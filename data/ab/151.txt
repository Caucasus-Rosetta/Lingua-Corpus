Иҭахкааны иҟаз алагер аҩнуҵҟа шамахамзар уаҩ
дубаӡомызт, ихәхәа-хәхәаӡа, еивҵаҵа инашьҭыз аганҩынқәа
рышәқәа ӷьаӷьаӡа иаартын, адәахьала рыҭӡамцқәа
рҿы
ахҵар еиԥш ирыдырҟацала ирныз аномерқәа харантәгьы
улаԥш иҵашәон, дара убарҭ рыла акәын дасу дахьыҩназ
злоудыруазгьы. Уарлашәарла иаацәырҵлон
аҟарулцәа, инықәыԥш-аақәыԥшны рҭыԥқәа рахь инцәыҵалон.
Шьоук, усура иҭымҵыз ракәхап, ирцәыӡыз рымбауашәа,
ихрааӡраауа ааҵрақәа ирыван, асаара икажьыз аҭаҭын
хҵәахақәа еидҳәҳәаланы рнапсыргәыҵа ианҵаны,
аҭӡывара
рҽадырӷәӷәала инагылон, инеимда-ааимда рқьышәқәа
ҭырқәацәаа аҭаҭын иахон. «Сорок» – дрыҳәон зынӡа акгьы змоуӡаз,
убрыгь анцәа иԥшуаз аӡәы ацәымҳа еиԥш акы неиҿеикуан..
Аҭаларҭа хадаҿы еиқәжьакца аихатә гәашәқәа иҿаз
ианырҭалоз, ианырҭыҵуаз ахәхәа-ӷьӷьаҳәа ацаԥхақәа
рыбжьы аагон, уи инашьҭарххны уа илаз аихатә сақьқәа аӷьеҩ-сеҩҳәа иаалеиҩеиуан, иааимҟьон, иакуан адырҩегьых...
Амра аԥсҭҳәақәа ирылҟьо ажәҩан агәахьы иҩеихьан.
Шьыбжьон аԥсшьара иаамҭан. Ачаи плантациақәа рҿы
аус зуаз абаандаҩцәа гәыԥ-гәыԥла рыҽшаны уашьҭахьтәи
ихынҳәны иаауан, шьыбжьхьа афаразы. Урҭ наҟ-ааҟ
ирывагылан абџьарла еиқәных изыхьчоз аҟарулцәа.
Ахьчалақәа азынџьыр пахәанцалеиқәа рыхәдақәа ирхаршәны рнапаҿы иркын. Агәыԥ еицыз аӡә маҷк днарылҳәҳәар,
рлымҳақәа кьацә-кьацәӡа уахь инаԥшуан, «аақ»
ҳәа анаҵҟьара ишазхиоу аԥшәмацәа идырдыруа, усҟан урҭ
рхахәдақәеи асолдаҭцәа рнапқәеи ирыбжьдаз азынџьырқәа
рҽаадырххон, ианаакәадахалак, ахьхьаҳәа рыбжьы аагон...
Абжьара игыланы иҩеиуаз агәыԥ агәашә инҭысны абарак
аномер 6 ашҟа рхы рханы рҿынархеит. Иааԥса-икара
иааиз абаандаҩцәа рыҽшаны дасу руадақәа ирыҩналон.
Ԥыҭрак ашьҭахь рҽааиҭаркын, рҿы-рнапы ӡык нақәҭәаны,
акрыфарҭахь рҿынархеит... Администрациа ахьыҩнази дара
ахьыԥхьози рыбжьарашәа
игылан ҩны лаҟәык, ахышәқәа
ҭакәаҳа, илашьцаӡа,
акрыфара-ачара иатәу хыброуп уҳәауа
иҟамызт, рымҳаҵәқәа, рчанахқәа ырхьархьаруа агәаран
инықәгылеит.
Аӡәаӡәала еишьҭагылан ахәыҟаҵарҭа ахышә
инадгылан
ахәыҟаҵаҩ рчанахқәа наимҵаркуан, рыхәҭаа
анроулак, инеины ӷәы еидыԥсалала иҟаҵаз ақәчарҭа
инахатәон. Ирымпыҵарҟәыҟә иркыз рчасақәа инарыцҳауа,
рымҳаҵәқәа леивга-ҩеивго, акрыфара иналагон. Аишәа
аҵыхәахьшәа акәын Назыргьы дахьтәаз, ихәда иҩыҵагыло
еибаркны ишәыз икьаҿӷра амаӷрақәа рмашьхәылҵқәа
рҿы иҵхааны иҟан. Иқәҳәаны,
ахӡы еиԥш исамсалуа, ԥшӡа
иныҟәигон ихахәы, кьаҿ иҵырффан. Данцәажәоз, ибла
гәыҭбаақәа уажәы-уажәы иаҵҟәашаауан, ихаҿы наҟ-ааҟ
абаҩқәа ылганы, иӡамҩақәа ааҭаҳаны – акыр иааигны
дыҟан, зсара иахыԥаз иԥаҵа ашлара налаԥсон. Имҳаҵә
ичанах инӡаашьыло, дмыццакӡакәа акрыфара даҿын.
Иус ӡбаны алагер ахь ддәықәырҵеижьҭеи хәышықәса
ирықәын, аҿҳәарагьы шьҭа иааигәахон. Абра дахьынӡаҟаз
гәыбӷанк, ҽԥныҳәак имоуцызт, аусураҿ
дҿырԥшыган,
акырынтә аџьшьарақәагьы ианаршьахьан...
Аҟазшьарбага анапхгаҩцәа рнапы аҵаҩны, ашшыԥхьыӡ
аиҳабыра рахь идәықәиҵахьан, иус иахәаԥшны, заа уи
доурышьҭырц азы, иахьа-уаҵәы ҳәа дыԥшуан, аха макьана
аҭак ҳәа акгьы маацызт...
Абарҭ ашықәсқәа иааиԥмырҟьаӡакәа акакәын иара
дызҿыз: ицыҟаз иҩызцәеи иареи ашарԥазы иҩагыланы ицон
аплантациақәа рахь, ахәылбыҽханӡа убраҟа аус руан. Ааԥын
анааилак нахыс ачаиҿыхра иналагон, хкаарачанынӡа уи
иаҿын. Аӡынгьы тәаха, ԥсшьаха рымаӡамызт, аплантациақәа
аус рыдырулон, ирбаҳауан, асезон ҿыц рҽазыҟарҵон.
Анхара-нҵыра ишыхәыҷызнатә знапы алакыз Назыр,
раԥхьаӡа ицәыхьамҭан «командала» аусура, аха убрыгьы
дышнеиуаз хәыҷ-хәыҷы дашьцылеит. Зегьы дырнышәеит,
зегьы дырнаалеит, аха акзаҵәык хьаас имаз, дзықәшәаз
азалымдароуп. Уи, аԥҭаҟәа еиԥш ихачын, аха зны-зынла
инеимҟьаны цәыҵлашарак ибла иааҵашәон, убрыгь аамҭала
акәын, иаразнак иӡуан, игәы каҳаны, инапқәа иваԥсаны
дгыломызт, дгәыӷуан. Имгәыӷкәа иԥсхьада...
Аҩны даныҟаз, уи аколнхараҿы аус иуан, ачаиҵәҟьа
ҿихуамызт, избан акәзар, ачаи рымаӡамызт рколнхараҿы, аха
егьырҭ аусхкқәа рҿы имчқәа ԥишәахьан, аферма инаркны
аҭаҭыни аџьықәреи раарыхра аҿынӡа инапы злакымыз
иҟази... Игәы алаҟа, иалаҟам, инапы ианырҵо неигӡар акәын,
ииашаны, уи дагьацәаашьомызт, пату зқәыз ахандеиҩ ҳәа
дыԥхьаӡан. Абраҟагьы иаашьоз, мамзаргьы шьоук рџьала
иааиуаз пату рықәмызт. Иҟан абаандаҩцәа рахьтә шьоукы –
аӷьычцәа рахь иԥхьаӡаз, урҭ еиҳа апату рықәын, рыҩнуҵҟа
рхатәы закәан аԥырҵон, еиуеиԥшымыз амзыз ҟаҵаны рхы
ахыргон, аха зегь акоуп аус зуаз еиҳан, изымуаз раасҭа...
Ча ҿаҵак аамихын, ичанах данԥшылошәа дтәан. Ихәы
ирҭаз ҟәнишьон акәӡамызт, игәы иагомызт, дхьасашәа,
имчқәа илӡааны дыҟан.
– Уара, анхаҩ аӡа замана, астол уанахатәалак, еиқәҵак
абысҭа узымхозар акәхарын, уажәы ӷәарӷәар унаҿыхәо
уа утәаз, – даацәажәеит иҿаԥхьашәа зсаан анрыбзаала,
зымҳаҵә ырҟымҟымуа изкыз Азаиф.
Назыр «узлацәажәо закәызеи, агмыг» иҳәарашәа
днеизыԥшын, ичаҿаҵа иикыз иҿы инҭеиҵан, имҳаҵә ҟьаҟьа
ду исуԥ инаҵишьын, аарла иналбааидеит.
– Уи дынхаҩыми, дахьугалакгьы ак ҟаимҵои, аха
абри уара ахарҵәыжәга асахьа уҭаны, узҿу ауп сара
исзеилымкаауа, – иҳәеит ивараҿ итәаз Шьефқьеҭ, иԥаҵа
џарџарқәа наԥхьеишьшьаан, ҟыҳы-ҟыҳы ҳәагьы дааимҳәеит.
Азаиф ах ижәызшәа иблақәа хаӷӷала, иԥынҵа ацәа уажәы-уажәы атрыкҳәа иԥо Шьефқьеҭ иахь даацәажәеит:
– Ыы, сара уаҳа ак сылаӡам ҳәа уарҳәама? Ҳм... Сара...
– Шәаамдыруеи шәаргьы, амазеичацәа...
– Ҟых, ииҳәауа шәаҳауоу, уара, изеиҳәауа дызусҭада,
мамзаргьы, ҳара ҳакәхупеи шәыԥсы ҭакны изку...
– Аиеи, шәара шәакәыҵәҟьами ҳныҟәызгауа, исхашҭыз,
– инаиаҭеикит Шьефқьеҭ. – Шәҳамамзар иаахәылаҳкуан
зынӡа, ус акәу?..
– Уиҟәамҵуеи, џьушьҭ наҟ, ари аԥсыфахьа ииҳәауа
идыруама мамзаргьы... – даацәажәеит инаҩсшәа итәаз
арԥыс маҵәаҟьа.
– Сароу? Сара «Бебик» ихаҭа сидыруеит...
«Бебик» ҳәа дызҿыз аӷьычцәа рҿы зыхьӡ ыҟаз аӡә
иакәын, ари ихьӡшьарагь, дара ртәала аду, абзиаӡа ҳәа
акәын иаанагоз.
– Уи иҽанеилеиҳәоз имаҭәа ршәшәа-ирқаца иуркуан,
имаамаса уакәымзи, игдра аҿынӡа уҩаӡошәа ухы
ахьуԥхьаӡо ауп омашәа избауа, – иҳәеит Шьефқьеҭ, акыргьы
иақәырӷәӷәаны.
– Имаҵ зуы, изыму иара сизааигәан. Шәарҭ уи
инапкырҭагьы шәоуамызт...
– Анцәа иаҳҟәихааит, – инаиҿаирхьит уи Назыр.
– Иаргьы уаргьы сҳәарын, аиеи... – даагәааит Шьефқьеҭ.
– Ара дыҟам ҳәа акәу?.. Уи зегь акоуп илымҳа иҭамсыр
ауӡом. Шаҟа ҵәы уқәиԥсашагьы, аллаҳ итәуп.
– Уи ицәшәауа иара диеиԥшуп...
Назыр имҳаҵә қьаадышла иаарыцқьаны акасыш ԥжәаха
инылеиҳәан иџьыба инҭеиҵеит. Зажәа еиҿазырсуаз
ихы
нарықәикын, ҿааиҭит:
– Иазхоуп уажәшьҭа...
– Абри, уара иуҭаху сзеилкаауам, арахь уатәым, анахь
уатәым...
– Уи уашьҭан еибаҳҳәап, шәцарц шәгәы иҭазар, шәгыл.
Сааҭбжак иадымхаргьы ҳаԥсы ҳшьар ауми. ..
– Уца, уа уԥсы уиршьап анцәа исиҭар, ани ацәамҟыр ашә
илагылоу... – иҳәан, Азаиф ишьамхқәа аҿҿа рылго даагылоит.
«Ауу» рымшха индәылҵит...
Назыр иҭыԥаҿы даннеи, ииарҭа ақәыршә иқәыз
нхьарҽны, иеимаақәа ааишьхыршәшәаны, днықәиеит.
Дааԥсаны дахьыҟаз акәу, ашәымҭаказы илацәа
нҭааит...
Анаҟә иху иаԥхьа иҟоу инарбахуам. Днапыршьшьуа
ауп дышцо, дышнеиуаз изшьапык жракы инҭашәан, аарла
иааҭигеит, аҳәынҵәа инылашьшьызшәа ауп игәы ишааинаҭаз,
аха арахь ицқьаӡа иҟахуп. Иагьцәаакымеи. Анаҟә, ани аԥхьан
ижәпаҳаҳараӡа дызлаз, есааира ахыҵра иаҿуп, ожәраанӡа уи
даҵәахуазар, уажәы ихыжәҩабжь
иҩылҳәҳәоит, ажәҩангьы
ааҵлашеит, абнақәа рхыцәқәақәа дырхыԥшуеит, арахь иҵаҟа
акгьы ибарҭаӡам... Ишьапқәа адгьыл инықәкьысит, мҩак
данушәа ауп игәы ишинаҭо, аха ишьапы зҿашәо ахаҳәқәа,
агәалқәа абаанагеи? Адгьыл днықәҟьаны дԥырыхуеит
аҽазны, амҵәыжәҩақәа рцымхәрас инапқәа иҵишьуеит,
«абарҭ аҳауаҿы сныркылону?» – иааџьеишьеит иара. Ус хәыҷ-хәыҷы анаҟә нықәбеит, мҩакы ҭӷәыхаа иаԥхьаҟа инашьҭыхуп.
Иныҟәашәа есааира иациҵоит, ишьаҿа шьаҿа еиԥшым,
акыргьы иаууп, знык данықәслак такәы днаскьахуеит.
«Шәырр, шәырр, шәырр!» – даахьаԥшзар, аҟарулцәа
руаӡәы дишьҭахуп, итапанчагьы аҭыхра даҿуп. «Уаагыл,
мамзар суеихсуеит...», «Аҵықь, аҵықь»... Аха макьана дхәым,
дшьым. Ишьҭоу алагер аҿтәи аҟарул иакәӡахым, данхәыҷыз
акырпыжәырҭа данҭала дақәызкыз аҟарул Кафара иоуп.
Иикугьы тапанчаӡам, тыԥхуп. «Ҟьаԥ-ҟьаԥ...» Иӡамҩа наҟ-ааҟ иадԥсалоит аџьмаруац. Раԥхьаӡа данҭаркуаз амилициа
ирыцыз аԥынҵаҭаҟьаҟьа аҵла даавҵыҩрны иара иахь
иҿааихоит. Абульдог ахы неихагылеит ашәымҭаказы, ашьҭахь
дҳашҳашуа Қәыџьмахан
дгылоуп, ихаҿы иҵәахуеит, иирбар
иҭахым. Иҳашҳашуа ишьҭоуп Шьаабани Хьизани, рҵыхәахь
џьара даацәырҵит Закангьы.
Ани абульдог-хы зхагылаз ицқәа хырџьаџьа длеицрасит,
аха дауизынкылахуаз, иеиқәа ашьапы илацрижәаз акәлаа
еиԥш иҿыҵакны афасара дласын, есс, узцозаргьы уцала...
Абарҭ исышьҭақәоу срыцәшәаны сышԥаҩуа, иҳәан, ашырҳәа
даақәгьежьаан, дџыџӡа даагылеит. Аха уаҩы дыҟаӡамызт,
иныҵашәа-ааҵашәа ицахьан, зныкыршәа такәы иласкьаганы
аӡага азқәа днықәибааит Қәыџьмахан, аха еимгеимцарак
ала, ҳәаԥшшәыланы, еилҳәаа иҟаз қәыџьма ҟәаҟәаҵас
изқәа длықәԥшит... Ишьапы «абульдог» ахьацрасыз
иаацаҳәцаҳәеит. Аҭҳарцәҳәа дааԥшын, данаақәтәа,
ишьацәкьарақәа рыбжьара ашашәа ибжьаршәыз абылра
ишаҿыз ибеит. Иаразнакгьы инбжьыршәаны инкаижьит.
Зегьы рҽырԥсны
ииан, шьҭыбжьыҳәа акгьы гомызт, амҵ
ԥыруазар уаҳауан. Ԥыҭрак ашьҭахь алада иҵыхәахьшәа
«ԥыф-чыф» ҳәа шьоук нцәыҵаччеит.
– Дызусҭада ари ҟазҵаз? – ибжьы мырдуцәакәа, аха
ҩнуҵҟала аӷәӷәара аныԥшуа ҿааиҭит Назыр.
– Цәаблаҟы шәикааите, ҳшәырцәар иауазеи?–
дааҟрымҿрымит иганахьшәа ишьҭаз Шьефқьеҭ. Аҭӡамцахь
иҿы нирҳәын иблақәа неиқәиԥсахит, дыцәарц иҭахны.
– Азаиф, уара уоума ари ҟазҵаз? – дцәажәон ԥыхьа аасҭа
иаҳа ирӷьны, – схыччара аӡәгьы азин исҭаӡом...
Азаиф дцәыха-жьыхошәа даақәтәеит, иҽааирххеит,
изнапык ала иблақәа рҟәыҷуа ҿааиҭит:
– Аҩызцәа, бгыӡк ҳалаҟаазшәа сыҟоуп... Лабҿабоу,
мамзаргьы ԥхыӡу, ишаасашәҳәара?
– Ԥхыӡуп...
– Мамоу, лабҿабоуп...
– Шәиу...
Азаиф иқьачақьрақәа ишыруаку цқьаҵәҟьа еилкааны
ишрымамызгьы, иаҳхароузеи рҳәарашәа, ана-ара
еиқәҿырҭуан абаандаҩцәа.
– Алаԥынҵа икылҟьаз... – Назыр дууаӡа дыԥан Азаиф
длеихаххын, ихы еимлагәа иаанкыланы акаруаҭ инылеигәеит.
– Ацәаха анцәа ишәимҭааит, ҳашәмырцәеит, – иҳәан,
Шьефқьеҭ ипижама еибаркуа дҩагылеит.
Азаиф иҩызцәа ҩаҵыззан, аха инеихәаԥшы-ааихәаԥшын
рҽааныркылеит.
– Наҟ доужь, илухузеи, иаргьы-уаргьы сҳәарын, –
Шьефқьеҭ днеины дааихигеит. – Ухы утәымшәа уҟазар
сыздырам, мамзар изакәызеи узҿу, иахьа-уаҵәы ҳәа амҩа
иаԥшуа итәоу...
Убри аамҭазы акаҩ-акаҩҳәа асаркьал бжьы геит
адәахьыҟа, убри инашьҭарххны ибжьы ихарззала дҟаауан
аҟарулгьы: – Адәахьыҟа шәдәылҵны зегьы агәаран
шәықәгыл!..
Ажәжәаҳәа рҽааидкыланы индәылҵит абаандаҩцәа.
Усура ианцоз иахьеизалоз аҭыԥаҿы инеины инагылеит.
Назыр ишьацәкьарақәа ахьицаз цаха ԥжәахала иаакәыршаны,
ишьапымаҭәа наишьаиҵан, дындәылҵит.
Иҭыԥаҿы даннеи, абаандаҩцәа зегьы ааихьан.
Агәыԥқәа реиҳабацәа инарылс-аарылсуа иҟаз, иҟамыз
гәаҭаны, аусурахь ацара ишазхиоу иарҳәон аҟарулцәа
реиҳабы. Агәаҭара излаанарԥшыз ала, шамахамзар аӡәгьы
дагмызт.
Азин анроу, актәи агәыԥ шьаҿақәак ԥхьаҟа инаскьан, нас
иааҵәиин агәашәахь рхы рханы рҿынархеит. Уи инашьҭалеит
егьырҭ агәыԥқәагьы.
– Чрыгба Назыр!.. З-тәи агәыԥ аҿынтә... – ибжьы геит
ҟарулра зуаз асержант.
– Ара сыҟоуп... – аҭак ҟаиҵеит иара.
– Уалҵны уааи, ара сара сҿынӡа...
– Избан?
– Уааи анырҳәа, уааи!
Назыр аҟарул данынидгыла уи иеиҳәеит алагер аиҳабы
дышиԥхьаз, дшизыԥшу.
«Сыззиҭахузеишь» – даахәыцит иара. Излеиликааз ала,
ажәабжь изаазгаз уи ахы-аҵыхәа ҳәа акгьы издыруамызт.
Игәы хыҭхыҭуа, еихатәы лабала иԥахыз аԥенџьырқәа дрывсны
акоридор ҭшәаҟаҟара дыбжьаланы
уахь иҿынеихеит.
Азныказы
акабинет ашә аԥхьа дааҭгылеит... Уи аиҳабы иахь даныҩналоз,
егьырҭ иҩызцәа агәашә инҭысны амҩа инангылон. Еснагь еиԥш
еицырхашьшьы аҟарулцәа ирыгәҭылакны ирыманы ицон.
Дзызнеиз «аԥшәма» ихы данаақәиҭха, абаандаҩы
днеизыԥшит. Ԥыҭраамҭак илақәа ҵандаӡа, хаара мацәак
рнумбаало деиқәыхьшәашәа дтәан. Рыхқәа ларха қьаад
гәарҭак иаԥхьа иқәын... Еиқәыцәашь, шашәала еихаҿаҳәа,
ашьқаԥ иааҭигаз апапка ааԥиртын деихаԥсы-еиҵаԥсы
даацәажәеит:
– Ашәҟәқәа иалауҵаз, рҭак ааит.
Назыр днеилԥсааит иаразнак, иааз аҭак ҽеимзар ҟалап
ҳәагьы игәы иааинаҭеит.
– Утәа, утәа!.. – инаидиҵеит аиҳабы. Иааигәа аҟәардә
иҟаз днықәтәеит.
– Мап сцәыркзар акәхап...
– Мап уҳәама? Избан? – қьаадқәак иаахиртлаз ипапка
еиқәыцәашь иаагәылихын, еихыршьқьраауа илаԥш
нархигеит. – Азбжак арахь иҭыҳәҳәауа, зхы аҵаблыхаҭра
алакыз иҭаҭын аақәхны инеиҿеикын, ҩынтәҟа днаҿыхеит,
аха амца ҿыцәаахьан, ҩаԥхьа инаиркит.
– Азин ҟарҵеит... уҿҳәара ааиаанӡа ушьапы уақәиҭхарц...
– Назыр дшанханы аиҳабы днеизыԥшит, агәырӷьаҿҳәаша
иауз азы ҭабуп ҳәа иеиҳәарц иҭахуп, аха мыцхәы
дахьгәырӷьацәаз акәу, мамзаргьы игәиҽанымкәа иахьиаҳаз
акәу, иҿы еилгом...
– Шәара ишәыџьшьоуп, зегь раԥхьаӡа иргыланы. Сабаԥуп,
цҳакы шәырнагап...
Иагьаумҳәан, ишәҟәқәа иишьҭыз дара рыла ишьақәырӷәӷәан,
аҟазшьарбагақәагьы знапы аҵаҩыз уажәы
дызҭаз аиҳабы иакәын.
Аначальник ихы ҩышьҭыхны, иқьышә аччара иаақәххыз
нкылауа, Назыр днеизыԥшит. – Сара иаҷыданы иақәнагамыз
акгьы ҟасымҵаӡеит. Улеишәа, намысла уусура – абри ауп
зегь раԥхьаӡагьы изыбзоуроу...
– Ҭабуп... – иҳәеит дырҩегьых дандәылҵуаз иара.
– Узхаҭабуазеи? Аусура уалага уаныхынҳәлак, убзиаз,
уҽырҟәышны уҟаз, – днаиабжьеит иара.
Идокументқәа еиқәыршәаны, дхынҳәны абарак аҿы
дааин иҽааиҭеикит. Имаҭәа-иҩыҭәа ихәырџьын илҭеиҵан,
аҵӷа ижәҩахыр инхишьын даадәылҵит. Уи днаскьеигарц
знапы ианырҵаз аҟарулцәа руаӡәы иаԥхьа днагылеит.
Уажәраанӡа Назыр раԥхьаҟа дыргыланы драԥцаны
дыргон, уажәы ишьҭахь дгыланы днеиуеит... Администрациа
зыҩназ ахыбра инавсит, амҩа ацәхыԥқәа рҿы наҟ-ааҟ еицырхәхәа игылаз аԥсаҵлақәа ирыҵсны ицоит. Ицоит
аихатә гәашәахь рхы рханы...
Аихамҩа астанциа аҟынтә инадҵит аелектричка.
Азныказы авагонқәа ахәара-сараҳәа инеидаҳалеит. Нас
хәыҷ-хәыҷы аццакра инацнаҵеит. Аҳабла ахыбра лаҟәқәа,
ашҭа цәҩеижьхыԥшьаақәа, ахәшырб зқәыҩҩы иҟаз
амҩақәа ааныжьны ицон. Ахәқәа инырхаҵәи-аархаҵәиуа,
илакьылакьуа инаган аихамҩа. Адәқәа ирықәҟьа ишнеиуа,
ашьха аҩыҵа аҽныҵанаршәон.
Назыр аган иҽаҭашәа дтәан, асаркьа зҭасаз ахышә
аҿынтә уажәы-уажәы ивҟьоз абаҳчақәеи амхқәеи
дырзыԥшуан. Аелектричка арҵәааҳәа абжьы ныхнаҵан,
атунель инхәыҵалт. Уажәраанӡа илаԥш иҵашәоз
ашәаԥыџьаԥ
афымца лашарақәа ирыԥсахит. Икәеицеиуа аганқәа рахь
икнаҳаз афымца лампақәа, акырӡа шрыбжьазгьы, ауразоуроу
фымцатә лентала иҵырҟьоушәа
акәын илаԥш ишыҵашәоз.
Аелектричка ццакны иахьцоз азакәхап ус изибаз.
Ԥыҭраамҭак ашьҭахь инхәыҵҟьан аԥшаҳәа инаванаршәт,
џьара-џьара аихамҩа ахаҳә цаҟьашқәа, ишәахԥсараха,
еибарлаҳауа ацәқәырԥақәа рыҵан. Аелектричка азганк,
амшынӡы инҭасуама шуҳәауа, ашәымҭаказы иааҵәины
ахәқәа инрыбжьалеит. Назыр иаԥхьа асаркьа аҿынтә
ҳәишрак дылҭаԥшит, илакьылакьуа
ӡиаскгьы агәылсны
илеиуан...
Аелектричка аанҿасырҭақәа рҿы иаагылон, ауаа ҭыҵуан,
иҭалон...
Ԥсырӡха иахьылахысыз, аҩада хараӡа иқыҭа аацәырҵит,
адақәа реиԥш амҩақәа алхәаа-алхәаа иган, ашәаԥыџьаԥ
иаҵәара иналибааит аҩнқәа. Арыӷьарахь митәык ихарамкәа
хәызқәаны инашьҭын, илаԥш иааҵашәеит арахә рфермагьы.
Акыр шықәса уажәаԥхьа аус ахьиуаз арахә рферма...
Аашарккон. Аҵыхәтәантәи арбаӷьқәа рыбжьы аҳауа
иналаӡит. Агәаҷқәа реиҵбы Занбеи днышьамхгәыгәылан
ахәа ааиԥхьишьшьааит, иаха ианышьҭалоз иҿеиҳәаз амца
анааԥиртла, икәеицеиуа аԥырӷқәа аалыԥхеит, нас урҭ
кәасҭӷак ахыцәқәала иааидҳәҳәаланы, иааигәа ишьҭаз
аҩарҵәқәа ԥыҵәҵәа инақәыԥсан, иӡамҩақәа ҭырчаа, «фу,
фу» ҳәа ҩынтәҟа-хынтәҟа днаҭәҳәан иааибакит. Амцабз
иҩхәыҵҟьаз ахнышьыр инахьынҳалан, ишьыхны иҟаз
аҭӡамцқәа инаркыдшылеит, акәакьқәа руак аҿы акәаҷабгьы
ҭааӡа иакын.
«Абааԥс, уажәшьҭа иаҳзычҳауам, шәабаҟоу» рҳәарашәа
ажәхьақәа рҳәарақәеи дареи еиқәҿырҭуан... Ажәжәаҳәа
егьырҭ агәаҷқәагьы рҽааиларҳәеит...
Назыр дандәылҵуаз агәаҷқәа ажәхьақәа дасу рҳәарақәа
нарыҵаҵо рныгақәа рымпыҵарҟәыҟә, рқьалеи ажәгәареи
рыбжьара урҭ рхьара иаҿын, ркыкмацәқәа аныгақәа
иахьырҭахысуаз рышьҭыбжь харантәы иуаҳауан.
Рауф Хьаԥшь иамихыз ахш аԥшьырха инҭаҭәаны, Ҿаш
акыкмацәқәа ааҿыӡәӡәааны днаҵатәан ахьара дналагеит,
ихамшьашәа аниба, аҳәыс наҵеиҵан аԥышә ԥшқарахқәа
рыла ачыргәқәа инарыҵасуа, акыкмацәа ааимнадеит.
Илаба хәыҷала аԥхьатәи ашьапқәа днарысын,
инаиҟәцаны
ахьара дналагеит, аҳәыс иазымчҳазт,
ахы ҩаԥхьа иаркалеит,
аԥышәгьы ачыргәи инапи инарыбжьашьшьит.
– Ҽааны умнеиааит, Ҷашь, – илабала дырҩегьых аԥхьатәи
ашьапқәа дынрысын, иныԥхьеицеит, абз ақьышә иаақәшьуа
наскьа игыланы иԥшуан.
– Ари бжьаны иумазаап, убо, – иҳәеит иааидгылаз Назыр.
– Иубжьара уҟоуп, умбои иҿабӷӡа ишгылоу... – инацәақәа
леивыга-ааивыго днеизыԥшит аферма аиҳабы,
рнаҩс Мыҷ
дызҵатәаз ажә атәыҩақәа ырхәаны алакыҵа иҵагылан,
иҳәыцымцуан уажәы-уажәы, аԥа аҵәыгәыгә иахьадҿаҳәалаз
хьаас иаман.
– Уара, иҭшәмыркәкәаӡан абааԥсы, аҳәарақәагьы
рхәы шыншәыжьра жәдыруазароуп, шәымбои иҿраамтәуа
ишшәыхәаԥшуа, – даахәмарит аҵыхәтәаны.
– Имаҷны ирымҵуеит, ирыҵалазеи ҳәа дыҳәҳәо
дықәымлашеи... – даацәажәеит Мыҷ.
– Дарбану?
– Дарбахын, Шьаабан...
– Ираҳҭо афатә ҷыдазы ҳмаџьаноуп, ишԥаҟаҳҵо уаҳа?..
– Ииашами, аха изауҳәауада?..
– Шьаабан имацара иоума... – ихы налаирхәт Рауфгьы, –
егьигьы ус ами дшыҟоу...
– Ҳара аус аҽшаҳнаҭо ҳныҟәалап, ега рҳәоит урҭ, ирҳәауа
зегь ҟазҵауада... – инараҭеикит Назыр.
Ажәқәа хьаны ианалга, рыхш раӡаны ахәҭак абидонқәа
ирҭаҭәаны иныԥхьаркит, ахш еингаларҭа ахь ирышьҭырц.
Егьи инхаз ацырӡы нарҭан, иакызар иакит аныргәахә,
ахәышҭаараҿы наҟ-ааҟ ачуанқәа ҽҳәаргыланы,
агәаҷқәа
рмахәарқәа ԥхьашьшьаауа ашә хырхуан.
Шьыжьтәи русқәа ианрылга, ахәыҟаҵара знапы ианыз
Занбеи ахәарҭа аҿынтә абысҭа ааҭыганы са-са иԥыҟҟаны
ишаԥшаԥуа иаахәыҵишьшьааз аԥырӷқәа ианрықәԥса,
иӡны заа идырмазеихьаз аишәа инықәиҵеит. Амза еиԥш
иҟаԥшьыуаркалеиуа амца иахакнаҳаз ашәхагьы аакнихит...
Рҟәардәқәа иаарыхан, аишәа иакәшаны инатәеит, аха
макьана аӡәгьы инапы аиркуам.
– Ацәымш, унапы аркы... – даацәажәеит агәаҷқәа рахьтә
аиҳабы ҳәа иԥхьаӡаз Рауф.
– Анцәа улыԥха ҳаҭа, – иҳәан, ихәы ааԥиҽын, иҿы
инҭеиҵеит Назыр. Егьырҭгьы иара изԥшны акрыфара иналагеит...
Бжачан инеиуан еиԥш аан, ашә даалагылеит Закан.
«Даазцазеи шьыжь-шаанӡа» ааигәахәт Назыр. Иаԥхьа
иқәгылаз ахарҵәӡҩа днаҿыхәан дҩагылеит... Аԥсшәақәа
анааибырҳәа, шьыжьхьа рыцифарц наидырҵеит ирҭааз асас.
Мап анимк, инапы наидырӡәӡәан, днарыддыртәалеит.
– Уаткак шәымазар, фырџьанк аҟара снахәон, сгәы
еималаны, цәгьала сыҟоуп, ак агом, сыздырам исыҵалаз?.. –
иқьышә хьрҩыршәа аишәа длықәԥшит. – Ашә бзиа шәымоуп,
сақәак аажәӡында.
Ашәсақәак аҵәы инахарҵан, аԥырӷы инахакны иаарӡит.
Афҩы лаҳалаҳауа, ихааҷкәакәараӡа рԥынҵа инҭасит...
– Иаха џьара иуамхажәзар акәхап? – Назыр длаҟәны
амца дҩаҵхеит.
– Саханы исымжәи, ма иужәуа акакәындаз, атҩша фҩы
ахышәшәо...
– Иабыкәу, аҩны аума?
– Мамоу џьушьҭ. Шьаабан сасцәақәак иҭан... Шә-граммк
ракәын иаҭахыз, аа-ҳа-ҳаи... – дааҿырҳасит иара.
– Ҭаҵәахқәак ҳамамкәа ҟаларым. Занбеи уаақәгьежьааи,
абааԥсы.
– Занбеи иоума, уара, еиҳабыс ишәымоу?.. – ҳа-ҳа-ҳа, –
иҳәан дааччеит.
Хәшәык аҳасабала иҵәахны ирымаз ауатка еиҵырԥхьа
раԥхьа инықәыргыланы, Занбеи фырџьанк-фырџьанк
нарызҭеиҭәеит.
– Аусураҿы арыжәтә сцәымӷуп, схаҭагьы исҭахым,
аӡәгьы исыржәындаз ҳәа сыҟам, аха иаҳҭоу асас уаҳаҭыр
азы акаҟара ааныскылоит. Бзиара Анцәа иҟаҵа, – Назыр
ифырџьан днаҿыхәашәа инықәиргылт.
– Бзиара шәзыҟалааит, шәырахә-шәышәахә марымажахааит,
хаҳа бзиа анцәа ишәаҭәеишьааит, – днарықәныҳәан,
али-ԥси рыбжьара инҭаирпҟеит. – Сгәы еихыкка
сааҟанаҵеит, шәмоурахә мыӡааит... Ожәшьҭа суаҩыми...
– шәсак абжа аамаԥҽны иҿы инҭеиҵеит. Амца идшылоз акәу,
амҩан дахьшыз акәу, иган шаҳәшаҳәуа иааҟалеит, иӡамҩақәа
ҭҵәрааны ицон иара.
– Уаазцазеи, ас шьыжьы, бзиароу? – дҵааит зныкыршәа
Назыр.
– Бзиарамкәа, бзиароуп... – аҭак ҟаиҵеит егьи,
дагьаахьаԥшкәаԥшит ицәыӡыз имбауашәа. «Арҭ рҿы
изымҳәауа маӡак имазар акәхап» –даахәыцит Назыр.
Аплан анагӡара зегь рҽазҵәылхны ишашьҭоу, аха
афермаҿы ирыгу-ирыбзоу аӡәгьы дшазҿлымҳам уҳәа
акы-ҩба игәы иалақәазгьы неиҳәеит, аха егьи дхаԥшшала,
уи митәык дазымӡырҩуашәа аниба, дааҟәыҵит. Крыфан
ианалгагьы, ԥыҭраамҭак наҟ-ааҟ еиҿаԥшуа итәан.
Аҭынчра еилаго ҿааиҭит Назыр:
– Аҳәарақәа рҭыԥ инықәҵаны, арахә гәаршәх. Уара
иугоит урҭ аҳәырҭақәа рахь, – инаидиҵеит Рауф, – Мыҷгьы
даашьҭх уҭахызар?
– Дыззысҭахи, араҟагьы аус ыҟами.
– Ишышәҭаху. – Ԥыҭрак ашьҭахь инациҵеит, – Мыҷ, уара,
нас, арахә рыҭра аарыцқьа.
Адҵа зауз аҷкәынцәа иажәа ҩбамтәкәа индәылҵит.
Ҩаԥхьа иааҭынчрахеит. Аҭыԥ аҩнуҵҟа ахәшҭаара иҽҳәаз
аҟәарӷьатәқәа еибакны ибылуан. Занбеи аишәа иаақәихыз
ацәынхамынхақәа ашә илагылаз алақәа рахь инаиршәит. Урҭ
аҿаԥ-саԥҳәа имҵасны «рхәы» ироуз афара иаҿын, уажәы-уажәы «аӷӷыҳәа» еизыҭрысуа.
Назыр зхәы еимакны акрызфоз алақәа кыраамҭа
дрыхәаԥшуан. Омашәагьы ибон Хәдыш иҟанаҵоз, иаиуз
ахәы
амфацызт, аҩыза абаҩ иаҟаҟоз иахнабаауан. Егьигьы алақәа
ҭцаны инаԥш-ааԥшуа иӷыӷуан иацәнагар
ҳәа ишәаны...
Занбеи аишәа рыцқьаны, инкнаҳаны, акҿаҩра дынкҿалеит,
ачысмаҭәа иӡәӡәон...
Закан иҭаҭын ааирҳәын, аԥырӷы инахьирсын амца
наиркит, апақ-апақҳәа дахо даацәажәеит:
– Исҳәаргьы сыԥхашьоит, исымҳәаргьы... – ани аҵыхәтәан
иацыз ажәаҿы даннеи, аҿаԥа неиҿалан, дышҳазшәа
даагылеит.
«Иԥхашьогьы аӡә уоуп»... – игәахәт Назыр, ихы ҩышьҭыхшәа
исас днеизыԥшын.
– Сара сыцҳаражәҳәаҩуп, иаргьы улымҳа иҭишьхьеит
ҳәа ауп ишыздыруа...
– Дарбан узҿу?.. Ахьӡ, ажәла ҳәеишь, уззааиз.
– Қәыџьмахан иоуп саазышьҭыз... – дааимҳәашәа
ааҟаиҵан, иажәа неигӡон. – Уаҵәашьҭахь ауха сасцәақәак
изаарцоуп, ани ацәтәрақәла, иҟалозар, ацкы ҳәа исиҭааит,
иҳәан...
– Ацкы ҳәа, ыы?
– Аиеи, ацкыҳәа, мамзар идирхалоума... – иблақәа ганха
ирԥшуашәа ҳамҭакы ҿиҭуамызт.
– Ацкы ҳәа ирымырхқәаз роуми, ара аҷкәынцәа исарҳәон,
Ҭамкәач игәаҩара иштәаз аӡы рыҵаланы иагазшәа зактқәа
ҟарҵаз, арахь зыӡбахә адырбаз аӡы акәзар, лак иажәра
ҭаӡам...
– Уаанӡа иҟаз абаҭаху Назыр... Уи еиԥш иага ҟалахьеит,
уареи сареи ҳабахәо... – Ашьҭахь иқьышәқәа нҭырқәацәааны,
ирԥшқашәа даацәажәеит:
– Умбо, Назыр, са стәқәа среигӡо сыҟоума, аха аҳәарақәа
шрыҵоу излоушьрызеи анҭ сыжә ҟадыџьқәа, егьырҭ аҿааӡагатәқәа
узрылакьысуам. Ацәқәа ракәзаргьы,
ҳм... иумдыруеи
ауаа анынхо унапқәа угәыҵаԥсаны
утәазар
акәхоит.
– Аиеи, мариа-беиа ижәбаз аферма рахә роуп, – игәы
ааибакны, аха ҭынч дналагеит, – Закан, уара иудыруеит,
аусура нап асмыркыцкәа сабхәараа рахь сцоит иҳәан,
азагатовка иаҳҭараны иҟаз наганы иашҭа инҭадыргылт.
– Уи дарбану?
– Дарбахын, шәаҳәшьаԥа Бық, иузымдыруеи?.. Са сумыргаӡан,
акы еиԥшымкәа суҳәоит... Убрыгь ацкы ҳәоуп ишигаз.
– Ыы, нас, иааимышьҭӡаци?
– Сыԥшуп иахьагьы, аха макьаназ акгьы збом. ..
Дгәаашәа ааҟаиҵахын, Закан дыцәҳа-шҳашәагьы наиуит:
– Намыс анцәа иимҭааитеи, аиеи... Илымҳа аҭыҩшьа
бзиастәып уи сара. – Нас дааҳәыхын, ихы-иҿы рҩсҭаашәа,
ихы ааиркәыҭмаҭын, иџьымшьқәа дҩарыхеит.
– Уанаџьалбахт,
азагатовка иҟаз, ани абимбараха азынгьы усҟак ҳәатәума...
– Избан, уххь згеит, уи мыцхәны иҳамаӡамызт...
– Афы диҟьома, уи ааигартә са иҟасҵап. Бықҵәҟьа
уихәом, – дааӷьит дырҩегьых, нас дхәыц-хәыцуашәа ҩаԥхьа
даацәажәахт:
– Нас Назыр мап сцәикит ҳәа иасҳәоума? Иԥхашьарами
иара.
– Ԥыхьатәиқәа схы иқәскрын уаҳа исԥырхагамхар...
Агәаҭацәа еицырхәхәа рҿаарымхашеи, ирасҳәауазеи нас
урҭ сара?
– Агәаҭацәа ба? Ҟоҳ, убаашәт, урҭ аанӡа.
– Ыы, урҭ анаауа ҳәа мшы алхны ишәымоума?
– Ааскьа гәаҭарак ҟалараны иҟазар здыррын... Ицә
ҿарақәа ҩеидасып, егьип. Ауал уалуп, ацкы ааганы инарылаиҵап...
– Зныкыршәа дааиҭашәан, ихы-иҿы ырԥсылманны
днеизыԥшын: – Шьтәак иареи уареи ишәыбжьамӡо
шәыҟоума, аус еицыжәуеитеи.
– Мап, мап... иамуӡар схатәык исҭап акәымзар, азеиԥш
рахә сызрылакьысуам.
– Уара ҳара ара ҳаҟами, узыршәозеи уанаџьалбахит!
– Иуцәажәашьоузеи Закан? Ацәгьарахь икылсыр, сара
соуп аҭакԥхықәра здыло, шәара аушәакәхо, аҳәахәда еиԥш
слыбжьахәаша сцоит, ардәынакгьы ҟәырҭ аргараны иҟам
усҟан абнаҿы.
– Иаҳҳәеит ҳәа, закәызеи иара.
– Са дызбоит, иареи сареи ҳаицәажәап. ..
– Изаҭахузеи Кәыџьмахан иаҳәара, сыгәра умгои,
сеидру? – уажәраанӡа «уи улымҳа иҭимшьӡаци» ҳәа идгылаз
иаразнак дааҳәит.
– Уара угәра акәым, сара сыхгьы агәра згом. Аӡы алеимҭа...
Закан дыззааиз аԥшәма ицәажәашьа игәамԥхакәа
дҩагылт, ацарагьы иҽыназикит.
– Сцалап, еибаҳҳәаз уазхәыц... Изуҭахузеи. Ҽакала
идикылар ҟалоит.
– Бзиоуп, иареи сареи ҳаиқәшәап.
– Иара дызбатәузеи, мшәан, ҳм... Сара...– ицлымҳәа
ҭырҩршәа иџьымшьқәа еимахәаны дааҭгылеит.
– Иуҳәаз саҳаит... Саргьы сеилахоуп, ахш гатәуп, ашәгьы
аласҵароуп...
Ианындәылҵ, амрагьы ҩхашлахьан. Закан уи «абзиараз»
ҳәа иаҳәаны агәашә дынҭыҵит, егьи даақәгьежьын иусқәа
напы надиркит.
Назыр ашәи ахши «Сырмаслопром» аҿы инарыҭаны,
дхынҳәны дшааиуаз имашьына-фургон акантора агәашә
аҿаԥхьа иааныжьны аканторахь дыҩхалан, абухгалтериаҿы
аквитанциақәа нарыҭаны дшааиуаз, агәашә аҿы дааиԥылеит
аколнхара ахантәаҩы, уи иқәхәыланы деиқәпата дыҟан.
Аԥсшәақәа анааибырҳәа, дыниазҵааит:
– Аладантә уаауазар акәхап?..
– Аиеи...
– Ирыдыркылоу?
– Ақьазу уқәгылап ҳәа уҟоу, имаҷҩын иалазгалоз,
инарыҭаны саахынҳәит.
– Ашә шаҟа алауҵазеи иахьа?
– Ԥшьынҩажәа...
– Ԥшьынҩажәа?.. – ихиҿгьы ааицакит аколнхара ахантәаҩы,
аха Назыр изеилкаауамызт ирацәеишьозу, иҟәнишьозу
уи.
– Аиеи, ԥшьынҩажәа, – инақәырӷәӷәашәа еиҭеиҳәеит
Назыр, – ҩымчыбжьа рыла еидаҳкылаз.
– Ахш?
– 110 декалитра.
– Имаҷуп.
– Иҳауз ауп, сара кыр ныскылама? Ацрыхацәа шҳамоугьы
оумашәа иубап ираҳҭауа.
– Иҳацрыхауа дызусҭада?.. Урҭ ҟамлароуп.
– Иҟамлароуми саргьы исҭаху, аха...
– Уара, угәы ԥшқаханы џьара ак умыхьааит. – Иблақәа
руакы иаша иԥшуан, егьи – ганхашәа. Ианааиҳәҭаԥш,
ииҳәауаз акәӡамызт игәы иҭаз, аҽакын! – Аиеи, ажәлар
рмал... Ҳаиқәгәыӷны џьара ак ҳмыхьааит.
Аҽԥныҳәа ииҭаз оумашәа ибаны дшанхашәа днеизыԥшит
уи Назыр, ҭакс ииҭарызҳәагьы еилырганы имаӡамызт.
Иҭаацәа неины ахш аныргоз ыҟан, зынгьы
жәабаҟа
шәха
ииҭахьан, ииашоуп, хыла инапы иаимыркит, аха изгазгьы иара
дицәтәымымызт... Убасҟан азагатовка ирықәыз аналарҵоз
иазымхаз, дара ахьшьцәа рхатә, аҩнынтә иааганы, иацҵаны
ауп усҟан аплан шынарыгӡаз.
«Иара изымдыруазар? – даахәыцит Назыр. – Аха ус
ҟалашьас иамоузеи? Ари, ахәыц еиҟәзыршәо, изымдырыр
ҟалап, ҵаны».
– Аплан наҳмыгӡар ҳаиҳәҭаххаа ҳҭаркуеит, – иҳәеит
Қәыџьмахан, илакҭа ԥыҭҳа-ԥыҭҳа ашәытара ҭартәа.
– Ее, изакәызеи, иара?..
– Изакәызеи, уҳәоу, иагьхоуҵом.
– Аҟашәа азы шәҳацхраа, аихәлахара ӷәӷәаны иҳамоуп,
ҳахкаарақәеи ҳареи ҳшыҟоу умдыруеи.
– «Ԥшьандра» аколнхара ахантәаҩи сареи ҳаицәажәеит,
аҟашәа ҳаиҭоит, аагара еиҿкаатәуп...
– Ҳуааӡахтеи!.. Ожә знык ҳанӷыҵыҳәҳәандаз, шьхацанынӡа
ҳҭынчымзи, џьушьҭ.
– Аиеи, нас, аӡамаӡа ҟаларын, егьин... – даараӡа
игәырҩаганы дыҟазшәа акәын уи дышцәажәоз. «Казбек»
акәлап иџьыба иааҭиган, ҭаҭынҟаҵак аахыхны егьигьы
инаидигалт, асԥычкала амца наркны инахеит.
– Аҩада сыҩхалапишь саргьы, – иҳәан иҿынахамҭаз,
Назыр аҭаҭынлҩа ихәласыма сеидру, ахәыз-хәызҳәа
дааимҳәан, наҟ инкаиршәит иикыз аҭаҭынҟаҵа.
– Ани, узыҳәаз уаҵәуха иузынасҭиуеит.
– Сзыҳәаз арбану, уара? – Егьи уи ииҳәаз цқьа
дазымхәыцӡакәа иажәа анагӡара даҿын... – Афермаҿы уажә
ус иманшәалан акгьы ыҟам, аҩны исымоу снарылаԥшны
иреиӷьу узынасҭиуеит.
Қәыџьмахан ииҳәара иҿамшәо кыраамҭа дҿаббаӡа
дихәаԥшуан, нас ԥыҭҳа-ԥыҭҳа алашьцара иҿатәаз неиҿабан
даацәажәеит:
– Исзеилкаауам, аҳамҭа сзыҟоуҵарц уӡбама?
– Ҳамҭас избан? Ацкыҳәа, мамзаргьы ахә, игәаӷьны
иушьуа иҟам, аха...
Кәыџьмахан иҽирҩашьозу, изымдырҵәҟьозу аилкаара
уадаҩны даацәажәеит:
– Ҳыҳ, сара ус макьана акгьы сгәы иҭаӡамеи?
– Ыы, сасцәақәак изаауеит, иҳәан, сеидру?..
– Изҳәада?
– Закан.
– Ух, аф иӷралааит, аиеи, – дааҭгылан, дырҩегьых иқьышә
азганк хьырҩруа даацәажәеит: – Иара иоупеи асасцәа
ззаауа, сара сакәым, аха...
– Иара?
Ашьҭахь, ишицәхтцәаз ангәеиҭа, иаразнак иаақәиргьежьааит,
уи ожә ибазма иара:
– Исасцәа саргьы исысасцәами, – иџьымшьқәа
неимахәашәа, инациҵеит, – иара иуҭа са исуҭа аками, уи
аӡәзаҵәык иоупеи исымоу...
– Уара иуҭахызар ҽакы иамусуп, уи исҭо рахә сымаӡам
сара, – иаахиҵәеит иаразнакы Назыр.
– Ус иҟалома Назыр, акыр ззеилоу акры еимырдоит,
аԥсуараҿы иаабац аупеи...
– Игәыла Шьаабан имихааит, ирахә шьагьуа арха иқәуп...
– Шьаабан?.. – ԥыҭҳа-ԥыҭҳа дырҩегьых илакҭа ашәытара
нҭатәахит. Уи ауразоуроу Назыр лаԥшыла дааимидан, аӡәы
иԥынҵа дҭасызшәа дынидҟьеит, егьигьы
имашьына-фургон
аус ааирун, асаба карчы амҩаду днанылеит.
Ҽнак зны, шьыжьымҭанк, афермаҿы дааит аревизион,
ус акәын уи ишишьҭаз, Трыгәи Ҭабҷеи ицны. Дасу рыҩны
ишьҭырхыз аныгақәа рмахәҿа ихшьын, ихрааӡраауа
ахҵысҭа иаахыҵын, еишьҭагыланы арахь рҿаархеит,
ахухуҳәа алақәа рышьҭашуа. Ашьҭахь игылаз иахь акәын урҭ
еиҳа рҽахьыркшоз, Ҭабҷа ихҭарԥа бӷьаауа, дхагьежьаауан.
Ахьшьцәа алақәа ирыҵаҟьаанӡа «асасцәеи» дареи
еибарххон.
– Ҭит, алаапкра шәагааит, уажәада ишәымбаӡацшәа, –
дааурурит Назыр.
Абӷьааҳәа иаадәылҵыз аԥшәмацәа уа инарԥылан, аԥсшәа
нарарҳәан, аҩныҟа илеирцгьы нарыдырҵеит, аха аус ҳамоуп
рҳәан, ирымуит.
Аԥшәмацәа рахьтә урҭ ацхыраара иааз џьызшьазгьы
ҟалеит, цхыраара дук рҭахны ишыҟамызгьы.
– Ҳхи-ҳамчи еиқәхартә ҳаҟами, џьушьҭ изаҭахызеи!
– дшанхашәа даацәажәеит Занбеи.
Узлацәажәауа закәызеи иҳәарашәа днеизыԥшит уи
Назыр. – «Ажәқәа ахш ирымҵуа шьақәдыргыларц акәхап
изааз»...
– Изакәызеи, уара, аныгақәа араҟа иҳамам ҳәа
шәаҳазшәа?– иааҵәылихит урҭ Рауф.
– Аӡәы аџьабаа дзаласҵарызеи, сҳәан, са стәы аашьҭысхит.
– Иумбо ишыҟоу, иҳәарашәа инарҳәы-аарҳәуа
аԥшәма инаиирбеит уи Трыгә. – Сара ианакәызаалак аӡә
имаҭәар акра сҭахӡам.
– Саргьы... – адаул еиԥш иҩыҵра иҵакны иикыз иныга
аҵа инапы нахьишьит Табҷа. – Ари сашьцылоуп, искымкәа
жәы сызхьаӡом.
– Ацхырааҩцәа ҳаухтеи, – даацәажәеит Рауф, –
аҭхаџьырҭа ҳалатәоу џьырымшьои, арыцҳақәа.
– Угәы изалсуазеи Рауф, ауаҩы имоу ихӡу идыруазар
цәгьоума? – иҽналеигалеит Шьаабан иблақәа ҭхәыхәӡа,
аарҩара иқәнакыз аҵиаа еиԥш, ихахәы еилӷьашаа, илабашьа
тәыҩа еимҿаԥа иԥышьҵаргәа дахьгылаз.
– Адунеиаҿы иҟоу зегьы иреицәоуп агәрамгара... –
инаиаҭеикит уи Назыр.
– Избан?.. Ашәара-азара, агәаҭара еснагь ибзиоуп, уи
уаҩы ицхраауеит...
– Ыҟ, даара ацхыраара бзиа ҟарҵоит, акгьы узҳәом, –
агәынамӡара имаз наилжжит Рауф.
– Игәарҭааит, мшәан. Ҳара ҳазцәшәо кыр ҳамоума?..
– иҽналеигалеит уажәраанӡа ҿымҭ-ԥсымшь рнаҩсшәа игыланы
ирзыӡырҩуаз Занбеи.
– Мап зҳәада, нас?.. – даацәажәеит Назыр. – Шәнеи,
аамҭагьы ауҳазԥшыхуа...
Ихыгәхыгәуа ажәҭрахь рҿынархеит иааиз агәаҭацәа.
– Шәнеины шәнарыцхраа шәаргьы... – инарыдиҵеит
иҩызцәа Назыр.
«Знык ҳлаԥшықәырҵазар иӷынҵкуа иҳашьҭазаауеит,
иҳацрыҵрангьы иҟоума. Аӡә аӡә дгәеиҭоит, аӡә аӡә
дириашоит, амҩа дықәиҵоит, иаргьы шьоукы ицклаԥшуазар
акәхап, ус анцәа адунеи ишеит, ишԥаҟоуҵо?
», – иқьышәқәа
еимарӷәӷәа иҿы инҭеиҳәеит Назыр.
Жәи ҳәыси акакала еиҵаҵо ахьара иналагеит. Шьаабан
иҽеимарҿаҿа, илабашьа наа нарсшәа уа дырхагылан,
уажәы-уажәы «ахра злаз» аҟаҵатәқәа на рыҵаҳәауа...
– Аҳаскьынҵәҟьа макьана зыц иамкуа аҳәарақәагьы
ҳамоуп, рхәы ныжьтәыми, зынӡа иҭшәмыркәкәаӡан... –
дӷьаҵәыӷьаҵәуа дцәажәон рхьашьақәа згәамԥхоз Рауф.
Аха уаҩ ииҳәо заҳауаз ракәмызт, ахантәаҩ ирзааишьҭыз
ажәхьацәа бзиахәқәа.
– Иҟарҵо дара ирдыруеит, рԥырхагахара аҭахым, –
инаиаҭеикит уи Шьаабан.
– Ых, иудырра ҳәа... – дҟәындҟәындуан Рауф дахьгылаз.
«Агәаҭацәа» ҿымҭӡакәа, рхы шьҭацалан, акыкмацәқәа
рныгақәа ирҭакны иахон, ахш ԥхаҵәыԥхаҵәуа рнацәкьарақәа
ирбжьыкьаса уахь иҭаҭәоз ашәах хаччыла иҩеиуан,
иахылҵуаз ашьҭыбжь есааира аԥсра иаҿын...
Ажәхьацәа ажәқәа хьаны ианрылга, азагақәа рыла изаны
абалонқәа ирҭарҭәон. Иамырхыз уажәраанӡатәи аасҭа 30
литра рыла еиҳахеит. 100–120 литра ракәымкәа, 150–160
литра ахш аларгаларц шрыхәҭоугьы реиҳәеит Шьаабан
иаҳасабала.
– Ари, уара утәала, – днеиҿагылеит уа Назыр. – Ас
уаҩы ибахьоума... Шьаабан изымдырыр ҟалоит, аха шәара
афермаҿы аус жәмухьеи, шәхатәы рахәгьы шәымоупеи, –
Трыгәи Ҭабҷеи рахь иажәа наирхеит Назыр, – аҳәарақәа
рхәыҵәҟьа нышәмыжьит, шәыкгьы хаҳхыр ами...
– Уи ашьха шәанцалак... – днеиԥылеит Шьаабан, иқьышә
ҵаӷақәа хырԥсаа агәара иаважьыз ақәыц ишьапы наҭашәа
дахьгылаз.
– Аплан ҳәа лахьхьи иҳадгылоу ишԥарзаауеи? – инаиаҭеикит
Назыр, – ашьха хцаанӡа ирзычҳауазар, азамана...
– Аплан плануп, уи азыноупеи иҟаҳҵо зыҟаҳҵахуа...
– Анс ҳҳәан арс шәҳәеит, арс ҳҳәан анс шәҳәеит.
Иҳалшәхырц ишәҭахузеи, исзеилкаауам, – иажәа нбжьеигалеит
Рауф... – Ҳара акгьы ҳаурым, аха аҳәарақәаҵәҟьа
рхәы нмыжькәа... – дааҭгылан инациҵеит.
– Уи сара
саӡәыкны сазыразым.
– Аҳәарақәа рҿы аӡы ҭыкәкәа, рцәеи-рыбаҩи еидысло
аҿынӡа инаагар ҭабуп ҳәа ҳашәҳәауоу уара, усҟан?..
– Ахаз дшәыржә, ыҟамзи, ахаз... – ахшыҩрҵага ажәақәа
аацәыригеит уажәраанӡа ҿымҭӡакәа ирзыӡырҩуаз
Ҭабҷагьы.
– Аҳәарақәа ҷыдак рзыҟашәҵаргьы ауеит, ахш?.. –
дааҿагәаҿасшәа дааҭгылеит Трыгә.
– Иауазеи ахш? Мамзаргьы, ҳара ххы иаҳархәоит ҳәа
шәгәы иаанагозар...
– Ус ҟаларгьы ауеит... – имырхьаацәашәа иажәа наԥишьит
реиҳабы.
– Ыы, уара, нас сара аҩнытә схәы саҵалан иаазгома?
Уахи-ҽни ауац арҳәазара ҳаҿуп, арахь, бааӡатәыкгьы
ҳнахәар ҟалаӡом, ыы? – дгәааны даацәажәеит Занбеигьы.
– Ус ҳамҳәеит ҳара...
– Ишәҳәауа иаҵанакуа ҳхы азымцо ҳаҟам... ҳаумыргаӡан,
уххь згеит, Шьаабан... Ԥыҭрак дааҭгылан Рауф ашьҭахь
инациҵеит, – иахьынтәаауа сымдыруеи сара...
– Иахьынтәаауа удыр, егьи ҳәа, – дааҟрымҿрымит Трыгә.
– Ахәыҷы дыҟа, аду дыҟа – ҳкәыкәыцыкәуа иҳалшо ала
аус аауеит, зны-зынлагьы ҳхатәы наԥшьуа аплан наагоит ҳәа
ҳаҿуп, – дцәажәон Назыр, – дырҩегьых ргәы нанагӡом.
– Иаабаз, игәаҳҭаз ауп ҳара ҳазлацәажәо, уи атәы ҳәа
акгьы ҳаздырам, – инаиаҭеикит уи Шьаабан.
– Ижәбаз ҳәа крыҟоума мамзаргьы, ажәқәа рычыргәқәа
ҭырҩаны иааншәыжьит, аҳәарақәа ирфо рмоуа...
– Аҳәарақәа ҽыҵгас иҟашәымҵан, Назыр, – иҳәеит
Шьаабан, ахҵы-ахҵы дкажьцәо.
– Аӡәы «ар» иҳәон, аӡәы «амажәа» иҳәон ҳәа, иага
рхәозаргьы имцым, ҳара акы ҳаҿуп, шәара ҽак рххо ишәыманы
шәықәуп, – наашәа днарыхәаԥшит Назыр. – Узацәажәо ҳәа
ӡәыр дыҟоума? – инапқәа неивигеит аҵыхәтәаны.
– Иҳахьзеи ҳара, уаҳмацәажәартә? Ӡәыр ҳиеицәоума?
Ҳнапы ианырҵаз ауп, ҳхы ҳаԥызараны ҳауаҿыху... – иныга
аӡы ҭаршаны инкеиҭәеит Трыгә.
– Ара еибаҳҳәозеи, аконтораҿ ҳаицәажәап, – иҳәан,
дтәаамаауа иҿынеихеит Шьаабан. Ихьаԥшкәаԥшуашәа,
ицырга-цырго инаишьҭалеит егьырҭгьы.
Убри ашьҭахь Назыри Рауфи аправление аилатәараҿы
инаганы ирацәажәеит, ирарҳәеит рыпланқәа
ишрыздырҳаз,
инамазкқәазгьы ҟалеит, аха уаҳа акгьы ахырымҳәааит,
избанзар, аколнхара ахантәаҩы излеиҳәаз ала,
ахштә аалыҵқәа ралагаларазы араион аплан шьҭырхзаап,
убри азоуп даргьы изырзацырҵазгьы...
Абар, иаамҭан уажәшьҭа ашьхаҟа ацара, аҽеиқәыршәара
иаҿын. Ашыла, аџьыка дырмазеит, еидыркылт
рымаҭәаԥхақәа. Акәаҷабқәа рнаҩсан, ақалақьаҿы ицаны
иаархәеит ацәашьқәа...
Акантораҿы иандәықәлоз амшгьы еилыркаахьан. Аӡәык-ҩыџьак имҩаԥызгашазгьы рыӡбахә рарҳәеит. Аҿҳәара
анааи, «уа, ажәеиԥшь Жәеиԥшьырҟан, улԥха-угәаԥха ҳаҭа»
ҳәа еибарҵысны амҩа инықәлеит.
Аԥсҭа арахә ахьтәаз хыбрак иаҩызоуп уҳәарын, ақәа
леиуазаргьы цәыкәбарк алшәаны икаҭәомызт, ашәаԥыџьаԥ
рымахә убасҟак еилашьшьы ижәпаҳаҳараӡа иҟан. Аҭыԥлақәа
лацәеихьшь ҟамҵо ирыхьчон арахә гәарҭа абраҟа еицыз.
Ауха амца еиқәырҵаз ишаҳәшаҳәуа иарԥхон, ахәшҭаараҿы
ахчныза иҽҳәаз, агәы ҭыфааны иафахьан, амзаҿа
асахьа анубаалон, акәасҭӷақәа рыхқәа ҿыблааны, наҟ-ааҟ
иаваԥсан.
Амца ахьеиқәыз аварахь ала, абӷьынҵәқәа зҵаԥсаз ҵаҟа
ишьҭаз Занбеи икәахьча наԥхьаиршәҭын, ашырҳәа дҩаҵҟьан
амца днаҵха-ааҵхеит, акәасҭӷақәа рхы неиҿеикит аҟароуп,
уаҳагьы мҿы ақәимҵеит, избанзар, иаашарккар амҩа иқәлон,
иаҭахымызт.
Ацәымш иуапа хәылда иҽылаҳәаны, ахчныза ахахьала
дышьҭан, кәмызцәа қалԥадла иҩычоу ишьапқәа арахь
ицәыҵыҳәҳәон, амца анааибакы, ишаҳәшаҳәуа ишьаргәыҵа
иныҵаԥхеит. Ивараҿы, дицәыхарамкәа диан ашьха
иныкәыԥшырц, зыԥсы ааиҭазкырц ирыцны иааз Рашь Лазба,
макьана дымҿыхацызт агәаҷ еиҳабы Рауф. Мыҷ дцәыха-жьыхошәа агылара даҿын.
Занбеи амцаҿы иҽаарԥханы арахә ахьтәаз рҵыхәахь
иҿынеихеит.
Зшьапқәа зҵаԥсаны, зхы нықәҵа ииаз Хәдыш, Занбеи
ишьҭыбжь анаҳа, ашырҳәа иҩаҵҟьан аҽаарххеит,
иҵызмызуашәа ишьапы аҽынахьнашьит, «лацәеихьшьк
ҟамҵакәа сҟарулуан, гәыбӷан сымоума» аҳәарызшәа.
Аладахьы, митәык ихарамкәа, ӷаацқәак илаԥш иааҵашәеит,
ихырсысуа еикәагылан дара.
«Арҭ арахә нрылҵны ианцоз умбаӡеи, Хәдыш кыдынҵәала,
уажәит ҳәа сыҟоуп уаргьы ушьҭа...»
Уахь иҿанынеиха, алагьы аҵыхәа наҟьа-ааҟьан инаишьҭалеит.
Данырзааигәаха, днархыкәшан «аи, аи, аи»
ҳәа днарыҵаҟьеит, аԥшәма ибжьы анраҳа, знык аҟара
инеиҭаҵшәа ааҟарҵеит, аха иззаӡа иаагылахит.
«Ааи, ааи» – дырҩегьых ибжьы геит иара. Алагьы
аблақәа ааԥсеиԥсеит. Сыԥшәма иҳәатәы аахашәымҵар,
снашәыцрасыргьы ауеит ҳәа акәын уи иаанагоз иара атәала,
уаҳа ианырмуӡа. Хәдыш аахырӷьҿыӷьын, «иҳадызцалазеи
»
рҳәарашәа, рыхқәа наҟьа-ааҟьаны ахәацахәацаҳәа
рҭыԥахь
рҿынархеит.
Занбеи арахә днарылс-аарылсит, дырхыкәшангьы ибеит,
зегь рҭыԥаҿы иҟан, аҽқәа рыда. Агәыжь заҵәык алымҳақәа
леивыга-ҩеивыго иуауаӡа ашә-ҟьантаз иаҵагылан.
Ашарагьы уажәшьҭа митәык агмызт. «Ақәшь иагааит,
иабацеи?» – ԥыҭкгьы наҟ днаскьеит иара.
Аԥсҭара «ҵуу» ыҵга, ишьшьылаҳа ацәа иалан, зны-зынла «ҵыз-мыз» ҳәа быжьқәак улымҳа инҭасуан. «Аешқәа
ракәхап...» – илаԥш иааҵашәеит иацы ахәылԥаз амҩан
иибаз аешқәа, ацыӷқәа махәык иалууаа егьи амахә ахь
иалаԥалон. Уарлашәарла иааҩуан атыҩарҩар абжьы. Амца
иахылҟьоз ашәахәа иналибаауан уажәы-уажәы хыхьынтә
иалшәшәаны икаԥсоз заа-шла абыӷьқәа.
Дхынҳәны иҭыԥаҿы данааи, иҩызцәа ҭынч ицәан, рҟыт-ԥсытбжьы гомызт, аҽқәа хара ицо-имцо издыруамызт,
амлагьы еиқәынҵәо иҟамызт, аха еилашьшьы игылаз
ашәаԥыџьаԥра анааимҟьоз, адәҳәыԥшқәа
рҿы иқәыҳәҳәы
зызҳауаз аҳаскьын хыш-мышқәа
ишынарымха-аарымхоз
хара ицазар ауан, уажәы амҩа ианнықәлоз аламҭалазы ас
ахьыҟалаз игәы назхьит. Еиҳа икьаҿыз кәасҭӷак аҵыхәа
аанкыланы, ахыцәқәала амца аахәыҵишьшьаан аԥырӷқәа
аашеишеит,
абгарымҵқәа реиԥш ихха-ххаӡа иҩаҵхахаз
акәицқәа
лассы инҿыцәеит. Убри аамҭазы, иахьтәаз аҭыԥ илахыкны,
кыргьы инахароуп уҳәаратәы, шьҭыбжьы цәгьақәак
илымҳа инҭаҩит, ҽыкгьы аакьыркьырит инхҵаӡаны.
Занбеи иҩызцәа ааирҿыхеит, Назыр ашыҩ-шыҩҳәа
имагәқәа наишьеиҵан, иҟалазеи ҳәа дҵааит.
– Аҽқәа ыҟаӡам.
– Иабацарыз?
– Сыздырам. Алада шьҭыбжьқәак гоит...
Назыр дааӡырҩит. Ҩ-гәыцәк змаз ишәақь ихчы иааҵихын,
ашырҳәа иҿылеихеит. Рашьи Занбеи кәасҭӷак-кәасҭӷак
аашьҭырхын уи инаишьҭалеит, егьырҭ аҭыԥаҿы иаанҿасит.
Ашьҭыбжьқәа игоз еиҳа-еиҳа иааигәахон. Ус амҩахәасҭа
ианны ишнеиуаз, дәҳәыԥшк ахаҿы инкылҟьеит.
Уаԥхьа игылоу
дубартә иаалашахьан. Изықәгылаз
адәҳәыԥш аҵыхәаҿы
рылаԥш иааҵашәеит еиқәшаҟьо еилаз ақәыџьмақәеи
аҽқәеи. Дара еицыз рыԥшьбагьы рыхқәа еилакны, рышьҭахь
ақәыџьмақәа иреирханы, ахыхьчара иаҿын. Ақәыџьмақәагьы
рхыԥхьаӡара маҷмызт, рыблақәа ҭиаҵәааӡа, рыцқәа аҿаԥ-аҿаԥҳәа еихакшо аҽқәа ирзыҭрысуан, аха аԥыр-сырҳәа
ианҵыгьлак, наҟ инаԥхьарцон, аха зегь акоуп – ишжәылац
ижәылон.
Иааиз рышьҭыбжь гаанӡа, агыгшәыг еицыз аҽқәа акы
нарылырцан илаԥхарҵеит...
Убри аамҭазы, акәасҭӷақәа ацәылашамҭаз иналыԥхеит,
иҟьеит, ихыст, аха умԥсуандаз, ақәыџьмақәа аҽы
иауацрыҵхуаз, ираԥцаны ирыманы ишлеиуаз ӡы ԥшаҳәак
инавалеит. Алақәагьы «аақ-саақ» ҳәа илаҵҟьеит. Аҽқәа рҿы
ианлеи, ицоз «ақәылацәа» рҵыхәа днахьыԥшит Назыр, аха
дымхысит, избанзар, ашәақь ахы инанагартә иҟамызт. Зхы
еиқәызырхаз аҽқәа рԥрыцәқәа еилажәжәа, ргәы ҭҟьаны
иқәгьежьаауа игылан, иҟамыз «Ҷакь» акәын, уи уажәы аԥсы
агәы икылахо ицон, ақәыџьмақәагьы, абасҟак ашәарҭа
ишҭагылазгьы, уи иацрыҵуамызт...
Ахьшьцәа урҭ рышьҭа инхылеит, алақәа ҵаруа, «хьӡы
еиқәаҵәа» ҟаҵо раԥхьа игылан, иҽхьысеиԥысуа аԥсҭа
ҭахьра инҭысын ҭыҳәҭак инҭалеит. Акыр ианыҩаскьа,
рылаԥш иааҵашәеит аҽы адарыԥара иадцаланы иацрыхоз
ақәыџьмақәа, али-ԥси рыбжьара инкарыжьын инахалт.
Ашәақь наӡартә ианазааигәаха, дыдраҵас ахысбжьы
геит.
Инеимбӷьыжәааны иҩт агыгшәыг. Руакы ҵәиҵәиуа ишнеиуаз
«аҿаҵахәы» иацәыхарамкәа ҵлак ашьапаҿы инкаҳаит.
Аҽы ианылахахх, ишьапҟьо аԥсхыхра иаҿын, агәыҵа
илыҵаԥшызар, еиӷрыжәжәа иҟан, агәи агәаҵәеи ҭыхны
ирфахьан.
– Иагьанбахьӡеи? – зныкаршәа даацәажәеит Рашь.
– Еиқәынҵәозма, рыжәла нҵәааит, – иааџьеишьеит
Занбеигьы.
– Арҭ мыждақәоупеи зынӡа. Ацәҟата ажәҩахыр
инықәыжьны иагоит иаҭаххар, – инараҭеикит зшәақь
апатрона ҭацәқәа ҭыршәшәо рҿаԥхьаҟа игылаз Назыр.
Алақәа ишьны икажьыз ақәыџьма инафҩы-аафҩын,
иааҭрысшәа рун, ахәы инаҿалеит, акәшамыкәша ааимырдеит
иаразнакы, аха рыуа-рдыхә ҳәа акгьы ыҟамызт, иныҵашәа-ааҵашәа ицахьан, уаҵәы иԥшааны иурԥхашьап ҳәа уҟазу.
Чақь ҿаҵахәыс агыгшәыг инарыҭаны иаахынҳәын,
инхаз аҽқәа рыманы аҭыԥаҿы ианҩеи, ишшарыз ишахьан.
Инатәан, рымҩаныфа аацәырганы какалк ркит. Нас рымаҭәа-рҩыҭәа ааидкыланы, еизшаны рыҽқәеи ргәыжь заҵәи
инарықәырҵеит, шьха ҵасла амца еихәыламырцәакәа
иҿаҳәаны, агәақьҳәа рырахә рыма инаҵысит.
«Ааи, ааи» ҳәа абжьы нылҩуан уажәы-уажәы аԥсҭара,
аҵыхәа еидызкылоз ала «Дамшә» дашьҭаланы дцон Мыҷ.
Аԥхьаҟа инеиуан Назыри Рашьи. Нас Рауфи Занбеии,
даҽа ҩыџьа аколнхацәа наҟ-ааҟ ирывагыланы. Рымҩа
аԥыхьан кәаракгьы ирит, арахә рхы ӡаакыла аҟәырқь-ҟәырқьҳәа аӡы ржәуан ианынҭала. Аԥсҭара иҵысны ашьхара
икыдлеит. Амра ҩаскьаны ахәы ҳаракқәа ирықәгыланы
арахь иԥшуан. Назыр иуапа еикәарҳәны иҽы иадҳәалан,
ишәақь алада ахы ларханы изқәа икыдын, иланарԥшыга
ихәда ихшьын, ишьацԥшшәылаз иеиқәеи икьаҿи даара
инаалон, деиҿнакаауан, иӡара ҭкәыцәаа, ижәҩахырқәа
ҩышьҭых, ахьшь еиԥш деилкәыцәаа дыҟан. Ақә ҩылганы,
иӷаӷаӡа икәмызцәа хылԥа ихаз дынцәыҵыԥшны Кәыт
иҳәыгәра днықәԥшит. Џьара аҳаскьын кашьшьы инашьҭын,
ҽаџьара ҳацаҟьа ҩашран, хәык анаҩс – хәык, инҵәаӡомызт,
амардуанқәа реиԥш ажәҩанахь ихагалан.
Уажәада ашьха имаацыз Рашь иаԥхьа иаатыз аԥсабара
иџьашьаны дазԥшуан, аха арахь адәахьыҟа митәык
инирԥшыр иҭахымызт, ҽакала деилыркаар ҳәа дшәон, Назыр
иҽаамаириашеит. Акалибр маҷ змаз ишәақьгьы икын.
«Ари арыцҳахә акыр аҳәома? – игәы дынҭахәыцит иара, –
зыԥсра аахьоу џьара акы аасԥыларгьы илсывыҩр ицашт... Аха
ус сҳәеит ҳәа, шәарыцара сауаах, ахьшьцәа снарылаԥшып,
срыҿцәажәап, статиак зҩыргьы, изыԥсоузеи»...
– Аҳауа зынӡа даҽакуп ара... – ихәыцра иҽааҟәыҭханы
даацәажәеит Рашь.
– Шықәсык ахь мызкы-ҩымз зыԥсы зызшьаз, егьи
шьхацанынӡа уаҳа иҭахӡам... – игәаанагара ааицеиҩишеит
уи Назыр.
– Аӡбахәқәа саҳауан, аха абасҵәҟьа иҟоуп ҳәа сыҟамызт.
Абра саныҩаҿало, сымгәа наҟ инҭаҳаны, иаҳа сеилыхха
сааҟалазшәа сгәы иабоит.
– Уара усгьы ажьымцхә уқәӡам, аха укалахәҵәаӡа
ушыҟанаҵо убап...
Арахә рхы аҭшәара ианынҭала, аԥшандага еиԥш иӷаӷаӡа
иҟаз рыгәҭа, рҵыхәа есааира иазҵо-иазҵо аӡәи-аӡәи
неишьҭагылеит. Ԥыҭк иахьыҩаскьаз, ана-ара аӡқәа алхәраа
илеиуан. Рхахьы аҳаштә кыӡӷра иҩашьҭыз аҵәаԥ-ҵәаԥҳәа
ацәыкәбарқәа алшәшәаны ҵаҟа икаҭәон, аҽаџьарах алаӷырӡ
еиԥш иаҿаҳәҳәын.
– Аҳҭынԥҳәыс лылабжышқәа... – иҳәеит Назыр,
иҵәырҵәыруа иҟаз ахаҳәтә ҭӡы инапы нкыдишьылан, –
легендоуп. Ус ажәлар ирҳәеит.
– Убри здыруа дыҟазар, ианҵазар цәгьамызт.
– Уи здыруагьы аӡә дҳақәшәар ауеит, уаамццакынишь.
– Ԥыҭрак ианыҩаскьа, хәызқәак инықәлеит, уа еиҳа
анаԥшааԥшырҭақәа аман.
– Абан, абни ауп Кәыт иҳәыгәра ҳәа изышьҭоугьы, –
инапы иаԥхьаҟа инаиршәын, дынхьеирԥшит уи Рашь.
– Аа, убрахь акәзаарын рыџьмақәа рыманы анҭ сгәылацәа
ҳахьтәаз ҳәа зыӡбахә рымаз.
– Убра унықәгылар, унапала ажәҩан унаҵакьысып, убысҟак
иҳаракуп, – иааимаирҽхәеит уи Назыр. – Наҟ унаԥши, иҟоу
убап, – иҳәеит иланарԥшыга Рашь инаиркуа.
Рашь аланарԥшыга агәҭа инацәкьарақәа ирыбжьакны
ирхиауа, еихык-еиҵык игылаз ашьхақәа дҩарзыԥшит, илаԥш
иааҵашәеит ахра ҿыцәаақәа, аиҩхаақәа, ачачхалеиқәа
реиԥш икнаҳаз арҩашқәа, аӡҭачқәа... Уаҩԥсуп иҳәаратәы
аӡәгьы ахра днаҿибааит, ихахьы ахра аҿҟьара иалууаа
шәарахкгьы наҟ аԥхьаҟа ца-ҟьашк инықәԥалеит.
– Уԥшишь, ауаҩы – ахраҿы! – аланарԥшыга иикызгьы
Назыр инаизирхынҳәит.
Назыр аҵӷа ихәда инхишьын дҩаԥшит: – аӡәы, ҩыџьа,
хҩык, ԥшьҩык... Туристцәазар ҟалап, иабаҿалеи, сукәыхшеит...
– Даҽа дунеи ҿыцк саԥхьа иаатызшәа ауп ишызбо,
– иааимихын аланарԥшыга дырҩегьых деиҭанкылԥшит...
– Аҩҩра баҩхатәраны исыланы сыҟазар... – дааиԥхьхәыцаан
инациҵеит, – асҟатәи ашәҟәыҩҩцәа ирҳәахьоу иаҷыданы
иуҳәараны иҟоузеи, иугәалашәо арҭ ацәаҳәақәа:
Дахьынаԥшуаз ҟәаԥаҿаԥан,
Археи ҿаҩеи зегь лашон.
Џьара бгаран, џьара ҿҟьаран,
Џьара храцәгьан иҩашьҭын.
– Ажәа бзиа нхоит... Дыҷкәынан, аха умбои шаҟа ираӡаны
иҳәоу... – Ашкол аҿы дызхысхьаз апоема ацыԥҵәаха илымҳа
ианҭас игәы иаахәеит Назыр.
– Уи дынцәан, уажә уи аҩыза зылшо дабаҟоу… – иҳәеит
Рашь иланарԥшыга ырхынҳәуа.
Кәыт иҳәыгәра арӷьарахь иааныжьны, Шәҵхыр аҩыҵа
шыҟаз рыҽнарҭеит рырахәи дареи. Амра хышәҭны
илҭалахьан урҭ аҭыԥаҿы ианҩеи. Араҟа заа иааны, инықәыԥш-аақәыԥшхьан, рқьала аремонт ҟарҵахьан, ӷәы еидԥсалала
аҭыӡқәа шьҭыхны, ихыбын ҟауарла, аҩнуҵҟагьы ицәгьамкәа
еиҿкаан, наҟ-ааҟ ацәарҭаӷәқәа кҿаҟаҵаны, аишәа,
аҟәардәқәа уҳәа зегь рыла еиқәшәан. Ачхьынџь иахыкны
аҵәаҳәқәа кнаҳан, урҭ еиҿаԥса-еиҿаԥса архнышьна еиԥш
иҩашьҭын.
Ажәгәара акыр ирҭбааны аҳәарақәа рҭыԥ аҿакны иҟаҵан.
Агәаҷқәа рмахәарқәа ԥхьарҵәаны ажәқәа ахьынӡархьоз,
рҭыԥ-рҭышә ахьынӡадырхиауаз ааилашәшәит. Аеҵәақәа
кыдӷӷала ажәҩан инкыдлеит.
Мчыбжьык аҟара анҵы ашьҭахь, ҽнак зны Назыри Рашьи
ныҟәара ицеит, издыруада џьара шәарахк ҳҿаҳауазаргьы
ҳәа ӡбаны. Аӡиа иахчынгаз ахәы ианынхшәа, Ерцахә
тәыҩа еимҿаԥа иаҵаԥхоз амра ашәахәа ҿыпны ажәҩан
иҩаҵаԥсеит, ашьхақәагьы аалашеит. Ашьха анапсыргәыҵа
иантәалаз, амза уарлашәарла
ишаҟьшаҟьон, шәытарак џьара
ианымызт, алакыҵа хааӡа ажәҩан иаҵаршәын.
Аӡиа ахьӡи уи акәша-мыкәша иҟаз аҭыԥхьыӡқәеи иблакнот
инаниҵеит Рашь. Рармарахь Мац ишьха аҽаҳаракуа ихалон,
уи илаҵакны иҿыцәаашәа иҟаз акынҩалара инаҿаԥшит,
хаҳәла, мақьала ичаԥаны, иаҳа улаԥш иҵашәоз ахахә
шкәакәақәа, напсыргәыҵа иҟаз, ҽага ҿышәара иҟаз, еиҳа
маҷк инеиҳазгьы дреихирсуан, дышхысуа ибарц, дԥишәарц
азы.
Иахьыблаҟьоз идыруан, ианаахозгьы идыруан ашьҭабжь
ала, такә шнабжьазгьы.
Аҵықь анааҭгалак, иақәшәазар, ацыԥхь ҩалҟьон... Агико
алагьы ихысуан ацәҟьара ааигәақәа рҿы. Убригь ахы иҭҟьоз
ақшашьа цәгьаӡамызт, аха митәыкгьы узақәгәыӷәа иҟамызт,
иага умҳәан, акалибра маҷқәа иреиуан.
Мзы рышьҭахь иааныжьны акынҩалара иаҿысны акыр
иҩаскьеит. Уажә иахьгылаз раԥхьаҟа ҳәишраны илашьҭын,
аҵан иахьылаԥшуаз рҩашк ҭыкьаса ицон, уи Иаӷьа акәын,
ишиашаз хаха Бзыԥ иалалон.
– Маҷк ҳаԥсы ааиҭаҳкып, ани ацаҟьа ашьапаҿы, ӡыкгьы
ҳнахәап, – дцәажәон ҭынч-ҭынч, дмыццакӡакәа,
– инапала
ирбо инациҵеит, – инахьхьи ахәаҿы ҳазнеир, бӷаџьмақәак,
ма ԥслаҳәқәак ҳрыниаргьы ҟалоит.
– Нас ҳазԥшузеи, ҳцалап... – игәы инамырҳәо даацәажәеит
Рашь. – Иааигәоупеи, ана кыр бжьоума?..
– Ашьха уажьауеит цәгьала, шьыбжь ныҟәара бжьоуп
нахьхьынӡа.
– Ус убахьоу?
– Угәы ишԥаанагоз, нас?
Маҷк аҟара рыԥсы ааиҭаркын, рымҩа наргӡон ҩаԥхьа.
Ҵаҟа аӡаҿы ианлеи, аԥан ԥшааны инырит. Ахәхәа-ӷьӷьаҳәа,
арахь ихәыҷны, абжьы митәха ицон иара.
– Абжьгьы уаҩ дахәомеи! – иааџьеишьеит Рашь.
– Имаҷу ианакәызаалак абжьы духоит, ауаҩ иакәзаргьы
убас ауп...
– Иабантәаауеишь иара?
– Асхысқәа рҿынтә акәхап, уаҳа иабантәаауеи зугәахәо.
Анцәа ишишаз иҟоуп. – Назыр ихмаҷыр нҭишьын, иҩыза
инаидигалт ижәырц.
– Уаԥхьа изжәуам, – иҳәан, иара ииржәит. Иааимхны
ашьҭахь иаргьы днаҿыхәеит, иҳалалӡа ицәеижь инҭысызшәа
игәы ҿыцҳаҳараӡа иааҟалеит.
Уа ианҭыс нахыс амҩа еиҳа ибааԥсын, сыпраны
инашьҭын. Иаҿагылан иахьцозгьы убарын. Ари амҩа Назыр
изы ицәгьаӡамызт. Асфальт мҩа даныланы дцошәа акәын
ишибоз, ижәцәеимаақәа ишьаз даара изыманшәалан
аныҟәараҿы. Рашь ишьаз ишьаҵатәқәагьы
илас-ласӡа,
рҵаршьқәа џьаџьаӡа иҟан, иахьаҿаиргылоз
иқәҟьап ҳәа
умшәан, ахьшь ашьапхыцқәа реиԥш иакуан аҽаларԥсны.
Рашь данааиҵахалак, Назыр дааҭгыланы дыԥшуан.
– Уааи, абааԥсы, ожәшьҭа митәык бжьам, ҳааит, – иҳәон
иара.
Данааидгылалак, инапала иԥхӡы ԥхьаҳәауа днаиазҵаауан:
– уааԥсама?
– Мап, – иҳәон дҳашҳашуа. Рашь сааԥсеит ҳәаҵәҟьа
изҳәомызт, иԥхеишьон, иага умҳәан, дышьхауаҩымзи иаргьы.
– Аферым! Асҟак улоуп ҳәа сыҟаӡамызт, иашьцылам изы
иуадаҩуп. Ани умгәацәагьы ахьца умбо наҟ инҭаҳауеит...
«Изакәызеи дызлацәажәо, уеизгьы-уеизгьы мгәас
исымоузеи сара, шьоук имбацт ауп, урҭ...» – игәы дынҭахәыцит
Рашь. Дҟаԥшьӡагьы дааибакит, ихьымӡӷишьеит
уи иеиҳәаз,
аха ҿымҭ ԥшьаала дишьҭагыланы дцон.
Амра шьыбжь агәахьы иҩеихьан Ԥшахыҵырҭа аҩыҵаҿ
ианҩеи. Инаԥшы-ааԥшит, ҵыҭәамзар, ҳаскьынымзар
џьаргьы
акгьы убаӡомызт, ашьхақәа цыҩцыҩуа рҽаҳараркуан,
хараӡа иубон зкалҭқәа сынаҟәла иҩычаз ахра цаҟьашқәа.
Рҭыԥ аалхны инатәеит. Ршәақьқәа, рџьаԥҳаны рывараҿы
инышьҭарҵеит. Иахьаанҿасыз илҭаҳарашәа иҟан, рацәак
ихарамкәа рармарахьала акәадыр сахьа аманы хәык
нашьҭын...
Назыр ҭаҭын ҟаҵак аацәыриган, инеиҿеикын, амца
наиркит. Алҩа митәык иҩныҵҟа игаӡомызт, ус ҽырбашақә
иҿакушәа акәын ишубоз. Илаԥш ахәызқәахь инаиршәын,
ҭынч даацәажәеит:
– Абна унеины улаԥши, иудыруазеи џьара ак ыҟазаргьы...
– Абас иааигәану?
– Зны-зынла иеицрыхәхәа аӡагахь ианлыбаауа ыҟоуп. Нас
иҽырбо адәҳәыԥшқәа рҿы инықәгыла-аақәгылоит,
аҳаскьын,
егьырҭ аҵиаақәа уҳәа акәкәаҳәа иаарымхауа...
Рашь ԥшьшьала дҩагылан, ихы ларҟәы-ларҟәуа уахь
иҿынеихеит. Арыӷьарахь ала акыӡӷра иҽнадкылашәа акәын
дышнеиуаз. Игәышԥы хаҳәык инадырӷәӷәала, иԥсы ӡаны алада
длаԥшит. Ашәымҭаказгьы илаԥш нарықәшәеит аӡага иҭаланы
илеиуаз абӷаџьмақәа... Али-ԥси рыбжьара ацаҟьа ахышра
иҽнавеиӡеит. Ԥыҭраамҭак уа иҽырԥсны дтәан, дырҩегьых
ихы нцәыҵырҳәҳәаны длаԥшит. Зеиӷьаҭамыз абқәа ҩба
наҟ-ааҟ еиҿагыланы тәыҩала еисуан. «Аҿаҩ-саҩ. аҿаҩ-саҩ!..» – иааҩуан аарла ашьҭыбжь. Еисуа ишнеиуа, шанак
еиҟәнаҭхазшәа рыхқәа шьҭацаланы еиҿаԥшуа иаагылон...
Иршаны инашьҭыз ртәыҩақәа рхыцәқәақәа рыхжәҩабжь
иаларсын, рызқәа цәыхәа-цәашәшәӡа, ргәышҵақәа рахь
еиҳа аԥшьра иааманакуа иҟан... ирымариаша рхахьы аӡәгьы
игага аҿыџь инаҵибааит. Дызусҭада уахь иқәу, ааигәахәт.
Игәгьы иаалсит аланарԥшыга ахьимимхыз.
«Сара сеиԥш ирхаҩуа аӡә иакәзаргьы ҟалоит...»
Дырҩегьых адых-сыххәа инеидыслеит, абқәа ртәыҩақәа
еиҿарԥа еиқәшаҟьон...
«Еимаркуазеи урҭ ашьхақәа рҩыҵаҿы? – даахәыцит
Рашь.
– «Агәарҭаҿы» аԥыжәара агара акәу, аҽышьақәырӷәӷәара
акәу, мамзаргьы аҳәырҭақәа рҿы наӡаӡа аԥшәмара
аанкылара акәу? Арахь ҳәызбеи кәаци
ааиқәызымхуа
храгәыцыԥхьаӡа икылатәаны ираҩаӡоит...»
Ԥыҭраамҭактәи реисра ашьҭахь, руакы хьаҵын, наа-наа
зымҩа инавалеит. Егьи ахы шьҭыхны, атәыҩақәа разнышха
иԥшуан, иааира дук згаз акеиԥш ахы ԥхьаӡаны.
«Уамашәа иубартә иҟоуп аԥсабара азакәан. Аԥсҭазааразы
наунагӡатәи ақәԥара, ииааиуа-еиҵеиуа рыҟазаара..
Иԥсыҽу,
зымч мхо ныбжьахәашеит, иаанхоит еиҳа згәашьамх ӷәӷәоу,
иҵару».
Ишәақь иаԥхьаҟа днахан, ахаҳәқәа реимҟьарсҭа инбжьеикит.
Аԥша ахырхарҭа дназԥшит. Иагьеиликааит ашәарах
рганахь ала ишасуаз. Уи шәарҭамызт, ашәарах хыхьчагас
ирымоу аԥба ауп, ауаҩы иԥба ааркит, азаара рзаазшәа
илаҭрысуеит, есс, ахрақәа инаргәылаӡ ицоит», –
аҳаҷаҳәа иааигәалашәеит игәыла ашәарыцаҩ
ҟаза Оҭандеи
Агәхаа иҳәоны иаҳахьаз. Ишәақь асамԥал аахеиршалан,
аҵхага инацәа наҵеикуаны еиԥш аан, ани аиааира згаз
ҳәа зхы зыԥхьаӡоз агәарҭа инарылс-аарылсит, маҷк
алеишәа рыцәгьаны. Уи Рашь игәеиҭеит, еицыз абӷаџьмақәа,
рхымҩаԥгашьала, рыхқәа наҟьа-ааҟьашәа инхьаҵ-аахьаҵуан дара.
Рхахәда ааҵҟәашааны, ршьапқәа хьышьаш-хьышьашӡа,
иӡыӡымкуа еилагылан. «Ашьха ахатәы закәанқәа
амоуп,
самхаццакны иатәым акы ҟасҵар аҵкыс Ацәымш сиазҵаап,
имида сымамкәа схысыр, иҟало сеидру, исзақәмыршәакәа
баша исыршәар?– ицәгьамкәа ухысуеит, иманшәаланы ак
ҳԥыхьашәар, хара иушьҭуам иҳәеит... Аха уи аума аус злоу?..»
Ишәақь даахан, аҵхага инацәа наҵак, ачарч амаршәа
кны асамԥал ԥшьшьала аҭыԥаҿы инықәыргыланы иԥсы
ӡаны Назыр иҿы дааит. – Ацәымш, иҟоуп, избеит! – игәы
инамырҳәо, ибжьы ларҟәны даацәажәеит...
Егьи иарбанзаалак акала иааинимырԥшит ари ииҳәаз
ажәабжь, иааицылеижьҭеигьы абри аҟара ҭынчра ихаҿы
ианимбаалацт, иҟаиҵозеишь ҳәагьы днеиҿаԥшит.
– Схысуазар, среихсыртә еиԥш рыҽсырҭон...
Назыр дырҩегьых ақәҿимҭит аҵыхәтәан ииҳәазгьы.
«Изакәызеи мшәан, ари иасҳәаз имаҳаӡеи, мамзаргьы
сыгәра имгоу, лаԥшыҵашәарахарым уеизгьы-уеизгьы... сыбла
сажьарцу?» – ихы агәра ааизымгеит азныказы. Аха агәыҩбара
иауз ашәымҭаказы аҽааԥсахит. – «Ус ҟалашьас иамоузеи».
Ԥыҭраамҭактәи иҿымҭра ашьҭахь, Назыр, арӷьарахь ала
иԥынҵа аҵаҟаҵәҟьа иқьышә ааибӷын иблақәа неиҵыхны
иҩыза днаихәаԥшит. – Избеит уҳәама?
– Аиеи, ихоумҵои?.. Гәатабӷата адәҳәыԥш иқәуп,
иагьмаҷӡамеи дара!
– Ишԥа, ирацәаны еицну? – дааҽхырҵааит Назыр.
– Акы, ҩба ҳәа исымԥхьаӡеит, аха быжьбаҟа-аабаҟа
ыҟазар ҟалап.
– Ииашаны иҟауҵеит. Абна илоу, ашьха иқәу аԥхьаӡара
заҭахгәышьоузеи.... Утәа!
Аҵыхәтәаны Назыр иҿынтә иаҳаз ауп зынӡа дыҵазыршәшәаз.
– Ыы, сышԥатәои, анҭ ана иҳазԥшызаауама? Иқәҿаҳәазар
иамоу рацәоуп... – Иҿынеихарцгьы иҽыназикит.
– Уаатәеи зны, – инаидиҵеит дырҩегьых.
Рашь уи дшанхашәа днеизыԥшын, хаҳәык иҽнықәикын,
ишәақь иикызгьы ԥшьаала даахан итәӷәабжьара
иныбжьеикит.
– Амла уамкӡои?
«Иабатәи млоу, иабатәи крыфароу, узҿу закәызеи» ҳәа
иеиҳәарц игәы иныҵаххын, аха иҽааникылеит.
– Сара амла сакит, акраҳфап, – иҳәан Назыр, ахәырџьын
ахы ааԥыртланы иҭаз амҩаныфа аацәырганы, раԥхьа
инықәиҵеит. Ирымаз ахәыҷала акы инацҳаит, харҵәӡҩакгьы
инахәеит.
– Аа, ҳаҳаи... – иҳәан Назыр, изнапык ихы инаҵаҵашәа
ибӷа днықәиеит.
«Иҟаиҵо закәызеи?..» – дааҳәыҵәыҳәыҵәит Рашь.
– Маҷк иаахысцәаап, ауаҩы ааԥса замана. ..
– Ҳм... мшәан?..
– Иҟоу уасҳәап, Рашь. Ҳара ҳтәык убра ирылазар,
иаҳԥыхьашәоит, иаҳтәымзар, иага ҳҽаҳшьыргьы, иҳауам...
Угәы рҭынч, аццакра аҭахым.
– Азин ахьыҟамыз азын акәзар?.. Иамуазар ҳхынҳәып...
Ҳазвысны ҳааз аӡиа ахықә снықәс-аақәсыр сҭахын...
– Аҳәырԥсарра ахьчаҩцәа ракәзар зыӡбахә умоу, сара
сырдыруеит урҭ, акы-ҩба рзыҳәа аӡәгьы акгьы иҳәаӡом, –
иаԥхьа икьаҿ аџьыба иҭаз ашәарыцаратә шәҟәы инапала
ахышәара-ҵышәара аанкыло инаиирбан, икәмызцәа хылԥа
ила инҭаижьит... Егьигьы ихы нықәиҵашәа ҟаиҵеит, аха
даузыцәахуаз, илаԥш иҵшәомызт сааҭбжак уажәаԥхьа иибаз
аланарԥшыра...
Аҭҳарцәҳәа дааԥшын даақәтәеит, ихылԥа риашан инеихеиҵан,
ихысга нацәала дырҩегьых иԥынҵа аҵаҟа иқьышә
ааибӷит. Лаԥықәшәа иоуит. Назыр уи ԥышәаны иман, иарӷьала
лаԥықәшәа аниоу, ахиара, аманшәалара акәын иаанагоз.
Иармарахь данафа, гәаныла иҳәон «башоуп». Еиҳарак
уи ачашәараҿы, ашәарыцараҿы акәын иахьгәеиҭахьаз...
Ашьыжь ихьшь инапы иқәыртәаны чашәара данҭыҵлак,
иармарахьала лаԥықәшәа иаур, зны хара иаго, нас ихало,
амаҵәқәа ирхьынҳало – уи иамхуа, днықәлон. Ауаа
20-30-ча аныркуаз, иара кьацә ҳәа акы, ҩба ишәыраҭра
иҭаршәны аҩныҟа дхынҳәуан... Ари иара имаӡақәа ируакын,
ахаангьы аӡәы иеимҳәацызт, ирыраргамар иакәым акы
иазҳәоуп ҳәа иԥхьаӡон, убри аҟынтә игәы иҭаҵәах иман...
Ихәырџьын ибӷа инкыдиҵан, ишәақь агәҭа кны дҩагылеит.
Иҽеихырԥсшәа Рашь днаихәаԥшын, ихы неиҟьан, акәадыр
сахьа змаз ахәахьы иҿынеихеит. Егьигьы, ҿымҭ-ԥсымшьа
уи днаишьҭалт. Адарыԥара иазааигәахо ианалага, рыбӷақәа
рҟәны, рыԥсы ӡаны ахахә инадиаалт. Назыр данынаԥш,
рыхқәа наҟьа-ааҟьо еилашьшьы аҳәра иаҿын, абқәа руакы
«аисраҿы» иаҵахаз акәхап, уи хыла Рашь иабеидыруаз, аха
ус ақәиҵеит, агәарҭа иларылҵшәа акыӡӷра иаҿан, уажәы-уажәы ахәажәра иаҵиааз аҳаскьын акәкәаҳәа иамхауа...
Урҭи дареи рыбжьара хысымҭак аҟара бжьоуп уҳәаратәы
иҟан. Аха Рашь игико уанӡа инаӡомызт...
Ашьха аҩыза аԥхьа дурхысуеит. Ииашоуп, абжьааԥны
еибадыруа, еишьашәалоу анеицу, аиҳабы иоуп изтәу
аԥыжәара.
Зныкыршәа абӷабқәа ааилаҩҩын, ишәаӡыӡо иааилагылеит...
«Акы иаршәазар ҟалап...» – даахәыцит Назыр. – «Аԥша
ҳара ҳахьала иасуазар акы иамусын, аха дара рахь алоуп
излаауа...» – инышьақәиргылеит иара.
Ршәақьқәа ааимырдеит. Рашь уажәы иикыз аказен шәақь
иаԥхьа ахаҳә иеҩԥара инбжьеикын дынкылԥшит.
– Умццакын, – даахәыҭхәыҭит иара. – Еиҳа иманшәалоуп
ҳәа угәы иззаанаго... Ахахәда, агәышԥы, аҟатара... иахьаурбо
умдыруеи?..
Рашь ихы ааирҵысын, аҵхага инацәа наҵеикын,
дынкылԥшуан еиԥш аан, дыдраҵас аҵықьҳәа ахысбжьы геит,
ашәымҭаказ ашәарах ӡыӡымкын иааилаҩҩит. Ашәарыцацәа
ргәырҽанылаанӡа, али-ԥси рыбжьара ахрагьы рыҽнарҭеит
урҭ. Азныказы инеимбӷьыжәаан, аха нас, цәаҳәак иқәыршәны
еишьҭагыла ицон, рҽеиҵхәаа улаԥш рхьымӡо акәын цаҟьак
аҿынтә даҽа цаҟьак ахь ишыԥоз...
– Иҟалеи, мшәан, са сымхысызшәа аупеи ишыздыруа,
– дааӷьаҵәыӷьаҵәит Рашь.
– Нырцәынтә аӡә дреихсит, ҟьалаԥалас иҟоу зегь арахь
иқәми.. – игәы иаалсит иҟалаз Назыр.
– Кришьыма, мшәан?
– Ишьы егьиҳәа, ахы еиҟәырԥа иахькажьу...
Лахьхьи алаӡараҿ иҟаз ашәарах али-ԥси рыбжьара
рхахьы ииасхьан. Ашәақь ашырҳәа иаакниԥаан днарзыԥшит,
аха дхысратәы иҟаӡамызт.
«Аҵықь» еиҭагеит дырҩегьых. Аԥшатлакә еиԥш иҩеиуаз
абӷаџьмақәа иҩархыкны аҽыԥҳәа аҵаҟа амца ҩалҟьеит.
«Шәарыцаҩым ихысуа сгәанала, дызусҭада сукәыхшоуп?..»
– ишәақь ааирмазеин аҩада дҩаԥшит.
Аԥсабара ууаӡа аҭынчра инагәылалт, ҷытбжьыкгьы
уаҳаӡомызт, даргьы ҿырҭуамызт, аха уи еимгеимцаратәи
ҭынчран, иҩархыкны мрагыларахь ала, ахәхәа-ӷьӷьаҳәа
шьҭыбжьы бааԥсык рлымҳа инҭасит. «Идыршәаз абӷаџьмақәа
руакы арахь иқәнагаларызу?.. – даахәыцит Назар. Ашьҭыбжь
есааира иааигәахон, асыпрагьы ҿпны аҿыланахеит.
Даныҩаԥш, ашьапқәа аҵхәаа акы шихҟьаз ибеит. Аҽыҩҳәа
нырцә ацаҟьа ианнықәԥала, ишәақь неигәыдырслан аҵықь
ааҭиргеит.
Ашәарах азныказы инцәыҵаххын, аха аҽааннакылеит.
Азшьапык уажәы-уажәы иамыҩруа аарлаҳәа ицон...
Убри аҵыхәтәантәи ахысра ашьҭахь аҳарҭасырҭа умбо
ахәажәра инылаӡит.
Назыр ишәақь апатрона нҭиршәан, амахәқәа иҿҳәазоз
дынрыха-аарыхо даацәажәеит: – Аҩбатәи ақәшәазар,
иннакылт ҳәа ауп ишыздыруа, мамзар ӷәӷәала ихәызаргьы,
ҳашьҭалеит ҳәагьы иаабарц ҳаҟоума, хара ицоит...
– Ҵабыргну?.. – дҳашқьаԥышқьуа Назыр ишьҭахь
днеиуан Рашь.
Ахәажәра ианылҵ, ҽыџь ҳаракык иныҵалеит, акыргьы
иаацәыҵлашьцараны иҟан убра. Уи рышьҭахьҟа
иааныжьны
ахәыҭқәа иахьыҩхашәалаз ашьҭа ахаҳәрддыра иналырбааит,
ашьаркәасҭа ихылан ицон. Аасра инылсын, ашьҭа мырӡкәа
ишнеиуаз, цаҟьараны инықәгылт, алада ианылҭаԥш, рылаԥш
нақәшәеит рармарахь ала ҵаҟаӡа дырԥарак ишаҿажьыз.
Алыбаарагьы митәык имариамызт, ахаҳәқәа инарҿагыла-аарҿагыло
иахькажьыз инеин, ршәақьқәа, нышьҭаҵаны,
раҳәызба ҵарқәа рыла ацәа аахырхын, амгәа-чымгәа
лҭырҩрны инкажьны, акәац еиҿыхны ирсало, аџьыка
нақәырҳәҳәаны, ишаны, игырӡганны инышьҭарҵеит. Нас,
дасу реидарақәа аашьҭыхны амҩа иқәлеит, ахәахьы ианхала,
амра ҵлак ашәара илеихьан.
Еҵәаџьаа ажәҩан агәы икыдын икәалыкәаџьо, «Ашәуа
иеҵәа» ҳәа изышьҭоу ашьхақәа рхықәцәа акьышәкьышәра
иқәгылан. Наскьа-ааскьа ахәқәа рҩыҵақәа рҿы иҟаз
аҭыԥқәа рҿынтә зны-зынла алашбыжьқәа
ааҩауан...
Ахьшьцәа заа рыжәқәа рхьеит, урҭ рҭыԥ иқәҵаны
уаххьа рфеит, аха иаразнакҵәҟьа изышьҭамлеит. Аҵых
такәы инаскьаанӡа еицәажәо итәан, Рашь илымҳа кыдҵан
дырзыӡырҩуан урҭ ирҳәауаз ажәабжьқәа, даараӡа
дрызҿлымҳахеит ахьшьцәа рыԥсҭазаара аҟынтә Назыр
изеиҭеиҳәауаз ахҭысқәа. Игәаԥхоз ажәақәа, аҳәоуқәа,
ажәаԥҟақәа аблакнот ианиҵон... Ацәара аамҭа анааи,
асас еиҳа ҷыдала иҭыԥ алкааны дышьҭарҵеит, руапақәа
рҽылаҳәаны инаиеит егьырҭгьы. Амца иахыкәшашәа акәын
ацәарҭаӷәқәа шыкҿаҟаҵаз, уахьықәиалакгьы ушьапқәа
амцахь ихон... Ушьапы ԥхазар – угәгьы ԥхоит рымҳәои.
Арахә аӷәапаҳәа ижаҳәауа ишьшьылаҳа ицоз аҵх
рҽаҭаны итәан. Зҭыԥ ззылымхыз қыжәк ихырсысуашәа
агәашә иадгылан, ахьчалақәа руакы агәашә ахы нкылакны
уи инаеишеит, «ууауаӡа уа узгылоузеи, уара, аҵандрахшәа
иҟоу, уҽкажь наҟ» аҳәарашәа...
Дырҩегьых ааҭынчрахеит, ҷытбжьык џьаргьы иуаҳауамызт,
адгьылтә хынҭа-ҩынҭарақәа ажәҩан ҵәцаш иналаӡ ицазшәа.
Убри аамҭазы, аҭынчра еилаго ажәгәараҿы арахә
еилагьежьуа иааилалт. Ахьчалақәа рышбыжьқәеи, егьырҭ
ахьшьцәеи али-ԥси рыбжьара ақьала иаадәылҟьеит
акәаҷабқәа кны... Жәык убас иҟааит, ииашаны, абжьы
ааузымчҳаратәы, гыгшәыгк аҽақәыжьны, ихәарны ашьра
иаҿуп уҳәарын. Ашәақь агәыцә иҭҟьаз амцаԥшь ажәгәара
ианынахууаа, агәырқь ааҭгеит.
Ахьчалақәа рыбжьала иудыруан гыгшәыгк арахә
ишрылалаз, убри инашьҭарххны ажәгәара анаҩсҟа «адық-дық» ҳәа адгьыл рҵысуа шьапышьҭыбжьқәак аараҳаит,
есааира наҟ аҳәишрахь инаскьон, уи ашьҭыбжь ираҳауаз,
алақәагьы хьӡы еиқәаҵәа ҟаҵо уахь ицон. Назыр дыҩны
днарышьҭалт, такәы днаскьоны еиԥш аан, ҽазнык деиҭахысит,
аха башан, «ақәылаҩ» ныҵаҳа ицахьан. Ахьчалақәа
иҟауҵәыуашәа иаахынҳәит... Назыр ифонар анаарҿеирԥха,
руакы – ани Шьапкьаҿ, аԥынҵа ашьа кылашә ирҟьаны иҟан,
«ақәылаҩ» ашьапхыц акәу, ац акәу акы цәгьашәа иҟанаҵеит.
– Ҳарахә еибгамзар ҟалап, – иҳәан Назыр, иҩызцәеи
иареи еиманы ажәгәарахь рҿаархеит. Уаҟа агәаҷқәа
ркәаҷабқәа кны арахә ирылан, иагьырбеит ажәхьақәа руакы,
Тәҩаш ҳәа изышьҭаз қьуа, иӷзуа аҵкарахьшәа ишкажьыз. ..
Афонар лақәырԥханы илахәаԥшызар, арӷьарахь,
ажәҩашәаҟьа иаахыкны, аӡәы ҳәызбала ацәа ахихуазар
ус изахыхрымызт, иҟьанташӡа ажьы ааԥшуан. Еицхырааны
иҳаргылоит ҳәа иалагеит, аха иургыло иабаҟаху, иахьхәыз
аганахьала азшьапык ылыҩрны иҟан, «ҟыҳ» ҳәа ауаҩԥс
иеиԥш иааӷызит ажәхьа. Алашара
анаҿаҷҷа, алаӷырӡ
зхыҳәҳәыла иҟаз абла ҟәашқәа рыҭра инҭагьежьит.
Назыр ивараҿы игылаз Рашь игәы ааихьит, сыла
изасырбазеи ааигәахәт. Назыр днеин атәыҩақәа ирынкны
дҩахеит.
– Шәаасыцхраа, иҳартәапи...
Иааицхыраан идыртәашәа ҟарҵеит, аха ишазымчҳауаз
убон, ахы азнымкыло уажәы-уажәы иампыҵырҩуан.
– Ари ажә маҟа ас ахы иамыхәо иҟазҵаз, иага идухап,
изакәыхаришь, ажәла нҵәеит, ирылалаз? – дҵааит Рашь.
– Амшә ауп, уаҳа изакәыхи... – Назыр афонар иикыз
дырҩегьых ахәра инақәирԥхеит. – Ашьап ҟьаҟьажә ала
ианыкша, ари еиқәхауа иҟазма!
– Акшамҭа убысҟак иӷәӷәану?! – иааџьеишьеит Рашь.
– Аҽеибыҭаны ахәдаџьал, ма абӷа ианас, иаразнак
иааҩнаҵәеит ауп, – инышьақәирӷәӷәеит Рауф.
– Аԥсыхәа баа иргандаз, аха иабаҟоу, – днақәмақарит
Мыҷгьы. – Арҭ алақәагьы уаҳа акы аарзыҟамҵеит.
– Алақәа роуп акәымзар, аҵысхә еиԥш ишьҭых иаманы
ицон,– иааиеилиркааит уи Рауф.
– Ных, анцәа иныс?.. – омашәа иааибеит ари Рашь.
– Аиеи, мшәан, сара узжьома?
Уи ааныжьны ишнеиуаз, рылаԥш нақәшәеит ани агәашә
аԥхьа ахьчала «ахшыҩ» знарҵарц аҭахыз, ацәаӷь асызшәа
еиҵаӷәӷәа игылаз аӷаацгьы, илахәаԥшызар, убрыгь алтәжәҩа
ылыҩрны иҟан, ауразоуроу амшә ашьапхыц ҭыԥқәа анӷӷала.
Адырҩаҽны адырра ҟарҵан, икылҟьа иааит аколнхара
ахантәаҩы Қәыџьмахани, арахә рҳақьым Шагә Қыжәбеи.
Иҟалаз иааркьаҿны ирарҳәеит, ирбеит ирхәыз арахәгьы.
Дыҳәҳәеит, дҟааит аколнхара ахантәаҩы, ишәымбеит,
иҳәеит, шәырхыламԥшит, иҳәеит, агәлымҩқәа, иҳәеит. Илақәа
кылцаны иҿы иааҭашәоз акы реиҩимгеит.
– Ианбаҟалеи ари? – дҵааит Кәыџьмахан аҵыхәтәаны.
– Иаха, – аҭак ҟаиҵеит Назыр.
– Арахә рчымазара акәын ҳара ҳзыцәшәоз, абас ак рыхьп
ҳәагьы ҳаҟамызт, – иааихьааит Шагәгьы.
– Ахьча ԥшь-блак ихазароуп, – далагеит ахшыҩрҵара
иара, – дмыцәозароуп, дымтәозароуп, дымгылозароуп.
Иаха Шагәи иареи ҵаҟа – Ауадҳара иахьыҟаз, ашьтәагьы
ыфаны, рқьаф ҟаҵаны, икаххаа иреиӷьӡаз амшьамбатә
қьалаҿы ишыцәаз анааигәалашәа, иааирԥсыҽит,
иҽааирҟәатеит, иҭахӡамкәа, даараӡагьы игәы ишацәымӷыз.
«Ари агызмал ушьҭа иԥхыӡ иалашәахьеит, ицәуҵәахуа
ҳәа крыҟоума мамзаргьы...» – даахәыцит иара. Ажьаӡа
рыхтатала иааҳәны иҭаз иблақәа рҽаадыриашеит.
– Ара уажә убыс уцәажәеит, Қәыџьмахан, ҳара ҳхарала
иҟалазшәа.
– Иагшәыжьит, мамзар...
– Амшә зланаҳкылоз, ишсоуҳәара удинаныс. Уажәадагьы
иҳазнаухьеит, иумдыруеи...
– Убри удыруеит, издыруеит азоуми, агәҽанызаарагьы
заҭаху.
Дырҩегьых ашәыҭҳақәа неиҿатәеит иара.
Илеиҿҟьаз аӷьфҩы рԥынҵа инҭасит иааигәа игылақәаз.
– Ҳара ачеиџьыка ҳшахатәаз акәӡам амшә арахә
ишрылалаз. Рҭыԥ инықәҵаны, ҳкарауараха ххы нықәҳҵоны
еиԥш аан ауп ишыҟалаз.
– Иаҭахызар иҷаԥшьалатәуп, – иҳәеит Шагә, ацалаҟьа
рбаӷь еиԥш ижәҩақәа ааирхахан.
– Иумҷаԥшьалои, нас, уааны? – инаиаҭикит уи Рауф.
– Чымазаҩ гәаҟ дҳаманы аадыруазар ҳҷаԥшьарын, аха ус
акгьы ҳаздырам, – изсхароузеи иҳәауашәа иажәа налеиҵеит
Мыҷгьы.
Маҷк иҽааиԥсахын аколнхара ахантәаҩы, ҭынч-ҭынч
ибжьы ларҟәны даацәажәеит:
– Еилыскаауеит, ҳарахә ас акакала иныхуа ҳҿынаҳхар,
ҳабакылнагои уашьҭан.
– Уи ада уаҳа ԥхасҭа ҳмоундаз... – ҷыдала инаҵшьны
иазгәеиҭеит Назыр.
Қәыџьмахан иџьымшьқәа неимеихәан, иқьышә азганк
нхьырҩршәа аферма аиҳабы днеизыԥшит. Ииҳәазгьы
дназхәыцит, уи дгаӡаӡамызт, ахы ахьцо изымдыруа
дыҟамызт.
Ацәгьа абзиа рҿы «Уҭ, сыҭ» уажәы ибазма уи. Аҭакгьы иара
итәала иҟаиҵеит:
– Убри ауми саргьы изхысҳәаауа... Сасык даамҩахыҵыр,
унапырҟәыҷуа-ушьапырҟәыҷуа уидгылаз! Ҳчеиџьыка
хәыҷ
ауп ҳара ҳазлардыруа.
Рашь данынихәаԥш, ихы-иҿы аҽааԥсахит, усгьы ачымазаҩ
гәаҟ иеиԥш уажәы-уажәы деиҭанакуан иара. Иқьышә
ԥшшәыдақәа анааимҟьа, аҵәҩан рыԥхра еиԥш иҵагылаз
ихаԥыцқәа ааԥшит, еиԥшымызт урҭ рыԥшшәахәқәа, џьара-џьара ашкәакәақәеи аҩежьқәеи еилаԥсан, аҵкарахьшәа
џырԥштәылакгьы рылан.
«Ихаԥыцқәа ичаԥеит, ожәшьҭа анахь-арахь дыцҳалашт
»,
рҳәон ақыҭаҿы уи иҟазшьақәа здыруаз аколнхацәа.
– Аригьы ҳара ҳтәы иоуп, дыстудентуп, акы ибап, ак
иаҳап, аха убрыгь ахы аҭахуп, – нас инарықәырӷәӷәашәа, аха
ҭынч, ихы-иҿы аарыцҳатәны инациҵеит, – аҩада шәхахьы
аланырԥшырақәа рацәоуп, асхьыс, акаԥкаԥ, ашьабсҭа,
аԥслаҳә... – Дааҭгылан ҩаԥхьа, иқьышәқәа неиқәырҩршәа,
иџьымшьқәа еимахәа-еимахәо деиҭаналагеит.
– Шәарыцара
шәыҟазаарын, шәдырҩатә еиӷьхааит, акгьы шәшьит ҳәа
саҳаит.
«Иазҳәада, сукәыхшеит? Ҳазгьери иакәхап, ажьыхәҭа
исҭазгьы игеит, сыцәгьагьы иҳәеит. Ауаа ҳәа ӡәыр дыҟоума,
иалгахьеиг, иԥсхьеит...» – ихәыцра анихҟьа, дырҩегьых,
иажәа неигӡон:
– Рашь аҭыԥқәа збар сҭахуп, иҳәан, дсыманы сахьынҭыҵыз,
машәыршәа акы ааҳҿаҳан...
– Уигьы иабыргузеи!.. Ашәарахжьы ҳҿашәҵозар акәхап
уашьҭан.. – дагьааԥышәырччеит аҵыхәтәаны.
– Ашәарахжьы бзиаҭгьы... – иҳәан дынрыдҵит Шагә.
– Аиеи, аха... Аха зысҳәо аусқәа анбзиоу, уи аӡәгьы
игәалаиршәаӡом, – ессааира ихаҿы аҽаԥсахуан, излацәак
аҵаҟа ашәытара иаҵубаауаз уажәы-уажәы иҵысуан,
– аҭагылазаашьа аҽааԥсахыр, ицәгьарахар?.. – Уаҳа иажәа
намгӡакәа дааҟәыҵын, дынкылԥшыхәшәа днеизыԥшит.
Назыр уи дахьхьеирԥшызгьы дназхәыцит, аха ҭак ҳәа
акгьы иимҭеит.
«Ауаҩагара анцәа ҳацәыхьча!».
– Араион аҿынӡагьы инеит ари иҟалаз аӡбахә, –
ахшыҩҵак ҩаԥхьа амшә ахь иниеигеит. – Ԥшарԥаа рырахә
ирыхьыз рҳәеит, ԥшарԥаа рырахә ирықәлаз, рҳәеит...
– Иагьанбараҳаи, урҭ, иаҳәа?.. – омашәа иааибеит уи
Рауф.
– Ак ҟалондаз, ишраҳарыз... – инаиаҭеикит Назыр.
– Иаарц ауп, – иҳәеит дхәыц-хәыцуашәа аколнхара
ахантәаҩы.
– Иаауа?.. – днеизԥшит уи Назыр.
– Ашәарыцацәа...
– Ашәарыцацәа?
– Аиеи. Ҽазны ишәықәлар ҟамлои уи амшә...
– Ыы, иршьыҵәҟьап сгәахәеит, анцәа исиҭар.
«Акы ичақьыхуеит, изакәу аллаҳ идырп...» – Бзиоуп, мап
зҳәода, ҳаргьы уи ами иаҳҭаху, – днақәшаҳаҭхеит иеиҳабы
ииҳәаз. Даанаԥшы-ааԥшын дҵааит: – Ани иуцыз дабаҟоу,
мшәан.
– Дабацеи, аллаҳ дишәиааитеи? – дааҳәыцымцит
Қәыџьмахан.
– Иухәышәтәуа кырҳамоума, аха зегь акоуп
дрыхәаԥшрами.
– Шагә!.. – уи диԥхьеит Қәыџьмахан.
– Снеиуеит... – иҽы иадҳәалаз ахәырџьын дҭыхо
ахәшәқәа рыҭгара даҿын.
Уи данҽыжәҵуазгьы иҽыжәҵшьа ргәамԥхеит. Зны
армарахь дбыруан, нас – арыӷьарахь. Ихы кәеитмеитуа иҽы
авараҿы дахьгылаз, маиатник авакнаҳау џьушьарын харантә
унаԥшыр.
– Шәааицхрааи, уара, шәымбои дызҿу, шәара шәзоупеи
дзааз, – инарыдиҵеит агәаҷқәа Қәыџьмахан.
Ахәшәқәа зҭаз ичықьмаџьа иааидгылаз Мыҷ инаииҭан,
иара ахәырџьын еикәарҽы иааҭигаз ихалаҭ цәыш
ду наишәиҵан, «Гандаган» дкәашошәа уи дишьҭаланы
иҿынеихеит.
– Фырџьанк ауп иижәыз ҳандәықәлоз, аха умбои,
ауаҩааԥса замана, убрыгь пату иқәҵатәуп, иџьабаақәа
рацәоуп, аӡәгьы диԥырхагам, илшо ҟаиҵоит.
Аӡәгьы ҿиҭуамызт, еихәылаӡырҩуашәа игылан.
Аколнхара ахантәаҩы ииҳәоз «ааи» уҳәар акәын, мамзар,
ихаҿы еицакны цәгьала дааҟалон иаразнакы.
– Араионаҿы дырдыруеит... – ихшыҩҵак неигӡон
Қәыџьмахан.
– Ус акәхап, – иҳәеит Назыр, уи зхиҳәаазгьы цқьа
дазымхәыцӡакәа.
Еицхырааны ажә ҩадыргылеит.
«Шәысҟәаҵ, исылашәхузеи» аҳәарашәа, знык аҟарагьы
ахы ааҟьеит.
Ажьы казказуа ацәа ахьахыхыз дазԥшуа ҿааиҭит Шагә:
– Ҳарахә ахҵар рынҵатәуп умҳәозиз Кәыџьмахан,
аа, ахҵар замана ахьанырҵаз... – ибз иҿы иҭарбылгьо
даацәажәеит Шагә.
«Узқәа ианындаз умбо, уи аҩыза ахҵар» – даахәыцт
Назыр дахьгылаз.
– Алаф иаамҭам уажәы, Шагә. – Иблақәа аашаҟьшаҟьеит
Қәыџьмахан.
Шагә ичықьмаџьа ааиртын, ахәшәқәа зҭаз ахьаԥшьақәеи
абаҭликақәеи ааилирхын, ибз ахықәцәа дықәцәажәо
ҿааиҭит:
– Агепортаниатә еилаӡҩа ауп еиҳараӡак арахә
рыхәрақәа раан рхы иадырхәо. Иаҳҳәап, сульфат натриа,
сульфат магниа... Иалаҿуӡәӡәаауеит, иарԥсаҳәоит,
иарҟәымшәышәуеит... Аха рыуа иарбану схы иасырхәара?
– «Ыҟ» – иҳәан дааицәкьысит, ахәшәқәа зҭаз абаҭликақәа
дрыхәаԥшуа. Акы аарылихын, ихы ырнаашәа дназыԥшын,
– абар иахьыҟоу, уххь згеит, апенициллин-ӡҩагьы. Ари ала
иҿызыӡәӡәаар иамои?
– Уара иузымдыруазар, сара еиҳа издыруама Шагә, уи
аупеи узызку, – игәы изҭамкәа даацәажәеит Назыр.
– Ац иахәыз, ашьапхыц иахәыз... Дасу рыхәшәқәа хазуп,
хлориди натриа ҳәа изышьҭоу иаабахьоу иреиԥшым.
– Абри абас азызузеи, уара? – дҵааит дхаԥшшалашәа
дахьгылаз иара.
– Амшә ҳамҳәеи, акраадыруоу... – инаиаҭеикит Рауф,
илахь еимахәашәа дахьгылаз.
– Ожәшьҭа исмаҳаи... Ус акәзар уи иақәнагоу абри ауп,
хлорид натриа.
Ҵәык абамба акәиршан, абаҭлика ахҩа аахыхны, уахь
илҭҳәаны ахәра иахьырҳәазо, аҿыӡәӡәаара дналагеит.
Ажә арзаақьҳәа иҟаан, еизҟәыҿы инкаҳаит.
– Уу, уу, умшақә... – уи «апроцедура» даналга, ҵаҟатәи
иқьышә иаԥхьатәи ицқәа ақәырӷәӷәо «атауат» еиԥшшәа
хәшәык аацәыриган уахь инахьиҳәеит.
– Иароуп, ада зҳәазҵа амаӡам, – иҳәеит аҳақьым
аҵыхәтәантәи ипроцедура даналга ашьҭахь.
– Излазбо ала, ари акгьы азырҽеиуам, – иҳәеит Назыр.
– Ишԥа, џьушьҭ!.. Сара снапы аазхьысыз акгьы ахьраны
иҟаӡам. Сара сыхәшәқәа шамахамзар иуԥыхьашәома,
урҭ
мамзаргьы...
– Аиеи, иаадыруеит, умҽхәан... – днеиԥыҩлеит уи Назыр.
– Аиаша иҳәоит иара, ахәшәқәа имоу, шамахамзар аӡәгьы
имаӡам...
– Ахәшәқәа аветеринартә пункт аҿы ишьҭоуп...
– Иззакәи уара, иззакәи?. Сара иныҟасҵа-ааҟасҵо уаҳа
патук ақәӡамкәа...
– Избан? Ус ҳамҳәеит ҳара...
Убри ашьҭахь аӷаац ахьгьы инеит. Уи ацәҟьарсҭақәа ианыз
акы нархьишьшәа ҟаиҵеит, ацәымҳа зхаҵаны абаҭлика
иикыз иҭаз ахәшә асаса ааихырԥхьаны аҿы инҭеикын,
инаӷреиҭәеит уахь. Иамаҩрны иҟаз алтәжәҩа инахеит-иаахеит, аха ԥсыхәа аурзаҭахуаз…
– Ари «ачеиџьыка» ахь ицеит уҳәар, смаҳаи… – ихәшәқәа
еидкыланы иԥхьакуа даацәажәеит Шагә.
– Иамуазар, ахәда аҳәызба наҵаҳкып...
– Ари ажьы зфода, аԥсы иҭаз алабахьеит умбаӡо?.. – дцәажәон
Қәыџьмахан. – Актқәа ианаамҭоу ишьҭыхтәуп.
Уара унапы, сара
снапы уҳәа, акагымкәа еиқәыршәатәуп.
– Қәыџьмахан аҩада
аферма ахәахьы даныҩхьаԥш, уаҟа арахә иҟаз инарылибааит
аҩада наҟ инарылҵшәа акәкәыҳәа аҳаскьын иамхо иҳәуаз
ацә ҟата. – Машьаллаҳ!..
Аха рыцҳарас иҟалаз, уи анхара-нҵыраҿы ирыхәо
акакәны иахьыҟоу азы акәу, мамзаргьы «ҿаҵахә» бзиак
аҳасабала дахәаԥшзу, аӡәгьы изеилкаауамызт уи ииҳәаз
хшыҩ ҵакыс иамаз.
– Ҳанӷыҵсыр иҵаукыша, ицыҩцыҩуа... Ашьха анаалт
умбои. – Ихаҿы мчыла иргәыкшәа, иқьышә азбжак
ихьрҩршәа инациҵеит, – ажьы агьама иагьа ибзиахап... Аха
игәаӷьны аҳәызба ахәда излаҵаукрызеи...
– Игәнаҳауп, ҵабыргны, – днақәшаҳаҭхан Шагәгьы,
ихәшәқәа ныԥхьеикит.
Мыҷ аирыӡ ала аӡы иманы дааин, уи инапы наиирӡәӡәеит,
дшабаны дыҟамзи, ҟрушькак азна аӡгьы ижәит. Ашьҭахь,
ихалаҭ ааишәыхны, ирҽны, ичықьмаџьа зкыз Занбеи
инаииҭеит. Нас аӷдымыдыҳәа еицәажәауа рхы ларҟәны
ақьала иныҩналт.
Ԥшарԥаа рырахә ахьтәаз амшә рықәлан аԥхасҭа рнаҭеит,
аҽазны ианнеи иааннарҵәаӡоит, ацхыраара рыҭатәуп,
адгьыл ихәыҵаларгьы уи «ақәылаҩ» ԥшаатәуп,
ҳәа ажәабжь
Ауадҳара ԥсшьаразын иҩеиз ауаа инарылаҩит... Аколнхара
ахантәаҩы Қәыџьмахангьы уи днақәшаҳаҭхан, еибарҵысны
рҿыҩархеит «ашәарыцаҩцәа
». Ашәарыцаҩ ззуҳәашагьы
дубап. Аха араҟа иахьа еиниаз агыгшәыг ракәым, ԥсаатәк
еихсны изымшьыцгьы рылоуп. Еицыз, шамахамзар, зегь
абџьарк-абџьарк ркын, аҵысшьыгақәа змазгьы ыҟан, урҭ ус
ашьха ҳнықәԥш-аақәԥшып ҳәа ирыцыз роуп.
Раԥхьа дгылоуп, абар, ашәарыцараҿы аԥышәа ду змоу ҳәа
иԥхьаӡоу Ардон Хәаскьеи-иԥа Ҭрашьба. Уи ҩ-гәыцәк змоу
ишәақь (ацентралка) аҵӷа изжәҩахырк ихшьны, иара нада-аада
изқәа икыдын, ахы-аҵыхәа имашьхәылҵқәа рықәыргылашәа
икын, иразинатә магәқәа аҩаӡараҿ рыхәҵәқәа хырҩрны
ишьамхы иахагылан, ихәда иаҵагыло ласха кьаҿк ишәын,
иӡара ҟанҭаруазла еиқәычаԥа,
жәытә аллиуминиатә
хәшәҭракгьы иармарахь ала иҟәнын, амшынуаа иныҟәыргоз
кортиккгьы имаҟа иавҵан, ихәда ихшьын аланарԥшыга. Абз
ҟьаҟьаӡа, аԥхьа, агәҭаҿыҵәҟьа ԥыхьаӡа зны иаркыз, аеҵәа
ҭыԥ цәышҳабиӡа, ҳаскьын ԥшшәахәыла хылԥак ихан, иԥын
ҵа агәы ырхәаны, илакыҵа
ҵцәытшааӡа, данцәажәоз ибла
крышқәа уажәы-уажәы ишаҟьшаҟьон, иҭшәшәаны абрахь
иаԥхьаҟа рыҽкарԥсарц рҭахызшәа. Ихахәы ааҵшлаахьан,
қәрала 50 днареиҳан.
Дцон Ардон Хәаскьеи-иԥа, иара ишиҳәало еиԥш,
еимгәҳәаны, ааԥсарак, гәынамӡарак ихаҿы ианубааломызт.
Ишьапы ахьиргылоз сырӡк, ма ҳәынҵәа ҟьатак ҭҟьаны ани
ишьҭахь инеиуаз ацәыгьман инаидҭәалар
«Сминауаҭум»
иҳәахуан. «П» ахаҭыԥан абри ажәаҿы еснагь ацыбжьыҟа
«м» иргылон, ус иаҳауазу, ма ус еиҳа ииашоуп ҳәа иԥхьаӡозу,
аилкаара уадаҩын...
Ани, ацәыгьман, Сауеи Мышә-иԥа, арха ҽан еиԥш
иқьышә калкало, иблақәа ҭҟыҟӡа, уажәы-уажәы аҵықь-аҵықьҳәа деимсауан, дхысхысуа иара дишьҭан. Зԥынҵақәа
пахәынцалеиӡа, амакасин еимаақәа ишьаз руакы кьынҿааӡа,
аҳаскьын адҷабланы, аҩаза иаганы иҟан, иш еиқәа ашьапқәа
еидыџьгәаланы иқалԥадқәа ирҭырҟаца, ишьаргәацә агәҭаҿы
ҟаитанла иҿаҳәан.
Ихәхәаӡа ихәда иаркыз игалстук аԥшьи, ишлиапеи,
анҭ имакасин еимаа ҟадыџьқәеи ирымҳәозар акультура
амаҵзура дшазку, егьирахь акультуреи иареи ршеи рымҵәышәи
еилырхиижьҭеи акрааҵуан. Ҵабыргны, ауаа
иҟарҵо ҳәа ашәҟәқәа ааихәалон уи, аха акы аахыртны
дагәыламԥшыцызт. Агазеҭгьы ашьҭахьтәи адаҟьа илаԥш
нахигон ауп, иара убрыгь адашшыларақәа ахьаныз...
Икәша-мыкәша игылаз, акультура знапы ианыз лассы-лассы
иреиҳәауан, анкьаӡа дзыԥхьахьаз Чехов иҩымҭак аӡбахә. Уи
«Афутлиар иҭоу ауаҩы» акәын.
Беликов ишьашәалоу ауаа шиԥылахьоу, уи ихымҩаԥгашьа,
бзиа иибоз абырзен ажәа «антропос» уҳәа ртәы аҳәара
дналагон, дахьынӡалацәажәоз ауаа рыхқәа рҟәны итәан, уи
даналгалак, адҵақәа нариҭон, нас «ԥыф-чыф» ҳәа ицәыҵаччо
дасу русқәа рахь ицон.. «Осведомительс» димазаарын ани
аԥхьа игыланы иҩеиуаз, маӡа-аргама 37-тәи ахҟьаԥҟьақәа
урылацәажәар аныҟамлоз аамҭа ыҟан, аха иахьа, амҩақәа
анааты, аиаша анцәырҵгьы, шьоукы-шьоукы ишәаԥырҳаԥуа
акәын уи аӡбахә шырҳәауаз.
Сауеи Мышә-иԥа «иеиҳабы» дишьҭаԥало дышнеиуаз,
ҭәицк днахҟьашан, дынцәыҵаххит, игеко иикыз наимпыҵҟьан
инкаҳаит. Аиҳабы данаахьаҳә иҟалаз ауимбахуаз,
егьи дхьышьырхха сгылоит ҳәа даҿын, ишәақь аҵӷа дамхо.
– Ух, афы усааит, мшәыс иушьраҳа, угыл наҟ...
Ииулак дҩагылан, игеко аҵӷа ихәда инхишьын,
иҽааирыцқьашәагьы ааҟаиҵеит.
– Уара, «Макасинич» (уи хьыӡшьарас инеихырҵан, ус
иааиуан), ани «атыԥ» иуку агәыцә ак ҭамзааит, ашьхәа
ишакәым иқәсыр, уара акгьы уурым, аха арахь ауаа ыҟоуп, –
иҳәахт урҭ даараӡа гәырҩас имазшәа.
– Сминауаҭуп, Ардон Хәаскьеи-иԥа.
– Иҟалеи, иухьи, уара, – иҳәеит уи иааивалаз Рамуниагьы,
– ушьамхқәа кәадазаап, убоу, «Макасинич». Уааԥсама? –
ижәҩахыр иқәибааз ҭәиц хҵәахақәак напыла инықәиԥсааит.
– «Макасинич» алахь умоуит, аиеи... – зымгәацәа
заԥхьа иргыланы иҳақьыԥсықьуа иҩеиуаз Рамуниа иблақәа
ҵарҟәыҿшәа днеизԥшит, – уаргьы ак сҳәоит ҳәа уаҿыхуп. Уи
аҵкыс ани, умгәацәа ашәпара наҟ иуртәар ..
– Уакәыхшоуп сымгәацәа, ыҟамзи... – аҽыгә-ҽыгәҳәа
дааччеит Рамуниа. Уи «аиҿырцааҩ» ҳәагьы ишьҭан. Ардон
Хәаскьеи-иԥа амаҵура анимаз аахыс дааиуеит. Деимгәалыҿӡа
дыҟоуп, аха «кылҳарҭас» иҟоу зегьы дырнаалоит, жәытәи-ҿатәи зегьы драабуеит.
Ардон Хәаскьеи-иԥа ихаан, иара иҳәашьала,
«Адорресторан» деиҳабын, иахьа араионтә крыфара-чара
аусҳәарҭа ахантәаҩыс дыҟоуп.
Ашоураха, ауаа еилыхо ашәқәа инарылаҳауа иандәықәу,
иара иусхузеи ага, уаҟа ихаҭарнак днартәаны, ԥсшьараҳәа
Ауадҳара дааит. Нас ани Аҭрашьба дицымзар ҟалома,
икьасыгә иакәынеи, ус иара ихы иԥхьаӡаӡом, аха ауаа
ирҳәеит, уажәшьҭа иузынкылом...
Еицрыхәхәа аҩадара иаҿаланы иаауеит. Агәыԥ ахы
Дамеи итәарҭа иаларсын, аҵыхәтәа еидызкылоз дтәаа-маауа ԥсышьԥа данҭысуаз. Рҽыхәжәаҵәҟьангьы ицомызт,
икалышьмалышьуа амҩа иқәын, хыҵакырҭак
рбар, инатәоит.
Акы инацҳауеит, акы инахәоит. Амҩаныфа шьҭызымхызгьы
дубап, иблаҟыблаҵәо рҩызцәа рҿы иҭаԥшуеит. Ԥычхак зауз
ицлымҳәа неирҵысуеит,
измауз ус дыҟоуп. Итәанхалацәар,
реиҳабы ибжьы наиргоит:
– Ар драԥгылоу
џьушьап, ибжьы нхарззала анҿиҭлак, ахәқәа инрықәыҩуеит:
– Сауеи
Мышә-иԥа комплиментқәак ҟаиҵар иҭахеит аиҳабы иахь,
дниҿакәыркәырын даацәажәеит:
– Умчқәа агәараҳәа ианеилашуаз уара атәанчарахьы
урышьҭит, абыржәы акәымз еиҳагьы уанаҭахыз.
Изакәызеи узлажьу иҳәарашәа, илаԥш ырцәгьаны
днеизыԥшит. Убри акәхеит, аҟит ихьызшәа, деикәаҳәны
дхьаԥиӡа дааҟалеит.
– Сминауаҭум... – иҿы акуа-иашьҭуа даацәажәахт иара,
– уи зхысҳәаауа умбои, сааукәахшеит ҳм... Ардон Хәаскеи
– иԥа.
Егьи иара иахь дхьамԥшӡакәа ихы иқәыжьны дцон.
Рзаа-рзаа аганқәа ирываланы иҩеиуаз Расим Шангәагьы
даарыдгылт уажә абра.
– Ҟоҳ, «Атәылахьчара акомиссаргьы» ара уҟоума, асҟатәи
еицу мшәыс иаҳшьуа сыздырам, аха... – аҵәы налаҵашәа
даацәажәеит Ардон Хәаскьеи-иԥа.
Маҷк иааҵшлахьаз ихахәы ӷарԥшарқәа ԥхьаҳәаны,
ихагәҭа иқәыз инапала иааиԥхьишьшьаан, дыҽхарччашәа
ҿааиҭит Расим Шангәа:
– Бла ҳамазар аҵыхәа аабеит зҳәаз итәоума иуҳәаз
иаанагауа. Ааԥсара азын сааԥсаҵәҟьеит алухи, аха уажәшьҭа
шьҭахьҟа узлагьежьрызеи акәымзар.
– Ҳааитеи, акырбжьоума?.. – игәы ааирӷәӷәеит аиҳабы...
– Ҳабаахи макьана, – дыҿраамтәуашәа даацәажәеит
«аиҿырцааҩ», – иҟоузеи акомиссар, ухаҵкы? Ааигәа Ким Ир
Сени уареи шәеибабахьазар?
– Ух, афы умысааит, аиеи... – Аҽыгә-ҽыгәҳәа дааччеит
Расим Шангәа, уажәгьы иухамшҭӡаци?
Аибашьра ашьҭахь уи актив дахыԥхьаӡалан аҟынтә, лассы-лассы алекциақәа дрыԥхьон «Адунеи жәлар рыбжьаратәи
аҭагылазаашьа» иазкны. Иагьраангьы дубаргьы Кореиатәи
Адемократиатә Жәлар Республика акәын уи дызлацәажәоз.
Ҳәарада, абраҟа Ким Ир Сен дигәалаимыршәар ауамызт, уи
иӡбахә шиҿакыз иҿакын. Аҵыхәтәан «Кимерсен» ҳәагьы
хьыӡшьараны инеихырҵеит.
«Абри атема залихзеи, уаҳа даҽа темак ыҟаӡамшәа»
ҳәа дахьнеиуаз, дахьааиуаз аҽԥныҳәақәа ирҭауан, аинститут
аҿы аҵара аниҵоз дипломтә усумҭас убри атема
шьҭихит, аҿыц аҩра аҵкыс убри еиҳа еиӷьми рҳәауан
иахычча-хәмаруашәа. Расим Кьыҿ-иԥа ихагылаз ахы ахахәы
ишазрыцҳаз еиԥш, уи аҵаҟа иҟаз «ақылгьы» иазрыцҳан.
Ақыҭаҿы даныҟаз игәылацәа асамарҟәылҳәаҩцәа Бедраҟи
Ҷаӷьыци уҳәа рҟнытә иаҳаз лафқәаки ажәаԥҟақәаки
идыруан, иара убриалагьы дааиуан. Араион аҿы иара
ишьашәалаз аӡәы иӡбахә иеиҳәан, урҭгьы ирышьашәалаз
ракәымзи изышьҭаз, Адосааф аҿы днаган днарҭан,
краамҭагьы уаҟа аус иуан. Аамҭақәа рҽанырԥсах, Араикомахь
инструкторс диаргеит. Уа даныҟаз хар имамызт. Анеиааи
дрыцхраауан, дрызҿлымҳан, уи акәым иуҳәаша, зны-зынла
актәи амаӡаныҟәгаҩ ицәыхьамҭаз усқәакгьы рҭыԥ иқәиҵон
ҳәа иалацәажәоит. Ԥахә ҳәа изышьҭоу ашьха қыҭаҿтәи
аколнхацәа рзы Қарҭ аиҳабыра рыхьӡала ашәҟәы алаҵаны
ирзылихзаап аӡымҩангага атрубақәа. Баҟа ргылара ҟалом
анырҳәоз, Исполкомаа аԥара рымпыҵкәкәааны Ԥшарԥаа
рқыҭа иалҵыз ҵарауаҩык ибаҟа ықәиргылеит. Араионтә
газеҭ атираж азырҳара, ахыбаз аҟауар зҭахыз изылхра уҳәа
ирацәоуп уи дыззааԥсаз, инапы зԥишьыз. Нас дшааиуаз,
хәыҷ-хәыҷы иҟазшьа иԥсахуа далагазаап, еиҳаракгьы,
Аисполком ахантәаҩы ихаҭыԥуаҩыс даныҟарҵа. Уи инапы
ианыз анхашәачашәа иаҵанакуаз анаҩсгьы, акультуреи,
аԥсшьарҭақәеи, асанаториақәеи иара идын, дырхылаԥшуан.
Ауаа рыԥсшьара, анс уҳәа арс уҳәа, ицәгьамкәа еиҿкаан,
уи аус уахамҵгыларгьы руамызт зегь раԥхьаӡагьы
дара
аԥсшьаҩцәа. Акультура аганахьала аусура цомызт ҳәа
узҳәомызт араионаҿы. Иҟан аклубқәа, иҟан реиҳабацәа,
ишьақәдыргылон апланқәа, аха иҟамызт зегь ирхадаз –
аусура. Ахаԥшьгаратә кружокқәа русура даараӡа иԥсыҽын,
Ԥшарԥа аколнхараҿы Аҟәатәи акомиссиа ааны, аклуб аусура
ангәарҭоз ицәырҵит уаҩы ихы изықәымкуаз афактқәа. Ахор
иалаз аколнхацәа ианрыԥхьа, асиа иарбаз 75-ҩык рахьтә
жәахаҩзаҵәык роуп инеиз.
Ачамгәыр арҳәаҩцәа ҳәа уахь иахыԥхьаӡаланы
ирымаз аҳәсахәыҷқәа ракәзаргьы рыбжеиҳараҩык ақыҭаҿы
инхаӡомызт. Хьыкәаҷа Маркалиа ҳәа аӡәзаҵәык
изацәажәазгьы, аинструмент рхианы илуҭар ак алырҳәақәон,
мамзар иԥгар, илзырхиаӡомызт.
Ачамгәырқәа, аԥхьарцақәа, аҩымаа заҵә ирымаз уҳәа
ацәыргақәҵа азын акәушәа, аклуб аҭӡамцқәа руакаҿы
икнаҳан, ашә анаадыртлак, «ауу» рхырга аԥша нарҿасуан.
Акомиссиа анца ашьҭахь араионтә газеҭ аҿы
ицәырҵуеит афелетон. Уи хыс иаман «Иазырҳәода Ԥшарԥаа
рчамгәырқәа?» ҳәа... Агазеҭ шааҭыҵыз еиԥш, Расим Кьыҿ-иԥа изнаргеит. Даԥхьеит, деиҭаԥхьеит, аха узыԥхьозеи,
амықәшәатә.... Еиҳарак хшыҩзышьҭра аиҭеит абри абзац:
«Абар, уажәшьҭа хышықәса ирықәуп ԥшарԥатәи
аклуб аҟны еиҿкаау ачамгәырарҳәаҩцәа рыкружок аус
амуеижьҭеи... Аколнхаратә ԥара нахҭынҵаны иаархәаз
ачамгәырқәа, аԥхьарцақәа аршәаа аԥша нарҿасуа аҭӡаҿы
икнаҳауп. Амала зны-зынла рыбжьы ааҩуеит ҵабыргны,
аха иазырҳәо аҳәынаԥқәа ракәзаап, рҵыхәақәа
анырҿашьқьырлак, аку аарыҿгоит»...
Агазеҭ ықәихит, иқәиҵеит, сара исмырбакәа изанышәҵеи,
иҳәеит, амриқәа, иҳәеит, иҳамоу ҳәа ижәдырра, иҳәеит...
Ателефон аашьҭыхны аредактор
дизасит, насыԥшәа уи
дыҟамызт, ашьҭахь ихаҭыԥуаҩ
дыԥшааны диацәҳаит,
изҩызгьы аӡы дазымӡәӡәо дҟаиҵеит, аха ажурналист маҷк
ашәыга ақәиртатацәазаргьы аиаша иашан, иҟауҵоз...
Егьараангьы дубаргьы ателефон дахьынҳалан. Еснагь
еиԥш убасҟангьы изхара дыцәҳаны, хьҭәу ҳәа аҟьамсарҭра
дынҭажьцәаны, атрубка наҟ инықәиҵеит....
– Уара, уи амшә ашьҭа акәу ирбаз, мамзаргьы ахаҭа
рбоу? – ихахәы ықәҵны ицазар ҳәа дшәауашәа ихы инапы
нықәишьит.
– Ашьҭа закәызеи, ахаҭа арахә ирылаланы иннарҵәазаапеи,
– иҳәеит даара игәы иалырсны Ардон Хәаскьеи-иԥа.
– Рырахә ннарҵәазар уа изыдтәалои дара? – џа-ҳа-ҳа-ҳаҳәа игәарԥханы дааччеит Рамуниа. Иаԥхьа
иҳәынҵәрақәа реимҟьарсҭа иаҵубаауан ахәы зқәыз
имгәацәа. Ргәырҽанӡамкәа аҵықь ааҭгеит. Ардон Хәаскьеи-иԥа ишәақь аахарҟәаланы апатрона нҭиршәоны
еиԥш аан,
агәаԥ аашьҭнаргеит раԥхьа ауарбажә.
– Ҟоҳ, удырҩатә еиӷьхааит, – днышьҭасын иаашьҭиԥаааит
ахы хьахәхәа Сауеи Мышә-иԥа.
– Аферым, – дааирҽхәеит Рамуниа. – Амшә иԥылар
ахыҵәҟьа иҭаиршәуеит.
– Ирххо иазууазеи, икажь наҟ... – инаидиҵеит уи
ауарбажә амҵәыжәҩақәа еиҵыхны изкыз Сауеи Мышә-иԥа.
– Избан? Игааит, амҵәыжәҩақәа хахаӡа абарҵаҿы
инкнеиҳар, ирԥшӡагами, насгьы... – иҳәан Рамуниа,
дырҩегьых аҽыгә-ҽыгәҳәа дааччеит.
– Аиеи, абри ауарбажә акәын исыгыз, уаӷоу иԥшәмаҟәара
иқәнагалааит... – илақәа паӷьӡа иҩҭицан, ауарбажә наҟ
иршәны инкаижьит.
Амра шьыбжь агәахьы иҩеихьан, Жәгараа реиԥш урҭ
еицырхашьшьы аҭыԥаҿы ианнеи.
Игәырӷьаҵәа уаҟа аԥшәмацәа нарԥылеит.
– Бзиала шәаабеит, – иҳәеит аԥхьа игылаз Қәыџьмахан.
Егьырҭгьы рнапқәа рымхуа «рысасцәа-дахьқәа» аԥсшәа
нарарҳәеит.
– Амшә шәықәлан акәу? – дҵааит зныкыршәа Ардон
Хәаскьеи-иԥа.
– Аиеи, амшә ҳақәлан, аарла ҳаԥсы аацәынҳархеит, –
аҭак наииҭеит аферма аиҳабы.
– Аԥхасҭа шәнаҭазар акәхап?.. – дааҽхырҵааит Ардон
Хәаскьеи-иԥа.
– Ҩба ахәт, – датәамбашәа инаиаҭикит уи Назыр.
– Ахәрақәа – иагьакуп, иагьыҩбоуп, – инациҵеит
Қәыџьмахан.
– Акы азқәаҿ ацәа ахҵәраашәа иҟоуп, – дцәажәон Назыр,
– егьигьы – алтәжәҩа ҭыҩрны.
– Аҳәызба ахәда иаҵактәуп шәҳәар смаҳаи... Ачуан
шәҭахызар – сара исырмазеиуеит... – иҳәеит Рамуниа.
– Цәгьа иубарымызт... – наиаҭикит Расим Кьыҿ-иԥа.
– Уи шԥашәаҭәаҳшьои, Рамуниа ухаҵкы, рахә гәарҭак
ҳрылатәоупеи, – дааҽхәеит Қәыџьмахан.
– Ҳдәықәшәҵа уажәшьҭа, Қәыџьмахан, аамҭа цеит амҩа
ҳшықәыз, – иҳәан иҿынеихеит Ардон, илақәа дрыԥхьо. Мыҷ
аҭыԥаҿ дааныжьны, арахә гәарзхуаз усгьы иҟамызт, егьырҭ
ахәызқәа инаҿысын, Мзахәа ианҩеи, рыҽшаны аҭыҳәҭа
рыҽнарҭеит.
Азныказы акы ашьҭа ихылт уҳәаратәы алақәа рҵарбжьы
гон, уи иалҩны иуаҳауан абыкьбжьы. Аха умԥсуанда,
аҳарҭасырҭа ҳәа акгьы рымбеит. Ардон Ҭрашьба ахәажәра
еимгәҳәа ҵаҟа длалбааит. Илақәа дрыԥхьо дааҭгылеит, Сауеии
даҽа ҷкәынаки аҭыҳәҭа иҭаланы иҩеиуан. Урҭ дрышьҭан Расим
Кьыҿ-иԥа. Гәырԥ-чырԥ дыргон имагәқәа. Ихылԥа ааихихын,
ичабрала илахь аԥхӡы иқәшыз ааирбеит, ихагәҭаҿы ихахәы
хыц-мыцқәакгьы ааирҽеит.
– Ҳампал ауп иаабаз... – даацәажәеит иара, – ус
аҽунаҭома?! Иаадыруа шьоук раасҭа, анцәа-ауаа, иара
шҟәышу.
– Иуҳәахт уажәы.... – иааигәамԥхеит аиҳабы.
– Ҳа, ҳа, ҳа, ҳа, – инхҵаӡаны дааччеит ани аҷкәын, –
имакасин еимаақәа аӡы рҭыжжы, шәихәаԥши уара... ҳа, ҳа,
ҳа...
– Абригьы сара дысхыччоит, анцәа дажә ҳаҿоумҵан,
– иааилжжит Сауеи Мышә-иԥа. – Ух, аныԥснах уҿасааит,
ахцә
кәатамџьшәа иҟоу...
– «Макасинич», арҭ уеимаақәа ушьхаҵәины ишԥаушьаҵәҟьоу,
– дааҵәылихит уи Расим Кьыҿ-иԥагьы.
– Умбои, Кичович... Атәыла бгеит анырҳәа,
аҽеилаҳәахаҵәҟьа ауҳаух, иаасымԥыхьашәаз акы
аасышьасҵеит, – ихы ааириашеит иара.
– Иуҳәауа ԥсажәоуп... – иажәа нбжьеигалеит аиҳабгьы.
Аклуб ахь уцоз џьушьозма, ашьха уаауан...
– Сминауаҭум, Ардон Хәаскьеи-иԥа, – хара дук зду аӡә
еиԥш иаԥхьа дааҭгылт иҽрыцҳатәны деиԥхьыхәхәаа.
– Уминауаҭрагьы уаргьы, сҳәарын, аиеи...
– Ҳдәықәҵа, ара ҳгылара кыр ҳнаҭома? – иҳәан Ардон
Хәаскьеи-иԥа, ибыкь аацәыриган, «ту, ту, ту» ҳәа абжьы рго
иҿынеихеит.
Сауеи Мышә-иԥа уи дишьҭаԥалошәа днеиуан,
дихьынкәакәало ҿааиҭит.
– Абыржәы акәын уанаҭахыз ани амаҵура, угәашьымхы
ӷәӷәазаап макьана.
Расим Кьыҿ-иԥа игынҭрадагьы, амҵақьақьаҩцәа бзиа
ибаӡомызт, убри аҟынтә иблақәа ҵыркьаҿны иҩыза
длеиҿаԥшит...
– Уи гәазҭауа дабаҟаху, – игәы ааԥшқахеит Ардон
Хәаскьеи-иԥа. Ишԥеиҳәаз жәаха зны ҳазҭаз абырг, ԥыхьа уҩызцәа
амшын аҵа агәыр ҭаршәзар ирԥшаауан, уажәтәиқәа сыҵаҟа
иҟоу аӡаҩа акамбашьқәа хыжьлазаргьы
рбауам ҳәа!..
– Уи изырҳәазгьы аллаҳ итәуп, – ихылԥа дҩахан, илахь
инапы аақәишьит Расим.
– Имцума нас уи? – иааигәамԥхазт ихаҿы аакьаҳәхеит
Ардон Хәаскьеи-иԥа.
– Уи иара итәала ак иҳәеит, иабаҳҭаху, шәаҟәыҵ наҟ...
– Ус зуҳәозеи, Расим Кьыҿ-иԥа, ус зуҳәозеи?..
– Ашьха аҩыҵа убриада уаҳа ҳәатәы ҳамамзар,
ханҵәахтеи...
– Уара иабауԥырхагоу ҳазлацәажәо, иҟаз аупеи... –
днаҿаԥеит аиҳабы.
– Иҟаз аилыргара уадаҩуп...
Убри аамҭазы «ҵак, ҵак, ҵак» ҳәа аҩада кыргьы инахараны
алашбыжьқәа ааҩуан...
«Ту, ту, ту» – ҩаԥхьа абыкьбжьы гон...
Драԥҟьаны иҿынеихеит. Ардон ихы шьҭацалашәа
дхьамԥшӡакәа дцон... Акырӡа даныҩаскьа, дааҭгылан
дларзыԥшит. Еихьышәшәа-еиԥышәшәа иҩеиуан иҵаҟа џьара.
Дызқәыԥшуаз ахәы кыргьы иҳаракын, ицәықәыҷҷашәа
иҟан
икәшамыкәша, аҳа ахьамамыз аҳаскьын аауан, џьара-џьара
ихыблаа-ҿыблаашәа иҟан. Хыхьӡа адырԥара азааигәара,
имахәажә-шьахәажәӡа ҵлакы гылан, амахәқәа еимаԥаӡа.
Рамуниеи Рашьи ирыӡбеит ҳамҭакы убраҟа иаанҿасырц.
– Амшә абас аҿаанахар, хыхьынтә еиҳа иубарҭоуп, аҵла
сыхәнауеит, – иҳәан, Рамуниа иҩыза днаицырхырааны
атыҩарҩар еиԥш дыхбаҟәӡа хыхь дҩеины днықәтәеит.
Ишәақь нада-аада ишьамхы инықәиҵан, амахәқәа руакы
ибӷа надиҵеит.
– Аа, ҳаҳаи, – дааҿырҳасит. – Ухьӡ схамшҭи уара? –
дыниазҵааит иҵаҟа итәаз.
– Рашь...
– Иа?
– Рашь, сымҳәеи...
– Рашь акәу, Қашь акәу сыздыруам, аха уаасхылаԥшла,
маҷк иаахысцәааргьы цәгьа избом, сааԥсаха сыҟоуп.
– Бзиоуп, бзиа... Уара ураҳаҭны уцәаз, амала уалҩруа
уалагар, сара акгьы сызухәом.
– Абзиа умҳәо уанаџьалбахт. – Рашь «игико» иганаҿ
инышьҭаҵаны, ичақы аацәыриган амҩан илихыз иаас/-лабақәа реилыхра дналагеит.
Егьи – аҳәыҳәкцәа реиԥш хыхь амахәқәа ирыбжьажьыз
ацәа дынҭанагалеит, «хх-шәиуу» ҳәа иҟарҟы ашьҭыбжьгьы
ааиаҳаит.
Убри аамҭазы, абга асахьа иҭаны дыҩкылҟьеит ани,
зҩызцәа зышьҭахьҟа иааныжьны, уи ахәала иҩеиуаз Ардон.
Рашь уи дҩеихаҵгылт. Аԥсшәақәа ааибырҳәеит.
– Уаргьы шәарыцара уҟазар акәхарын, – датәамбашәа
дыниазҵааит иара.
– Аиеи, сара сҩызакгьы дыҟоуп.
Убри аамҭазы, Рамуниа иҟарҟы абжьы аагахт дырҩагьых.
Даныҩаԥш, ани аҩардаџ уа иқәтәаз дауимбахуаз. Ишәақь
дҩахан уахь инаиқәикит: – Анцәа иахь исҭоубоуп алажә
еиԥш игәыдҵаны дшысшьуа, дабақәжьу иԥсгьы-ибзагьы
еиҭеигааитеи?..
Рашь ари иааиз гәҩарас дҟаиҵеит, дибахьоушәа дыҟоуп,
аха абри иоуп ҳәа дигәалашәом.
– Гәыԥхарҭахәс изиауз сыздырам, – иҳәеит Рашь
дхарахаԥшуашәа дахьгылаз.
Ишәақь длахан, уи ииҳәаз наиважьны бжа дыхәмаршәа,
бжа иҽырҟасашәа даацәажәеит иааиз.
– Ахьӡ ҳхырымҵашеи, амшә ацымхәрас рҩыза дыршьит
ҳәа... Идагьы ҳахәшәым, «еиҿарцааҩ» бзиоуп, ачеиџьыка
имоуп, сгәыцқьа... Иаархаӡаны уцәоуп, ыы?
– Ара дықәжьижьҭеи акырҵуоу, уара?
– Сааҭбжак аҟара ҵуазар ҟалап.
Ишәақь ааиҟәнихын аҵла ашьапы инадиргылт,
иҟанҭаруазқәагьы ҵаҟа инышьҭеиҵеит.
– Слақәа ыӡт. Шьабысҭак ашьҭа ихылоу? Срыԥхьеит,
срыԥхьеит, аха иҟам. Саргьы хәыҷык сыԥсы ааиҭаскпи,
сааԥсаха сыҟоуп. Ана хыхь иқәтәоу атыҩарҩар уарцәап ҳәа
уҟоу, аххы ихга.
Маҷк днаскьан, икуртка ааикәарҽны инаиҵаиршәын,
ҵаҟа днышьҭалеит.
– Сылацәа неихьысшьыр ҟалап, ҳныжьны умцааит,
абааԥсы...
– Сабоушьҭуеи, ара сыҟоуп, – иҳәеит Рашь.
– Ох, гәышьа, гәышьаӡа... – инапқәа ихы инаҵеиҵеит.
Ибжьы иаҳахьоушәа игәы иааинаҭеит Рашь. «Дызусҭада,
дабазбахьоу, мамзаргьы сгәы сажьоу?» – ҷыдала
даазҿлымҳахеиг ҩ-гәыцәк змаз уи ишәақь... Хшыҩзышьҭрагьы
наиҭеит ашьхәаҿы наҟ-ааҟ ашахматтә ӷәаҿы еиԥш ишкәакәа-шкәакәаӡа, абаалых ԥшьыркцақәа иҭаԥсаз. Агәыцәи ашьхәеи
еимаздоз апланка сахьала ихыркын. Игәы аҭҳара-аҭҳараҳәа
иааисит. «Акәҵәҟьоуп ҳәа сыҟоуп» – даахәыцит иара.
Заманала идыруан иаб данҭаркуаз иргаз ашәақь нҵамҭақәак
шаныз. Ԥшьаала днеин, ашәақь аакыдихын, иласкәантраӡа
инапы инаниҵеит.
Раӡнышла еиқәычаԥа иҟаз, узнапык
иакызар, егьи унапы иузанымҵоз ашәақь маҷк ихәылырххьан,
аха зегь акоуп акы ишаиуз ҩашьомызт, ашәахәа анҷҷало
ссиршәақәа еибаркын. Анҵамҭа ануп ҳәа игәы ахьҩауаз
днахәаԥшит, аха рыцҳарас иҟалаз, уи ӷьӷьаны ианыхын. Иара
усгьы мҩашьарала анҵамҭа ианыз шаныхыз убон. Ашәҟәы
данаԥхьауа, ихы иаирхәало абласаркьа ибла инаиркын
днахәаԥшит.
Анбанқәа рышьҭақәа ракәын иибоз, дара урҭгьы
еихыҵәҵәа-еиԥыҵәҵәа иҟан. Аарла иаанихит анбанқәа, дара
урҭгьы гәныхәҵысҭала: «Р», «Л», «акол...», «Са..», «иа»..4 Уи
иаб ишитәыз агәра изыргоз афактқәа ируакын. Еиҳаракгьы
гәрамгарҭас изикыз, анҵамҭа ҵәаӷәаны ианыхны иахьыҟаз
азыноуп.
Ашәақь аахеирҟәалан, агәыцә инҭибааит ҩ-патронак
– иҩежь цырцыруа иҭаӡинӡаӡа иҟаз аивзақәа днарзыԥшит.
«Иаамҭоуп зынӡа. Наҩеи иԥҳәысгьы абас ауми лшьа
шылуз... Аха мап, уи итәы иоухьеит, иҵегьы изԥшуп. Ари
ицәырҵқәаз ихала иҽизымшьуа дықәнархап, анцәа исиҭар».
– Ацентралка ашьхәа аҿаҩҳәа аҭыԥ инҭартәаны аҵлашьап
инадыргылан, ҩаԥхьа иҭыԥаҿ дааины днатәеит...
Аашықәса ихыҵуан уи усҟан. Иаб сҭаршынын ақыҭаҿы.
Аусҳәарҭа ааигәара инхоз шьоукы имҳәыр рӷьычит...
(Ашьҭахь ирбеит, ҵабыргны, Лаӷәатаа рфасараҿы,
аха
изуҭахузеи иҟалашаз аныҟала. Уи еиҿызкааз ас ишԥаҟалоз,
уаӷеимшхара аӡәы иааиԥыхьашәар, ҳаанирҵәаӡоит, рҳәан,
даамырхын маӡаныҟәгаҩыс дҟарҵеит иара уи ақыҭаҿы,
убраагьы даадырбуамызт, Ардашьыл
ҳәа Андарбуак аҵарахьы
дрышьҭын, даанӡа иҳазба ҳәа иҳәеит. Уи данхынҳәы,
уаанӡа еицәажәахьаны
ишыҟаз еиԥш, иҭыԥ наиҭаны аҩны
дааины днатәеит, мышқәак иԥсы анишьа ашьҭахь, абаҳча
дныҵалан еилихит,
аҟәынџь хиҟьеит аҳәсҭаҿы. Игәылацәа
наицырхырааны, ацәаӷәара напы аиркит. Зныкцәаӷәа
ицәаӷәаны данахыс, ианааԥшша, аҵыруа налданы инҭеикын,
аџьықәреижәла нақәԥсаны атыхра далагеит. Аҵыхәтәан
ауарҭал иҭеикыз, аганқәа есааира еизааигәатәуа дшааиуаз
амра акәапаҳәа инҭашәеит. Далгарц маҷк шигыз, «Оҳо»
ҳәа ацәқәа аанкыланы инхәыҵижьит. Икәырмахьц иикыз
ацәмаа инахаршәны аҩныҟа дааит. Ахәыҷқәа «папа дааит»
рҳәан, игәырӷьаҵәа
инеиԥылеит. Аиҵбацәа, еиҳарак Быбчка,
инигәыдхахалеит. Усҟан Рашь дыԥхашьашәа насҭха дгылан, уи
деиҳабымзи, ахаҵара иҽазикуан. Быбчка дааигәыдҳәҳәалан,
дигәӡырц иҽаназик, ианхәа абарҵа иааҵагылаз даниба, лассы
дноуишьҭит.
– Уаама, нан? Абысҭагьы шьҭа имазеиуп, ахәыҷқәа акы
инасырцҳап... шәааи, уара, арахь уажәшьҭа!
Рашьи уи иеиҵбацәеи уахь рҿынархоны еиԥш аан, иҭаца
Ҷрыгәгьы аԥҳал лыжәҩахыр иқәыргылан ашҭа дааҭалеит,
лхәыҷы даниба, лкалҭ днахьынԥашалеит.
– Иабахәа, баҵаԥстеи, – иҳәан дналԥылан, лыԥҳал
аалымхны инаганы аҭыԥаҿы инықәиргылеит.
Акрура аамҭа... Даара еилахан усҟан. Иԥшәмаԥҳәыс Ага
ахәшәтәырҭаҿы дышьҭан. Рхәыҷқәа еиҳараӡак избоз ааигәа
зыԥсҭазаара иалҵыз иашьа еиҵбы иԥҳәыс лакәын, ашәы
лхьыхәхәа, дрыцҳахәха аҩны дыҩнан. Лымч мхо даналага,
дааит анду, илылшоз ахәыҷала убрыгь дкәыкәыцыкәуа
дрыцхраауан, бысҭак луан, ҩымсагк аҩны иныҩнылшьуан.
Ахәыҷқәа акранырфа ашьҭахь, инапы наидырӡәӡәан
ихәы
днахатәеит. Ианхәагьы аишәа лҽаадылкылт, аҭаца усгьы
дтәомызт, дырхагылан рымаҵ луан. Зегь еибгақәаны ианыҟаз
жәаҩык инареиҳаны астол инахатәон, уажәы иабаҟоу?
Реиҳабӡа хышықәса убри аԥхьа машәырла ашьха дҭахеит.
Агәыбжьанытә, уи иԥсхәра руаанӡа иааиқәшәаны дыԥсит.
Аиҵбы, Лыхнашҭа
аҽырҩра аан, аҽышьапхыц длаҵашәан,
ихы ҭаԥҽы, игәы ҭаԥҽы дҩышьҭырхит...
Абас, иара ихала дзаҵәӡа ахәыҷқәа даарыдхалт. Аҳәсақәа
ракәзар, аӡәы иара иҿы ҿылҭуам, анхәа данхәахеит,
ҭакәажәык илылуршозеи?.. Унеишь-уааишь ҳәа зарҳәауаз,
знаалашьа бзиаз, зажәа кыр ԥхылнадоз Расҭа уажәы
ижәҩақәа ҿҵәаны дтәан, иашьцәа игәы кыддыршәахьан,
арахь ахаан дыззыԥшымыз, иԥхыӡ иалашәаргьы зыгәра
имгоз, аамҭацәгьак дынҭагылт.
Асовет мчра анышьақәдыргыла, аколнхарақәа анеиҿыркаауаз
ахаҿы игылаз, аусгьы зымпыҵаманшәалахоз
уажәы дшьынхаланы дтәан, усҟан ахы аныркуаз, анхамҩа
ҿыц анеиҿыркаауаз ирзеилымкаауаз, ирзымдыруаз рацәан,
аха усҟан амҩа иқәызҵоз, изызҵаауаз, даргьы ахы инҭаԥшы
ирҳасабуаз маҷмызт. Уажәы аӡәгьы акгьы изеилкаауамызт,
узызҵаауагьы дыҟамызт. Уажәраанӡа
дасу дызмадаз аус ахы-аҵыхәа, анаӡа-ааӡара, ақәԥшылара уҳәа еилыкка избоз,
иаалырҟьаны тымитышак ирцәагазшәа
рҿи-рнапи еиқәыԥса
итәан. Расҭагьы ҭышшарак дынҭаԥшит, уи днаскьацыԥхьаӡа
еиҳа-еиҳа иҭбаахон, ҳәаак амаӡамшәа ибон... Ажәлар рус ахы
азҭоз, амҩа иқәызҵоз, агаӡа еиԥш ибз аҟәаҟәа ԥҵәаны аҩны
дааҩнахеит...
Уи ауха ахәыҷқәа риарҭақәа ахьыҟаҵаз азал аҿы
рҽынеикәарԥсеит, урҭ аныцәа, рандугьы ауада хәыҷ аҿы
днеины лиарҭаҿы днаиеит. Лҭаца лакәзаргьы, лымҳараҿы
(мҳарас уи иалылбаахи, лхаҵеи лареи шықәсыкгьы
еидымхалеит), лгәыӷырҭа заҵәы лхәыҷы лыкәа дынҭаршәны
днышьҭалеит.
Иаԥхьа агаз лампа ықәыргыланы краамҭа иқьаадқәа
дрыхәаԥшуа дтәан Расҭа. Шәҟәык саԥхьоит ҳәа далаган,
дзамыԥхьазт наҟ инықәиҵеит.
Агазеҭқәа еихырԥхьо илаԥш нархигеит, ианузеи,
ирҳәауазеи урҭ? Уаӷеимшхара. Жәлар раӷацәа ҳәа ахьӡ
нарыхҵаны иҭаркыз ауаа ишрықәӡбауа, зауадк аҿы
адиверсиа-шпионтә гәыԥ шаадыртыз, уи акәым, колнхаҩ
быргк аколнхараҿы аҭаҭын фида ахыцәқәала ишеиҭеиҳауаз
дшыркыз, уи иҩызцәеи иареи шҭаркыз, рус аӡбарҭахь
ишрырҭаз уҳәа ирацәан ахамшҭыхәқәа, агәы шьҭыгақәа,
арыцҳарақәа...
Аҵых акыр инеихьан Рашьи уи иеиҵбацәеи ахьиаз
рнаҩсаншәа игылаз акаруаҭ аҿы ахчы ихы анныликуаз.
Илацәа еиқәԥсан, аха дзыцәомызт, уажәы-уажәы днаҳәы-ааҳәуан, ииарҭа аҿҿа нылгон.
– Иҟалазеи, нан, узмыцәозеи? – хьаас ишьҭыхны дҵаауан
ианхәа егьи ауада аҿынтә.
– Ее, ҭынч сзыцәо сыҟанда... – ахәхәа дқәыԥсычҳауан
иара.
– Уцәа, нан, уцәа... Адунеи ус анцәа ишеит, ҟыбаӡыба
амӡааӡом, – иаҭалкуан лара.
Илацәа нҭаауаны еиԥш аан, «уа Расҭа» ҳәа аӡәы ибжьы
геит адәахьыҟа...
Аҭҳарцәҳәа дааԥшын, ииарҭа днықәтәеит, ихчаҿы
игылаз аҟәардә иахарԥаз иеиқәа наишьаиҵан, харԥ заҵәы
дындәылҵит.
– Уарбану ҿызҭуа?.. – амардуан длалбаан амӡырха
дахьаақәгылаз иааикәшеит.
Ҟрыгә-ҟрыгәҳәа амагә шьҭыбжьқәа абарҵа иқәыҩуан.
Дрыманы иааҩналан, икаруаҭ аҿы днадыртәан, аӡәы инаган
тапанчак неиҿакны иаԥхьа даагылеит. Еицыз рахьтә уи
еиҳа дқәыԥшын, ижәҩахырқәа ықәчаԥа, иԥынҵа агәы
ырхәаны, шәагаала дымцхәымызт. Ибла крышқәа илакыҵа
иааҭахынҳәын ҿааиҭит:
– Уҽеилаҳәа, ирласны...
– Иҟалазеи, џьбит, иҳахьзеи? – лыҵкы лышәхарԥо
аҩнуҵҟатәи ашә даалагылеит анхәа.
– Иҟалаз уашьҭан еилышәкаалап, аха ҳамам уажәы... –
дынлықәцәҟьеит руаӡәк. Уи ихымҩаԥгашьала деиҳабызар
ҟалап ҳәа лгәы иаалнаҭеит лара.
– Уалга, уалга... – инаидиҵеит ани аԥхьатәи, аԥынҵа
гәырхәа.
Рашь ихыза ныԥхьаиршәҭын ишьамхы арсны абџьарла
еиқәныхла иҟаз, амаҟа еихдақәа згәышԥқәа ирыхдаз, ахаан
иимбацыз «асасцәа» лаԥшыла иааимидеит,
аҵыхәтәаны
иблақәа ҭраа иаб днеизыԥшит. Уи ажәжәаҳәа аҽеилаҳәара
даҿын.
Алампа ххаӡа икны дааҩнашылт аҭацагьы.
– Сҭаца лоуп...
– Уашьа иԥҳәыс? – дҵааит аиҳабы.
– Аиеи.
– Дабаҟоу уи?
– Уи дахьыҟоу маҷҟ инахароуп...
– Аҩны еимаадароуп... – иблақәа шаҟьо аҩны акәакьқәа
ааимидеит аиҳабы.
– Шәзышьҭоузеи, ишәԥшаауазеи? – игәы каҳаны дшыҟаз
ибжьала иудыруан уи данцәажәоз.
– Ирԥшаахуазеи, изгара... – лҳәеит инхәыҵакшәа анхәа.
– Ус зыбҳәозеи, бабушка, ԥхашьарами...
– Иԥхашьаша ихы идырааит, ҳнапы ахәарҭа иҭашәымкыҭгьы.
– Ҳхаԥызарала ҳауаҿыху, адҵа ҳарҭеит... – даацәажәеит
ани аԥынҵа гәырхәа, зтапанча кны Расҭа ихагылаз. Егьырҭ
ҿырымҭит, ирмаҳауазар акәыхарын абызшәа.
– Ирҭахузеи, нан, анҭ, иҳадызцалазеи? – дааӷьаҵәыӷьаҵәт
анхәа.
– дҟааит аиҳабы.
Адҵа зауз, уи иажәа ааҩбамтәкәа амаҭәаҩыҭәа зҭаз
ажәытә камод ашькаԥқәа ааҭрыҩрын асаара инышьҭарҵан,
ажәаҳәа амаҭәақәа иҭаз ааилдырхит. Аԥшәмаԥҳәыс,
Маан Албуз ҳәа, лашьа дук ипатреҭ аҭӡы иахькыдыз наҟ
инкыдырҳәеит, ижәҩахырқәа чынԥсараха иҟан, уи акәхап
изыхдырҟьазгьы. Аӡәгьы, аҵәыуара ишаҿыз ахәыҷқәа
ахьышьҭаз рцәарҭақәа аарҳәны днарыҵаԥшит, абомбақәа
рыҵаҵаны ииаз џьушьап.
Расҭа игәы ааибакит, ихаԥыцқәагьы аҿҿа аарыҵгеит,
аха иикызи. Арҭ ахьынӡаԥшаауаз даҽа шьоукы амаҵурҭа
еимырдеит.
Амардуан нкыдыргылан ихәнеит аҭуанахь, алашара
хәыҵарԥхо, акәакь лаҟәӡақәа инадыркны хәыц-хәыц
игәарымҭаз ҳәа крыҟоума?..
Иаашьҭырхит иԥсы иахмырӡаауа имаз ашәақь, ԥсҭынха
аҳасабала изхәаԥшуаз иаб иӷәакьиа ҟама, ираӡнтәы маҟа,
аԥшәмаԥҳәыс лхьымаҭәа зҭаз хьаԥшьакгьы
надыркылт, уи
ибласаркьақәа цырцыруа, ишьадаз инацәкьарақәа аларԥсны
руаӡәк икын.
Аимдара знапы ианыз аподполковник иарҳәеит акы
аанмыжькәа зегь шгәарҭаз, ирбоз аҷыдахаз уаҳа акгьы
шырԥыхьамшәаз, акгьы шыҟам.
– Иабаҵәаху абџьар?
– Иарбан бџьару шәызлацәажәо? – дааилашит Расҭа,
– ишәку ада, уаҳа бџьар сара исымаӡам, иара убрыгь ҳамҭас
аӡәы исиҭан...
– Еилҳаргап уи узҭаз, изуиҭаз... – уажәы еиҳа диқәымчны
дцәажәон реиҳабы... – Абџьар?
– Еиҭашәасҳәахуеит, бџьар ҳәа акгьы сымам иҵәахны.
– Иумоу, иумаму уа еилҳаргап... уҽеилаҳәа, рыԥхагақәакгьы
аашьҭых, уус иахәаԥшаанӡа унхар ҟалоит...
Ианхәеи иҭацеи хыхьтәи имаҭәақәеи иҽыԥсахгақәеи
уҳәа неидыркылан, акы инҭаҵаны инаирҭеит...
Дрыманы иандәықәла, ахәыҷқәа ааибархьусууит, риарҭа
илатәаны рыблақәа ҭырхаха раб изԥшуан.
– Папаа… – иҳәан, иаб днеихьынҳалеит Рашь.
– Отцепись, щенок... – ижәҩа данкны дааиҟәиҭхеит
зтапанча кны аԥхьан уи ихагылаз.
Уи ауеимадаҳәа аҵәыуара дналагеит, егьырҭгьы рашьа
иҿыԥшны инеимарҭәеит.
Агыгшәыгқәа шәара иҳәарашәа, игәахы еибакуа
днарзыԥшит, нас даақәгьежьаан, зыда блааԥшыра имамыз
ихәыҷқәа днарабжьеит.
– Шәымҵәуан, дад дшәыкәыхшоуп, шәҽырҟәыбҷаны
шәыҟаз, еилкаатәқәак рымазар акә хап, саауеит лассы. . .
– дыниҵаҟьеит ашәы
ихыркны аиҳабы игылаз.
Еиманы индәылҵит.
Ахәыҷқәа ирзеилкаарым ҳәа Расҭа урысшәала ииҳәаз
арҭ ажәақәа, Рашь ихы-ихшыҩ инҭаҷабит. Игәалашәоит
иахьагьы, ахаангьы ихашҭраны дыҟаӡам. Абар, уажәгьы
илымҳа иҭыҩуеит иаб ибжьы.
Рашь иаас лабақәа ааидкыланы, шашәала иҿаҳәаны
инышьҭеиҵан, дырҩегьых ишәақь аакыдихын инарҳәы-аарҳәуа дахәаԥшуан.
Убри аамҭазы, еихьышәшәа-еиԥышәшәа Расим иҩызцәеи
иареи ҩыхәнеит.
– Ара хыхь иқәтәоу дызусҭада уара? – инапы илахь
иадкылашәа аҩада дҩаԥшит Расим... – ыы, аҽада, рацәа ҭыԥ
бзиакгьы иԥшааит убоу...
– Хыхьынтәи иахьабалак ибарҭоуп, амшә аацәырҟьар,
ашәиҭышәи инаишьҭуам... – длацәҟәышьацәҟәуа
даацәажәеит Сауеи Мышә-иԥа дкьынҿааӡа дахьгылаз.
– Алакә сҳәоит ҳәа уаҿуп. Ани ацәаблаҟы иоума, уара,
амшә зшьуа?.. – инаимеидеит Расим Кьыҿ-иԥа.
– Акы ааиҵәҟьар, ана хыхь еиҳа ишәарҭадазар ҟалап,
ҳәа акәхап дзыхәназ... – ацентралка ашьхәа дырҩегьых
дназԥшны, иҭаԥсаз ахаҳә шкәакәақәа инапала иааишьышьит...
Ргәырҽанӡамкәа ҩынтә еиқәырццакны «аҵықь-аҵықь!»
ҳәа ахысбжьы геит.
– Иҟалазеи уара, амшә аама? Аа сафоит... – агәызҳәа
далыҩрны ҵаҟа днарылаҳаит Рамуниа, – уаау, уаау!..
– Амш ҳалазго уарбану? – ахьышәҭҳәа дҩаҵҟьеит
насҭхашәа ицәаз аиҳабы. Рашь иикыз абџьар ааимихит. –
Сшәақь акәымзааит иҭшәырҟьаз?
– Изуазеи ушәақь ҭсырҟьартә!.. – илахь еимарццы,
иблақәа ҭҳаца днеизыԥшит.
Егьи акы даршәазшәа иԥшшәы ааиԥсахит, уажәы-уажәы
иҵысуаз ҵаҟатәи иқьышә, ихаԥыц чаԥақәа нарықәирӷәӷәан,
ишәақь ихәда инхишьит, иаашьҭихит иҟанҭаруазгьы.
– Ихысда, уара, шәхы шәтәыми? – дҵааит иаарыдгылаз
Қәыџьмахангьы.
– Сара соуп, – иблақәа аацәҟәнишьеит Расим Кьыҿ-иԥа,
– шәдырҩатә еиӷьхааит ҳәа снашәықәгәырӷьашәа...
– Ҳдырҩатә еиӷьха, егьиҳәа, ҳаикәаҳәеикәаԥса ҳгылами,
– иажәа ныбжьеигалеит Қәыџьмахан.
– Аа, сыԥсит, абааԥсы... – ихы ргәалаиршәон Рамуниа,
– ихжәеит, ма ихыҟәҿит...
– Ее, изакәызеи, иара... уҽурҟьӡеитеи, – днеины иеиқәа
ашьапы дҩахан ишьапы ахьихьуаз аагәеиҭеит Ардон
Хәаскьеи-иԥа.
Қәыџьмахани иареи еимакеиҿакны инаха-аахеит,
аҿаҩгьы аалгеит.
– Аау... – дааҟааит егьигьы. Даашьҭырхын наҟ-ааҟ ижәҩа
инаҵагылеит.
Агәырқьҳәа агәашә ианааҭала, аҭыԥаҿ иҟаз иааџьаршьеит
асҟатәи ахьеицыз. Амашәыр зыхьыз деимакеиҿакы
дныҩнаргалан ацәарҭаӷәы аҿы днықәдыриеит. Рауф
днеидырбеит, уи дыҷкәынан, аха иаб иҿиҵаан идыруан,
абаҩԥҵәа днапыршьшьуа еимданы, аҵәаҟьа анҵара, иҭԥаз
аҭыԥ аҭартәара. Ихтыз абаҩԥҵәа иҽадигаломызт, макьана
иԥышәа азымхоны иԥхьаӡон...
Иеимаақәеи иқалԥадқәеи ааишьихын, иеиқәа ашьапы
нҵаиркәакәеит, ишьындырӡаа ылгәыгәны аҭыԥ иҭҟьаны
ишыҟаз убон, ишьап азқәагьы акыр ичын, инапала ишьышьуа
диазҵаауан, «абра иухьуама, абра иухьуама?» ҳәа.
«Мап, мап...» – аҭак ҟаиҵон иара. Изнапыкала ишьаргәацә
кны, егьи инапала ишьхәа ырҭрысны длахеит... Иани иаби рхәы
нарыҭаны, дҟааит бгыӡк шымҟаара.
– Усацәҳагәышьа, иҟасҵари, амала иара аҭыԥ иҭатәеит...
– иҳәеит Рауф иқьышә ачча ықәхх... Мыҷи Занбеии аҵәаҟьақәа
аадырмазеин ишьаргәацә илахыкны
ишьхәа аҿынӡа
инакәыршаны, цахала иааҿарҳәеит.
– Ҳаи, абааԥсы, сыԥсит, уара.
– Акымзаракгьы, умшәан... мчыбжьыкгьы аҭахым… Амала
сыхгылоит ҳәа уаламгааит, уи аамҭа аҭахуп...
– Ҳаи, анцәа уиныҳәааит, суааӡахтеи, – иҳәеит иара,
иԥшшәгьы ааиԥсахит. Макьана ихьуан, аха еиҳа имаҷны.
Рауф иеиҳабацәа иреиҳәеит ажә шыԥсыз, аҭыԥ аҵыхәахь
ишкарыжьыз, егьигьы аарла ишыҟоу, ахәы иарҭаз шамфаз.
– Уи нас ахәда ааԥаҳҟап, ҳасасцәагьы акрырҿаҵатәыми,
– инақәиҵеит аферма аиҳабы. Аколнхара ахантәаҩы Назыр
ииҳәаз зынӡаскгьы игәамԥхаӡеит, ҵаҟатәи иқьышә азбжак
нхьирҵәажын, гәоу-гәоу даацәажәеит:
– Ани ацәындахь ажьы арҭ ҳасасцәа бзиахәқәа
ишԥарҿаҳҵо, насгьы ани зызурхода жәларык еицу? Чеиџьыка
рымам ԥшарԥаажәқәа рымҳәашеи...
– Ҳм... нас, Қәыџьмахан излоуҳәауа ала, ҷыдала ак
рзаҳшьыр акәхеит.
– Ус ауп...
– Нас?
– Нас ҳахәаԥшып ишыҟаҵатәу, – дхәыцуашәа дааҭгылеит.
– Амшә ӷәӷәала иахәын, иԥсит...
– Ишԥа, Қәыџьмахан ухаҵкы, амшә ԥшарԥаа рырахә
ирылалан, жәки ӷаацки ахәт ҳәа ауп ишырдыруа, ахԥатәи
ацаҳҵар ауама, сеидру, иԥхашьарами, аргамаду ауаа
ирдыруа...
Иԥшшәы уажәы-уажәы иԥсахуан Қәыџьмахан. Ԥыҭҳа-ԥыҭҳа иҿалоз ашәытарақәа рҽырҭбаара иаҿын.
– «Аҽы зтәыз иҭиуан, аҽыхьча иуамызт» ҳәа ами ари
иуҳәаз иаанагауа? Ажә еимаҳкрым, асасцәа ҳҭоуп, пату
рықәаҳҵап... Шәабаҟоу аҷкәынцәа? Ацәҟата шәаахеишь
арахь!.. – ибжьы ааиргеит ахантәаҩы.
– Ацәҟата арбану, уара, – дҵааит ахьшьцәа руаӡәы.
– Аԥхьан ахәаҿы иҳәуаз.
– Ҳаԥхьаҟа иҵаукыша... – даагачамкны днеизԥшит Назыр
аколнхара ахантәаҩы.
Илеигӡахьоу ҵҩа шрымам, уаҳагьы ишизымчҳауа,
иирҟаҵарц ииҭахугьы шхыдароу уҳәа иааҭырҟьаны иеиҳәарц
неиӡбан, аха иҽааникылеит.
Қәыџьмахан даԥшәымоуп, дхантәаҩуп, сара сыхьчаҩуп,
ииҭаху алеигӡозар акәхап, сиҿаԥеит ҳәагьы иалсхуа егьыҟам
ҳәа дхәыцуамызт. Аха раԥхьаӡа иргыланы, ари асасцәа
ираҳар ҟалон, иԥхашьаран, иҩбахаз, аиҳабы дчеиџьыка
уаҩны, иара дчеиџьыка уаҩымкәа дыҟазма? Ихԥахаз, ашьха
ажәеимакра ҵасым ҳәа иԥхьаӡан. Ҽаӡәы имеикыр ауан,
аха иара уи изыҟаҵомызт, дрыцклаԥшуан, дрықәныҟәон,
еилеигомызт урҭ реиԥш иҟаз аҵасқәа. ..
– Уара ишуҭаху... – иҳәеит абарҭқәа анааидихәыцла
ашьҭахь.
– Аҭакԥхықәра здыло сымацара аусакәыху?..
– Убзиахәӡа уазааихтеи ухаҭа. Ишәшьы, ҳхәы шәырмазеи...
– Изакәи, «сара?» Акгьы сыздыруамызт ҳәа уҳәарц угәы
иҭазар?
– Уи уажәы изаҳҭахузеи? Шәнапы иану ҟашәҵа, аамҭа
ҳамам.
Иҟарҵагәышьоз, арахь асасцәа ԥшын, ажәақәа неимда-ааимдо аҭыԥ ахахьшәа итәан.
Амашәыр зыхьыз Рамуниа, иҟалараны иҟаз ачеиџьыка
иҿаҵахәы алазаарымызт, цәашьы ыҟам, лашара ыҟам,
ҵхыбжьонынӡа иусхәузеи рҳәан, ҽык днақәыртәаны,
ҷкәынак дыницҵаны, иԥсы ахьишьоз лбааҟа дрышьҭит.
Ахантәаҩы ишиҳәаз еиԥш, ацәҟата лкажьны иршьын,
еиҿыҟьҟьа, иша-шаны ақәабқәа иларҭаҵаны иржәит,
рбысҭагьы иаразнак иааиладырбеит.
Рхәы аармазеины, рнапқәа аӡы нарықәҭәаны ила_тәоны
еиԥш аан, ани амшә иахәны иԥсыз ажә ахькажьыз аабоит ҳәа
ицаз имида-гәидаха, уаҳа злоу иԥсра убеит ҳәа иаакылсит.
– Иааигәаны икашәыжьит, афҩы ҵысыр, шәамыргыло
иҟалоит, – иҳәеит арахә рҳақьым.
– Афҩы? Закәытә фҩузеи?.. – дааҽхырҵааит аколнхара
ахантәаҩы.
– Агәаҷқәа рымч ақәхозма, иахьынӡаргазгьы оумашәа
иубап, – инараҭеикит Назыр.
– Уи ушьҭан еилшәыргап, уажәы аха ҳамам, – дцәажәон
аԥшәма, дӷьазӷьазуа дахьтәаз, – иҳамҵоу митәык акгьы
ыҟам, аха шәнапы нашәыркы, анцәа улыԥха ҳаҭ... иҳалшаз
ҳара ирацәаҳшьом, шәара иҟәнышәымшьар,
ҳаибарԥшӡоит,
шәыххь згеит...
Аишәақәа рыхқәа еиҿаргыланы, урҭ ахьахьымӡаз
аӷәқәа аԥшьны инашьҭын, ртәарақәагьы ӷәтәқәан, ахаҳәқәа
рыҵаргыланы иԥшӡаны иҟаҵан.
– Ишәымҵоу ахәҷала акы шәнацҳа... – даацәажәеит
Назыр. – Ижәдыруеит, сҳәара аҭахӡам, ҳара ашьха арыжәтә
ныҟәаагаӡом, ҳакәша-мыкәша итәоугьы ирымаӡам,
иҵасхәым
ҳәа рҳәоит, ҳабацәа иныҟәыргоз ауп...
– Иаадыруеит, иаадыр.
– Акы наҳҿамкәар ҟамло ҳаҟам...
– Иабаҳҭаху, ауадҳара-ӡы иаҵашьшьы изжәуа,
аԥсшьаҩцәа. – Инеиларԥсеит итәақәаз.
– Ус аӡәыр имазар хнаҿыхәеит ҳәа акгьы амаӡам... –
деилшәашәа иажәа нарылеиҵеит Қәыџьмахан.
– Фырџьанк-фырџьанк аажәит ҳәа изԥырхагада
сеидроу? – иҳәеит Сауеи Мышә-иԥагьы агәабзыӷра иблақәа
ирхыҳәҳәалауа Қәыџьмахан днеизыԥшит, иџьыба арыжәтә
ҭакны дтәоу џьушьап.
– Аиеи, саргьы убас сгәы иаанагоит, – дназыразхеит
Шагәгьы, иамихыз абысҭа ҽаҵа инапсыргәыҵа
ианыркәымпыло...
– Уара иугҵәҟьами, сара иԥсыша... Са сшахәаԥшуаз
сҳәеит, егьирахь шәара ишышәҭаху, – инараҭеикит урҭ Назыр.
Ардон Хәаскьеи-иԥа иҟәынҳәалаз илиуминиатә
хәышәҭра ааиҟәнихын, апробкатә хҩа иахаз аахыхны
иҩаҳракуа инадирбеит. – Иаажәгеишь ишәымоу ажәгақәа,
– инарыдиҵеит иара. – Зарабак иаҩызоуп, ҳнахәар
ҳааԥсарагьы ҳахнацоит...
– Ачыс зырҳәазо акы ыҟазар ауп, мамзар?.. – илақәа
нҭарбжы-ааҭырбжуа, ихы инапы нықәишьит Расим Кьыҿ-иԥа. Ажәалагала иҟарҵаз дадгылаҩын, игәаԥхон...
Али-ԥси рыбжьара иааргеит ирымаз аҵәцақәа, аҿақәа,
аҟәџьал уҳәа, рыхҩақәа зықәшәазгьы убап. Арыжәтә ирымаз
ахәыҷы нарзыршан, инеидныҳәаланы еизԥшуа иржәит,
амала гәыларшәасгьы ирмыхәеит умҳәозар...
– Ҵәахыкгьы шәымазар ауан, – даацәажәеит Қәыџьмахан.
– Ашьха аныҟәаҩ дамоуп, асас-ацәас...
– Ицәгьоу џьушьома ҟырҟы рцәаакыга, – игәы иаахәеит
Шагә ахантәаҩы ииҳәаз.
– Арцәаакраҿ ҳаагылондаз иҳабаргәызиз... – иҳәеит
Назыр.
– Наҟ уаланагалацыԥхьаӡа «иааг» аҳәоит, иҟауҵои? –
иаарымидеит Ардон Хәаскьеи-иԥа.
Зныкыршәа Қәыџьмахан Рашь ихы наиқәикын ҿааиҭит:
– Ҳасас хәыҷы зынӡа агьама имбаӡеит, изҭашәымҭәаӡеи?
– Уи ашьха дахьааиз маҷк бжьысит, ыҟами... – инаиаҭеикит
Расим, – аҩны гәхьаанагазар акәхап...
– Иаҳҳәеит ҳәа, – ихаҿы ааирҵәаҳәит Сауеи Мышә-иԥа.
– Алаҳа гәхьааигазар, шьҭа иаамҭами иаргьы. – Ԥхьхьы-ԥхьхьыҳәа дынцәыҵаччеит аҵыхәтәаны.
– Игәхьааиго иудырра ҳәа... – инаиҿаирхьит уи Назыр.
– Астатиақәа уҩлоит ҳәа рҳәауа саҳахьеит, анаа.. –
дыҿраамтәуа даацәажәеит Сауеи Мышә-иԥа...
– Убри аума абра иахьа ҳәатәыс иҳамоу? – иблақәа
шаҟьшаҟьо Сауеи днеизыԥшит Ардон Хәаскьеи-иԥа. Акы ицәа
иалашәазшәа иҭахымызт уи аҷкәын иҵәылхра иахьалагаз...
Дааилашәан, иҿаҵа иаамихыз ымфаӡакәа наҟ инықәиҵеит.
Шагә иажәагьы митәык ирылеиҵомызт, ииҳәозгьы хьаас
имамызт ихы, иқәыжьны акрыфара даҿын, абаҩқәа ҟәаш-ҟәашӡа ахьхьаҳәа иаԥхьа иқәиԥсон.
Расим итәқәагьы уахь инархеиԥсеит.
Илаԥш иааҵашәеит уи Қәыџьмахан, иагьааигәамԥхеит
асҟатәи абаҩқәа иаԥхьа иахьықәжьыз.
– Шәыԥши уара,– иватәаз рлымҳа дынҭахәыҭхәыҭит
Расим. – Аа, сгәыцқьа, иуҟьаӡоит зынӡа...
– Ихәда хызза дыҟазар акәымзи, дыцәхьандабааӡа,
иабацо, сукәыхшеит, иифауа, – данааԥшы-ааԥшын Сауеи,
ԥхьхьы, ԥхьхьыҳәа дааччеит дырҩегьых.
–Ыы?.. – ихы ҩышьҭихын зны Расим дынихәаԥшит,
нас – Сауеи. – Амш жәгоит, шәхәы аусфахуа... – аҳаԥаҳәа
дырҩегьых акрыфара дналагеит.
«Зыҟны аус ҳамада, ашәиккақәа ҳара? Иубоит,
зхьышьаргәыҵа сакәыхшоу, урҭ закәу, изеиԥшроу... Абан,
ани аханы итәоу аиҳабы бзиахә унацәа ниҿоукыр, унапы
зегь лҿаҳаҳа ифоит, абас иҟаз роуми ҳабацәа рыцҳақәа
ҿааҳәыра рмоуа илкылархәаша изгаз... Ирқәашьзеи
сукәыхшоуп, изыхдырҟьаз ҳәа крыҟазма, мамзаргьы.
Абзацәа ԥсын, аԥсцәа гылт ҳәа шырҳәаҵәҟьоз еиԥш
иҟамзи мшәан, шамахамзар, намыс змаз зегь лҭархәаша
иргеит, инхеит агәаҳәгәыҵәақәа. Ардони Қәыџьмахани
рҩызцәа... Ари ацентралкоума урҭ усҟан иргаз?.. Акгьы
зқәашьмыз сан, илыхьқәаз лзымхошәа, лыхьтәы маҭәақәа
усҟан иргаз дрыхьҵәыуо шаҟантә дтәахьази, напеимдахь
ҳасабла илырҭаз, ахаҵаҩыза илзихәҳаз ллымҳарыҩқәа,
лабхәындацәа иҟарҵаз аҳамҭақәа уҳәа шаҟа хкы рыӡбахә
уҳәарызеи? Ашәақь ани абзиахә иныҟәигоит, далаҽырбоит.
Ахьымаҭәақәа еимша-мыта изыхәҳаз аллаҳ дитәуп...»
Аҳаҷаҳәа иааигәалашәеит Рашь, икурстә усумҭа анынаигӡоз
аамҭазы, архив аҿы дантәаз, 1937–1938 шықәсқәа
рзы, жәлар раӷацәа цәгьацәыԥхамшьарала иҭаркуаз ирызкны
агазеҭ ианылоз материалқәак. «Аҭырқәа шпионцәа» инаркны
«Аҽӷьычцәа рԥацәа» аҟынӡа хьыӡшьарас ирхырымҵоз ҳәа
крыҟазма?.. Аха равторцәа иахьагьы еибга-еизҩыда адәы
иқәуп, хәыцкгьы рхы иалшәаны икамшәеит. Арахь шьоукых,
ишакәым аӡәы инаихәаԥшыр, ҽԥныҳәак наирҭар, машәыршәа
акы аарыҿшәар, «иҳәан-исҳәан» ҳәа ирту-тууа ирыманы
ацуҭа инарылсуеит, шамахамзаргьы аҵыхәа ԥырҵәаӡом,
аҳәынаԥ аҵыхәа еиԥш, рҿы иҭарҟаҟоит уамак алырхаанӡа
идырбылгьоит... Иабаҟоу аиаша, асамарҭал?..
Рашь ихәыцра ааиԥнаҟьеит аӷьӷьаҳәа инарылалаз Ардон
Хәаскьеи-иԥа иныҳәаҿа. Уи дышхазыноу, иџьабаақәа
шырацәоу, ажәлар раӷацәа хаҳәарҵәиа дшырҿагылаз
(Шагәи
Сауеии ус шьоук ыҟаҵәҟьан ҳәа ауп иахьагьы ишырдыруа),
ааԥсарақәа иҟаиҵахьоу уҳәа изламцәажәаз арбану. Иаргьы
сакәҵәҟьоуп ҳәа ашәишәирбаӷь
еиԥш иҽырчны рыгәҭаҿы
дтәан.
– Шәхы абзиара аҟынтә ишәҳәоит акәымзар иҟасҵахьоузеи?..
– иаԥхьа иқәыз ашьамхқәыршә ала иқьышә
ашьаҭақәа ааирыцқьан, дынраҭабуит. – Абзиараз шәныҳәаҿа
ныркылалааит, абзиара шәықәзааит...
Аҵыхәтәаны, кәармақәак рҩыжәгақәа ирҭаханы
иҟазаарын, «Ашьха алԥха» ҳәа иркит. Аишәа иахыҵны
ацара рҽаныназыркуаз, аԥшәмацәа рысасцәа дасу ирымаз
ршәақьқәа анрырҭоз, Ардонгьы ишәақьи иҟанҭаруази
неидыркит, урҭ рыҵӷақәа неидкыланы ижәҩахыр инхишьит...
– Закә шәақь бзиоузеи, аҽыкәаша иаԥсоуп, – иааирҽхәеит
уи Қәыџьмахан.
– Аԥсыуа ҵасла ауаҩы дзеилаҳаз ирҭон, аха сара ҳамҭас
исырҭаз акоуп, игәаӷьыуацәоуп аӡә иҭара.
– Аҳамҭа?.. – дааилашәеит Рашь дахьгылаз. Али-ԥси рыбжьара дынидххылан, ашәақь днамҵасны агәҭа
ааникылеит. – Ари сшәақьоуп, саб иныҟәигоз ашәақь, арахь
исыҭ...
– Ухы утәымшәа уҟазар, арԥыс? Изакәызеи узлажьу? –
азныказгьы иааибарххеит.
– Иазхоуп иахьынӡаныҟәугоз...
– Белгьиатәи бџьаруп, сҩызак исиҭеит, зынӡакгьы шәус
алаӡам... – ахырқьиара далагеит Ардон Хәаскьеи-иԥа.
Рашь иҽаларԥсны иахьикыз дааханы ашьхәа дырбауа
ҿааиҭит: – Шәахәаԥш, саб ҳамҭас изҭаз ианҵамҭа анын абра,
иӷьӷьаны иамхуп.
– Ее, абри иахьа машәырк сирҟаҵоит.
Расим, Назыр, Қәыџьмахан уҳәа ааигәа игылаз ашьхәа
иназԥшит, иагьырбеит, ҵабыргны уи азганкала иҵәаӷәаны
ишыҟаз, аха изакәыҵәҟьаз аӡәгьы издыруамызт
макьана.
– Исыҭ сҳәеит арахь... – аҷкәын дҟьеит ибжьы ныхҵаны.
– Отцепись... – зныкыршәа иааҭирҟьеит Ардон Хәаскьеи-иԥа. Аха ашьҭахь ишааицәымӷхаз убаратәы, ихы ишьҭахьҟа
инаиршәит.
– Аа, абар, ухала ухы ахьцәыругаз... Саб даныргоз
ауха,– дӷьаҵәыӷьаҵәуа дналагеит Рашь, – дабажәгауа
ҳәа сихьынԥашаланы даныск, абасшәа акы насҿаижьын,
шьапыла днасыгәҭасит... Уи амацара акәӡам, ҽа ажәакгьы
ацын...
Азныказы ииҳәара иҿамшәо ибз ҷаркәалкны иҿы
иааҭахеит. Ахәыҷы дхәыҷуп, адуқәа цеит, изгәалашәо аӡәгьы
дыҟаӡам ҳәа игәы рҭынчны адәы дшықәыз, иаацәыҵыҩрит...
Аха ашәымҭаказы ихы аамихын, ажәырқьҳәа илимпыҵижәеит.
– Сыхәнацәак реиԥш издыруеит ҳа ишаҳтәыз, ауаҩы
данхәыҷу иибо ихашҭӡом...
– А-амц... – иҽхыршәааны даагылеит иара. – Дысԥыржәга,
мамзар...
– Изакәызеи, уара, аҷкәын, Ардон бзиа узихьынҳалаз?
– иҽналеигалеит Сауеи Мышә-иԥа.
– Аиеиҵәҟьа... – днаиқәшаҳаҭхеит Шагәгьы.
Қәыџьмахан иҿаԥшылара ала иҟаз-ианыз еилиргеит
уҳәартә иубон, аха зегь акоуп «исас» инаидцәыланы
даацәажәеит: – иабеиднагаларыз уеизгьы-уеизгьы уаб
ишәақь?..
– Иабеиднагаларыз ба? Уи уара иудыруазар ахәҭоуп,
Қәыџьмахан... – ицәаакыз иблақәа иҭаҷкәым нархишьылеит
Рашь. – Иаҭахым ус ацәажәара. Гаӡа дыҟаӡам уажәы.
– Ари џьара акы изымдыруа иҳәарызма сеидру? – иажәа
нарылеиҵеит Назыр, – иумҭои нас наҟ, дара иртәызар,
изуҭахузеи, Ардон, аԥсаҭацәҳага...
– Аӡәы ак иҳәаргьы, уара ахьчажә иуҭаху сзеилкаауам...
– Изакәызеи, иуцәажәашьоузеи, Ардон?..
– Уџьам злам умҳаҵә алоумҵан, – ԥыҭрак дааҭгылан,
аҵыхәтәан инациҵеит: – уара утәы ауац агароуп...
Назыр азныказы дааилашәеит, аха игәаҟәышра имамзи,
иҽааникылеит.
– Иуасҳәауазеи, Ардон, иахьа уара усасуп, ашьха ҳаҟоуп,
ачеиџьыка агьама убеит... Амала мҩа хҵәырырак аҿы
ҳаиқәшәар, иугәаласыршәап уеизгьы.
– Уара, ақәаҵа рбаӷь, иуцәшәауа дуаҩыҵәҟьам, ҵабыргны.
– Уҿы уаԥшны уцәажәала, Ардон, ухаҵкы. Уара уеиҳабуп,
ус ахымҩаԥгара уаҭәам...
– Ахшыҩ сумырҵан, анцәа даахәаны суҳәоит...
– Изаҭахузеи абас агәцәибаҟьара... – днарылабжьеит
Расим Кьыҿ-иԥа. – Арҭ арахь инхоит, аха ҳара амҩа
ҳамоупеи...
– Амҩа егьи ҳәа – кругәаладыршәома арҭ?..
«Аҳаԥшьа уҭаҟаар – арахь иуқәҟаауеит. Иаԥсам араҟа
иацәажәара...» – даахәыцит Назыр. Зныкыршәа иажәақәа
Рашь иахь инаирхеит, – абџьар мацара акәзар, имариамзи,
аха... Уаб уилаӡеит уи акәым, дамақьасоуп, изуҭахузеи, арахь
уиас, – иҳәан, ижәҩа данкны дааиваихалт...
Адырҩаҽны ашьыжь арахә рҭыԥ инықәҵаны, амшә
иашьыз ажә алада иҵегьгьы иласкьаганы икаҳажьуеит ҳәа
иахьлеиз, иубар иаахә, иҟаӡамызт.
– Иабаҵахәашеи ари ажә? Абраҵәҟьа икаҳажьитеи! –
омашәа иааибеит Рауф.
Ажә ашьҭа амҳәыр еиԥш иҿаҿаӡа адгьыл ианын,
аҳаскьынқәа аҵалӡ рыхьшы ирҽны ишьҭан.
– Изгарызыз?.. – дҵааит Рашь.
– Исзеилкаауам иҟаҵәҟьоу, – дхәыцуа дааҭгылт Рауф.
– Иузеилымкаауа иҟоузеи, ҳара ҳҽынканҵо ҳшашьҭаз,
иара атәы ҟанаҵеит.
– Иарбану? – дҵааит Рашь.
– Иарбахын, амшә. Ҳара аҳәҩышрақәеи агәаҩақәеи
ҳарҭоуп, иара фҩышәо ҳааҵрақәа ирывазаап.
Иахькажьыз аҭыԥ аҿынтә иҭӷәыхаа илагаз ашьҭа
ихыршәланы рҿынархеит. Ишиашаз акәараҿы илеит. Инырын
ааигәа-сигәа инкыдԥшыла-аакыдԥшылеит, аха аҳарҭасырҭа
ҳәа акгьы рымбеит.
– Абранӡа ирҳәазаны излаанагазеи? – дҵааит Рашь. –
Омажәк акәымкәа иҟам, ажә дуӡӡа зырҳәазаз.
– Ҳәарада, – дааҭгылан днаԥшы-ааԥшит аӡӷарра
иаваланы иҩеиуаз Назыр.
– Иреиҳаӡоу шаҟа акапануазеи?
– Шәкы, шәи ҩынҩажәи жәаба. ..
– Ҵабыргну?
– Узжьома сара... Санхәыҷыз Аҷандара, сан ланшьцәа рҿы
аагылараҳәа зны сцан, избеит сара убраҟа амхы ианачыча
иршьыз амшә, 220 килограмм иҟан.
– Ҟоҳ, убысҟак идуну? – оумашәа иааибеит Рауф.
– 300 кьыла рҿынӡагьы инеиуа ыҟазаап. Схаҭа исымбацт,
аха ирҳәауа саҳахьеит, – инаиаҭеикит уи Назыр.
– Уаӷоу изкашәааит ус иҟоу.
Аӡыршьҭра иҭаланы ишҩеиуаз, рылаԥш нақәшәеит
армарахь ала, адырԥара иаҿыганы иҩагаз ашьҭа.
– Изакәи, уара, иҟанаҵаз? – дцәажәон Рауф, – ауашәақә
акәара изҭанагалеи? Акы иаршәоу, мамзаргьы...
– Ашьҭа арӡырц ауп изыҟанаҵаз, амшә аҟара имыждоу
гыгшәыг ыҟаӡам... – инаиаҭаикит уи Назыр.
– Мышә-ҟәыш дҟәышуп ҳәа рымҳәаҵәҟьои ауаҩ изын, –
иажәа налеиҵеит Рашь.
Ашьҭа аҵәы хыршәало раԥхьа дахьыҩаскьаз имахәажә-шьахәажәха игылаз аҵла азааигәара ҽыц анышә жны
еиқәыжьыз дназԥшит, ианынахагыла, ҵәҩанқәак аалхны
атыртырҳәа иааҿыҟьҟьаны илыҵакшо ианаарыбӷьаҭ,
ирбеит
зышьҭа ихыршәланы иаауаз рыжә уа ишцәыҵажыз.
– Ахәы армазеит. Адәышша иқәганы иааганы ара иаҵәахт,
уашьҭан ҭынч иафаларц азы. – Анышә ақәшәԥса ҩаԥхьа... –
инарыдиҵеит Назыр аҵыхәтәаны.
– Аҷкәынцәа али-ԥси рыбжьара еимарҩызааны ишыҟаз
иааҟарҵеит.
Иахаҩарц неибыҳәаны иаахынҳәит.
Аухаҵәҟьа, ргәыларатәи аҭыԥқәа рҿынтә ҩыџьаҟагьы
ахьшьцәа аарган, Хәҷышьҭахь кранырфа, ианааилгақәа, ажә
ахьцәыҵажыз инеины амшә аауазар излааип зыргәахәз
аҭшәарақәа кны инатәеит. Ашара иаацалаанӡа уа иахаҩауан,
аха иаурбахуаз. Рыжә ахьжыз аҭыԥгьы кьыс ҳәа амаӡамызт...
Убас иахаҩауан адырҩауха, адырхауха... Убасҟан ауп
амыхьтә ззырҳәаҵәҟьоз аныҟалазгьы.
Амза цәышҳабиӡа алада акыр иласкьахьан, аеҵәақәа
џьоуџьоууан ажәҩан аҵаҿы. Аҭынчра иалаиҩуаз акәара
абжьы уаҳауан. Ус, ахьшьцәа руаӡәк дахьтәаз ҵаҟа аӡыршьҭра
ахықә ала, ҟәыр-ҟәырҳәа ак ҭаланы иааиуан, днаԥшын амшә
ацәаара ибазшәа игәы иааинаҭеит. Иара есааира арахь
иааскьон. Уажәшьҭа хысымҭак аҟара бжьоуп анааигәахә,
ишәақь ашьхәа неигәыдырслан, ақәыԥшыгеи иааиуази
анааидибала, аҵықь ааҭиргеит, амшә сшьит, иҳәан дҩаҵҟьеит
иаразнакы... Игәырӷьаҵәа еибарҩны ианынахахх, Хәдыш
рыцҳа ашьа аҿашәы аӡыршьҭра иҭажьын.
– Ҳлахьча хазынахә ҳаалургеит... Ҳашԥоушьи, –
инаиаҽԥниҳәеит иҩыза, зшәақь зҩыҵрак игылаз Рауф.
– Мшәыз џьысымшьази, алақәа сықәчхәрааит, аиеи... –
иаагәнигеит Мыҷ ихьыз.
– Иҟалаз ҟалеит, иага иаҳхьааргьы иаҳзырхынҳәуам
уажәшьҭа, – игәы ааирҭынчын уа Назыр, ала ашьацә
ианкны интышарҳәалан, ҩынтәҟа ихысны инеимпит.
Адырԥшьаха изымцеит, избанзар Назыр усқәак рҵыхәала
Ауадҳараҟа длымбаар ауамызт, иҽааиқәыршәаны дцеит.
Аҭыԥаҿы инхазгьы аха рмоуит, жәқәак ылахан, ҵхагәанынӡа
ирзымԥшааит, рырахә рыманы аҭыԥаҿы ианааи ажәгәара
инҭацала ҟрыҵәрыла акы инацҳаны, рхы нықәырҵеит.
Адырҩаҽны шьыбжьышьҭахь Назыргьы дааит. Цәыкьа
ҳцапи, иҟоу аабап иҳәан, Рауфи Рашьи аашьҭхны дцеит.
Инаӡаанӡагьы идырит анышә еиқәыжьыз ишазҵаз.
– Мамоу, џьушьҭ, ҳара ҳшадтәалоу ҳадтәалоупеи, – иҳәан
Рауф иаацәыҵибӷьаҭит.
– Уадтәалоу џьушьоит, унаԥыршәеит, иаразнак иадыруеит...
Анышә аақәыӷьӷьааны инахәаԥшзар, алаламбатәҵәҟьа
рбеит: ашьҭахьтәи ашьапқәа аҩбагьы ыҟаӡамызт, абжа
инхаз иара атәала еиҭахәыҵанаҳәҳәеит.
Афҩы уамаргыло
иҵысхьан.
– Ҽааны имнеиааит, акәац рбааны иафома, сукәыхшеит?
– инапала иԥынҵа неимеиџьгәан шьаҿак аҟарагьы шьҭахьҟа
иааҟаиҵеит Рашь.
– Ыы, иузымдырӡоз? Уи ус ами ҟазшьас иамоу, –
даацәажәеит Назыр, – анцәа дақәшәины ишԥаҳадхалеи,
уара?
– Ааигәа џьара иԥхьоит, аҽҳнаҭом акәымзар, –
инышьақәиргылт Рауф.
– Хара ицеит аусҳәах, шәаала... – инарыдиҵеит Назыр
иҩызцәа.
Убри ашьҭахьгьы, знык-ҩынтә раҟарагьы иаахаҩеит, аха
ԥыхьатәиқәа раан еиԥш, ацәаарагьы рымбеит. Аҵыхәтәаны
аҩбатәи азбжа иаанхазгьы рцәагеит.
Ҽнак зны, Аацынтәи Малиа Махаз ҳәа колнхаҩык
иџьмақәа иманы дымҩасны дышцоз, дара рҿы днымҩахыҵит.
Амшә ирызнауз, иҟалаз шыҟалаз ахы-аҵыхәа дҭарԥшны
ианиарҳәа, уи иреиҳәеит амшә шамахамзар ааигәа
ушынанамышьҭуа, иаразнак ауаҩы иԥба шакуа, ишадыруа...
Иагьрабжьеигеит изгу рахәы ҟандеик џьара инықәҿаҳәаны,
аҵла ухәнаны уахамҩозар, егьыс ишамуа, ааигәарагьы
ушынанамышьҭуа; иара убасгьы аԥша зласуа аҿахырсҭахар,
ишуадаҩхо ашәақь аҿакра...
Али-ԥси рыбжьара бысҭакы неихьыршьын, ирымаз
ахәыҷала рысас акы днадырцҳан, еицәажәо аҭыԥ аԥхьашәа
инатәеит.
– Амшә атәы анцәыржәга, ажәабжь шәасҳәоит, ишәцәымӷымзар,
– дналагеит иара. – Гадеи-иԥа Урыс ҳәа гәылак
дсыман, арха агәҭаны кәашарҭа змоуз ҳәа акы рҳәоит еиԥш,
есышықәса абрахь – ашьха ашьапахьы дцаны амхы леиҵон.
Аха рыцҳарас иҟалаз, аџьықәреи агәы анааҭалалак нахыс,
инеиҭак-ааиҭакуа ирыхьчон, избанзар агагшәыг ачычан,
уахыламԥшыр, игәыгәҭаужьыр, иҿоу ахәыҷы ҿӷәыхны,
ишьыхны илахысуан. Ҽнак зны акартош ҟәымшәышәӡа
ижәны, кәакәарқәакгьы надкыланы амакәан инҭеиԥсан,
илабашьа наҵырҟьаны ижәҩахыр инықәиҵан, амхы зыхьчоз
ишҟа амҩа днықәлеит, иагьааигәамызт уи дахьыҟаз, акыр
инахаран, ахәы ҳаракырақәа ирыҵганы игаз амҩахәасҭа
даныланы дцон. Амҩа убысҟак иҭшәан, ҩыџьа ашьаҟауаа
ааиԥылар, ергь-ҩмацә ҳәа еивысуан. Ажәҩан иалыхәхәа
иалаз бахәык днаҵысын дышнеиуаз игәиҽанымкәа
мшәык ааиԥылеит. Излеиҳәаз ала, ахаҿы ҭакәаҳа, азқәа
цәышәшәӡа омажәк акәын иара. Акраамҭагьы еиҿаԥшуа
игылан, амшә хьаҵуамызт, дхьаҵуамызт иаргьы, дшанханы
дахәаԥшуан. Иҟаиҵозиз?
– Саџьалхә ааит уҳәар смаҳаи, –
игәы дынҭахәыцит Урыс. Иагьиӡбеит чеиџьыкала ихыхны,
агәшәымшәа ҳәаны иԥсы ацәигарц.
«Уабаҟаз Мышә, уанаџьалбахт, арахь уаҳзаазгазеи,
ухабар аабаӡомызтеи?..» – иҳәеит иара, даара игәхьааигаз
џьушьап. Арахь аԥхасҭа шрынаҭо, рымхы уи ишацәырхьчо, ус
шамахагьы ишавымсуа џьара ирзап.
Мышә аҭак ацымхәрас, ахы ааҟьан, алакҭа ҵышәшәалаӡа
инеизԥшит. Инафҩышәа-аафҩышәан, иагьааҿрымтәеит.
«Амла уакуазар акәхап, мышә ухаҵкы, акы унасырцҳап
исымоу ахәҷала»... – иҳәан дқәачмачуашәа имакәан
илабашьа иаахихын, иԥыртланы инамҵеикит.
Мышә ӡыҩӡа уи иахәаԥшуан, амҩасҩы ичеиџьыка
аднакыларызу, иаднамкыларызу аздыруамызт. Дырҩегьых
иаафҩышәын, ахгьы аарҵысит, ииҳәаз мап шацәнамкуа
инардырырц аҭахызшәа.
– Иаҳҳәеит ҳәа? – оумашәа иааибеит Рашь.
– Анцәа, ауаа!.. Амц шԥасҳәауеи?
Назыр дааԥышәырччеит. Аха акагьы ақәимҵеит, Рауф,
Занбеи уҳәа рылақәа ҭырхаха ажәабжьҳәаҩы изԥшуан.
Рашь уи ииҳәауаз ишьамхы иқәкыз аблакнот аффаҳәа
анҵара даҿын.
– Аҿыҵа аӡы аауа Урыс инапы ианыз афатә иназԥшит,
– иажәабжь неигӡон егьи, – нас абз ақьышә инықәнашьын
ашьҭахьтәи ашьапқәа ирықәгыла, ауаҩы
ишыҟаимҵара,
азшьапык ала, акәакәарқәа руак аалнахын инацҳаит.
Агьама агәаԥхазар акәхап, даҽакгьы нашьҭанаҵеит. Алақәа
аакәеицеин, шәахәақәак нархыԥхалазшәагьы
ибеит.
Пату ақәҵаны, мыцқьа-шьыцқьа акәын уи шьыбжьхьа
шаднакылоз. Акрыфашьа убас исгәаԥхеит, иҳәеит иара,
сгәыла Ҭаҭраз иакәымзар уздыршамызт, зҿаҵа знапсыргәыҵа
ианыркәымпыло, арашых сыӡбал зжаҟьа иалыҵәҵәа, ар
даарцошәа, аҟаҵәыҟаҵәыҳәа крызфауаз... Гәыхшәарҭамзи
мшәан, саргьы дыздыруан.
– Нас, нас? – даазҿлымҳахеит Рашь, аҵыхәтәантәи
иажәақәагьы ақьаад ахь иниеигеит.
– Аиеи... Анҭ акәакәарқәа зегь афеит, гәылашәасгьы
иаимуит.
«Аа, акартош... Агьама ба, иҟәымшәышәӡа изеиԥшроу убап,
унацҳаи!..» – инхаз имхаҭахәы хәыҷгьы уахь инадигалт.
Егьи ашьапхыцқәа рыла ахәырхәырҳәа ацәа ахыхуа
акакала асаса иҭанаԥсауан. Уи убас гьамала иафон, иара
Урыс ихаҭа иҿыҵа аӡы аауан дахьахәаԥшуаз.
Ҭабуп аҳәарашәа инаиеихырхәазаап, ихәапжапуа азхара
анафа амшә.
« – Мышә ҟәыш... ҳәа ирҳәауа баша ирҳәозаарым.
Агыгшәыгқәа ураҳуп ҵабыргны, уқәақәра-ҷыҷара сара
изгааит, – иҳәан алымҳарҭа шыҟазгьы иааишьашьит. «Мм...
аа», – аҳәеит иаагәыбзыӷ-гәаашәа иара. Унапы схьушьуа
егьиуа, узлажьқәоузеишь ҳәа акәыхарын уи иаанагозгьы.
«Мышә, ухаҵкы сцааит, амҩа сыҭ иҟалозар, уахь сызцогьы
акгьы ыҟам, аха схы исырбароуп уеизгьы..»
Иааҟрымҿрымшәа, ахы наҟьан, акы аҳәеит, аха уеизгьы
гәынамӡарак шамаз ааигәныҩт. «Сынхацәеит, сцар сҭахуп,
маҷӡак аган уҽнадукылар, сынувсуан...» – иԥсы ҭыкәкәаа
дырҩегьых даҳәеит иара.
Уаҳа иажәа ҩбамтәкәа азварак адырԥара инаднарӷәӷәалан,
амҩа наинаҭеит.
Исҳәаз еилнакааит, иҳәеит...
– Ус сҳәарын, аха уҟаз... – ҩаԥхьа дааԥышәырччеит
Назыр.
– Ихаҭа исеиҳәаз ауп, алаҳҭаала мцхәык-ҵахәык ара
ишацым.
– Ишуҳәаз акәзааит, нас, – днақәшаҳаҭхеит Назыр.
– Ԥшьаала, иԥсы ӡаны, иӷра ҭаҳаҳа, авара иадырӷәӷәала
аарла днавсит. Иԥсы аниоу, даагыло дыҟазма, абзиараз
ҳаиқәшәалааит, иҳәан, ашыр-шырҳәа иҿыҩеихеит. Ԥыҭрак
ахәахьы даныҩаскьа, ладаҟа длаԥшит. Сыла уаҳа анцәа
уаимырбааит аҳәарашәа ахы ақәыжьны ицон, ацәа цыҩцыҩра
уажәымзар-уажәы инахԥаны ицап уҳәарашәа иҵысуан. «Ее,
Мышә!..» ибжьы нақәиргеит Урыс ашәарҭа иҽынанаҟәига.
Аамҭацк азы иааҭгылан, ахы ырнаашәа инеизыԥшит.
«Мариа беиа сбаны уԥаҵа уалаччо уцоит, аха мышкызны
џьара ушԥаснымиари, анышәҵәҟьа уасҭап сара», –
днақәмақарит иара. Амшә ахаԥыцқәа хырџьаџьаны
инаихәаԥшит аҭак ацымхәрас.
«Ушыччо сымбари сара усҟан», – иҳәан, иҭацәҟаҟараӡа
иҟаз имакәан иҩыҵрак, илабашьа ааиҵшьуа, ҳампал
наиҭаны ицаз Мышә игәы азыԥжәо аӡы аԥшаҳәа даваланы
иҿыҩеихеит...
– Саргьы оумак саниахьеит, ишәзеиҭасҳәап, –иҳәан уи
инаимданы иажәа ахы ааԥиртлеит Рауф. – Қәырӡышьхантә
сылбааны сшааиуаз, арахь ақыҭа ахахьы, бнацәхыԥк
аҿы, иааҳаракны амшә ҵлашьапык ишадтәалаз сылаԥш
нақәшәеит. Амахәқәа, ашәч еилачырақәа ашьапала ирысны
иԥыҵәҵәа иканаԥсон.
«Изҿузеи, анаџьалбахт? – аасгәахәт азныказы... Егьи
иҟалаз уи акәзаап, аҵла агәаҩара ашьхымӡа шҭаз аԥба
акызаарын, цхакы агьама сызбозар ҳәа икыдхо, уахь
икыдын. Ҵиҵу ҟанаҵошәа иҟьаҟьаӡа иаанартыз аҿышәҭа
иҭаԥшуан уажәы-уажәы. Цқьа ианыԥшыхә, иҟаз анеилнарга,
азшьапык уахь илҭнашьит. Саранџьк шԥасԥыхьамшәари ҳәа
агәра гаӡаны иҟазар акәхарын... Убри аамҭазы ашьхыҵә
ҩҭыппын инажәлеит. Ашәымҭаказы
уи амзаатә азаазшәа ахы
аԥырԥырҳәа иҟьо аҽынаҟәынаҭхеит, ашьапы ахы иакәыхшаны
иандәықәнаҵалак,
аҵла агәыцә нкыдныршаауан. Ацха
зҭахыда абааԥсы, сыԥсы еиқәхандаз аҳәарашәа илбааҩрны
илаҵҟьеит. Игылаз ашьхыҵә «ауу» рымшха аҿы ахьҭоу умбо,
ала ахьҭоу умбо иаҿапапан иркын, сахьырфо шәымбаӡои,
шәсыцхраа аҳәарашәа ибыбуан, иқрамҽо иҩны иахьцоз.
Ашьхақәа уи амуча арахь уаҳа рымԥанҟа иқәымло ашҭа-агәара иҭцаны иаахынҳәит...
– Егьи шҳауҳәара, удин аныс, ани, аҵла иқәланы аца
зфауаз атәы... – диҳәеит амшәқәа ирызку ажәабжьқәа бзиа
избауаз, зхаҭагьы имаҷымкәа урҭ рыхҭысқәа здыруаз Занбеи.
– Ажәа шәасмыршьуазар, ишәасҳәап убригьы. Ҳасас
деиҵаҳмырхозааит...
– Мамоу, сара ццакыра сымаӡам. .. – инаиаҭаикит асас.
– Ҽнак зны, маҭәахәқәак ылсхуеит ҳәа абна
сахьнылагылаз, – даацәажәеит Рауф, – шьҭыбжьқәак слымҳа
инҭасит. Ԥыҭрак санынаскьа, схахьоуп сҳәаратәы, амахә
еилачыра аҿҿа аалгеит. Ҳаӷиҭа, акы хышәҭны иақәҳазар
еиԥш ашьҭыбжь цәгьан. Абжьы ахьсаҳаз ахь схы ҩышьҭхны
сааԥшит. Избауазеи? Алакә...
Иқамсҳәыџьӡа мшәык азқәа сынкыдԥшылеит. Махә
дук агәыҵа иҵданы инашьҭын, уи аҽаҭаны аԥхьатәи
ашьапқәа руак ала анаӡара иҟаз амахәқәа иаарыханы,
иҟаԥшьыуаркалеиуа уа иҿаз ашәыр ҿыҳәҳәаны ишзахәоз
асаса иҭанагәон. «Изакәызеи иафо?» – сгәы сынҭацәажәеит
сшьара сықәҟьаны сахьгылаз. Омашәа иубаша, ҩба-хԥа
шьапҟьамҭа иаанагоз анафалак, маҵәқәак ԥыҵәҵәаны ҵаҟа
иланашьҭуан... Ԥыҭрак ашьҭахь уахьынтәи даҽа махәык ахь
иниасит. Убри аамҭазы, аӡәы иргәаазшәа иаабыбит. Иҿаӷьрыз
махә ҵарык иахьҳәазазар ҟалап аасгәахәит. Дырҩегьых
маҵәқәак ԥыҵәҵәа, ирбӷьыжәны индәықәнаҵеит. Руак
шааиуаз саԥхьашәа инкашәеит. Аца акәзаап уи даараӡа
иагәарԥхангьы иафоз.
Абрахь ҵаҟа иланашьҭуа змааноузеи сҳәан, схы
нцәыҵырҳәҳәаны снаԥшызар, «ух, сых» ҳәа инеицәхас-ааицәхасуа амшәҳәарақәа рҿаҵахәы иахоуп. Даара ибзианы
аца-какалқәа зҿаз махәыкгьы ааимдырххеит ишызбоз,
аиааира згаз «ахәы» аманы ианынаскьа, егьи абӷьыжә
аҿатата, намыс анцәа иуимҭааит аҳәарашәа иааӷзит.
Убри аамҭазы хыхь аҵла иқәыз амшә сыԥба аку здырхуада,
ибыбны алыбаара иалагеит.
Сыԥсит сахьгылаз, сеигәышә зымҩа инкасыршәын,
ашәымҭаказы ҿыцха сҽынкасыжьит, амшә ануԥылалак
уҽырԥсны уҽкаужьыр, иулакьысӡом ҳәа рҳәауа смаҳахьази, ус
иагьыҟасҵеит. Амахәқәа еиларҿҿо иахьлыбаауаз
ашьҭыбжь
уаргыломызт. Адыхҳәа ҵаҟа ишынкаԥазгьы
аасгәныҩит. Сгәы
ашьҭыбжь саҳауан, ҿыцха азшра сахьылажьыз.
«Шәеибгақәоума?» аҳәарашәа иааӷзы-гәынқьит. «Ыых-чых» ааилдыргеит амшәҳәарақәагьы. Иааигәаӡаны рыԥсыԥ
алагаҩагашьҭыбжь аасаҳаит. Аха сара џьеи сыҽсырҵысрын,
илсыфҩы-ҩасыфҩын адырдырҳәа илсыхҟьеит. Ицазар
ицеит анаасгәахә схы ҩыҵсырззеит, сылаԥшгьы нақәшәеит
уи абна еимҟьарсҭа анаӡараҿы, иқәацәӡа ақды икажьыз ахы
иқәтәаны аԥацәа рыжәҩа ианкны наҟ иахыганы иканаԥсон.
Нас еибарҩны рҿылархеит. Аҵыхәтәан, иаргьы аабыбын
илаҭрысит, есс, узцозаргьы уцала. Уинахыс акгьы сгәалашәом,
сшәазар акәхап. Сыԥсы анааи, сцәыха-жьыхо сҩагылеит. Уи
аҽны маҭәахәысгьы илысхыз ҳәа акагьы ыҟам.
– Саргьы аумаҵәҟьа сызнаухьеит, аха аҽазны ишәасҳәап,
– даацәажәеит Назыр, – уажәы, ҳасас амҩа дықәаҳҵап,
иҳаиҳәаз ҳаҳаит, ҭабуп ҳәа иаҳҳәауеит...
– Шәҭазаара пату амазааит, ашьха алыԥха-агәыԥха
шәоуааит, – днарықәныҳәаны амҩа днықәлеит ирҭааз асас.
Мышқәак рышьҭахь, Амалиа ишреиҳәаз иагьыҟарҵеит.
Ихәны иҟаз рӷаац рыманы ицан, агагшәыг ашьҭақәа еиҳа
иахьыҟаз ҵлак азааигәа аҵәыгәагә нарсны инықәҿаҳәаны,
Рауф ишәақь неиҟәынҳәаланы аҵла дыҩкыдлан, махәык
иҽналеикит. Бзиашәа, икьаблыџьӡа ашьха акьышәкьышәра
иҩахыкыз амза нырцә-аарцә зегьы арлашон. Иаԥхьаҟа
цәҳәырашәа инашьҭын, инахараны ибон, иарӷьарахь алада
иҵларшәыран, иҭалашьцан... Ишәақь мазеины икын, аԥша
ашьҭыбжь ада шьҭыбжьы ыҟамызт, ашшыҳәа ашәаԥыџьаԥ
рымахә ирылан. Уи зласуаз амшә иаҿахарсҭаны иҟалар,
иԥба акыр ауан азы, маҷк шәарҭас иман.
Иҩызцәа аҭыԥаҿы иҟан, хысбжьык раҳар ишнаҵҟьара
иԥшны итәан.
Амза акыр аҽаҳаранакхьан, Еҵәаџьаа ажәҩан агәы
еиҩшаны иҭалахьан.
Рауф дахьықәтәаз митәык иманшәалаӡамызт, амахәқәа
ицәеижь иалапаны, иара убри акәзаргьы ҟалап ацәа
ихызгоз, иага умҳәан рџьабаа цәгьамзи, шьыжьы инаркны
хәҷышьҭахьынӡа арахә ирыдгылан. Ашәымҭаказы ахәхәа-аӷьӷьаҳәа, ҩадахьҟа алоуп иҳәартә, шьҭыбжьык илымҳа
инҭасит. Иӷаац ашҟа длаԥшын, рыцҳарак шаԥеиԥшу
адырызшәа ахы аԥырԥырҳәа иҟьауа аҵәыгәагә иакәшон.
Али-ԥси рыбжьара иаацәырҟьаз амшә иамк-амшьӡакәа
аӷаац инажәлеит. Ашьҭахьтәи ашьапқәа иаарықәгылан,
арӷьа шьапала абӷашшара ианас, «мааҟ» аҳәан ԥшьынаԥха
адгьыл инықәҳаит, ахәдацәа ахаԥыцқәа ирыбжьакны изгоит
ҳәа ианыҩеиха, аҵла аҽыԥҳәа амца лалҟьеит. Ахысбжьы
ҭагәыргәыруа ахәқәа ааимнадеит. Амшә быбын, иқрамҽаны
идәықәлеит, аха уажәы-уажәы арыӷьарахь иблаҟьон,
ҽазнык дхысит, аха убрыгьы иазышьҭамкит. Иара данылбаа,
егьырҭгьы ҳақьԥсықьуа, еишәараеиҵараха иааиуан. Назыр
иҟанҭаруаз, ишәақь, зегь рыла деибыҭан, еикәаӷакгьы имаҟа
иавҵан, егьырҭгьы шәақьк-шәакьк ркын...
– Изымцеит ҳәа ауп ишыздыруа, – иҳәеит иаазыдгылаз
Рауф.
– Ахы ахьархаз ҳәа кыр убама? – дҵааит Назыр.
– Абас ицеит, – иҳәан, алада аҳәишрахь инапы наирхеит.
Илаҵҟьеит. Бзиарҭаны иласкьоны еиԥш аан, уаҩытәыҩса
гәынқьбжьык еиԥшшәа шьҭыбжьык ааиаҳаит.
– Абааԥс, амшә анхәу даара ишәарҭоуп, шәхы гәашәҭ,
амарџьа... – ргәырҽаниҵеит ишьҭахх илеиуаз иҩызцәа.
Назыр дахьылкылшәаз чықьрак длахаххит. Наҟтәирахь
амшә аважьзаарын, иабеидыруаз, иҩыҵыҩрын, уаҳа
дааинмыриаӡакәа ишәақь ааихнахын, еиҩҵәҵәа-еихыҵәҵәа
инканажьын, ашьапхыцқәа рыла ижәҩахырахь
сыкшоит ҳәа
аҿанынанаха, иеикәаӷа имаҟа иаавҵиԥаан алахь шыҟаз
иарбаны ианылдәықәиҵа, аҿаҩ аалгеит. Убри акәхеит,
ашәымҭаказы аԥсы аалшәшәан, еизҟьа ҵаҟа адгьылаҿы
инкаҳаит. Илахәаԥшын, алтәжәҩа
ԥыхха иацражьын,
аҩбатәи ашьҭа рымбаӡеит, иақәымшәазар акәхап. Акьатқәа
ирынҵаны иаҵаланы ирыманы аҭыԥаҿы иааит. Иара убри
аухаҵәҟьа, ацәа ахыхны, ахырӷә, аџьыкхыш ақәырҳәҳәаны,
иааикәарҳәны иныԥхьаркит, ажьы акәзар, ишшаԥасалаха
еиҿыҟьҟьа ирсаланы инкнарҳаит.
Ашьхантәи ихынҳәит сентиабр алагамҭазы. Амҩан
амшцәгьа рықәшәеит, асгьы иҭанасын, аха ԥхасҭа рмоукәа
лыԥхала илбааит. Аферма иагыз рацәан, жәытә ҳасабла акәын
урҭ макьана ишааиуаз. Шьыжьы ажәқәа хьаны аҳәарақәеи
дареи неилыга-ааилыганы дасу рҭыԥ ианықәырҵалак,
агәаҷқәа аҭәырӷәқәа рыла руац нарыҵганы агәаргәалеиқәа
рыла иганы абна ацәхыԥаҿы икарыжьуан. Ачыхәчарҭақәа
кеикеиуа идрыцқьауан, ҵаҟа – адашьма ихыӷьӷьааны аӡы
анықәдыршалак, ааигәа ишыҟарҵаз удыруа аӷәы аҿыцрагьы
аацәырҵуан... Ҭагалан арахә рхәы андырмазеиуаз, рхатәы
концентратла асилосгьы ԥыҭк ҟарҵон, аԥҳәи иареи
неиҭныԥсахло ирҿарҵауан. Аҳәарақәа рзы ҷыдала аҭәа
дырмазеиуан алӡынрак ирызхашаз, амахәыд, ашырӡ, ахәыӡ
ишцәалаз еиҵаршны ианрырҭозгьы убарын. Техникала арахә
рымаҵ аура макьана еиҵахан ҵабыргны, аха убри азы урҭ
акала ирыгны иҟамызт...
Акызаҵәык, бзиарас иҟаҵаз, афермаҿы афымца лашара
наргеит: Назыр уажәы иҽазҵәылхны дзышьҭаз
аӡы амҩахгара акәын. Уи азҵаара анықәгыла, аколнхара
ахантәаҩи иареи аимак ӷәӷәаны ироуит. Изыхҟьазгьы
убри ауп, аҟәрышьқәа иазоурыжьыз ҽаџьара рхы дырхарц
иалагеит. Аҽтәы спорт абзиабаҩцәақәак изларыҵарҳәаз
ала,
аипподром ҟарҵарц рыӡбазаап, иаархашәало
зегьы убри
инақәырхәашауа иргаргьы моу рымаӡам. Тракторк ааганы
иҩықәырҵан, ицәаӷәаны, еимарҩызааны инышьҭарҵеит,
изларҳәауа ала, ҳаскьын жәла бзиакгьы ақәԥсаны иртыхит,
иӷарԥшаршәа иааит умҳәозар.
Аипподром аамҭала иаанкылазааит, аферма иагу-иабзоу
ҟаҳҵап, нас убригьы ҳазыхынҳәып ҳәа иқәгылаз аколнхара
апарторганизациа амаӡаныҟәгаҩ, аферма аиҳабы
уҳәа убас
даҽа аӡәы-ҩыџьак ӷәӷәала дырҿагылеит Қәыџьмахан.
– Ҳарҭ, аҩызцәа, абри аипподром аргылара иаԥшьаагаз,
– иҳәон аправление аизараҿы иара, – аполитика-ааӡаратә
ҵакы иамоу, аҽтәы спорт атәылаҿы ахшыҩзышьҭра иарҭо
уҳәа ззеилымкааз дуаҩ кҿахоуп ҳәа исыԥхьаӡоит. Насгьы,
аҽыбӷа иазҟазоу ауаа анцәа ианҳаиҭа, ҳара мап ацәаҳкуеит
аипподром аргылара! Измааноузеи, аҩызцәа, ишсашәҳәара?
– ҵаҟатәи иқьышә абжа нхьынҳалан, ԥыҭҳа-ԥыҭҳа ихаҿы
ашәытара наҿалеит. Ари еиԥш ахамаԥызара уаҩы имбацт...
Ҳзырҿымԥшрызеи ҳгәылараҿтәи ақыҭақәа, иҟарҵо шәымбаӡои
урҭ!? Аипподром шьахәқәа ирҿызаап.
Асԥаа, Мкьалрыԥшьаа,
Мсырхәаа ртәы усгьы ижәдыруеит. иҳахьзеи, нас ҳара? Мзызк
ҳакит акәымзар, уаҳа иақәсҵара сыздыруам.
Аизара иалахәыз, унеишь-уааишь ҳәа зарҳәауаз,
аԥхьагылара змаз аколнхаҩы Қьаазым дҩагылан убас
иеиҳәеит:
– Урҭқәа зегь бзиоуп, иаадыруеит, мдыршьасгьы
иҳамоузеи? Аха... Аха зацысҵо шәымбои, еиқәада ҟаԥҟаԥ ҳәа ак рҳәоит еиԥш, иаамҭам уи макьана. Ҳамҩақәа
ҟаҵам, ирҿыцтәми, ҳацҳақәа ракәзар, иԥсахтәуп, аӡы
азыҳәа ҳмаџьаноуп, хаԥсыраҵәҟьа ҳхаагоит... Изхысҳәаауа,
ауаҩы зда дхәарҭам раԥхьа иҟаҵазар, нас аҽырҩрҭагьы
ҳашьҭамларызи, ҳҽыҩқәа еихыԥа-еиҵыԥо игылоу џьушьап...
– Изакәызеи узлацәажәо, уххь згеит Қьаазым, ҳа иҳамамзар,
измада нас аҽқәа? Аҽқәагьы ҳамоуп, аҽыбӷаҟазацәагьы
ҳамоуп, – ижьцәа иҿаппы дцәажәон
Кәынҵал, уи ихатәы
планқәа иман... Дынхон изаԥшьыргаз аҽырҩырҭа авараҿы,
уи ҟалар, аусҳәарҭеи ашколи уахь ииасуеит ҳәа дақәгәыӷуан,
убри азакәын хаҳәарҵәи дзазықәԥоз. – Аферма ушьҭан
ҳахьӡап. Ус иааиуан, аха акгьы ҳмыхьит.
– Уара иухьраны иҟоузеи Кәынҵал, аха ҳара аус зуа
ҳазҭагылоу, аџьамыӷәа иаҳхааго шәзымдыруа шәыҟам,
амала шәыҽхырцәажәоит акәымзар...
– Иҽхырцәажәо ихы идырааит, – дааибакит Кәынҵал. – Ҳара
ажәлар рус ауп ҳзышьҭоу...
– Џым, аха џхәыхәуп зҳәаз еиԥш, азеиԥш рахә рҭыԥ-рҭышә аиӷьтәра иазку азҵаара са сымацара исызкума нас?
Шәара шәхы залшәыршәшәо сзеилкаауам.
– Ус ҳамҳәеит ҳара, – игәы иныҵаххит аколнхара
ахантәаҩы.
– Уи сара мап ацәыскӡом, аха раԥхьа аипподром ҟаҵатәуп
ҳәа исыԥхьаӡоит... – инышьақәирӷәӷәеит Кәынҵал
– Ус игәы иаанагоит, нас дышәшьуама убри азы, –
дынидгылеит Қәыџьмахан.
– Кәынҵал диашоуп, зегь раԥхьаӡагьы аеродром ауп
иаҳҭаху ҳара, иҟашәымҵаргьы ааураны ҳаҟаӡам... – иҿы азганк
ыреицаҟьашәа, иқьышә ашьҭақәа цәаакӡа даацәажәеит
аколнхаҩы Бардиа Халаҟьа.
– Ари иҳалеигало закәызеи, аллаҳ дишәиааит, уара, –
дшанхашәа инапқәа неивигеит Қьаазым.
– Ишәылазгалаз удыруазар аҟара... сҳәап, аиеи.
– Иа, шәиу, шәиу...
– Омашәагьы ижәымбаӡан... – ашырҳәа дҩаҵҟьеит
Халаҟьа... Аеродром мазеины зны ианҳау, аҽқәа
ҳмырхәмарлози... Ишыжәдыруа изагшәыжьуеи, уара?..
– Ух, ҽыс иурхәмарраҳәа, афы усны уқәнахааитеи, аиеи...
– игәы ааԥжәеит Назыргьы.
– Исмырхәмарыр ҟалап, ҵаны, са сзеицәада?.. Иҟалом
иаҳмоур аеродром, убра шәҳацхраа аиҳабыра иҳамоу...
– Уара, ари лиотчик-конструкторума, ҵаара ԥхашьарам,
– дааҽхырцәажәоит усҟан араион аҿынтә иҩеины ирылатәаз
Расим, иҿы инапы наԥыракшәа «ԥыффы» ҳәагьы дааччеит.
– Инструкторреи конструкторреи ирылоу шәара шәоуп,
уиаҟара ҵарала сыҟамзаргьы, сҭаацәа ныҟәызгоит,
аказын
сумыҳәацт, Расим, уххь згеит...
– Иахурҟьацәоит Халаҟьа, иахурҟьацәоит, утәа уа,
иуҳәаз ҳаҳаит. – Ашәыра зҿатәаны аколнхаҩы аҽԥныҳәа
изҭоз Қәыџьмахан Расим иахь данынаԥш, ихаҿы аԥшшәы
аҽааиҭанакит, ихаԥыцқәагьы аахирџьаџьеит, даҭоумҵан,
дыбзамыҟәуп иҳәарашәа.
– Изыԥшьаагаз, аеродром.
– Уара аеродром захьӡу удыруоу? – дааҵҟьеит Қьаазым.
– Акы ҳақәирӡра дыҟоуп, аллаҳ цәгьара иқәиҵааит.
– Уи сзымдыруазар, уаҳа издыруеи нас сара...
– Аиппадром ауп, аипподром... – изымчҳаит Грышьагьы.
– Ааи, еимашәкуеи егьиуеи...
– Усгьы акәзааит.
– Изуҭахузеи, дад, убри аҽырҩырҭа, ҵаара ԥхашьарам?
– аҵәы налеиҵеит колнхаҩык, иԥаҵа кьацәқәагьы дынрыха-аарыхан, иҩызцәа днарзыԥшит.
– Гаӡас суԥхьаӡоит, ы-ы?
– Ушысԥхьаӡо иалухузеи, аха арха кәашарҭа змауз еиԥш,
рыцҳарамхеи...
– Абрыгьы аҷаҷаби еиԥш, са сикыхт. Анцәа иахь исҭоубоуп,
ижәымур...
– Аныԥсныха уҿасааит, аиеи...
– Уа утәеи Халаҟьа, уа утәеи... – ибжьы наимпыҵҟьеит
Қәыџьмахан. Аԥхьан аразра аазҿықәлаз ахаҿы ҩаԥхьа
икылбаҳҭаауа аҿынанахеит. – Абра ҳтәазаауама
ҳашәзыӡырҩуа, иазхоуп ожәшьҭа.
– Ирҳәалааит, ргәы ԥҵәар иаҟәыҵып, ыҟами, – иҳәеит
Расим, ихаҿы барақьаҭӡа ахантәаҩы днаизыԥшын.
– Иарбан абра ишәзеилымкаауа иҟоу, – иажәа неигӡон
Қәыџьмахан, – ҳаламгаӡакәа анцәа ҳҟаиҵандаз ма...
Ацхыраара шәаҳҭоит ҳәа иҳадгылоуп зегьы.
– Аиеи, ҳара уи аганахьала акгьы агҳажьрым, аисполком
ахантәаҩгьы мап иҳәаӡом... – иааирҵабыргит Расим.
– Шәара ишышәҭаху шәеицәажәа, иҟашәҵа, аха иара
иашоу? – днеиԥыҩлеит ацәажәаҩ Назыр.
– Аипподром аргылара мап ацәыркит ҳәа ауаа ираҳар,
ишәхыччоит акәымзар – уаҳа акгьы.
– Расим, уххь згеит, – даацәажәеит Қьаазым. – Пату
уқәаҳҵоит, ҳаҷкәын уоуп, аха ҳаумыргаӡан, акы иеиԥшымкәа
ҳуҳәоит, усҟан изхыччо ҳара ауҳакәыху, убри мчыла
идзырҟаҵаз ракәыхоит. Какалда ҟәарч ҳәа, ҳзықәшәазеи
сукәыхшоуп... Аҭаацәарақәа ҳарҟәаҵып,
урҭгьы аӡы ахьхьаҳәа
рашҭаҿы иааиуазар иабаԥырхагоу,
аха... Ҳахәаԥшпи ҳзеиԥш
нхамҩақәа рҿы аҭагылазаашьа зеиԥшроу, афидарҭаҿы
ҳналагеит, ҳҽи-ҳуардыни неиҵаҳәаны ӡаагароуп ҳазҿу,
иабантәаагои? Ааԥсақәынтә. Ишԥаҟоу афермаҿы? Аӡы
иаҵаԥсит ҳаҷкәынцәа, ибӷарҳәҳәо акәарақәа ирҭоуп. Урҭгьы
ҳа ҳтәқәа роуми, ҳреиҷаҳар иауазеи?
– Уажәа хьыла иԥысҟоит, уара иахьцәыругаз азын исҳәом,
– ажәа наимидеит Назыр. – Убри ами ҳаргьы иаҳҳәауа
заҳҳәауа... Нҭыҵ-ааҭыҵ арахә рныҟәгашьақәа шыҟоу
жәдыруеит, ҳара ауаа ирымоу аӡыҵәҟьа ҳамам.
– Ишәоуп, уара, убригьы... – дааиԥиҟьеит уи Қәыџьмахан.
Зегь иаразнак ишәҭаххеит. Зны ҳипподром хәыҷ ааҟаҳҵар...
Қәыџьмахан аипподром аргылара даҿынҵәаауаҵәҟьангьы
дыҟаӡамызт, ауаа ҽырыҩра ианцо, иара аҵәызҳәа
аҩы ыжәуа аресторанқәа рҿы дтәан. Ианыхынҳәуаз,
амҩан
акәзаргьы, иахьыманшәалаз џьара иҽынрымаданы
дыбӷаӷо
аҩныҟа днеиуан. Уи ҳасабс имаз ақыҭагә аиҭагара акәын,
аха иашагәыцәӡа иҭахымызт, егьырҭ наисны дрымкырц азы
«Кыҷын имаана» даҿын.
– Ҳм... Грышьа, уара угәы иаанагозеи, апарторганизациа
уеиҳабуп, анапхгаҩцәа уруаӡәкуп, арахь акгьы уҳәаӡом,
измааноузеи, исзеилкаауам, – ихы изжәҩахырк инықәҵашәа
днеизыԥшит Расим Кьыҽ-иԥа.
– Зырахә ҭакны кәашара ицаз ихьыз ҳахьыр сҭахым.
Қәамӷьас ҳәа гәылак дсыман, ихәыҷқәеи иареи иагьараангьы
иубаргьы ашәа ҳәаны «ассаа» ҳәа иқәгьежьааны икәашон.
Рыҵәҩан арсымызт, руҭра ыҟамызт, рсыҭра ыҟамызт… Шылак
шәымазар, рҵәы хәыҷык шәымазар, бааӡатәык шәымазар
ҳәа ргәылацәа рышә илагылан... Убри ҳмыхьааит ҳаргьы.
Абраҟа Қьаазым егьи уҳәа ииашаны иазгәарҭеит, аӡы згу
афермаа рымацара ракәӡам... Қәак анлеилакгьы ҳамҩақәа
еимашьыхаа узырнымсуа иааҟалоит. Аҽырҩырҭа
зрымамзеи
ҳәа аӡәгьы гәыбӷан ҳаиҭашам, аха рынхамҩаҿы
аиҵахара
зроузеи ҳәа ҳақәыргылан ҳцәа ҳхырхуа иҟалар ауеит... Абри
аҟароуп исҳәарц исҭахыз,
– иҳәан, иҭыԥаҿы длатәеит Грышьа.
– Еилкаауп, – иҳәеит ацәаӷь сахьа иҭаны дахьтәаз
Қәыџьмахан.
Аҵыхәтәан Назыр днахыкәша-аахыкәшо акәымкәа,
иаахҵәаны иҳәеит, афермаҿы ӡыда ишхәарҭам, асилос
рмазеирҭа, аӡҩагага уҳәа лассы ианыҟаҵамха, аусура
ишамыхәо, иара даӡәыкны ишынижьуа, дшаҟәыҵуа.
Убри аниаҳа даапкит аколнхара ахантәаҩы, иблақәа
цәыркшаԥаны, ихаҿы кылбаҳҭаа иажәа ҵандақәа
рҿынархеит:
– Уаҟәыҵыр, – ихәда инапы наҵикын, – ҟыҟшь, сҽысшьит,
уара уа уҟамлар, асамарлықь аарылалан иарамышкала
иааннарҵәозаап ҳарахә убо...
Расим дҩагылан, Қәыџьмахан игәаара хҽуа, ихаҿы азбжак
ырччашәа даацәажәеит:
– Ауаа рмаршәа ктәуп, ус ирацәажәатәым.
– Шьахәуп, аха... – иҿы аахьиркәажын, Расим днеизԥшит
Қәыџьмахан.
Расим Кьыҽ-иԥа уи иҿы-ила наиирбашәа даацәажәеит:
– Қәыџьмахан ухаҵкы, ҳусзуҩцәа ус аӡәаӡәала икажьуа
ҳҿынаҳхар, ҳабакылнагои? – иблақәа ҵыркьыҿшәа, Назыр
ихы наиқәикит, – ари сахьизыӡырҩыз, ииҳәауа иашоуп сҳәартә
избеит. Шәеицны шәлеир иауеи сара сҿы? Шәыцхыраашьак
сақәшәозаргьы шәыздырами? Шәажәахә еиҭасҳәап, иаҭаххозар,
иара Аҟәанӡагьы... Анхамҩа атәы ҟаимаҭла издыруа шәоуп
ара еиҳарак итәоу. Аӡымҩангага атрубақәа рылхра зынӡагьы
имариаӡам.
– Ухаҵкы ҳамцоз ус ҳзыҟоуҵар... – дааигәырӷьеит ари
иаҳаз Қьаазым.
– Уара, нас сара... – акы иҳәарц иҽыназикуаны еиԥш аан,
Расим уи иҽыниԥырыжьшәа дааникылеит:
– Уаагыли зны, Қәыџьмахан ушьҭа...
Қәыџьмахан ашәымҭаказы дааиҭашәан, ихы ирқьиарц
иҭахызшәа иҿы акуа-иашьҭуа даацәажәеит: – Расим Кьыҿ-иԥа, ауаа ирҳәауа зегь ҳаԥыҩло ҳалагар ҳабакылнагои?
– Урҭ ирҳәогьы хырыҩ азутәым, иазхәыцтәуп, нас, ишԥа?
– Аиеи, аха... – ижәҩахырқәа неидыԥсалашәа дхәыцуа
дааҭгылт.
Ус еиманы ҵаҟа илалбааит. Расим Кьыҿ-иԥа анҭ еиҳа
еиӷьны иқәгылаз аанкыланы инапы зны рыжәҩахыр
инықәҵо, зны рызқәа инадкыло драцәажәон, алаф реиҳәон,
дара рхьаақәа зегь рхашҭны иччон, иччон...
Хкаарачантәи амшқәа иаарҭагылеит. Аҟашәа армазеира
азы аҭагылазаашьа бзиа ҟалеит. Абригадақәа рҿы
уаха-сахаҳәа аҭәархра иаҿын. Шьоукы аԥҳә хьшәақәа
рхны, ишцәалаз асилос ҟаҵарҭахь иргон. Аӡаӡа макьана
ишьҭамбацызт. Занбеи аҳәарақәа иманы агәарабжьара
дыбжьаланы днеиуан, Былгьа ҵыхәаршәшәо уа ишьҭан,
ишнеиуаз чықьрак иныласын, «прышәт» ҳәа ачак ҩаҵԥрааит,
аҿаԥ ааҿган, иқамсо инашьҭалт. Уи ачашәара аздырӡомызт,
машәырла иахаҳаит, афҩы аԥынҵа ианҭас, илахҿыхшәа
иҟалан, инкыдԥала-аакыдԥало аҿынанахеит. Аҳәарақәа
ахьигоз ахкаара иҭакны ирымаз рахьтә ари еиҳа маҷк
инахаран. Хԥаҟа-ԥшьбаҟа гектар аҵанакуан иара, еиҳаракгьы
излабзиаз, аҵаҟаҵәҟьа џьарак-ҩыџьарак раҟара аӡыхьқәа
аман, аҳәарақәа нҭагаланы аӡы ржәыртә еиԥш иҟан. Аҭәаҵла
ахьгылаз ахәаҿы ахәхәаҳәа аԥша асуан, Занбеи агәашә
асакьқәа аалхны аҳәарақәа еицырхашьшьы уахь инҭеиҵан,
ачахак аалихын, лаба ԥагәала днылас-ныласуа аҳәаа днавалт.
– Былгьа, Былгьа... – днаԥхьеит ила.
Паҟ-чаҟ, паҟ-чаҟ ҳәа нырцә-аарцә ахысбыжьқәа гон.
Аӡәгьы ихьшь аҵәҵәабжьы ахьхьа ахга, нырцә аҭаҭынрҭа
далан, ашьха инавҵыԥхаз ашәаԥшь инадибалеит
зымҵәыжәҩақәа хахаӡа амахәқәа иҩрылҵәрааз ахьшь.
– Илеит абааԥсы, илеит. Иахьцо гәаҭа, – игеит ачашәаҩ
ибжьы.
Аԥыхьашәа ашьапқәа рыла еимлагәа икны, ишшаӡа ишааиуаз
аҳәаа иахьаахыҵыз аҭәарҭа ацәхыԥаҿы инатәеит.
«Прышәт...» ҳәа иҩаҵԥрааз ача иачаха нагәыдиҵан,
акәапаҳәа ҵаҟа инкашәеит, Былгьа амазеи анаба иҩт,
дшақәҳәҳәоз илахаххын аҿы инҭанагәеит.
– Ыы, агага уфааит, – дыҳәҳәеит, даст, аха башан, ахәыц
аҿыппы, ацқәа аларԥа афара иаҿын.
– Иубазар, ари аџьыкҵәаҵәа иахәхаша ахьтәаз? – дҵааит
аҭәарҭа иаалагылаз ачашәаҩ.
– Маҷӡак аҩада уҩаскьеи. Хара имцеит ҳәа ауп
ишыздыруа. Аҵәҵәагьы абжьы гомызт, аԥшәма ибар ҳәа
ишәаны, аԥсы ӡаны џьара ицәыҵатәазар акәыхарын. ..
Ҟәахх-кьахәхә... Игон ахысбыжьқәа ааигәаны. Занбеи
ахьшь еиқәаҵәа хәыҷқәа иреиуоу аҩны иқәыртәаны
имоуп,
аха иааимгаӡеит, иусураҿы иԥырхагахар
ҳәа дшәаны.
Назыргьы ицәымӷын, аҳәарақәа урцәхнарҟьоит, иабауҭаху
ҳәа иеиҳәахьан...
Былгьа амзаатә азааны аҭәарҭа илхо илан. Уажәы-уажәы
даԥхьаны иааникылоит, хымҳаџьымшьа ачақәа ршәаны
иахьыҵнарҟьоз азы. Занбеи ачахала ҩбаҟа ча ишьын
ишәыраҭра иҟәынҳәалаз инҭеиҵеит.
«Ее, дызусҭада уа хыхь ачақәа зыршәо?»
Занбеи ила даԥхьо алада длаԥшит. Ахкаара акалҭ
ахышәараҵышәара рымпыҵак иҩеиуан хҩык. Ахахьы иҟаз,
ажәеиԥшь изуҭац иҭала ҳәа, иҟанҭаруаз иадҳәалаз ишәыра
ирҭәхьан. Ашәымҭаказы, ишәақь иаԥхьаҟа инаршәны
днықәԥшит, ачагьы акәапаҳәа инкашәеит, уи инашьҭарххшәа
ауп «паҟ» ҳәа ахысбжьы шгазгьы... Ача иашьҭырххны
илеиуаз
ила нышьҭасны иаашьҭнаԥаан, инаганы
иаԥхьа инышьҭанаҵеит,
егьи ашырҳәа иаашьҭихын
ишәыра инҭеиҵан, дырҩегьых
дчашәо иҿынеихеит,
ила абӷа ҭарпеиуа, аҵыхәа ршәшәауа
аҽырԥсны иаагылахт.
– Ига, – аниҳәа, илышьҭасын, ача ҩалԥрааит, убрыгь
амҵәыжәҩақәа хахаӡа ишнеиуаз акәапаҳәа илкашәеит...
– Ачақәа шәыршәоит, уара, ачақәа, – адгьыл дааҵҵызшәа
иаԥхьа даагылеит ачашәаҩ. – Аҳәарақәа шәыԥсы иасҭааит,
уаҳа иахьшәырҳәуа шәымаӡами? – Ила ҟрышқәа рҭыԥ
инҭагьежь-ааҭагьежьит. – Изтәыда арҭ аҳәарақәа?
– Ҳм, аҳәарақәа ҳара иаҳтәуп.
– Шәара шәызусҭқәада?
– Ҳара, аколнхацәа.
– Аколнхацәа?.. Ушызбо уҭыҵны абас уцеи наҟ, уҳәарақәагьы
уаԥхьа инаргыланы. Мамзар...
Занбеи ашәарыцаҩ дырҩегьых лаԥшыла дааимидеит,
ишәақьгьы дназԥшит, иагьидырит ашьха ианыҟаз шәарыцара
ҳәа иҩеиз «асасцәа» дшыруаӡәкыз.
Иҩызцәа ҵаҟа иҭаланы иҩеиуан.
– Дызусҭада уара, уи аҵандрах?.. – наиқәҿиҭит руаӡәк.
– Дызусҭазаалакгьы, иҳәарақәагьы иаргьы нҭыбӷьыжәааны
ишцо убап.
– Сара сузымдырӡеи, Занбеи соуп... Ашьха шәаныҟаз зҿы
шәнеиз ахьшьцәа среиуоуп...
– Ҳа, ҳа, ҳа... – дыҽхырччашәа ааҟаиҵан, – абас ауп уара,
аԥсуа дшыҟоу... Акы днаҿоукыр, шәеиниара, шәеиқәшәара
аԥашәқәа днарышьҭалоит.
Убри аамҭазы аҳәарақәа ахьҳәуаз абырбырҳәа ҩаԥхьа
ачақәак налԥрааит.
– Аа, шәыԥсы иасҭааит, ҳачақәа зегь дыршәоит...
– Ишԥа, уххь згеит, ҳадгьыл, ҳахкаара ҳахыжәбаауама,
сеидру.
– Адгьыл шәамақьасоуп, шәара ишәымаз, аха ачақәа?..
– дышшаӡа даагылан, инапы игәы иадкылашәа, – ҳм… сара
истәуп.
– Ишԥа, Лакыр Мырзаҟан иакәзар, иамоу рацәоуп, аха
уара?..
– Сароу?.. Сара сзакәу усырбап, – иҳәан, ижәҩа данкны
дааирхыџхыџит. – Абас уҭыҵны уцеи, ушеибгоу... – маҷк
аҟарагьы днеигәҭасит.
Убри аамҭазы, абарҭ иҟарҵо иазԥшны игылаз Былгьа
«аақ» ҳәа иҩаҵҟьан инеижәлеит ани ачашәаҩ бзиахә,
иагьааикәшаҟьеит, ашәымҭаказы, ала уажәы-уажәы ишьапы
иацрыхон.
– Аа, – дҟааит иара. Аҵықь-аҵықьҳәагьы илагәыдиҵеит.
Былгьа ныҩныҵәаан, ԥышәха аҭәарҭа инылашьшьит,
ашьа
лакьылакьуа аҳаскьынра инылаҭәеит...
Занбеи иԥсы игәы икылахо дышзахәоз афермаҿы дааин,
аконторахь ицарц иаадәылҵыз Назыр иеиҳәеит иҟалаз. Адыд
исызшәа дгылан, ҿиҭуамызт ҳамҭакы,
иқьышәқәа рыԥштәы
нарыхҟьеит. Аҷкәын даашьҭыхны
ашырҳәа иҿынеихеит.
Бџьар икым, лаба икым, иаҳәызбаҭрагьы кәлаауа иҟәнуп.
Ахкаара ахаҿы ианынкылҟьа, аҳәара еибарҟаауа амҩа
ианын. Ираԥцаны ирыманы рҿаархеит. Уахь инҭарцалан
ахәаҿы иаақәгылт. Назыр ашьха, ага дызқәымшәац
иҟоузеи, дуаҩы ласуп, гәыџьбароуп, аха абыржәы аҟара
ҭынчра ихы иадимбалацт, иаргьы омашәа ибон азныказтәи
иааибакра ихыҵны иахьцаз. «Аидыслараҿы агәаара
ауаҩы дшьақәнаҟьоит, ԥырхага дууп», – иааигәалашәоит
иабду иҟынтә иаҳахьаз жәаҳәахьак. Былгьагьы дназԥшит,
ҩышықәса амаҵ ицызуаз, ҩызара изызуаз, зныкгьы
дзымԥсахыз, абыржәы акгьы иалаҳәаӡамкәа аҳәахәда еиԥш
илыбжьаӡ ицеит. Ахаԥыцқәа еикәаӷӷа днарыҵаԥшит, абз
азбжак арахь иааԥшуан, ашьаҟәаҟәа иаганы.
«Аԥсышьа уԥсышьахааит, уаҳа акакәым...»
– Дырҩегьых шәаама, уара, аԥхамшьақәа?..
– Аа, уара уоума? Дызусҭада сҳәахуеит... Сыӡит ҳәа
уаҳазма? – иара ишҟа иҿынеихеит ишьи-ишьи еиқәҵо.
– Арҭ ҳадмырчашәаҵәҟьеит иахьа... – даацәырҵит ицыз
иҩызцәа руаӡәы.
– Аиеиҵәҟьа, – инаицирӷызит ахԥатәигьы.
– Иухьзеи абааԥсы, Ардон, иԥхашьарами, ҳла шьуа,
ҳҳәарақәа ахкаара иҭцо, иҟалазеи рыцҳарас?
– Ала ахала аҽснаршьит, исхароузеи сара. Умбо сшыҟанаҵаз,
– икәалаауа ацахақәа ихьынҳалаз наиирбеит.
– Аа, сыжәҩа нҭарс иахьакыз уажәыгьы исыхьуеит, –
даашшит ишьҭагыла инеиуаз.
– Ҳазхурҟьозеи уанаџьалбахт... – Занбеи иахь дыԥшуа, – ари
аҷкәын иакәзар, зыбзада зыхәылам... Мамзаргьы иара ихатәума
араҟа иҭаирҳәуаз, дызԥынтәалаз аҳәарақәа...
Ианааиԥыла, иҿы акуа-иашьҭуашәа, ицқәа хырџьаџьа
даацәажәеит Ардон:
– Тәашьак ала имтәеит иаха ачақәа, аха иазууазеи адәы
ҳаахысаанӡа идыршәазар, иҵдырҟьазар...
– Ачақәа уҳәама?
– Аиеи ачақәа...
– Гәатабӷата ҳаачашәап ҳамҳәази...
– Шаҟа ча ҳацәшәырӡи, ани уҩыза... – еихьыс-еиԥысуа
ргәынамаӡра атәы рҳәон Ардон иҩызцәа.
– Аиеи, аха аҳауа иалоу аԥсаатә, иԥырны имҩасны ицо,
шәара иаушәтәыху?..
– Ҳара иаҳхатәы-иаҳхатәым уара уус алам, – иааҭирҟьеит
Ардон, илакыҵа аҵаҟа ибла ҟрышқәа аашаҟьшаҟьеит.
Ашьха ианыҟаз Рашь имеикуаз ашәақь ахы дынҭаԥшит,
аҳаҷаҳәа иааигәалашәеит ацәаԥҽыга ажәақәа
уи усҟан
иҿыҩрыз... Убри акәхеит. Али-ԥси рыбжьара, зегь сшьапы
ихшьуп, шәара шәызусҭқәада ҳәа идгылаз иҭаҷкәым раҵәаны
даниҿас, илакҭа ацԥхь ныҵнарддын деизҟьа ҿыцха дынкаҳаит,
аспортзал аҿы абокс азы аицлабрақәа анымҩаԥысуаз,
еицеисуаз иҩыза аҩбатәи араунд аан шьапықәҟьа
дшылаишьҭыз еиԥш ауп уажәы аргьы дышлеиз. Ишьҭахьала
иааиз ачашәацәа руаӡәы днеихьынҳалан, ҩ-напык рыла
ихәда хәарны икит.
Занбеи иибаз акзаҵәыкоуп: дихҟьаны ишьапқәа ажәҩан
иалууа ишнеиуаз аҟьаца анаашьҭирга, «ыҟ» ааиӷыргеит.
Ахԥатәи данисуаз имбаӡеит Занбеи. Аха уи иӷра инапы ҭакны,
аҭәарҭа иқьышә ылакны деиҵакы-еиҵакуа
аладара иҽаҭаны
длеиуан. «Наган» – иҳәан, дҟааит аҵыхәтәаны.
– Нан, уҳәоу? – ашырҳәа, ани аԥхьатәи днеихаххын,
ишәақьи иҟанҭаруази ааихыхны, рҳәарақәа раԥцаны
ахкаара инҭыҵит...
Аухаҵәҟьа инаганы Рашь иан илиҭеит уи. Иагьлеиҳәеит
аорган ԥыхьатәи аусзуҩык ачашәараҿы дкагәаны
ишимихыз,
иашьҭаланы иаауазаргьы аӡәгьы ишилымҭаша,
дара ишыртәу.
Лыҷкәын аиҳабы Рашьгьы ишидибалахьаз, ишидыруа...
Ашәақь анимылхуаз краамҭа дахәаԥшуан, лылаӷырӡ
иаахыҳәҳәылаз лӡамҩа иахьыжжы акәапа-кәапаҳәа уи
инақәҭәеит.
– Ари ахәаша итәоуп. Ԥлиа Самсон ҳамҭас ииҭан,
ашьхәаҿгьы ҩырақәак анын ҳәа сыҟоуп, сыԥсымзар...
– Ианын, аха ианыхуп.
– Изысҭахузеи, нан, ари сара, – лҳәеит ан, лгәи лылаӷырӡи
еилаҵәо, – иара ҳилаӡеит ишәақь акәым, рхы ианырҟьааит,
ирымандаз уахь...
– Саргьы ус сгәы иаанаган азныказы, аха ашьҭахь
сахьхәит. Ԥсҭынхоуп, шьоукы изрыхәхари...
– Ауаҩԥсы иакәын ҳәа... Аӡәыр ҳамазар зегь рфеит,
иабаҟаху... Ахәшәтәырҭа сҭыҵны санааиз исҵәыуит, исхьит...
Игәнызгеит схьымаҭәақәа ахьыргаз... Шаҟа сгаӡази...
Аӷәыцәҳәы ҳақәтәазаргьы дара рыԥсы ҭандаз...
– Аха ус иага иҟазаргьы...
– Ааи, шьҭа... Аԥса аҵкыс хык ҳәа ак рымҳәои... Иниҵыз
ашәа нырымҵааит даргьы. – Лажәа убриала иаахлыркәшеит
ан.
Назыр ашҭа дҭыҵны данцоз дырҩегьых лгәылҽаниҵеит:
– Аҳаҳаи, амарџьа, аӡәы исҭоит ҳәа баламгааит.
– Нан, уара џьара лахьык урымҭааит, – дааихӡыӡааит
Назыр.
– Аиеи, уахьгьы шьоук цәыҵабӷьаҭуа идәықәымлашеи...
Уи агәашә дынҭысны амҩахәасҭа днанылаанӡа изқәа
даԥшуа дгылан лара.
Назыр араионтә милициа аначальник иҿынтә дандәылҵ,
ҵаҟа длалбааит. Ашә аԥхьа илатәаз аҟарул «ипропуск»
наиҭан, ашә аартны атротуар днангылеит... Ихы иқәыжь
амҩа даныланы дцон. Изеилкаауамызт иҟаз. Уажәы хынтәын
иԥхьаны дааргоижьҭеи. Ишәыхьзеи, иҟалазеи ҩахьхьи ҳәа
рыҽмырцәгьакәа ҭынч дыртәаны иазҵаауан, уаҳа наҟ-наҟ
иагәылаланы акгьы рҳәомызт, иаргьы ҭакс ириҭоз абри
акәын: «Ажәа еимаҳкит, ҳаицәҳаит,
иахәҭаз иоуит...»
Маҷк иадамхаргьы, иара иимҳәози дара ирӡози ахь
ианиаслак, иаразнак дналагон: «Аколнхаратә хкаараҿы
азеиԥш рахә рзын, иҟаҳҵаз... Аҳәаха имҭакәа «еилкаауп,
иазхоуп» ҳәа дааникылон аиҳабы. Аус ҷыдала аӡәы инапы
ианны ибомызт.
Назыр дызлазхәыцуаз ала, ҷыдала аӡәгьы ашәҟәы
ықәимҵеит. Ацәгьара сақәшәеит ҳәа зхы зыԥхьаӡоз
иҿынтәгьы ашшԥхьыӡ алаҵамызт, уи ус ҟаҵашьа имамызт,
даугаӡахыз, ицәырнагақәоз идыруан... Акыс, ашәақь
аекспертизахь ирышьҭын, иҿаҿаӡа ицәажәеит анҵамҭа.
Рашь акопиа ахыхны Назыр ииҭан, иџьыба иҭан. Уи абас
аҳәон: «Расҭа иахь ҳамҭас, аколнхаратә нхамҩа аиҿкаараҿы
анапхгара бзиа иааирԥшыз азы! Самсон Ԥлиа иҟынтә».
Ҭәахәы аисра зхылҿиааз, изыхҟьаз уҳәа аӡәгьы иҿы
аартны дзалацәажәомызт, ус иага иҟазаргьы Ардон маӡа-аргама иаасылшо зегь ҟасҵоит ҳәа дышгылаз, ари афакт
ицәырҵыз ахаҳә еиԥш инеиҿаҳаит. Ирҭахы-ирҭахым
наҟ-ааҟ еихәылаӡырҩуа итәан... Назыргьы уи заманала
еиликаауан. Амҩан дназхәыцит аколнхара ахантәаҩи
иареи реизыҟазаашьа, зҿы дыҟаз аиҳабы ихымҭақәа даара
инаскьаганы дшалацәажәозгьы ари аус, мҩашьарада идырит
аколнхара ахантәаҩи Ардони шеимадаз, ишеивҵаз...
Асааҭ зхагылоу ахыбра данаҩсуаз, уи иагәылакнаҳау
асаркьалқәа ахьеҩ-сеҩҳәа рыбжьы аагеит, ауаа адырра
рнаҭон хԥа рыбжа шыҟалахьаз...
Дара рахь игаз амҩа ахьналагозҵәҟьа наҟтәирахь ала,
аҩны ҳарак игылаз акәындхә аҿтәи ашьаҟақәа руакы
азааигәарашәа илаԥш нақәшәеит, аҭӡаҿы икнаҳаз аԥошьҭатә
иашьчик. Агәҭаҟны аҩыра ианыз иххаа-ҿхаашәа иҟан...
Быжь-класск данрылгаз адырҩашықәсаҵәҟьа акәын...
Рқыҭаҿы уи еиҳаз ҵара ыҟаӡамызт, егьырҭ иҩызцәа
ишыҟарҵоз еиԥш, тәым қыҭак аҿгьы дцаны иҵара изацымҵеит,
избанзар, иаб аибашьрахьтә дхынҳәны
дзымааит, иан
дуашәшәыран, лхыҵәҟьа дзамыхәо дыҟамызт, аха иааԥҵәаны
иуҳәозар, ахаҵа усқәа лымч рықәхомызт, иашьеиҵби иаҳәшьа
хәыҷи иара идԥшылон. Арахь арахә рыман, аҳәақәа рааӡон,
есышықәса акы-ҩба чахны ианырымҭиуаз ыҟаӡамызт. Сапынк,
џьыкак иаргәаҟуан азы, шәхақәак абазараҿы иган иҭиит,
иаахәатәқәаз аахәаны, ичамадан хәыҷы инҭаҵаны дхынҳәны
даауан. Назыр даараӡа изыԥшныз ҷкәыноуп узҳәомызт, аха
ҩнуҵҟала, дәныҟала инамцхәны деиҿкаан,
сасра, ма агаҟа
данцоз ишәиҵалоз амаҭәақәа ракәын усҟангьы ишәыз.
Ишивот еиқәа, Шәачантә иан лаҳәшьа изаахәаны иаалгаз,
акаҳуа ԥшшәыла, ишьаҵақәа, исахҭантә куртка, уи напыла/-ԥара аласхатә кьаҿ изаҵаз уҳәа, даара ицәа иақәшәон. Ихахәы
аганаҿы еиҩшаны иҳәан, аԥша еиланаршәшәаз шьыҵәрақәак
иаԥхьа илахь иадԥсалан, иблагәқәа ҭбааӡа ихәаԥшшәалоума
уҳәауа иҟан, аха уажәы-уажәы рыԥштәы рыԥсахуан, зны
ииаҵәаӡа аӡмыжь агәы еиԥш унхыԥшылон, ҽазных, аиқәара
иаманакуа иааҟалон. Ихаҿы аацәышшәа иҟан, џьара-џьара
агәыр аԥынҵа нҭашәо, ацәарԥшӡы аҭыԥқәа анын, уи еиҳагьы
игәыкӡа иҟанаҵон, ахаҵарацәа аҟәыннаҵон. Гәеилыххан,
ачԥыхьҳәа зны-зынла аҵҟьара
идыруан, аха убарҭқәа
иреиҳан аҽаанкылара имазгьы.
Ашколаҿ аума, агәылара
аума, зехьынџьара аҩызара иҽаԥсатәны дыҟан, иеиҵбык
иаҵкыс сиааиуеит ҳәа ишакәымыз дизныҟәомызт, урҭ аӡәы
иԥҟо ибаргьы, ахьшь еиԥш днархыкәласны иаарымихуан.
Иеиҽырбоз аӡӷабцәа
дынрыхәаԥш-аарыхәаԥшны
дынрыдҵуан, мыцхәы
иҽырзааигәеитәыр иҭахӡамызт.
Игәаԥхоз рҿгьы иӷьаӷьаӡа
иаразнак иҽааиртуамызт, ирхараны
иман. Дара убарҭгьы қәлакы, ҩызак иаҳасабалашәа ауп
акәымзар, ҽакала дрыхәаԥшуамызт...
Дахьааваҵәииз, иарӷьарахь днаԥшызар, ани апочта
иашьчик, аҩны акьыԥшь иадҟаҵалаз, хараны иидыруаз
ҩыџьа иқыҭа ҷкәынцәа аҵаӷәӷәа ишаҵагылаз ибеит.
Иагьааџьеишьеит, нас дара рахь иҿынеихеит. Амҩасцәагьы
урҭ зҿыз иаҵанакуа рзеилкаауамызт, «иа шәиу, шәиу» ҳәа
рнапқәа ларха-ҩархо инарывсуан.
Назыр азныказы рыхәҵәы нымҵәеит, ирцәамыҩрыма,
ирыҵалазеи ааигәахәт. Аха нас рыцҳарак шыҟалаз
ааигәныҩын, иҟалазеи, ишәыхьзеи ҳәа днаразҵааит.
– Аиашьчик амыҩрит, иҟазҵо даагаанӡа абра шәаҵагылаз
ҳәа ҳарҳәан, еибарыҩны ицеит, – иҳәеит ани аиҳабшәа иҟаз.
– Ишәазҳәада? – дҵааит Назыр.
– Аурым ҷкәынцәоуп ҳәа сыҟоуп, – наиаҭаикит.
– Ыы, нас шәарҭ?..
– Икаҳар иԥымҽуеи, сеидру?.. – ҳаӷеиҭа, рыцҳарак
ҟалараны дара иахдырԥозшәа даацәажәеит наҟтәирахь ала
«ахы зкыз» Кәмеиԥс.
– Ааи, агаӡара уҳәеит ҳәа ахы иасуа иаауа џьушьома?
Икаҳауа ҳәа ара акгьы ыҟаӡам, шәаҵыҵ наҟ... – инарыдиҵеит
Назыр.
– Ҳм... Ишԥа?.. – иааџьеишьеит Хбанча.
– Ыы, ушьҭан, анаа... – иҿы ааиреицаҟьан, иблақәа
ыртаԥтаԥшәа Назыр днеизыԥшит Кәмеиԥс.
Ичамадан хәыҷ ҵаҟа инышьҭеиҵан, рыжәҩақәа нҭарс
икны наҟ инадигеит. Аиашьчик каҳауа иауҟахыз, ибаӷьаӡа
иахькыдыз икыдын.
Ани Хбанча иџьашьаны илахь инапы адкыланы
длахәаԥшит, – иамыҩрт, икаҳауеит ишәкыз рымҳәаз...
– Аллаҳ цәгьара рықәиҵааит, уара, ҳаржьеит нас?.. –
дааҟәындҟәындит Кәмеиԥс.
– Ажьара мацара акәындаз, иаҳауеи, шьыри. – Алашара
зҵаԥхоз илакҭа аахәашьит Назыр... – Ижәбар ижәдыруоу,
уара?
– Ҳм... Акрыздыруоу, – дҿагәаҿасуашәа даацәажәеит
Хбанча.
– Аклыждылоу ҳәа уа угылаз, афы умысааит, аиеи.
– Кәмеиԥс, уара?
– Избар издырыр ҟалап.
– Гыларыла изеиԥшроузеи?
– Аӡәы уара уаҵкысгьы деиҳауп, иааиланы. Ихылԥа
амҳаҵә ишьҭахьҟа ирхашәа ихан... Егьи иԥынҵа хашәшәала,
даахышны...
– Излацеи?
– Абас... – иҳәеит ани аиҳабы дара рыбжьаларҭа ала
акәымкәа, Аҟәаҟа игаз аулицахь инапы рханы.
– Шәаалеи, – иҳәан, ԥхьаҟа иҿынеихеит Назыр.
Ихрааӡраауа, ицыргацырго даргьы наишьҭалеит.
Аулица ианыланы ишнеиуаз, аихамҩа аҿы инаӡаанӡа, рылаԥш
нарықәшәеит аԥсаҵлақәа ршьапқәа рыҽрываӡо, «ҵиҵу» ҟарҵошәа
рыхқәа цәыҵырҳәҳәауа, уажәы-уажәы арахь иааԥшуаз аҷкәынцәа.
Еиҳәҭҟәыҟәло, игылауа, рнапқәа неинҟьашәа, – ҳа, ҳа, ҳа, – ҳәа
рҽеиҵҳәаӡаны иччауан дара.
– Ци-ирк, – иҳәеит икьатеиах ԥҵәо ани ахбыџшәа
ирыцыз, ихахәы џыԥхьӡа иаԥхьа илахь иқәҵаны.
Назыр иԥсахы ааибакын, ицыз аҷкәынцәа иаԥхьаҟа
инауижьит, аха инҭгыла-ааҭгыло ашамыхьажь ркуашәа
акәын ишцоз.
– Дара роума? – дынразҵааит ианырзааигәаха.
– Ракәзар ҳәа сыҟоуп, – иҳәеит Ахбанча.
– Аҷандар аҵаҟа игылоу иоуп иҟазҵа, ауаҩы даагоит ҳәа
ҳазҳәаз... – иаашьақәирӷәӷәеит Кәмеиԥс.
– деиҳәҭҟәыҟәланы
икьатеих ԥҵәо дааччахт дырҩегьых.
Даҽа ҩыџьаҟагьы наҟтәирахь ала амҩа цәхыԥаҿы игылаз
аԥсаҵла ашьапы иаавҵит.
– Унеины раԥхьа ани ажыцә уис, – идиҵеит уи Назыр.
– Сароу?.. – ицлымҳәа лхьыҩрит Хбанча.
– Аиеи, уара.
– аҵәы нарылеиҵеит амҩа
еиҩҵәаны иааиуаз аҷкәынцәа руаӡәы.
– Намыс умоуааит, аиеи, еще смеется... – иаагәнигеит
Кәмеԥс уи ииҳәаз.
– Ҳа ҳауп шәызхыччо, ыы? – Хбанча днарыдҟьан,
ани аԥхьаҟа игылаз днаидххылан, атазҳәа дааисны,
дикит. Ақәԥара акәын уи еиҳа дыззыманшәалаз, аисра
абеибахьаз. Иааибаҟьеит амҩа ацәхыԥаҿы... Ақалақь ҷкәын
дынцәыҵаххшәа ааҟеиҵеит, дырҩегьых днеихьынҳалеит.
Анҭ еицыз руаӡәы днеин Хбанча ишьапы кны дахон, димхны
сызхара дысжыҟп ҳәа. Абри аамҭазы, Кәмеиԥс иааизымчҳазт
имаӷрақәа ԥхьашьшьаашәа дыкшеит, аха егьи даахьаҳәын
ишимчыз данис, аҟьацаҳәа асфалт днықәҳаит... Хбанча
дзеисуаз дыниҵагьежь-ааиҵагьежьшәа ааҟаиҵан, илымҳарҭа
шыҟаз дыкшеит, даабӷаӷеит, ҽазнык дисырц иҿанынеиха,
сыԥсы ҭихӡоит игәахәу, дыҩит.
Назыр ичамадан наиргылан, ани аиҳабы дынидххылан,
аҿаҩ ааиҿыҵиргеит. Даабӷаӷеит, аха дымкаҳаит, убри
аамҭазы Назыр ишьҭахьала аӡә дисит, акшамҭа ӷәӷәан, аха
иаачҳаны иаԥхьа игылаз дижәлеит, ҿақ-сақ, ҿақ-сақҳәа
еиларҵон аҭаҷкәымқәа.
Иԥсы данақәԥш ҿиҭит Назыр: – Оора, шәабаҟоу?
Зызҿиҭыз руаӡәк дныҵашәа дцахьан, инханы иҟазгьы
ихы аҭыԥаҿы ианааи, ииулак ишьамхы иҽаиргеит.
Уажәы-уажәы инцәыҵаххуан еисуаз, аха дырҩагьых
еиханы еижәылон... Аӡәы заҵәык имч зықәхозиз, аха иара
усгьы акыр рыԥсы иақәирԥшит... Ааигәа инхоз шьоукы
дәылҵны ирықәҵәҟьеит, ирықәҳәҳәеит. Ииашаны ихы
дзамыхәо дҟарҵон, згәашә илахаз аԥшәма-ԥсыӡкыҩ
дрыламгьежьыр, рымыхцәа ианкны иныршә-ааршәуа
еимирпит, дзыхьӡоз акака риҭон...
Иара убри аамҭазшәа «ҟырԥ, ҟырԥ, ҟырԥ» ҳәа амилициа
усзуҩык ҽыла дааиуан ацҳа дықәсны.
«Васер»... – асигнал риҭеит аиҳабы.
Убри акәхеит, ашәымҭаказы, иныҵашәа-ааҵашәа ицеит
рҳарҭа-ԥсырҭа умбауа...
– Ыы, амӡышәақәа...
– Иабаҟоу абарҭ зааӡаз?
– Цәгьаԥсышьа рмоуааит, аиеи...
Ирышькларԥсон ахацәа, аҳәса абраҟа аисра ианиаз.
– Иҟалазеи? – даарыдгылт амилиционер. Назыр ҳәсақәак
рышьҭахьҟа днаваркит.
– Ҷкәынцәақәак еисуан, – иниаҭеикит аԥсыӡкҩы.
– Иабаца нас?
– Абрахь, аҩада... – рнапала инаидырбеит аанда
иадгылаз аҳәса.
Амилиционер иҽы даасын, «ҟырԥ, ҟырԥ» ҳәа уахь
иҿынеихеит.
– Қыҭатәик абра даакылшәар аҷаҷби еиԥш дыркуеит,
дара Париж ииз џьушьап, – лыбжьы хааӡа иаагеит лара.
– Дрымҟәаҟәеи ахәыҷы, дызхдырҟьаз ҳәа крыҟоума,
мамзаргьы... – дцәажәон ҭакәажәык, – нан, аӡы уҭахызар?
– Мамоу, хьаас сҟашәымҵан, ҭабуп.
– Узхаҭабуазеи, нан...
– Ни одного живого места, мерзавцы... – лгәы
иналакьакьеит еиҟәызхуаз иԥшәмаԥҳәысгьы.
Ус хәыҷ-хәыҷы инеимпит.
Аханатә ари аисра збауаз аԥҳәысҿа, ичамадан аашьҭылхын,
лышьи-лышьи еиқәҵо иара иахь лҿыналхеит.
– Ухы ишакәым иумбозааит, – дырҩегьых илымҳа инҭасит
ани абаритон-бжьы.
– Мап, мап... – инапала ихаҿы ааимидеит, ашьа
цәыкәбарқәа ахьиҿашәыз ичаврала иааирыцқьеит.
– Уаалеишь, иааҿрыцқьааны хәшәык ақәсҵап, ишәарҭоуп
ус аныжьра.
– Аҩны сҩеиуеитеи лассы, иаҭахӡам, аџьабаа бхы
залабҵозеи?
– Закә џьабааузеи, уххь згеит...
«Аха асгьы ашьа сҿашәы амҩа сабанылари», – даахәыцит
иара. Аԥҳәыс лызнапык ала ичамадан кны, егьи лнапала
ижәҩа днаҵагыланы агәашә аартны ашҭа дынҭалт.
Акәасқьа иахьыҩхалаз, асофаҿы агәыгәым ала аӡы
изылашьҭуа иҿы-инапы илырӡәӡәеит. Ашыҩшыҩҳәа
ашьчотка ахьшьуа имаҭәақәа аалрыцқьеит.
– Иаҳҳәеит ҳәа, ас уаҩы ибахьоума, асҟатәи саба иухьтатоу.
– Иара ихы иқәыжьшәа дгылан, иблақәа ҩеиҵыхынгьы
длыхәаԥшӡомызт арахь дымҩахызгаз аԥшәмаԥҳәыс.
Ашьҭахь длыманы азалахь дныҩналт. Агәҭаны стол
гьежьык гылан аҟәардәқәа акәаӷӷа, арыӷьарахьала аҭӡамц
зегь хҟьо икыдын ауарҳал, агәҭа иахьазеиҟароу ианын аҽацә
асахьа. Уи аԥхьаҟа, акәакь иныкҿакшәа ауаџьаҟ аман, ахы,
аган кафель еиқәаҵәала ичаԥаны.
Ашә уахьынхыҵуа аԥенџьыр азааигәара, атремо игылаз
аҿаԥхьашәа аҟәардә дааханы дналыртәан, «Троика» ҳәа
изышьҭоу одекалон абамба иныларчачауа зехьынџьара
ихәрақәа ааҿылӡәӡәааит.
– Иумыхьуазааит?..
– Иуадаҩым...
Ибызбызуа иааихьааит ацәҟьарсҭақәа...
Иаԥхьа итәӷәыбжьара дыбжьагыланы илахь, иӡамҩа
ааҿылрыцқьаан, бамба ԥжәахак асԥычка ахы инакәыршаны
иодла ирцәаакны ацәԥырсҭақәа ирхьылшьуан,
уажәы-уажәы
«чфу» ҳәа даҭәҳәауа, иҿнаблаауан, иҭалон…
«Изакәызеи абри иахьылшьуа?» – даахәыцит иара. Зхы
ҩежьӡа лнацәкьарақәа ирыбжьакыз аспычкаҵәы илаԥш
нақәшәеит. Иауимдырхуаз уи закәыз. Инапаҿгьы џьарак-ҩыџьарак раҟара инахьылшьит.
– Ирылухуааз, ирылухуааз?..
– Иаҳхыччаны ицар еиҳа еиӷьзу, нас?..
– Изхыччо?..
– Ҳара зегьы... Анҭ сҩызцәа бзиахәқәа ирзыруз ауп сгәы
ԥызжәаз.
– Ҩызцәа бзиазаапеи урҭ?!
– Иҩызцәаҵәҟьангьы иҟаӡам, аха иара усгьы...
– Уныжьны хакәла афасара иасит, ус акәу?..
Ашырҳәа ишьҭахьҟа дниасын, ихәдаџьал иҩахыкны ашьа
злашәны иҟаз ихахәыжәпара амаркатыл ала маҷк аҟара
иааҵлырҟәдаан, одекалонла иҿыӡәӡәааны астрептоцид сақә
нақәлырчачеит...
Асаркьа агәаҿынтә ихәаԥшуан лыбла маахырқәа. Лшьеи-лыхши ааилаҭәо ҳәа шырҳәоз еиԥш иҟан лцәа-лжьы.
Икыдыхәхәала наҟ-ааҟ иаашьҭыз лыџьымшьқәа, аџьшьара
дырга еиԥш лԥынҵа рыҵаршәын.
Иармарахьала илымҳа ашьаҭа инаркны ихәдаџьал
аҿынӡа иааҿрыцқьааны, ахәшә нақәҵаны, касыш ԥжәахала
инҿалҳәеит.
– Ожәшьҭа ҳақьымгьы даҭахым, убас аус адулоуп...
– Иҭабуп даараӡа. Убысҟак сыгәцаразкыз, напы
сыдызкылаз, ибзыҟасҵараны исыхәҭоузеи?
– Аизыҟазаашьа бзиа, аԥсшәа... Уаҳа акгьы.
Назыр дцарц дҩагылеит.
– Быхьӡ сабҳәар ҟамлари, хаҭыр зқәу?.. Ҽазны ҳанеиқәшәо
еибазымдыруа шьоук реиԥш ҳаиԥымларц азы?
– Шьарда.
– Шьарда?.. – азныказы иааџьеишьеит Назыр. – Зеиԥшҭам
хьӡуп. Уажәадагьы исмаҳацт, ҵабыргны.
Уи аҭак ацымхәрас дынихәылаччеит.
– Маҷк уаатәар, чаик ужәыр?..
– Мап, мап... Амла сакӡом.
Ҽазнык аҟара инаидылцалан, аха имуит.
Данынаскьалгоз, агәашә дҭыҵны амҩа данынангылоз,
даахьаҳәын, «Бзиала» ҳәаны днахырхәеит.
Шьарда лқьышә ԥшӡақәа дырҩегьых иааимҟьеит...
Убысҟан иара илаԥш иааҵашәеит, иҩны ахышә аҵаҟа
изызҳауаз агәил блахкыга.
Аколнхара ахантәаҩы иҭынхак дычмазаҩхан, араион
аҿы ираҳәаны Москваҟа диманы дцан, дмаацызт. Данцоз
апарторганизациа амаӡаныҟәгаҩи Назыри афермаҿы
аӡы аҩагаразы, ацхыраара ҟарҵарц азы ашәҟәы инапы
иаҵарҩны аиҳабыра рыхьӡала иаларгалеит, аха аҭак ҳәа
макьана акагьы рмоуцызт.
Грышьеи Назыри аферма аҵыхәала аганӡа илабжьысны
аиҳабы дырбарц, иацәажәарц рыӡбеит. Аха раԥхьа иныдгылеит
уаанӡа излеицәажәахьаз ала, Расим Кьыҿ-иԥа иҟны, Назыр
уи ихатә усқәак рзынгьы дибар иҭахын... Еицны иҩхалеит
адкыларҭаҽы. Иҩнақәаз анаадәылҵ
дара ныҩналеит. Расим
Кьыҿ-иԥа телефонла дцәажәон.
Иӡыҩ-ӡыҩӡа азхаз иаагылеит...
Акабинет ишаанагара ихиан, аҭыӡқәа рыгыдра
рыбжаранӡа ӷәеидыԥсалала ихҟьан. Аԥардақәа рыгәҭа ҵакны
иҟын, аԥенџьырқәа аартын. Адәахьыҟа амҩа ацәхыԥаҿы
еиҭаҳаз алакациа, амагнолиа уҳәа рымахәқәа аԥенџьыр
ахы инықәсуан, аԥша анрыласлак рыфҩы лаҳалаҳауа арахь
иҩналон.
Аԥшәма ишьҭахь зеихаз аҭӡаҿы ашәҟәтәы шькаԥқәа
гылан, шәҟәыс ирҭаз митәык акгьы ыҟамызт умҳәозар. Руакы
агәылцәа реихақәа ирышьашәалаз еихак аҿы ҟьаҟьаӡа
иҭагылан, анаҩсан иубон ҽыуаҩык исахьа аазырԥшуаз
скульптуратә фигурак. Ишаԥыз еиԥш, аԥенџьырқәа рыбжьара
аҭӡы зегьы ампыҵак икыдын Сталин ипатреҭ.
– Шәтәақәа, – иҳәеит дҩаҵыззашәа ааҟаиҵан аԥшәма,
ишьҭахьынтә иқәҳәаны иааганы ихы агәҭа иқәыз
ихахәы ӷарԥшарқәа инацәкьарақәа рыла иаагәеиҭеит,
иқәҵны џьаракыр ицазар ҳәа дшәошәа. Ателефон атрубка
дахьҭацәажәоз ихаҿы уажәы-уажәы аҽаԥсахуан, знызынла лафқәакгьы налеиҵон... Уи нықәиҵон еиԥш аан, ани
ацаԥштәыла аппарат акыр-кыр ааҭгеит. Атрубка
илымҳа
инадикылан дааӡырҩит, ԥыҭрак ашьҭахь инацәхыԥ ркьакьауа:
«абас ҳаҟоуп» иҳәеит, егьи ушԥаҟоу ҳәа диазҵаазар акәхап. –
Ани иудыруа ачаԥара ҳаҿуп.. Ашшыԥхьыӡқәа, апротоколқәа,
азҩа, ахьаа, атаркьнеи... Ыы, изакәи? Уи акәын уажәы иҳагыз,
ыҟами, ас уаҩы ибахьоума? Изакәызеи, атәыла бгазшәа,
акзаҵәык азы асҟак аҵәы иахаҵатәума?..
Назыр уи цасҳәа иҳәозу, мамзаргьы уск далацәажәаҵәҟьозу
изеилкаауамызт. Аҵыхәтәаны дыҽхырцәажәозар
ҟалап ҳәа игәы иааинаҭеит.
– Есыԥхын мышгаҩыс иҟоу зегьы ицәқәасуа ашьха иқәуп,
ашәарах иаҩсуам, агыгшәыг иаҩсуам... Аха ани ҳара ҳтәы
дабаҿашәеи?..
Убри аниҳәоз илақәа аарҳәшәа Назыр иахь дыԥшуан.
Назыр дахьтәаз дааҳәцымцит. Сара исызкумашь ҳәагьы игәы
иааинаҭеит.
– Иашшыда? – ихы наҟ инарҳәшәа, ирмаӡар иҭахушәа,
атрубка дынҭацәажәахт, – напы аҵаҩӡам уҳәама, нас
инапы аҵаҩымзар... Аа, усгьы ҟамлои. Бзиоуп, бзиа, – уи
наҟ инықәиҵан, ҽакы аақәихын, ацифрақәа рҭаҟәшәара
дналагеит:
– Ҳаҭхаџьны ҳаҟами. Акомиссиа сҭоуп уҳәоу?.. Ассир
уалаҟоуп, уара шьоук гәоуҭоит, шьоук уара угәарҭоит, ус
аԥсҭазаара анцәа ишеит, хьаас изукыз сыздыруам. Ухаҵами,
уҽырӷәӷәа. Ааи, ааи, ус ауп...
Ани, уаанӡатәи ителефонтә цәажәара иазкны уаҳа акгьы
имҳәеит. Назыргьы итәаны ирымбаз дгыланы ихы дирбон
ҳәа, зынӡаскгьы ақәҿимҭит. Амала, Рашь диманы шәарыцара
ианца, абӷаџьма иршьыз азы џьара ак ҷышәны иалеиҵазар
ҟалап ҳәа агәаанагара иоуит.
– Иашшуадаз? Тәымк – мамоу. Ажьы агьама зсырбаз
ианысшоз зыхәҭаа зысҭаз аӡә иакәхап... – иаашьақәиргылт
иара.
Абӷаџьма аныршь ашьҭахь, ҩыџьа аҳәарԥсарра
амаҵзуҩцәа ҩеит аҭыԥаҿы. Урҭи иареи уаанӡагьы еибабахьан,
еибадыруан, имӡакәангьы иреиҳәеит шәарыцара
ишыҟаз,
ирацәангьы еицны ишырбаз, аха акада шырымшьыз, иара
убрыгь машәырла ишыҟалаз. Атәыҩа, ацәа надирбеит, еицыз
аиҳабы ус иҳәеит: «Зыӡбахә уҳәаз ҳаздырӡомызт, акы ушьит
ҳәагьы ҳаҟамызт. Ашықәсан акы-ҩба ршьра ҳаргьы ҳақәиҭуп,
аха уи акәым ҳара ҳазҿу, – иакәым ҟазҵо роуп, ирызҭыга-ирызҭымга ианақәшәалак, анцәа иаҳирбеит ҳәа ирҟәаҟәоит.
Авертолиотқәа рыла ирыххысаауа ирышьҭашәарыцогьы
убап. Ҳара ҳҳәарԥсарраҿы зынӡа зыжәла маҷхаз аҽацәқәа,
абӷаџьмақәа ршьуеит, убри ауп арыцҳара... Угәуҽаныз,
иакәымҵәҟьак убар уаҩсрым, иаҳзынауцҳап ҳәа ҳгәы
иаанагоит. Ҳаԥсабара ахьчара уалԥшьаны зегьы иҳадуп».
Аҩызцәагьы рыцын усҟан дара изларҳәаз ала. Акы
инацҳаны амҩа иқәлеит, Ԥсҳәыҟа акәын рымҩагьы ахьхаз...
Изганк реирхашәа дтәан ателефон трубка дахьынӡаҭацәажәоз,
даналга дара рахь дааҳәит.
– Сышәзыӡырҩуеит.
Грышьа иҟәардә дзықәтәаз маҷк иаԥхьаҟа даахан, ихылԥа
инапаҿы ирҟәыҷуа даацәажәеит:
– Расим Кьыҿ-иԥа, ани ҳус хәыҷ азын ҳанудҵаалап
ҳҳәан, ҳаадгылеит...
– Аус арбану, уара? – ила ҟәбарқәа аацәҟәыншьан, иарӷьа
напы ицлымҳәа инаҵаиргылеит.
– Ҳус, жәаха ҩахьхьи уаныҟаз ҳаззеицәажәаз...
– Ишәҳәо закәи, уара, ҳаззеицәажәазеи?
Ҽзымдыр ҟаиҵозу, ихашҭҵәҟьазу рзеилкаауамызт,
инеиҿаԥшы-ааиҿаԥшит Расим Кьыҿ-иԥа исасцәа.
– Афермаҿы аӡы амҩахгаразы, аӡымҩангага атрубақәа
рыԥшаараҿы сшәыцхраауеит ҳәа ҳаумҳәаз... –
иааигәалаиршәеит Грышьа.
– Аа, изакәызеи сҳәахуеит. Ашәҟәы жәҩхьоума?
– Шәҟәыкгьы ҩны иалаҳҵеит.
– Иаба? Арахь акәу, мамзаргьы...
– Арахь, аисполком ахантәаҩы ихьӡала.
– Ишәзеилагӡо уара, рыҩбагьы...
– Ишԥа рыҩбагьы? – дшанхашәа аԥшәма дынихәаԥшит
Грышьа.
– Акрыздыруоу, аф рысааит, аипподром ҳәа акы
иаԥшьырымгази.
– Уи ианакәызаалак ихьшәахаӡом. Умбои, Расим Кьыҿ-иԥа...
Грышьа иажәа анагӡаха имҭакәа днаиԥыҩлан,
дыниазҵааит: – Хыԥхьаӡарала шаҟа ыҟоузеи шәырахә
афермаҿы?
– Хәыҷи дуи шәи жәабаҟа ыҟоуп уажәы, – аҭак ҟаиҵеит
Назыр.
– Ажәхьақәа?
– Ҩынҩажәи ааба.
– Ҵыԥх Скадовск ҳаныҟаз, ижәдыруеит, Украинатәи
Ареспублика иаҵанакуеит, араион аҿтәи аколнхарақәа
жәпакы ҳарҭааит. 700–800 хы ахьыҟоу афермақәа рымоуп.
Ҳара? – иқьышә ааирҵәин акьа еиԥш ижәҩақәа неидԥсалан,
ганха дыԥшуа днатәеит.
– 700 рҿынӡа ҳара излаҳауазеи, иҳамоу ахәыҷгьы пату
рықәҵаны рбашьа ҳақәшәом, – иажәа налеиҵеит
Назыр.
– Рыфара-рыжәра зегьы техникала еиқәыршәазар
акәхап.
– Ҳәарада, иахьҭагылоу убахыр, ицырцыруа, ухәы
ықәҵаны иуфап, конвеерла ауп рыфатә-рыжәтә шроуа,
рҳәарақәа ракәзар хазы иҭагылоуп.
Аоператорцәа ҳәа ҳәсақәак убра ирхагылан, –
инапсыргәыҵақәа
игәышԥы инадкыла, хыхь-ҵаҟа илеига-ҩеиган, инацәхыԥ ааиркьеиҩын, – афраҭқәа, зегь рыла
еиқәшәоуп...
«Нын, нын, ҳара акыдынҵәалақәа, акгьы шԥаҳақәмыз
»...
– игәы дынҭахәыцит Грышьа дахьтәаз.
– Уа ҳахьнаргаз, уа ҳахьааргаз, иаҳдырбаз... Рыстол
архиашьа уҳәарыма, рысас дкылашьа уҳәарыма... – ажәакала,
абас дналаган ирзеиҭеиҳәеит аԥышәа аимдара ҳасабла
иахьцаз ирбаз-ираҳаз, аламалагьы иааркьаҿны акәымкәа,
акыр инароуны. Даалшәашәа аҵыхәтәаны дынразҵаахт:
– Изаҳҭада зышәҳәа, уара, ашәҟәы ижәҩыз?
– Араион-анагӡаратә комитет ахантәаҩы.
– Аа, – иҳәахт адырҩегьых.
«...Наа, ҳәа иаҳәазар, ҳахьтәоу аҭыԥ аҳаҭыр азы
исзыгәаӷьуам акәымзар, убри акәҵәҟьан иқәнагаз» –
иқьышәқәа еимахәо иҿы дынҭацәажәеит Назыр.
Ателефон дасит аиҳаб иахь, – аҭак ҟанамҵеит.
– Уажә дыҟам, ушьҭан сизасуеит, – иҳәан, атрубка наҟ
инықәиҵеит.
– Сынтәа ҳгәы иҭоуп амероприатиа дуқәа мҩаԥаагарц,
зегь раԥхьаӡагьы абиблиотека амш амҩаԥгара азгәаҭаны
иҳамоуп Грышьа, аԥхьарҭа ҩны аиҳабгьы дааушьҭып усҟан.
– Ҳәарада, адырра ҳашәҭар...
– ...Анхамҩа аусзуҩ имш, ашахтиор имш... – иаԥхьа
ақьаадқәа иқәыз руакы днахәаԥшын, – шаҟа арбоу
жәдыруоу ара? Убарҭкәа зегьы раамышьҭахь, Кылԥа Рашьыҭ-иԥа ииубилеигьы мҩаԥаагараны ҳаҟоуп.
– Уи дызусҭада? – дҵааит Грышьа.
– Ыы, уи дышәзымдырӡои?
– Иӡбахә саҳахьоушәа сыҟоуп, аха дысгәалашәом уажәы.
– Уара уакәым, иара саргьы цқьа дсыздыруам, аха
имҩаԥаагароуп. Аделегациа еицырхашьшьы абра иааны иҟан,
иуацәа ракәхап еиҿызкааз, – ҳа, ҳа, ҳа ҳәа игәарԥхаӡаны
дааччан, – инациҵеит, – «Кьараз» далахәзаарын, статиакгьы
анын уажәааигәа, шәамыԥхьаӡеи?
– Аҭоурыхқәа срызҿлымҳашәа, егьишәа сыҟоуп, аха ус
аӡәгьы иӡбахә смаҳацт, –иҳәеит Назыр.
– «Кьараз» иалахәыз ҳҵеицәа зҿы имҩахыҵхьазгьы
«Кьараз» ҳалахәын ҳәа зҳәауагьы убап... – днеиԥыҩлан
даацәажәеит Грышьа.
– Мамоу џьушьҭ, усҵәҟьа убахьоу...
– Уара, уи оумашәа изыжәбозеи, ани ҵыԥх зыброшиура
ҭыҵыз, асцена иқәырзза зиубилеи мҩаԥаагаз иоуп
џьашьахәыс иукша...
– Уи дарбану, сукәахшеит?.. – дҵааит Грышьа.
– Ыы, дузымдырӡои?.. Морагенство аиҳабы.
– Иаб џьыкала иаахәаны ииҭазшәа дахабабаӡаны икитеи.
– Гәынҷыхьажәак иаҳәи, агәы умазар.
– Ыы, уи акы далаҟақәоушәа рҳәонеи... – иажәа
налеиҵеит Назыр.
– Ҳм... уара, уахь ӡәыр ҳамоу џьушьома, – ихы нхыршәҭ-аахыршәҭуа дцәажәон Расим Кьыҿ-иԥа, – ҳҿы ӡәӡәаны
ҳаҟами. Уи шыҟалаз шәзымдырӡои?
– Мап.
– Сыздырам.
Абри аамҭа анааиуаз, абаӷәазаҿы ҟарулс дыҟан, инеит
ҩыџьа еиқәныхла, «Кьараз» иалахәыз. Лакоба абџьар ааиган
иӡхыргозаарын, Бамборанӡа ицар рҭахын. Иҳаҭ, рҳәеит ашхәа,
аха иара инаҿаршәны мап икызаап, иҟоу акридыруоу?.. Имуӡо
даналага деимлагәа даанкыланы, ихылԥа исаса илҭагәаны,
ашхәа ҿыцха днаныжьланы, амотор аус ааруны илықәхәаша
ицеит... Анҭ аҩыџьа Кьаразаа аӡәгьы игәалашәаӡом, ани
мчыла иргаз, ииубилеиқәа ҟаҵо дҳаманы ҳақәуп.
– Нас ижәдыруаны аума, уара...
– Иҟауҵои... – инапқәа неивигеит Расим Кьыҿ-иԥа,
– иаҳҳәахьеит, изаҳауа ҳәа ӡәыр дыҟоума... – аҩада иҿы
наирхан, – ирҳәаз ҟауҵароуп, ишԥаауеи? – нас еиҳа
иҽырҭынчны иажәа неигӡон, – араҟа изҳәатәузеи, ҳабжьара
инхааит, аха ирзымдыруа, ирзеилымкаауа рыҽрыларыжьуеит,
нас ҳара аилакәаҳара ҳаҿуп.
Итәаз еилыркааит, иаугаӡахыз, иреиҳәаз ахы-аҵыхәа
ахьцоз.
Абас, уара иухароугьы, сара исхароугьы зхарастәра
дызбондаз ҳәа икәкәыԥшуа итәаз ахантәаҩы ихаҭыԥуаҩ
ргәы ааизыԥжәеит Грышьеи Назыри. Зегь раԥхьаӡагьы дара
зызнеиз аус наҟ иааныжьны ртәы-рымаа злам ацәажәарақәа
ахьыхҭеикыз азын.
Назыр ани ихатәы ус азын иеиҳәарц ииҭахыз зынгьы
ицәыримгарц неиӡбын, аха данааих, иамҳәакәагьы цашьа
изыҟамҵеит.
– Расим Кьыҿ-иԥа! – дналагеит Назыр, – аказын суҳәарц
сҭахын.
– Изакәызеишь? Исылшо акакәзар, иахьуҭаху сымҩоуп...
– Саҳәшьаԥа, ашкол рцәыхароуп азын, са сҿы даазган,
ҳашколаҿы аа-класск дрылгеит, Аҟәа аиндустриатә техникум
дасҭарц сҭахын, аха иумдыруеи ишыҟоу, ашьцыла думазароуп,
мамзаргьы...
– Кәымпыл ача анынҵәа аишәа дықәсуан ҳәа, уажәраанӡа
шәабаҟаз? Ирыдыркылаша рыдыркылахьеит, ҳраионгьы
хәбаҟа ҭыԥ арҭан, ҩыџьа роуп иаанахәаз, егьырҭ хынҳәны
иааит.
– Аиеи, саргьы издыруеит сынтәа ишыхьшәахаз, аха
аҽазыҟаҵаратә ҟәша ыҟазар ҳәа акәын, уахь шьҭа иамуазар...
– Уи зыӡбахә уҳәаз аиҳабыра ҵараиурҭаҿы ишыҟоу
здыруеит, аха атехникум аҿы иҟоу иҟаму аҵабырг сызуаҳәом.
– Агәеилххара змоу аӡә иоуп, знык даанахәар, аҵара
иҵагәышьон...
– Сара еилыскаауеит, амала аӡара сыҭ, подготовительныи
ҳәа изҿу ыҟамзар, ҳаԥхьаҟа ԥсыхәак ҟаҳҵап. ..
– Иарбан дыззышәкырц ишәҭаху, аргыларатә факультет
акәу, мамзаргьы?
– Мамоу, арадио-техникатә факультет ҳәа акы аӡбахә
иҳәоит.
– Шьахәуп, – акалендар бӷьыцк ааихирԥхьан, згәаҭақәак
ныҟаиҵеит. – Краамҭа инапы ицлымҳәа иаҵаргылашәа
дтәан, ҿиҭуамызт.
«Ҽак цәыригаанӡа, ҳдәылҵындаз наҟ...» – даахәыцит
Грышьа, исааҭгьы днахәаԥшит. – Ҳцаларын уажәшьҭа...
Уи ииҳәаз зынӡа ихахьы иаамгаӡакәа, ҽа темак ахы
ааирхәыхәит изҭаз аԥшәма:
Ашәҟәҩҩцәагьы ҳрыԥхьарц ҳгәы иҭоуп, ибзианы
еиҿаҳкаароуп, – дхәыцуашәа дааҭгылеит, – иҟалоит ныҳәак
иадҳәаланы иааҳаԥхьар, мамзаргьы ус дара рхала...
– Иабаргузеи, ашәҟәыҩҩцәеи аԥхьаҩцәеи еснагь
еимадазароуп, еиҿцаауазароуп... – иҳәан, ацара иҽыназикит
Грышьа, Назыргьы иҟәардә наҟ астолахь днахан, дҩагылеит.
Аԥшәма игәиҽанӡамкәа иҭаз исасцәа ацара рҽаназырк,
иҽамариашаны ҿааиҭит:
– Бзиоуп нас, саргьы сеилахоуп. Аԥшьдәынынӡа уск
аҵыхәала сымцар ауам, –иҳәан, дҩархаҵгылан, рнапқәа
аарымихит. Ашәаҿы инеиуаны еиԥш аан, ибжьы нархьигӡеит:
– Сара хымԥада ателефон сизасуеит атехникум
адиректор, угәы рҭынчны аҩныҟа уца, хьаас иҟаумҵан.
– Иҭабуп Расим Кьыҿ-иԥа, – иҳәан, Грышьа дишьҭагыланы
дындәылҵит Назыргьы.
Акоридораҿы амаӡаныҟәгаҩ иқәшәан, рарзаҳал азын
ианиазҵаа, инеиган ипапка иаагәылхны идирбеит, уи
ианын абас еиԥш арезолиуциагьы: «Иааиуа аилатәарақәа
руакаҿы ахцәажәаразы...» Ахантәаҩы инапы аҵаҩын.
Ахцәажәараҿы инеины иҟазар, ишахәҭоу ирӡбозар акәхап,
рҳәан, амаӡаныҟәгаҩ дрыманы ҵаҟа иналбаан, акрыфарҭа
иныҩналт акы инацҳарц.
Хьачхәама ааины ашә иаалагылеит. Уаха аашоны, уаҵәуха
ашьтәақәа ршьуан. Назыр иаб арра дыргеижьҭеи ажьира
шьтәа адмырбацызт, аха егьыс, ирылшоз ала рҽазыҟаҵаны
иаԥылон, ирдыруаз агрыжьуамызт. Аҷкәынцәа
рыцԥхьаӡа
арбаӷьқәа ршьуан, иаб Камыгәгьы акы наизыркуан, ажьираҿы
ианныҳәауаз дасу рыцԥхьаӡа
цәашьқәа надыркуан.
Камыгә ицәашьахәгьы хазы ирбылуан, ирхадыршҭӡомызт.
Мраҭашәарахь рхы рханы иныҳәон, ан илырныҳәозгьы
Назыр иакәын: «Уа иаҳхылаԥшхәу, зхьышьаргәыҵа
ҳакәыхшоу, сынтәа иҳалшаз абри ауп, хаԥхьа еиҳау шуҳарбо
ажәа уаҳҭоит... ҳхы бзиа, ҳгәы бзиа, ҳаилаҩҩы, зҩыдара
ҳаманы ҽаанынӡа ҳноугарц ҳуҳәоит, улыԥха-угәаԥха ҳаҭа,
иаҳзымдыруа ҳаҭоумҵан...» Нас ацәашьқәа аарымхны
инеидкыланы ахыб аҵаҟа ашьаҟақәа руакаҿы инкыдиҵон,
ацәашьырӡҭ аҿыкәкәа ибылуан, аҩны аган зегь кҿарлашо.
Зегь акака ныркылон, ачыс хкқәа иҟаз ргьама рбон. Убри
ашьҭахь ачашә, акәтыжь, агәы-агәаҵәа реиуа ԥычхақәак
неидкыланы ҩык-ӡык нарыкәыршаны, чаӷьа-жәла ыҟанаҵы
ҳажәла цәгьара адумгалан ҳәа хыхь ахыб аҵаҟа ахырԥы
инықәырҵон. Ҽакала ианырҳәозгьы ыҟан уи аҵас иатәыз
аныҳәара: «Абри ачаӷьа еиҩҟьҟьа-еиҩҵәҵәа Ачбеи Чачбеи
инарылсаанӡа, хыхь-гәыхьи зҩа-ԥхӡи анцәа иаҳзааумган...»
Нас ахьхьа-аџьџьаҳәа астол инахатәон, ҽаанбзиала ҳәа
акака ркуан, акрыфа-крыжә инышьҭалон. Убри иаҷыданы
чаӷьыч ҳәа даҽа ҵасхәрак мҩаԥыргон. Ашамҭазы арбаӷьқәа
аки-сиҳәа ианааиларԥсалак иҩагылон, амца неиҿакны,
амажәа аармазеины ишәымацараха аԥлакь аҿы ачаҿаақәа
рӡуан. Нас гәыблаак инанҵаны астол инықәдыргылон, даргьы
акәшаны илатәауан, рыцыԥхьаӡа ацәашьқәа аркны иныҳәаныԥхьаны, ҩы-ӡы адымгалакәа ирфон. Сасык дырҭазар
дадырԥхьалаӡомызт. Ҵасым ҳәа ирԥхьаӡон, аиуа нрыжьыр
ҟалаӡомызт, џьара ԥычхак нхар, амца иақәҵаны ирбылуан.
Аҳабла иаланхо зегь реиԥш даргьы рҽазыҟарҵон
аныҳәа.
Ачашыла, акәац, ацәацәашь уҳәа аахәатәқәа рыман,
ҟәрышьқәак рҭахын азы, ргәыла Уазамаҭ днарыцырхырааны
аҷкәынцәа амҿы ылырхит. Ахьацеи ашәи еилаԥсаны
еиҟәыршьшьаны инаганы инышьҭарҵеит. Ԥыҭк ианааԥшша,
еиқәычаԥа ауардын инақәҵаны, иааганы
хәылбыҽхак аҩны
ашҭаҿы инаиргылеит Назыр. Адырҩаҽны, шьыжь шаанӡа
агаҟа ҭира игарц азы дҩагылеит. Аҳәалыҳәа адәахьыҟа
асаура иаҿын, еимаа ҿышәҭа инахысуа асы шьҭан, ауардын
ақәгьы ҟәашӡа ихнаҩахьан, иан аишәа наргыланы ихәы
нықәҵаны какалк илыркит. Даадәылҵын, акәасқьаҿы ииаз
лыҷкәын аиҵбы иахь лыбжьы налыргеит.
– Нан, Баџьгәыр угыларауазеи, амш цәгьоуп. Назыр
имацара... Амҩан ихьуа акрыздыруоу?..
– Ибҳәауа цқьа исаҳауам, ибҭахузеи? – ҿааиҭит
дахьышьҭаз ауада аҿынтә.
– Абаак... Назыр уиццандаз сгәахәын, уаҳа исҳәауаз.
Адәы унцәԥшылеи, иҟоу убап.
– Баҟәыҵ, џьыбшьҭ наҟ, дзысҭахузеи, уажәада схала
сымцацшәа. Арахьгьы ҳаилахоуп, арахә рҭыԥ ааирыцқьаргьы
акыр иаԥсами, сеидру...
– Акрыздыруоу, нан, амшцәгьаха... Ачашыла уауазар,
хәбаҟа кьыла ааухәар иҳазхап, «чаӷьыч» азынгьы иаҳҭахыми
ацәа – кьылабжак, кәац хәыҷык уоузаргьы гәаҭа, егьис
кылҷмылҷк иааҭаху уара иумдыруеи?
– Сан, ббаашәит, убас бцәажәоит – сымҿы ҭины иаҭнысхыз
аԥара еикәарҽы сџьыба иҭаҵаны сгылоу џьушьап...
– Аӡынха мҭишьас иҟоузеи, нан.
Иаҭахқәоуп ҳәа еиқәылԥхьаӡаз қьаад кәамҟьак инаниҵан,
иџьыба инҭаиршәит. Абас џьара данцо иныҟәигауаз
ихәырџьын макәанқәак нҭеиҵан дындәылҵит.
Асы еиҳагьы
еибакны илеиуан, аԥшәма дахьабаз акәу, ԥаҟьа-ԥаҟьа асы
илеиуаз еигәырӷьозу – рла Кәыркьа, иҵызмызуа иԥон,
асы илабылгьон, аԥшәма инаицәхасшәа
иҩуан, ашҭа абжа
ианнеилак иааҳәны аҩны аԥхьаҟа иаауан.
– Кәыркьа мцахәыцәа, утәарҭагьы митәык иԥхам,
узыргәырӷьо сыздыруам, – днақәцәажәеит уи ала, ииҳәаз
еилнакаазшәа иӡыҩӡа ихәаԥшуан ҳамҭакы, нас ахы ааҟьахын,
ишьапы аган инацәхьҳәазаны еиҭаҩхит.
Абораҿы арахә ахьҭакыз днеины ацәқәа анааҭица,
Баџьгәыргьы иҽеилаҳәа-иҽеилаца асоф даақәгылт.
– Асы ҳзауазаап, убо?.. – иҽааирххеит иара. Ас ԥаҟьақәа
ирылахәмаруаз Кәыркьа дназԥшит, – уара узҿу закәыхи,
анышә уафааитеи...
– Уа угыланы узсыхәаԥшуеи, улалбааи арахь...
Баџьгәыр ахәырд-хәырдҳәа асы дылаланы дааин,
ауардын ахы ҩаицшьҭыхны асаԥыџь наҵадыргылан, ацәқәа
нҵарҳәеит. Афақь рԥынҵа икылҟьо аӷәапаҳәа ижаҳәауан,
наҟ-ааҟ ртәыҩақәа ашаха нахаршәны иааникылан, «ашь,
ашь» ҳәа дрыԥхьо иҿынеихеит.
– Ыы, сара суцымцаӡои?
– Ҳҩыџьагьы ҳамш зықәҳарӡуа кыр ыҟоушәах... Са
сазхап уи уажәы, арахьгьы ҳшеилахақәоу умдыруеи...
Назыр иуардын ашьҭа ҭӷәыхаа ацәқәа раԥхьа дгыланы
ашҭа дынҭыҵит. Амҩаду даныланы такәы даныласкьа,
ашаха агәҭа, ауардын ахәдеи ауӷәи еидызкылоз аклаҵәы
инахаршәны, днеин хыхь днықәтәеит, «ашь, ашь» ҳәа уажәы-уажәы
иқәырмахьц нархиҟьон. Елыкь ахәы данлеи асы
еиҳа имаҷын, иӷра-ҿраӷашәа ишьҭан... Уардын шьҭақәакгьы
иаԥхьаҟа днахьԥшит.
«Сара сандәықәла, зегь ҵысит» –даахәыцит Назыр. –
Исзымҭикәа саахынҳәыр ауп алакә... Иргап, џьушьҭ...»
Аихамҩала иааҩҵәаны, ақалақь аҵкар иҽаҭаны
аџьармыкьа шыҟаз иҿыҩеихеит, уажәы ацәқәа раԥхьа
дгылан, даргьы амҩа еимамккәа акәата-кәатаҳәа ицон.
Аџьармыкьа анаҩсҵәҟьа, амҩақәа реихагыларҭаҿы,
агәараанда митәык иацәыхарамкәа, ҭыԥк аҿы даанҿасит.
Асаԥыџь ааганы ауардын ахәда инаҵаиргылеит. Амҩа
нымҩахыҵ ладеи-ҩадеи ауардынқәа еикәаӷӷа игылан, аԥҳә,
амҿы, уҳәа рыла иҭәын дара. Убарҭқәа уахьынархысуаз,
жәгәараҵас иҭакны иҟаз дәык аҿы аԥсаатә рҭиуан, шьоукгьы
ҭитәыс иааргаз ашьамаҟа рыманы
игылан...
Ҽыуардынк иақәыз аҭәа, иақәырҟьа илашьҭыз акьатаӡа
ахы ахьаанҵәаҵәҟьоз ибӷа аҭашәа, уа хыхь иқәгылаз
ауардынхьча «Тәрр...» иҳәан, аҽқәа ааникылеит,
зныкыршәа
Назыр иаԥхьа дынкаԥеит уи.
– Ара усывамлар, уаҳа ҭыԥ умоуӡози? – иҳәеит Назыр,
игәыла иааирԥшыз атәамбара ихагәҭа иналнарҟьан.
– Аҭыԥ ҳазхотеи ҳҩыџьагьы заманала...
– Иабаҟоу арахь сара суҵәахитеи...
– Зны уаамццакынишь. ..
Назыр дахьылеиҩеиуаз имагә шьхәақәа адгьыл
цәаакыра ианӷӷала ианын. Иголифе еиқәеи ипалта кьаҿ
ахәеи омакала еинаалон, хьыхь иақәын иҟәбас маҟа, аԥхьа
еихацла еибаркны. Ақә ҩылганы иҟаԥшьӡа
ихаз «икубанка»
наҟ-ааҟ ихцәы самсалқәа авҵыҳәҳәон, инапхазқәа
ааимӷихын, иааидкыланы ипалта авараҿы иҟьаҟьаӡа иҿаз
иџьыба инҭеиҵеит. Ауаа неилыс-ааилысуан, дасу ииҭахыз
аҿы днеины аԥшәма диазҵаауан, урҭ рахьтә зхатәыхә
рыдызгалоз, ианрықәшаҳаҭымхалак, мап анырцәырклак,
ишәымуазар
уа шәгылаз нас, аҵаа шәҿашәы, ҳәа
ицәҳашҳауа рнапы ҟьаны инарыдҵны ицауан. Акраамҭа
еибарххо, еилахәаахәҭуазгьы убарын.
Шьоукы-шьоукы абнаҿы аԥсамахәқәа каҿаны иааганы,
гәатабӷата абраҟа иқәгыланы ирҭиуан. Иргон ақалақьуаа,
жәытәла ашықәс ҿыц иаԥылауаз, зыҩны аԥсаӡқәа зырхиарц
зҭахыз. Еимҵкәыцәааны акака рыманы иандәықәлалак,
ашәаԥыџьаԥ еизыҵәаны амҩа ианыланы ицо џьушьарын
харантә унаԥшыр...
Зныкыршәа «шәырр-шәырр!» ҳәа митәык ихарамкәа
улымҳа ҵнахыртә шәыршәырбыжьқәак аагеит. Назыр уахь
днаԥшызар, илаԥш наиқәшәеит иарӷьа шьапы ааиҵшьуа
дара рахь иааиуаз амилиционер. Аҵӷа ихәда ихшьны
тапанчакгьы иҟәнын, ихампачшәа иҟаз инацәхыԥи ихысга
нацәеи ирыбжьакны иикыз ашәыршәыр
иқьышә жәпақәа
инарыбжьеикын, иӡамҩақәа
ҭырчаа «шәыр-шәырр!»
ааиргеит дырҩегьых, игылаз наԥшы-ааԥшит. Назыр
данааидгыла, агәаԥҳәа ишьапқәа неидиԥсалан, инапы
иаргәҵысҭа инадкылан ҿааиҭит:
– Иҟалом араҟа агылара, ухаҵкы,–иҳәеит иара
аԥсышәала ицқьаны.
– Избан?
– Избан умбо, иҟалом. Ишыҟамло ала абраҟа аҩырагьы
кыдуп.
Ииашацқьаны, иуардын злагылаз аганахьала атротуар
ахьаанҵәоз ӷәеидыԥсалала икәаршаз агәара акьыԥшь
инавакшәа фонерак кыдын аҩра анны. Ихыгагааны
ишыҟазгьы, анбанқәа еицҵо днаԥхьеит: «Здесь апродажа
адрова азапрешаетсиа».
Ари анҵамҭа иаргәааз, зхы иадызкылаз аӡәгьы рацәала
иааиҵәаӷәан, аҵаҟаҵәҟьа ианиҵеит: «абезабразие
».
– Агәра хоумҵаӡои уажәгьы?
– Акагьы аҳәаӡом ари анҵамҭа.
– Избамҳәои?..
– Хыхь ианыз иахьҳәаны «абезобразие» ҳәа ануп ҵаҟа,
умбаӡои?
– Ишԥа, уара?
– Ишԥа уҳәоу, унеины уахәаԥши, ихоумҵозар...
Амилиционер дхыгәхыгәуа атрофорет ааигәара днеин,
инапы илахь инадкылашәа дназԥшит.
– Иҟазҵада, уара, ари?
– Акрыздыруоу...
– Иҷыгәӡа инаганы инкыдаҳҵеит, уара!.. Мышгаҩуп уаҳа
иҟазҵодаз! Агьааурманцызхша... Ыы, аԥсыхәабаа дыргандаз,
аха дабаҟоу акәымзар... Ԥсман дҭысцара сыҟан, сааиқәшәар, –
дкьынҿаашәа дахьгылаз изшьапыкгьы иаԥхьаҟа инаиршәит.
Абраҟа ауардынқәа дмыргыларц азыноуп изкыдаҳҵазгьы.
– Икыдызҵо? – дҵааит исцәагозеи иҳәарашәа
ауардынхьшьцәа руаӡәы.
– Икыдызҵодаз зугәахәуа угәаныла, – дтәырҿаҿо
иаԥхьаҟа днеиҭаҵит дырҩегьых. – Аду...
– Аду дарбану, уара? – дааҽхырҵааит аҽаӡәгьы.
– Аду дарбахын, ақалақьсовет ахантәаҩы.
– Ух, дурас уи илоу ҳәа, иаргьы уаргьы шәеиҿымцааит,
аиеи, – даауаруарит ани аԥхьатәи.
– Дарбан уи абас дларҟәны ицәажәо? Илшо ала
дкәыкәыцыкәуа аусура даҿупеи. Неблагодраныи ешье...
– Ох, ох... уара, ари аурысшәагьы идыруазаап... – аҵәы
налеиҵеит аҽаӡәгьы,
– Уааԥши, уара, арахь... – ихы ауардын аган инавирҳәҳәеит,
аха дибомызт аҵәы илзхыз. Вот ешье... Дабацеи ани?
– Ани?.. – дааҽхырҵааит Назыр.
– Ажәа сымазкуаз...
– Иԥрит-иҟәрит, – рҳәан, инеиҿаԥшы-ааиҿаԥшит ааигәа
игылақәаз.
– Исхыччоит акәу? – ани ишәыршәыр ҟадыџь дырҩегьых
инеиҿеигәахын, – «шәырр!..» – ааиргеит.
– Иҵәаӷәеит, ыы?.. Уи иҵәаӷәеит, аха ани абазар ҳәа
ианиҵаз закәызеи? – дҵааит иаҳа иҽырҭынчшәа.
– Абазар ҳәа акәӡам ишану, абезобразие ҳәа ауп... – аҭак
ҟаиҵеит Назыр, ауардын ашьҭахьтәи алагылақәа руакаҿ
ихшьыз ихәарџьын асы иақәыз ақәыршәшәауа.
– Изахьӡузеи, иара, иаанагозеи уи ажәа?
– Иҽеим, иакәым, иԥаршеиу... Уаҳа ишԥауасҳәари,
сеидру?..– иеилсыркаауеит ҳәа даҿын Назыр.
– Иҽеим ҟазҵо ҳара ҳауп, ыы? – иара итәала еиликааит
уи. Исырбап сара. Баша дгылоума араҟа апост аҿы Лад
Картозиа.
– Дгыла егьиҳәа, атәыла ирбгеит. Зегь акоуп иӷьычцӷьычуеит,
иакәым ҟазҵо изҿыц иаҿуп, – дцәажәон Назыр
ивараҿы игылаз аҽыуардын аԥшәма.
Амилиционер иҽааирбабан уи дыниқәцәҟьеит: – Абз
сымоуп ҳәа ауаа ирбалак рҳәар ҟало џьушьома, сгәада?..
Сара сахьиасыз, сара сахьнеиз – апориадок ыҟоуп
есқьынагьы. Ухахьы уџьымшь ыҟоуп ҳәа аӡәы игәылак ма
иҭынхак исеимҳәацт, бгакы ахы кәтыҵрак инаҵанамкыцт,
мҵык рахәык атәыҩа иқәымтәац. ..
– Ох, ох, ох..
– Оумашәа ишәымбаӡан, апост сахьықәгылоу, арахәыц-ӡа зыҵдоу агәыр аԥынҵа аланамкыцт џьаргьы, аӷьычцәа
ракәым... Уи ауаа ирдыруеит, ыҟамзи...
Убри аамҭазы, наҟтәирахь ала иҟаз Петра иеимааӡахырҭа
дааҩныҵны, арахь иҿааихеит уаҩасак, уаҩ кьаҿк –
Хаҷапури ҳәа хьыӡшьарас измаз. Абри аӷныӡынха ихы хтын,
бжа ҩежьшәа, бжа цәаԥшьшәа костиумк ишәын, иеиқәа
ашьапы бааӡажжыраӡа, иеимаақәа руакы изшьацәхыԥк
кылыҩрны арахь иааԥшуан. Ҟьыж-ҟьыж рыҭга амҩа ацәхыԥ
дықәланы дааиуан. Илаԥш Лад иахь инаиршәын, ихаԥыц
аӷақәа аарԥшуа даацәажәеит.
–
Назырраа рахь днаҳәын, ихы ирқьиарц азы акәыху,
ажәақәак нарҿеиҟьеит. – Индушка ҳәа акыр ыӡыз џьушьома,
акридыруашәах, асаҟаҭ, ацәарӡга.
– Бармыҷ егьиҳәа уаҳа ууӡомызт... Бармыҷ сгәыла
иакәын, дидыруашәа дцәажәахуеит умбои?.. Ыы, ацәыршәахә...
Аиеи, убри ауп, иуқәнагаҵәҟьоу...
Лад Картозиа итапанча аҭра аҟьаҩҳәа днасызшәа
ааҟаиҵахын, иҽыргәаауа днаиҵаҟьеит:
– Анцәа иахь исҭоубоуп алажә еиԥш иааигәыдҵаны абра
дышьны дызкасыжьуа иахьа.
– Уиҟәамҵуеи џьушьҭ, наҟ, – дааилабжьашәа ааҟаиҵахт
Назыргьы.
Егьи ишьапқәа шьҭыхны иршәуа, инеиҭак-ааиҭакуа
рыҵаҟа инапқәа еинҟьо ашәа иҳәон:
– «Шәырр, шәырр...» – даақрамҽаны днаишьҭалт.
Егьи дхьаԥшкәаԥшуашәа, ицәа дынҭас-ааҭасуа ауаа
днарылалеит, иаацәыригеит ани иашәагьы:
Лад днаԥшы-ааԥшуа дышгылаз егьи дныҵашәа дцахьан.
Дхынҳәны ауардын ахьгылаз дааит, дмақаруа иара итәала
игәы нханы.
– Аԥсыхәабаа дыргандаз, аха дабаҟоу... Уаҵәы џьара
дысҿамҳаӡари, ицәа ихысҳәап сара... – асаара днышьҭасын
сык ааиркәымпылын, инапала атрофорет илахьиҳәа-лахьиҳәан,
шәыгала ианызар акәыхарын, еилыхха иааԥшит
аҩыра ианыз. – Исхыччауа дызусҭада, сукәыхшоит. Сара
апост сахьықәгылоу апориадок ыҟоуп, ихашәымҵои нас...
– дара рахь даахьаҳәит иара игәышԥы ҭарсаҟьа, «шәырр»
ааиргеит дырҩегьых... – шәца наҟ... Наҟтәирахьҟа шәиас... –
ихымԥадатәу акакәны инарыдиҵеит иара.
– Избан, ара иҟамлаӡои, алеитенант еиҳабы? –
длацәҟәуашәа даацәажәеит ҽыуардынхьчак.
Дыччар дзымччо, дҵәыуар дзымҵәыуо ҿааиҭит амилиционер:
– Сара уи иуҳәаз аҿынӡа сыҟаӡам, сержант еиҳабуп,
еилукаауазар?
– Минауаҭ, Мырзаҟан, – иҳәахит егьи, инапы иаргәҵысҭа
инадкылашәа. – Аха усгьы изыҟамлозеи абра ҳгылазар,
инаҳҭиит – ҳцеит...
– Изыҟамло уасҳәап, – аанда акьыԥшь иҿы азырхашәа
днагылан инапы агаҿахь ирхауа дналагеит иара. – Шьыжьы,
хәылбыҽха абра диасуеит...
– Дызусҭада ииасуа? – дҵааит амҿы кьаҿ-кьаҿ иԥҟаны,
еиҟәыршәшәа гәаргәалеила иаазгаз ауаҩаԥшь ҵаӷа...
– Дызусҭадах, ахозиаин...
– Ахозиаин?..
Ауу ааилдыргеит игылақәаз...
– Ихашәымҵаӡоишь? Абри сыжәҩахыр иқәу ачын
иамаҿоуп,– дагьаақәит иара итәала аҵыхәтәаны.
– Ачын егьиҳәа... – дааҵәылихын ани ауаҩаԥшь,
аҵкыртҳәагьы дынкажьцәеит.
– Сагьатәаубауам, ыы?.. Уаҳа сышәмырҳәан акәымзар
иакәым халибахуеит. Ижәдыруеит заманала уи ақалақь
ацқьара дшацклаԥшуа, мҵык бӷьыцк иақәтәар шимуа...
– Убри ауп иагьилаӡоу, аха егьирахь?..
– Ажанаа иикыз икит ҳәа, ари усгьы иуам, – иҳәан,
ауардын иаҵагылаз асаԥыџь ааҵхны, ицәқәа ирхаршәыз
ашаха агәҭа аанкыло, амҩа ааиҩҵәаны иирбаз аҭыԥаҿы
инаганы инаиргылеит.
– Ауац картатаны ишыҟашәҵаз шәымбои?.. Уаргьы уиаси
наҟ... – инаидиҵеит аҽыуардын иадгылазгьы. Убригьы
амилиционер иажәа ҩбамтәӡакәа иҩыза дынишьҭалт. Ус
аӡәаӡәала зегь наҟ иниасит, ҵабыргны уа еиҳа икҿакырҭан,
иҭбаан, имҩасуаз митәык илаԥш иҵашәомызт, аха арахә
рхәы-рыԥхь, амҿы уҳәа зҭахыз усгьы иԥшаауан.
Лад дцаны ҳәсақәак ааиган, ҭәырӷәи цәлааи рыманы
инықәлан идрыцқьеит, изнапык ала имаҟа-хы кшәа акраамҭа
дазԥшуан уи аҭыԥ, ицқьаӡа иахьыҟаз игәы иаахәозар
акәыхарын, нас иааирак згаз аӡә еиԥш, дхарахаԥшуа
ауардынхьшьцәа рахь иҿынеихеит.
– Иага ишәрыцқьаргьы ишәзырҿыцуам, амҩақәа
ҟаҵатәуп, – иҳәеит Лад раԥхьа дназдгылаз ауардынхьча.
– Амҩақәа ҟарҵоит, уи планс ишьҭыхны ирымоуп уажәы.
Аԥхьан шәахьгылаз инаркны ахозаин иҩны аҟынӡа амҩа
ацәхыԥқәа рҿы еиуеишԥшым аҵиаақәа еиҭарҳауеит...
Баҟакгьы дыргыларц иҟазаап.
– Абаҟа уҳәама?
– Изтәыда'?
– Избаҟада?..
– Лад ихаҭа ибаҟа акәымзааит... – даацәыҵаччеит ани
ауаҩаԥшь.
– Сара самарҭалла сцәажәоит. Шәара алаф шәҳәоит.
Шәаҟәыҵ амшгара. Дырҩегьых: «шәырр, шәырр, шәырр...»
– Заҟа ҳәа ишәҭиуазеи амҿы?
Иидыруаз, иаҳахьаз бжьык илымҳа инҭасит Назыр,
данаахьаԥш, иаразнак дауимдырхуаз иара. Цегеикалых
палтак лшәын, шәҭы еилаԥсала иҩычаз касыла лхы ҵакын.
Лаԥхьаҟа лыхцәқәа ааԥшуан. Леимаа ашьхәа ҵкьакьақәа
акалошқәа рхагылан. Иааизыхәхәашәа, сумка еиқәаҵәак
лмахәар ихшьын, агәҭаҿы еихацла еибаркны.
Азныказы иааигәамԥхеит араҟа зықә ҩылганы мҿыла
иҭәыз ауардын дадгыланы дахьылбаз, дааҳәыцмыцит.
Иӡамҩақәагьы рыԥштәы аарыԥсахит.
– Шьарда!.. – дыԥхашьаԥхаҵо ихы нарҟәны ҿыцха
днаԥшит.
– Уи акгьы амаӡам, исҭиуа сымандаз... – лҳәеит лара
дшыԥхашьаз анылба. – Шаҟа иркуазеи ауардын азна амҿы?
Илҭахыҵәҟьаны дҵаауазу, мамзаргьы ус баша дҵаауазу
издыруамызт, убри аҟынтә дааԥышәарччеит.
– Сара сыхәмарӡом, – еиҳа лҽырҟасаны даацәажәеит
Шьарда. – Наҟтәирахь аӡәы сидгыланы сышилахәҳахәҭуаз,
уара уанызба арахь сааит.
– Даара исцәыуадаҩуп бара бҿы уи алацәажәара.
Уеизгьы-уеизгьи мҿык ҳабжьамӡо ҳаҟоума, сеидру...
– Ус умҳәан...
– Сҩызцәа зқьи ҩышә, зқьи ҩышә ҳәа ирҭиуан, аха
сара..
– Амалахазгьы иҟалараны иҟаӡам. Сахьынхо умдыруеи?
– Избасзымдыруеи.
– Уара уца, са сухьӡоит, аусураҿы сныдгылароуп... –
аԥарақәа акы-ҩба ҳәа иааԥхьаӡаны еикәарҽы иџьыба
инҭалҵеит... Назыр ацәқәа раԥхьа днагылан, амҩақәа
днарныс-аарнысуа ацҳа днықәсын дара рҿы днеит. Агәашә
аартны ашҭа дынҭалеит. «Ооҳо» иҳәан, амжәа аҵаҟа
иааникылеит, мҿырҟәароуп уҳәартә иҟан аҵаҟа. Қдык аиха
аҭыԥ иаганы ҵаҟа икажьын, мҿтәы ԥҟарҭак еимҿаԥаӡа
уи ааигәарашәа игылан. Ҟәырӷьатәқәакгьы амжәа
ашьапаҿы икыдгылан, шьоукгьы кьаҿ-кьаҿ ихыҵәҵәаны
агәара авараҿы еиқәҵа-еиқәҵа иҩаган. Асаԥыџь ахәда
инаҵаргыланы, ақәхра дналагоны еиԥш аан, хаҵак
даадәылҵит икалошқәа ишьхарԥаны, костиум ахәак ишәын,
игәышԥы иҩыҵарӷәӷәо иҭарысны иҟаҵаз кьаҿк изаҵан.
Кәмызцәа хылԥа гьежьык ихагәҭа хнаҩауа ихан. Иааигны,
уаҩаԥшьк, иԥынҵагә ааизыхәхәан, аҵаҟаҵәҟьа иқьышә агәҭа
ахьазеиҟароу ипахәанцалеиӡа иԥаҵа адыршәылан, уи аԥаҵа
азуҳәар ҟалозар... Ҟьыж-ҟьыжҳәа асырӡ дылагыланы амҿы
ақәызхуаз дынидгылт.
– Амҿы бзиаӡа ҳзааугеит, аллаҳ уиныҳәааит!.. –
иаргәҵысҭа ааибӷын, иблақәа нҭырпыжшәа Назыр
днеизыԥшит.
«Лаб иакәзар ҟалап», – даахәыцит иара.
– Ашәи ахьацеи еилоуп... Иҵегьы иааԥшшандаз угәахәуа
иҟоуп, аха зегь акоуп амца акуеит, иагьарԥхоит ибзианы.
Амҿы акакала иақәхны аԥшәма ииркуан, егьи инаганы
амжәа аҵаҟа ишьҭеиҵон.
Аԥшәма аҟәырӷьатәқәа руакы ахы кны данлаха, ихы
ишакәымыз иааибан, иноушьҭны ауардын авараҿы иҭаԥсаз
акаламқәа руакы днахьынҳалеит, иџьыба иҭаз авалидол
аацәыриган, цырак абжа намырҷаны ибз инаҵеиҵеит.
Хәыҷы-хәыҷы иԥсы ааилалеит.
– Ӡык узаазгап...
– Мамоу, иаҭахӡам.
– Аҩныҟа унеи, ари сара сымч ақәхоит...
– Мап, мап. Уажә иаасыхгоит. Аматор ауп аус злоу, аматор...
Уи анаагыла, настәи зегь башоуп.
– Агәыхь умазар акәхап?
– Иахьамазгьы сыздыруамызт. Аҩы зжәуан, аӡы зжәуан...
Уажәы сҭынчуп уи аганахьала, иуҭаху уц иамкааит
ҳәа ак
рымҳәои!..
– Ухы шԥоубои? – дҵааит Назыр.
– Мамоу, уажәшьҭа хар сымам.
Убри аамҭазы, аԥшәмаԥҳәыс ашҭа дааҭалан, дрывсны
акәасқьахь дыҩхалеит... Назыр уи уаҳа иимыркит, атыртырҳәа ақәхра даҿын.
– Сынтәа аӡын цәгьахар ҟалап ааишьақәа злаҟоу ала.
Заа аҽазыҟаҵара аҭахымзи... Мшаԥыҽны шьтәа аахәара
ицаз ҳәа, аԥсуаа ажәаԥҟак рымоуп, иуаҳахьазар акәхап...
Убасшәақәа ҳахьит ҳаргьы. Уи ицәажәашьа злаҟаз ала, лазуп,
ма ҭырқәоуп ақәиҵеит Назыр. Даарак
инубаало иҟамызт, аха
ажәақәак хәанчаны иҳәон уеизгьы.
Ԥыҭрак ашьҭахь Назыр аҭак ныҟаиҵеит:
– Саргьы ааигәа абыргцәа ирҳәо саҳаит, ҵабыргны урҭ
ирдыруеит, ирҳәаз иагьақәшәоит. Аха изҭахыда амшцәгьа...
– Иашьоуп, иашьа... Банџьа ҳәа ара гәылак дсымоуп,
даасыцырхырааны ихыҵәҵәаны аҩны аҵаҟа инышьҭасҵап.
Амҷы бзиа ҳзааугеит, ҵабыргны...
– Асас ҷкәын амаҵ иҳаруеит, аха иҳарӡрым иџьабаа, зны
ҳаизаԥсахап, – даацәажәеит абарҵа иаақәгылаз Шьарда.
– Иауазеи, иауазеи... Ус ахьԥашәҳәо?.. – иблақәа
ҩеиҵыхны дынлыхәаԥшын, иаақәихыз аҵыхәтәантәи
аҟәахрӷьатә наганы амҿқәа ахьышьҭаз хыхь инарықәиҵеит.
– Аҷкәын думышьҭааит, уара, арахь думаны ухал, –
инаидылҵеит аԥшәма, – иҽааирԥхап, иахьак адәы дцәуп,
ахьҭа дамккәа дыҟам.
– Бзиоуп, бзиа... Асас идкылашьа ҳақәымшәошәа ҳаҳәара
заҭахузеи? Аллаҳ биныҳәааитеи, – дыччашәагьы ааҟаиҵеит
иара.
Рус ианалга, рҽыршәшәа-рыҽрыцқьа еиманы аҩныҟа
иҩхалеит. Азалаҿы ауаџьаҟ амца ҭан, аԥырӷқәа хәыҵшьшьаауа
аҟәардәқәа наргыланы аԥхьаҟа инатәеит. Рнапқәа
нарҳәы-аарҳәуа амцаҿы идырԥхон.
Шьарда иҵаӷаӡа иҟаз столқәыршәк астол инықәлыршәын,
архиара дналагеит.
– Сара сзын акәзар, иаҭахӡам, маҷкгьы сыццакуеит.
– Аныҳәа аламҭалазы ҿмырҵысы уҳашьҭыр ԥхашьарами...
– Мазеиуп, мамзар акы сазԥшуа сыҟаӡам. Аахәатәқәагьы
сымоуп...
– Уахьӡоит, макьана амш ыҟоуп... Абазар аҿынӡагьы
снеироуп, егьиуп...
– Абазаргьы амца ықәхысны иҟами, уназыдгылалак зегь
рыхәқәа каамеҭуп... – икостиум аҳәынҵәрақәа ааԥиртит
аԥшәма. Аԥхаԥсы анилала, ихаҿы ҟаԥшьӡа иааҟалеит.
Назыргьы дыԥхаҵәыԥхаҵәуа дтәан... Рхәы аалырхиан,
рнапқәа ӡәӡәаны илеибартәеит. Аԥшәма анцәа улыԥха ҳаҭ
ҳәа фырџьанк дахныҳәаны инықәиргылт, усгьы ижәӡомызт.
Назыр раԥхьа иаашьҭихыз иааиуа аныҳәа нарыдныҳәаланы
ижәит. Ихааӡа ашәырӡ агьама амоушәа ибеит иижәыз
арыжәтә, аха арахь иҿацыҳәцыҳәуа иҟан. Шьарда
дырхагыланы амаҵ луан, лыхшыҩзышьҭра зегь ахьыҟаз асас
иахь акәын, аԥшәма иааигәара дшыҟоу ашырҳәа дааины
Назыр ишьҭахь даагылон. Нас иварахьшәа лхы ларҟәны
имаҵ луан. Акы днахон, акы даахон.
Назыр уажәраанӡа згьама имбацыз фатә ҷыдақәакгьы
астол иқәуп абраҟа: ақәырҭ, абалик, апаштет... – консерв
лыхын аҵыхәтәантәи. Ахәшеи ақәырҭи ча ҿаҵак инахьшьны
ифан, игәаԥхеит агьама. Амала апаштет
ҵандашәа ибеит,
афҩыҵәҟьа изычҳауамызт, уи ҳәажьызар акәыхарын
излыхыз, аҳәажьы ицәымӷын, ифаӡомызт. Дзышьцылаз ачыс
еиҳа еӷьишьон, раԥхьа аԥылгыды иқәыз аҳәызбала сак
аамхны, аџьыкҵәаҵәа нахьшьны иҿы инҭеиҵеит...
Убри аамҭазы адәахьыҟа аӡәы ибжьы геит.
– Кәацк сзааргараны иҟан аҷкәынцәа, дара ракәзар
ҟалап, – иҳәан, дындәылҵит.
Аԥшәма дахьтәаз аҟәардә ҳарак лҽаҭашәа дгылан,
Шьарда рылаԥшқәа неиқәшәеит. Лқьышәқәа еиқәырԥшӡо,
ллакҭа хааӡа, ҭынч-ҭынч даацәажәеит лара:
– Мышрак ианиаша... Аҷкәынцәа уҳәеит ҳәа, –
иҵауланы даақәыԥсычҳаит. – Иумҵоу ахәыҷала акы
унацҳа.. – лыблаԥыџьқәа ааԥырԥырын, дырҩегьых иблақәа
днырхыԥшылеит.
– Шьарда!.. Аказын сбазҵаар сҭахын, аха ишысҳәара
сыздырам.
– Изакәызеишь, сыхаара?
– Ҳм... Ани, баб иоума?
Аҭак имҭакәа дааччан, – узазҵаазеишь?.. – лҳәеит
лҽааргызмалшәа лара...
Асофаҿ рыбжьы анаалаҳа, днеины ашә аалыртит. Аԥшәма
дишьҭагыланы дааиуан асас ҷкәын. Ишшаԥасалаха, иҟәашӡа
ашьҭахьтәи ашьапы икын. Хаҵеи ԥҳәыси уи ааимырхын,
амаҵурҭаҿы инаганы, иааныжьны иаахынҳәит.
– Унаҳадтәаланы акы унамыцҳауа, Сандрик... – иҳәеит
аԥшәма иҭыԥаҿы длатәан.
– Ӡык унапы инақәуҭәар? – инаидылҵеит аԥшәмаԥҳәысгьы.
– Маҷк аҟара сыццакуеит. Ақыҭаҿынӡагьы сҩабжьысроуп,
аагатәқәак сымоуп... Насгьы, ана сашьак дысзыԥшуп...
– Арахь уааи ҳәа иоумҳәои, нас.
– Мамоу, амҩа ҳамоуп...
– Нас ус акәзар, дааҳақәныҳәааит. – афырџьан иара
иахь иналырхеит Шьарда.
– Уи иқәнагоу сара издыруеит, – иҳәан, ахпыҿ нарҭәны
инаидигалеит.
Аныҳәа нарыдныҳәаланы, гәабзиара-хабзиара нарзеиӷьашьа
ашәымҭаказы инҭаирпҟеит. Хыжәлакгьы днацҳан
«Абзиараз» ҳәа нараҳәаны дцеит.
Рцәажәатә Сандра ирымхны игазшәа, еихәылаӡырҩуа
краамҭа итәан. Рнапқәа неилыршь-ааилыршьуан. Зныкыршәа
Назыр иаԥхьа иқәгылаз аӡы днахәан, ҿааиҭит:
– Шьарда фырџьанк лҳаркыр?
Аԥшәма ақәҿимҭит уи ииҳәаз.
– Крамоума фырџьанк лжәыр?
«Изакәызеи дызҿу, иаха лывараҿы диазшәа лыхьӡ
ааҭырҟьаны ишԥеиҳәауеи?..» – иџьашьашәа дназхәыцит
Зиа дахьтәаз, ишигәамԥхазгьы ихаҿы иааныԥшит. Аха нас
иҽаамариашашәа даацәажәеит.
– Иамоузеи, акымзаракгьы амаӡам... лара илҭахызар,
илжәааит фырџьанк.
Назыр лара лахь инаирхаз афырџьан ааимылхын,
лқьышәқәа нҭлырқәацәааит:
– Ҽаанбзиала анцәа шәнаишьҭааит. Уара ҳасас ҷкәын
иузеиӷьасшьоит зеиӷьаҭам анасыԥи аԥсынҵри... Ани
ԥыхьатәи аҩыза ҽазны ианудызбала...
– Аҷкәынра аҟажара уадаҩуп, ишԥаҟауҵо...
– Аиеи, ари исалҳәаҵәҟьон, еисрак уалашәазаарын...
Ирҭахызиз мшәан, урҭ аҷкәынцәа?
– Ирҭаху даргьы ирыздыруам.
– Саргьы исықәшәеит, аха даргьы акькьыҳәа ишәаҳәо
изымцеит ҳәа ауп ишыздыруа... – ифырџьан аақәихын
днарықәныҳәеит. – Шәҭазаара пату амазааит, иҭабуп... –
ижәны инықәиргылан, астол днахыҵит.
Аԥшәмацәа рысас хәыҷы ҳаҭыр иқәҵо днаскьаргеит.
Амӡырхаҿы «бзиала» ҳәа раҳәаны иуардын днақәԥалан,
агәашә дынҭыҵит...
Ииасит аӡын. Аҳәсҭақәа рҿы абҳәақәа рхышәҭқәа каҩҩы
акаԥсара иаҿын. Ацақәа, атамақәа рымахәқәа еиуеиԥшым
ԥштәхкыла еилаӡҩауа улаԥш иҵашәон: алилаԥштәы, аҩеижь,
ашкәакәа... Гәырӷьаран, лахҿыхран зехьынџьара. «Лаҟ-ҩаҟ,
хьи, оҳоу...» – абжьқәа ааҩуан аҳәысҭақәа рҿынтә. «Кәу-кәу, кәу-кәу...» – иуаҳауан абна ҵкаррахьтә шьыжьла. Амхы
лауҵаанӡа акәукәу абжьы гар, уаҟаҭәеит, анхараҿ ухирхом,
уманшәалахом ҳәа ирыԥхьаӡон. Назыр уи аганахьала
ҽԥныҳәа иуҭо дыҟамызт, идгьылқәа цәаӷәаны ишьҭан,
аԥасақәагьы лаҵаны иман рбаҳча акалҭаҿы. «Кәу-кәу, кәукәу...»
Баџьгәыр акәукәубжьы илымҳа ишынҭасыз еиԥшҵәҟьа,
амӡырха агәҭахьы днаскьаны ақәҿиҭуеит: «усҟаҭәеит,
усҟаҭәеит!..»
Абас уи анақәҿиҭлак, иаҳаз ацәымӷхазшәа, аҵла
инықәԥрааны ицон, аха такәы анаабжьыслак, харантәи
иаауан дырҩегьых абжьы ҭааӡа: кәу-кәу, кәу-кәу!..
– Ее, нан, анхараха ҳахьцогьы сҭахӡам, аха днахәашьым-даахәашьым. Дангылалак џьара даауҿаҳар,
бласы илыхәаурԥшуеи?.. – лшьаҵатәқәа ашыҩ-шыҩҳәа
иаарыцқьаны, газеҭ ԥжәахак инылаҳәаны абагьыр ахы
инықәылҵеит, лҵаркьаԥқәа аалышьхыршәшәаны еимаа
ласқәак налышьалҵеит. Ага данлеилак илыԥсахуазар
акәыхарын.
– Сынтәа хар ҳамаӡам, ҵыԥх уажәааны ибгәалашәоу,
буҭрақәа баҳаны ҳахысхьан ауп, ҳадгьылқәа цәаӷәамызт,
арха акәзар, ус ишьҭан.
– Ҵыԥх уажәааны ҟаҵа ҳамамызт ҳәа ҳаԥшны ҳтәар
ҟалома, нан... уахь хаихалароуп, аӡахәақәа ршьапҭыԥқәа
ҽатәуп, аха-ӡахәақәа ракәзар, аҳаскьын рыҵиааит уажәнатә.
– Сара ашкол аҿынтә саахынҳәыр салагоит, нас шәаргьы
шәсыхьӡозар акәхап, – иҳәеит абагьыр зҽадҵашәа игылаз
Баџьгәыр.
Кына уажәшьҭа дмазеин, дыззыԥшыз Назыр иакәын,
чмазаҩбара ҳәа Бзыԥынӡа ицон, ичмазаҩызгьы лҭаца
лакәын – лашьа иԥҳәыс.
Лжакет лышәҵауа аҩны абарҵаҿы асаркьаԥҽыха икыдыз
данԥшылон. Лхы налҳәан, лшифон касы налхалыршәит.
– Саб Кәанаҭа уиҩызахеитеи, убаашәит, уаач-аачо,
уалгарауазеи. Заа ҳцап шысҳәоз, амра ҳацәхалеит.
Убри аамҭазы Назыр иҽеилаҳәаны асоф даақәгылеит,
икостиум инапаҿы икны.
– Скостиум шьҭысхрыма? Шоурахоит, излазбо ала, иахьа...
– Иԥхашьарами, нан, акы хәхәаӡа иушәымкәа, ухәыҷу
џьушьома уажәшьҭа…
Икостиум ижәҩахыр инҭаирԥан, длалбааит ҵаҟа. Агәашә
ианҭыҵ, иан илкыз асумка аалымихит.
Назыр иан «Асоиузтранс» (усҟан ус иашьҭан) ашәаҿы
дааныжьны, еиқәба-еиқәыԥсы, иҟәындҟәындуа еилагылаз
апассаџьырцәа дынрылагылт. Абилеҭҭирҭа ахышә
аԥхьа жәаҩык раҟара ауаа гылан, акьазу аҿы аҭыԥ
ааникылт иаргьы. Хаҵак, амашьынарныҟәаҩцәа дреиуоуп
иҳәартә, ихыжәҩабжь днықәԥшит, уи ԥҳәыск длацәажәон,
қьаадқәакгьы инапаҿы икын. Арахь иара иахь данааҳә,
дауимдырхуаз. Шьардараа рҿы даныҟаз иибаз иакәын… Ихы
иирдырыц иҿынеихан, аха илахь еиқәны, игәы алаҟамкәа
даниба, ашырҳәа даахынҳәит.
«Џьара гәыбӷанк ирҭоу…» – даахәыцит иара.
– Ԥсырӡхаҟа ицауа ӡәыр шәыҟазар? Ҩбаҟа ҭыԥ сымоуп,
– иҳәеит Сандра, еилаӷәаа еилагылаз апассаџьырцәа
рахь
ихы рханы.
Ԥҳәыск лшьамсиа лшәыра инадкыланы икны, лхы
еилажәжәа-еилаԥԥшәа, дхыгә-хыгуа уахь лҿыналхеит.
– Сара сцоит Ԥсырӡхаҟа, – лҳәеит данааидгыла.
– Бзиами, нас. Уаҳа ӡәыр дыҟоума? Ԥсырӡха, Ԥсырӡха…
– ҿааиҭит абжьааԥны ишидырлац еиԥш, ибжьы ларҟәны.
Аха уаҳа аӡәгьы анақәҿимҭ, ани аԥҳәыси иареи еиманы
индәылҵит. Сандра имашьына акабина дынҭатәан,
аус
аирун, аҵықьҳәа илеимса-ҩеимсан, ажжы ахга инадҵит.
Абжаҩык абилеҭ ргахьан, хәҩык раҟара ракәын инханы
иҟаз, иара ишьҭахьгьы ԥҳәыск, ӡӷаб хәыҷык лнапы кны
дгылан, лԥынҵа хашәшәала, акан лҿаҳәҳәы. Лыблақәа жәҩан
ԥштәылан, иҭбааӡа, лыџьымшьқәа аԥшьын, аха икахәхәа,
иԥшӡаӡа икыдын.
«Зегь акоуп дыԥшӡоуп. Дхәыҷыми, анцәа днеигӡааит
» –
дынлықәныҳәеиг гәаныла.
«Гәазанакьи, гәазанакьи», – ҳәа аӡәы ибжьы нхарззала,
ҵаҟатәи ашәала арахь дааҩналеит.
Каҵкәырк инапы ихшьын акасыш ахаршәны. Ҩбаҟа-хԥаҟа
какан рыц злаҵаны, иҟаҵаз аконфеҭқәа ақьаад шкәакәа
илаҳәаны икын.
«Гәазанакьи гәазанакьи...»
– Зыӡбахә иҳәауа закәызеи, нан? – лыбжьы наиқәлыргеит
лыҷкәын, ашәваз зҽадкылашәа игылаз Қына.
– Иаасхәоит, нас иббап, – иҳәан, ҟәрышьқәак уи
инапы инаниԥсалан ҩбаҟа ааимихит, зегь раԥхьаӡа Назыр
илаԥш иҵашәаз иԥынҵа ауп. Ихҿыҿӡа, иҭаҩаҿа-ҭаҩаҿаӡа,
ашьамашәыга ақәҭәоушәа иҟаԥшьӡа иҟан...
Аҩнуҵҟантә ԥҳәыск даадәылҵит атранспорт усзуҩцәа
рформа лышәҵаны. Ақә ҳаракны, ахылԥа хәаԥшшәыла
илхаз
иаҵубаауан агәырҩа зхыз лыбла хьаԥшшәылақәа.
Ани аконфеҭҭыҩ дырҩегьых «гәазанакьи, гәазанакьи»
ҳәа ҿааиҭит.
– Убжьы схы иалаӡом, наҟ удәылҵны уца, уаҳа ҭыԥ
ыҟамшәа иахьуҭиша... – дыниҵаҟьеит лара.
Егьи аҭак ҳәа уаҳа акгьы лымҭаӡакәа, акамбашь мхҭала
еиԥш ихы раҳаны дындәылҵит. Астанциа данааваҵәи, абгыӡ
еиԥш деиҭаҟааит: «Гәазанакьи, гәазанакьи.»
– Уара, иҟалаз уаҳама? – ҿааиҭит илақәа шаҟь-шаҟьо
аҩсҭаацәа ихарԥашәа иааивалаз игәылаҷкәын Баӷыр.
– Иҟалазеи уара?
– Длеит.
– Дарбану илеиз?
Егьи наҟ дандәылҵуаз, арахь дхьаҳәшәа ак иҳәеит, аха
Назыр изеилымкааит.
Акасса ахышә данаадгыла абилеҭҭыҩ дналҿаԥшит,
дидыруан, ожәраанӡагьы дибахьан, ԥҳәыс лахҿыхк лакәын,
аха уажәы даараӡа лылахь еиқәын...
Гагратәи амашьынаҿы Бзыԥынӡа ҩ-билеҭк днарыҳәан,
аҟәрышьқәагьы уахь лаԥхьаҟа инықәиԥсеит.
– Зегь акоуп ахәԥса Гагранӡа ишәатәуп, – лҳәан, лчабра
иҭчаа иҟаз лыбла инхылшьылеит лара.
– Билеҭк шаҟа ишәкуазеи? – дҵааит Назыр.
– Быжь-мааҭк...
Абилеҭқәеи аԥара ҿырпы илҭази еидкыланы иџьыба
иҭаҵо, дынлазҵааит акассирԥҳәыс:
– Цәгьарак ҟамлазааит... Зегь шәылахь еиқәуп, излазбо
ала?
– Иуҵаашьозеи, Назырхеит, ҳаиҳабы дымԥси…
– Ишԥа, Зиа дыԥсну?
– Аиеи, ыҳа-ҳа, – лҳәан, инеималҭәан, аҵәыуара
дналагеит.
– Иҟалазеи, анасыԥда?
– Игәыла Банџьеи иареи анард иасуа асофаҿы иштәаз,
игәы акы ныҵалан, иара убри акәыхеит... – дырҩегьых
даақьыпшәышәит. – «Скораиа помошь» ахь ателефон иасит,
аха изуҭахузеи, аҳақьым даанӡа иԥсы ихыҵхьан. Ԥҳәыс ҿак
диднагалан, убрыгьы акгьы лықәмызт.
– Ианба, ари ҟалеижьҭеи акырҵуоу?..
– Жәацы анышә дарҭагәышьеит. Ҳара ҳзын даара
дыбзиан, иҩызагьы дҳаураны ҳаҟоума!..
– Шьҭа иазхоуп, ара ҳаргьы ҳаҟоуп, – лгәы намӡо, лхы намӡо
даацәажәеит ахәыҷы дызманы ишьҭахь игылаз аԥҳәыс.
– Саҭашәымҵан, аума ҟалазаап, – иҳәан, ԥшьаала
днадҵит ахышә.
– Еиҳаугьы ԥсуеит, аха акгьы ҟамлеит... Ауаа нхоит,
инҵуеит.
– Ҳчафара аҵыхәа ԥҵәеит ауаҳҳәах, аха дуаҩымзи...
– Ахшыҩрҵага ажәақәа саҳар аҩ сыҵалоит... – лҳәеит
лҿы хьжәарӡа уи аԥҳәыс.
Назыр, ауразоуроу лаԥшыла дааимидан, ибасҳәарызеи
иҳәарашәа, наҟ дындәылҵит.
Иан лыжәҩа даҵагыланы еицны рҿынархеит амашьына
ашҟа. Уи аш хыб ақәырҟьа аладахьшәа игылан.
– Реиҳабы дыԥсызаап, рыцҳа.
– Реиҳабы. Зиау?
– Аиеи.
– Ыу... – лнацәкьарақәа лӡамҩа инахьылшьшәа
ааҟалҵеит.
– Дыржхьазаап...
– Шьахәуп, аха ҳара ишԥаҳмаҳаи, Аԥсны ҳалганы
ҳаҟазшәа.
Инеины амашьынаҿы рҭыԥ аалхны инатәеит.
Ани аԥеи Бзыԥан ачымазаҩ дбаны ихынҳәны ианаауаз
иныдгылеит Шьарда лҿы. Кына, уи лхаҵеи лареи аԥсшәа
рзеилан ауп, уаҳа еиуара-еигәыцхәра ҳәа акгьы рыбжьамызт.
Џьара ианцо, абилеҭқәа рылхраҿы дрыцхраауан, уи лыдагьы
рқыҭа аҿынтә аӡәы дибар, ҷыдала хшыҩзышьҭра риҭон. Лара
уеизгьы-уеизгьы дышшылара снеиҵәҟьап ҳәагьы дыҟамызт,
аха лыҷкәын сымнеир ҽшьроуп исықәу аниҳәа, дныжьны
дызцомызт, иеицны инеит. Ашҭа иахьынҭалаз, ҳәсақәак
аарԥылеит. Ашьҭахь излеилылкааз ала, аӡәы лаҳәшьаԥҳа
лакәын, егьи гәылаԥҳәысын.
– Шьарда анышәынҭра рыцҳа аҿынӡа дцан, шьҭа даауазар
акәхап, – лҳәеит аеҳәшьаԥҳа.
Амҿы ҭитә анааига, иахьақәихыз амжәа игылаз
аҟәардәқәа инарықәҭәеит.
Аҩны ашьҭахьала амшын уажәы-уажәы «чхьарԥ» аргон,
уарлашәарла ргәашә илгаз амҩала иниасуан амашьынақәа.
Аестакада аҟынӡа имнаӡацт шуҳәауа, «ҟыж-ҟыж» ҳәа рсигнал
быжьқәа ааҩуан.
Абра иааицәажәозар аҟарагьы мҵыцкәа, иааит изызԥшызгьы.
Жәытәтәи москвичк ргәашә аҿаԥхьа иаагылан,
иааҭыҵит Шьардеи даҽа ҳәсақәаки. Шьарда
еиқәаҵәа
маҭәала деилаҳәан, лшифон касы илхаз, лыжәҩахыр гьежь
ианнықәшәалак дҩаханы иаалырҽеиуан.
Ашәы иагәылибаауаз лхаҿы, еснагь аччараеи ахәмарреи
зныԥшуаз лахьеиқәроуп уажәы иану. Аха лыԥшӡареи
лыгәкреи еиҳагьы иалкааны иубон. Ахьааи алаӷырӡи наҟ
ирыҵарӡ иԥхон лыбла гәыҿкаагақәа.
«Лхаҿы ишԥанаало лкасы аԥшшәахәы (сҿы иҭамӡара
анцәа исумырҳәан), акасы – аҭаца илхадыршәуа, акасы
– ашәы шьҭызхуа аҳәса ирхарҵауа…» – игәы дынҭацәажәеит
Назыр.
– Нан, Зиа бзиахә дуӡӡа… Макьана аԥсра абаихәҭаз, – лҿы наҟ
зымҩа инарҳәны лхысга нацәа лқьышә ашьҭа иадкылашәа
дцәажәон Кына, – аԥсра мыжда уаҩ деилызымхуа…
– Сгәы иалсит, – иҳәеит Назыргьы.
Инҭырҵааит иҟалаз шыҟалаз раҳарц рҭахны.
– Аусураҿынтә дааит хәыҷык илахь еиқәны. Усгьы угәы
ԥызжәаша ауп еснагь иуаҳауа, иара амалагьы ауаҩы уашәшәыра
замана. Аҽны зегь ҟалон усгьы. «Асоиузтранс» иатәыз
машьынак шҩеиуаз Ешыра, ани «Анхәа лыбз» ҳәа иахьашьҭоу
ихышәҭит, ииашоуп, ԥсҭбара ҟамлеит, аха апассаџьырцәа
рхы изамыхәо шьоук Ԥсырӡха иргеит, ҽашьоукы – Аҟәаҟа…
Даҽа машьынак аҿы хәҩык апассаџьырцәа билеҭда ишҭаз
иркызаап, ацҭәы алырхит убрыгьы, ахалтура ҟаиҵон рҳәеит
амашьынаныҟәцаҩ. Ҽакгьы Аԥшьдәаны ишлеиуаз, агьежь
аҵшәазаап… Ҳара ҳзакәын зегь зыҟалоз… – Назыр иахь
днаԥшны, даақьыпшәыпит лара.
– Урҭқәа зегьы ауаҩы игәы иаимырсроуп, аха иауоу? –
Шьарда дналзыԥшшәа ааҟалҵеит Кына. – Ана ак ҟалоит, ара
ак ҟалоит, зегь уҽрылганы узлатәои?...
– Абра итәаны анард иасуан Банџьеи иареи. Сгәы
аасхасыршҭып имҳәеи, игәы ихаиршҭуаз џьишьеит. «Аӡы аага,
аӡы», ибжьы слымҳа инҭасит Банџьа, сара рхәы ныҟасҵап ҳәа
амаҵурҭа сыҩнан, аӡы сыманы санааи, изжәуаз дабаҟахыз...
Абас ҳлеиқәыбга ҳцеит.
– Сара анышәахә, уаҳа илзамуӡеитеи, – ацәажәара
дналагеит лан лаҳәшьа, – дшыхәыҷыз аҭаацәара даланагалт,
арык ирыԥсаз иакәымзи лхаҵа хәыҷы, Рамшьыхә Абзенба
Дырмит-иԥа, хымызгьы еидымхалеит,
аибашьра анҵәамҭазы
аррахь дырган, уаҳа ихабарк ааҟамлаӡеит. Аҵыхәтәан,
ашәҟәеиқәаҵәа ааит Бер¬лин азааигәара дҭахеит ҳәа.
– Изаҭахузеи абасҟак аҭоурыхқәа реиҭаҳәара, – лҳәеит
уи лыԥҳа, Шьарда лнаҩсшәа итәаз.
– Бара баагылишь, џьыбышьҭ, сахьгәаҟуа ак сҳәоит, –
иналаҽԥнылҳәеит лыԥҳа. – Ҳгәы алаҳҟычуеит, бан рыцха... –
ԥыҭраамҭактәи рҿымҭра ашьҭахь дырҩегьых деиҭаналгеит:
– Ари ахәаша, уажә дызднагалаз, лаҵкысгьы хараӡа деиҳан,
аха дныҟәигап, лҭаацәагьы днархылаԥшып ҳамҳәаз...
Убраагьы ишыббо ҳааиқәыбгеит.
– Макьана дыӡӷабуп, разҟык анцәа илиҭааит, – лҳәеит
Қына агылара лҽазкуа,
– Џьара какалк шәкыр, инхышәҭәалар ихьӡала? – акы
инацҳарц лҭахны даацәажәеит аԥшәмаԥҳәыс.
– Мамоу, нан, харантә ҳаама, уажәыҵәҟьа аҩны ҳҩеиуеитеи.
– Аԥхьа Шьарда даагәыдылкылт, нас егьырҭ...
– Аринахыс абзиаразы шәашҭа уаҩ дҭалааит, нан... – Қына
лкасы рҽеиуа даагылеит.
Назыр уаҳа акгьы имҳәеит. Шьарда лаԥшыла дааимидан,
дналеихырхәан, иан дынлышьҭалт...
Назыр агаҟа данцоз аконтораҿы дныдгылеит.
Аҵыхәтәантәи аквартал азы аҳасабырба риҭараны дыҟан.
Ахантәаҩы ишә аркын, дыҟаӡамызт, аҿаԥхьаҟа ашә
ааҵраашәа аҳасабеилыргаҩцәа ахьтәаз ахь днаԥшын, уаҩ
димбеит. Рыԥсшьара сақәшәазаап ааигәахәт иара.
– Макьана иҟаломашь арҭ аԥшәмацәа? – дынлазҵааит
иҩхашәалаз аӡӷаб ҵәрышкәа.
– Иабоушьҭуа, уажәыҵәҟьа иааиуеит, – аҭак наилҭан,
ашыр-шырҳәа луада дныҩналт.
– Сотчиотқәа нарысҭап ҳәа акәын, – иҳәеит ашә
днылагылан иара.
– Сара сахьшәыхәо крыҟазар?
– Мамоу, усгьы избароуп, сааԥшуеит...
Ашьҭахь дналбаан, аусҳәарҭахь иҿынеихеит. Иан лпенсиа
дазҵаарц, днаԥшы-ааԥшын, убраагьы аӡәгьы димбеит. Арахь
шьҭыбжьқәак иаҳауашәа дыҟоуп, аха иахьынтәааҩуа издыруам.
Ақыҭсовет ахантәаҩы икабинет аркын, амаӡаныҟәгаҩ дахьтәаз
ашә ҟьаҟьаӡа иаартын, ԥсы зхоу уаҩ дыҩнаршәымызт, иккаӡа
иҭацәын. Дааҭгылан дӡырҩит, ԥыхьа иаҳауаз ашьҭыбжьқәа
уажәы иаҳа иааигәаны илымҳа инҭасит... Аклуб ахь дыҩхалеит,
ашә аԥхьаҵәҟьа, арымарахьала, икыдын акультура-массатә
усмҩаԥгатәқәа зныз аплан. Илаԥш нахигеит: 1. Амза 15 –
Ашәаҳәареи акәашареи рансамбль ақәгылара. 2. Амза 21
– акинофильм «Ҟәбантәи аказакцәа». З. Амза 29 – алекциа
«Арыжәтә џьбара ауаҩы игәабзиара ишаԥырхагоу...»
Илымҳа ашә инадҵан днаӡырҩын, ажәа еимаркуеит
уҳәаратәы шьоукы еицәажәон.
«Арепетициа рымазар? Аха ус акыҟазар, исымдыррыз,
салрымхыцзар, рхор сахыԥхьаӡалашәа сыҟоупеи... Ашә
аҿыгә-ҿыгәҳәа днасит иҟоу еиликаарц азы, азныказ
иааҭынчрахеит, – «Уарбану?» – аҩнуҵҟантә аӡә ибжьы
хьырвырӡа иаагеит.
– Сара соуп... Назыр.
Ашә иагәылаз ачҭа аҷҷа аагәылгеит, ацаԥха нагәылаҵәизар
акәхап. Ианаат, дбыруа иаԥхьа даагылеит
Ҷаҷырбеи Қәтаԥшьба.
– Бзиала уаабеит, – иҳәахт дыбзоушәа, ажәытә нышәынҭра
еиԥш иӡамҩақәа ҭаҽылаӡа.
Ашә данынхыҵ аӷьфҩы леиҿачит Назыр. Асцена
ахьаанҵәауа апартер ала, аԥенџьыр аҵаҟа аҟәардә лаҟә
иқәтәаз абухгалтериа аҳасабеилыргаҩ Гулик Наурба
илаԥш ниқәшәеит, уи иҿаԥхьаҟа итәан аклуб аиҳабы
Леуан
Надариа, Митка-Фитиль ҳәа хьыӡшьараны измаз.
– Сан лпенсиа азы сынудҵаалап сгәахәын, ара санааих...
– Уи макьана имааӡацт, хьаас изыҟашәҵозеи, ишааиз
еиԥшҵәҟьа адырра шәысҭоит, мамзаргьы сара илазгоит.
«Сара илазгоит» аниҳәа, уи иаанагоз еилкаан... Аус анҵәамҭазшәа
ипапка иҩыҵыршьшьы днарылсуан... Ахәылбыҽха
ишьапқәа еишькласуа, дшәаҳәауа аҩныҟа дцон.
– Уааи арахь, – иҳәахт, ашьтәақәа рхы еиҟәырԥа
ирыдтәалоу џьушьап.
Назыр иахьақәшәалакгьы изжәуа, инкыдҳалауа идәықәыз
дреиуамызт. Аха убраҟа еидибалаз ааџьашьашәа:
днеины
рывараҿы днатәеит.
– О, сашьа Назыр, усымбеижьҭеи, уабаҟоу?.. Иаҳҳәеит ҳәа
аусура уҽоуҭаӡеит зынӡа, – еилаҵәԥсы анашарҵәы иикыз
иҿы инҭеигәан, дааҿрамтәит Митка.
– Сара ара сыҟоуп, аха абри уара уабаҟоу Фитиль,
сшеилахоу удыруандаз...
– Иануҭаху азын смазеиуп... – игәыбжьынацәа инацәхыԥ
инаҿаршәны иааиԥирҟьан, ихәда днаҵасын, – ари уауазар...
– Ҟоҳ, уанаџьалбеит, ҳахҵәаӡеит ҳәа уаҳау?.. – даахәыцхәыцын инациҵеит: – узхара ҳаԥшаауеит иахьыҟазаалакгьы.
Уажәгьы узымгозиз...
– Уажәтәиала аха сымаӡам, уажәы ара сыҟоуп, нас
аԥсшьара сҭахуп. Схы џьара инықәсҵароуп.
– Иаба, уара? – дааӷьаҵәыӷьаҵәит Леиуан. – Араҟа
мамоу...
– Уара, ари иҭыԥ ихаҭа иԥшаауеит, уара хьаас изукыз
сыздырам акәымзар...
Рыгәҭаҿы аҟәардә игылаз газеҭ ԥжәахак аҵаршәны
иқәуп цыца хыки џьымшь хҵәахақәаки, урҭ ирываршәуп
ашша алӷӷа колбаскгьы.
– Ҳҩынаҳа уабаҟоу? – даанаԥшы-ааԥшит Ҷаҷырбеи.
– Ара сыҟами, – иҳәан, Гулик иҟәардә аҵаҟантә
иаацәыригеит иԥаҭлыка ахәцә ианкны, инапы ҵыс-ҵысуа
аҵәцақәа инарҭеиҭәеит. Аӡәы итәы еиҳамкәа, аӡәы итәы
еиҵамкәа, еиҟараны инарзишеит иара.
– Уаргьы ак ҳзукыр, – иҳәеит Гулик ганха дыԥшуашәа.
– Сара абыржәы агаҟа схы хоуп, аиуа агьама збар, зегь
акоуп ирымдырыр ҟалаӡом. Акыс, еиҳабык иҿы снеирцоуп,
уск сашьҭоуп, исыдшәымцалан, исзыжәуам.
– Убас иагьа иҟазаргьы... – инидицалеит Гулик. – Уусқәа
маншәалоуп ҳәа ауп ишаадыруа.
– Иарбан зыӡбахә умоу?
– Аипподром акәым, ҳәарада, афермаҿы аӡнагароуп
сызҿу.
– Аиеи, аԥара азоурыжьуазаап, ашәҟәы аан, Қәыџьмахан
иҿы иҟоуп ҳәа саҳауеит.
– Уи иагьа игәы иаахәап, – иҿыҵа аӡы аауа, иҟабзҟабзуа
иикыз иаҵәца дылҭаԥшит Леиуан Надариа.
– Игәы изамыхәарызеи, сеидру, ибзиахаргьы – иара,
ицәгьахаргьы – иара, – инаиаҭикит Назыр.
– Ну, поехали ребиата... – али-ԥси рыбжьара илаихәылаирпҟан,
иаҵәца инапсыргәыҵа инықәиркәашеит Леиуан.
Егьырҭгьы иаҿыгәҳәааӡаны иҟазшәа, ажәакгьы
ахымҳәааӡакәа иржәит. Нас рнапқәа ҵысуа, рыхқәа ҵысуа,
арҵәы рымпыҵыкәкәа акы инацҳаит. Митка аколбас хҵәаха
шеибгаз иҿы иҭарԥаны дахон.
– Ҳаргьы хәыҷык ааҳауҭар, изакәызеи узҿу? – игәы
ааизԥжәеит Ҷаҷырбеи.
Егьи, ашша импыҵаҵәҵәа, ҽыҭк аамижәан, маҷк наииҭеит,
иф, агага уфааит иҳәарашәа.
– Гәаҟрас ишәымоу сзеилкаауам, иҟалазеи, ишәыхьзеи?
– хрыжь-хрыжь даацәажәеит Назыр, – ас уаҩы
ибахьоу, шәыкҿеибагәаны, ҳаӷиҭа ҳанҵәарамза гылеит ҳәа
шәаҳазшәа? – инапы Митка инаиқәикын, инациҵеит, – ари
итәы усгьы еилкаауп, аха шәара ишәыхьи? Чмазароуп – уаҳа
акгьы сзақәҵом сара.
– Акымзаракгьы ҳмыхьӡеит, – даацәажәеит Ҷаҷырбеи,
– бзиа иаабоит иара нҵәаныцқьа... Убри ауп, и все.
– Назыр бзиа, абас шԥоуҳәауеи, – ирҵәы иикыз иҿы
инҭеиҟаҟеит Митка. – Апахмелиагьы ҟаумҵар ауама,
аҽнынтәарак угәы хәашьӡа адәы уқәызаауеит.
– Ухшыҩ агоит ашәикка, уара...
– Ахшыҩ? Ҳа-ҳа-ҳа... – изысҭахузеи сара ахшыҩ? Уара
ухшыҩ, ари ихшыҩ... – иҩызцәа инапы рықәкуа ацәажәара
даҿын Митка, – дара ракәым, саргьы исызхоит. Са сзын
ихәыцуа шыҟоу, са сызхәыцрызеи?..
Итәақәаз ааибарччеит. Аҵыхәтәаны аԥаҭлика иҭаханы
иҟаз ахәыҷгьы неихшаны иржәит.
– Сара ахшыҩ шәсырҵом, аха ҳабакылнагои абри?
Ԥыхьагьы иржәуан, иахьагьы иржәуеит... Аха хык амазар
ауми...
– Ахы? – дааччеит Митка. Ихы инапы наниҟьан: – Зынӡак
иҭыкәкәаӡеит ҳәа угәы иаанагома?
– Анцәа иуҟәихааит, иууазеи?.. Ухы шԥаҭыкәкәоз, абзиа
хәыҷ уоупеи...
– Усхыччоит, ыы?
– Сызбаухыччо? Сара исҳәарц исҭаху умбо Митка.
Қьафшақә еидтәалон, еицәажәон, ажәабжьқәа еибырҳәон,
ашәа ыҟан, акәашара ыҟан...
– Уара, абри избауа ҳаимыркәашар иуам, ашәак
аацәыржәгеи Ҷаҷырбеи, – ажәытә рбаӷь еиԥш, ибжьы ҭыҟҟа
даацәажәеит Гулик.
– Аиеи, убри акәын иҳагыз, – иааигәамԥхеит Ҷаҷырбеи.
– Избан? Изыҟамлозеишь ҳкәашар? Уас, уара, уас... –
инапы еинҟьо, дшьаҵаркьыԥо даақәгьежьааит Леиуан.
– Ух, ацәа шәцәахааит, ажьы шәыжьхааит... – дгәааны
дҩагылеит Назыр.
– Ҳцалапишь ҳшеибгақәоу... – иҳәан Ҷаҷырбеи,
ирцәынхаз «рцыфа» қьаадк инылаҳәашәа Митка инаииркын,
аҟәардә иқәшыз аџьыкӡырӡ наҟ инықәиҟьеит,
нас,
еибарҳәаго индәылҵын, дасу рҭыԥқәа рахь рҿынархеит.
Леиуан иҩызцәа анындәылҵ, ашә аркны даахынҳәын,
асценахь дыҩхалан, акәакьҭахьшәа уарҳалк нкаршәны
днышьҭалеит...
Гулики Назыри аӷдымдыҳәа еицәажәауа аконторахь
ианыҩхалоз, Миткагьы уаҳа злоу иԥсра убеит иҳәарашәа,
уажәы-уажәы дынцәыҵаххуа, ихы дакапануа аусҳәарҭа
анаҩсан иҟаз афасара дылцәыҵашьшьит...
Назыр абухгалтериаҿы иаҳасабырба анриҭоз, иҭыршәшәааны
зегьы иразҵаауан, иагьиарҳәеит, ахш аҳәынҭқарра
архәҳараҿы акварталтә план шымнаӡаз, ишагхаз.
– Уара, шәнеины ижәбарауазеи ҽнак, рҳәарақәа дара
ираҟароуп, ирымҵып зышәгәахәуазеи.
– Зегь акоуп аплан нагӡатәуп, – ибз иҿы иҭарбылгьо
даацәажәеит Гулик.
– Уаргьы ак сҳәоит ҳәа уаҿыхуп, аныԥснах уҿасааит, ааи!
Гулик ицәа дынҭыҟәрит, садызцалазеи, аф сысааит
иҳәарашәа.
Қәыџьмахан иҿы даннеигьы, дцо-даауа аплан атәакәын
дызлацәажәоз, еибыҳәаны иҟазшәа.
– Аплан иагхар руам, ҳаиҳәҭаххаа ҳҭаркуеит зегьы.
– Инасыгӡоит сара аплан, аха ахаҭабзиара иагхоит... –
Деилашәа-еилыҵуа, Назыр дизԥшуан аиҳабы. Ишидырлац
еиԥш, ҵаҟатәи иқьышә хьырҵәыжшәа даацәажәеит
аҵыхәтәаны:
– Ҳәарада, ахаҭабзиара ыҟазароуп, аха аплан
ианагхалак...
– Ҳаҵаҟа иҟоу аӡыхь амамбацт, убри ҳхы иаҳмырхәозар,
уаҳа сыздырам иҟасҵара...
– Уи аума, ани аума, – са исыздырам ишыҟашәҵо, аплан
неироуп... Уара ахаҭабзиара уашьҭаз, сара – аплан зааумгазеи
ҳәа раикомаа сықәцаланы срымазаап,
исацәҳалап. Егьырҭ
ҳапланқәа рҿы ма ҳабзиандаз!.. Жәаха акәтаӷь азы санырк,
иабаазгоз, аԥара наганы инарысҭеит. Абас ауп ишыҟоу
аусқәа, – иҳәан, ижәҩахырқәа
ҩышьҭыхшәа инапқәа
неивигеит. Дызхатәаз
астол амгәа қьаад еицарсак ааҭигеит,
– иуаҳахьазар акәхап Араинагӡком аҿынтә ашәҟәы ҳауит,
афермаҿы аӡы аҩагаразы иаҭаху аԥара шазоурыжьыз ала.
Уажәы кридит ҳасабла иҳарҭоит, мышкызны иҳархынҳәуазар
акәхап, З 00 нызқь мааҭ.
– Иагьмаҷӡами.
– Арахә ирыгу-ирыбзоу еиҳа иахаҵгылоит, ауаа ирҭаху
аасҭа. Аха акгьы аурым...
Аколнхара ахантәаҩы иажәа ахы ахьцоз изеилымкаауа
дыҟамызт Назыр, аха ацыфа аимҭеит, избан акәзар,
уҳәансҳәан ицәымӷын, иара иҳәалон еиԥш, аҳа ҿаломызт,
аҵәа ҿаломызт, баша аамҭа ақәӡуан ауп, уаҳа акгьы. Иҩбахаз,
дара ишырҭахыз ианыӡбаха алацәажәара заҭахызи... Аха
акзаҵәык, имҳәакәа иаанимыжьит, ихаҭа уи дшазхәыцуа
атәы. – Ҳагхаԥхақәа рацәахашт, зегьы реимҽхакра уадаҩуп,
аферма аусқәа ҳанрылгалак, ани шәгәы иҵхогьы ҳнадгылап.
– Абри шәара шьоукы ишәҭаху ада, уаҳа адунеиаҿы
акгьы ыҟаӡами? – иажәа налеиҵеит абарҭ реицәажәара
иазыӡырҩуа акәынҭхәаҿы итәаз аколнхаҩы бырг.
– Схатә уск акәны сауашьҭахыз, аӡазын хаԥсыраҵәҟьа
ҳхаагоит, шәара?.. Шәа шәышԥаҟоу аӡы азын, еиҳаракгьы
аԥхын? – инаиаҭеикит уи Назыр.
– Ыы, нас уи ҳара кыр иҳахәараны иудыруама?
– Хәыҷ-хәыҷы ишнеиуа, ҳара ҳҿынтә уахьгьы ихәныгатәуп.
– Уара упланқәа дузаап убо? – ихы ырнаашәа Назыр
длеиҿаԥшит Қәыџьмахан. Егьи аколнхаҩы акгьы ақәҿимҭит,
аха ииҳәаз «аидеиа» шигәаԥхаз ихаҿы иаанырит.
– Аганӡа слабжьысыр сҭахын, – иҳәеит Назыр,
ԥыҭраамҭактәи иҿымҭра ашьҭахь.
– Иҟалеи, бзеироума?
– Схатә уск азы сымцар ауам.
– Ҳнеицәажәар сҭахын...
– Ишуҭаху...
– Аиеи, нас, уахьцо уца, уаныхынҳәлак ҳаибабап.
Назыр агәашә дахьҭыҵыз машьынак ааиқәшәан, дақәтәаны
агаҟа дцеит.
Амашьына данаақәҵ, амҩа ацәхыԥ даваланы иҿынеихеит,
дцон уи анагӡком ахь ихы рханы. Уажәааигәа аремонт
ҟаҳҵоит ҳәа шьоук нықәлан, иқәыршә-ҵаршәны инахысит.
Аганқәа ҭаҩаҿа-маҩаҿашәа ицәықәҷҷа инашьҭын, амахәқәа
ирҿыҩҩы икаԥсоз абыӷьқәа, аҭаҭынхҵәахақәа, ақьаад
ԥжәахақәа уҳәа, иумбоз ҳәа крыҟазма уи аулицаҿы... Хыхь,
аҩбатәи аетаж аҿы дахьыҩхашәалаз, аԥхьан еиԥш уажәгьы
дааԥшит, аха еиҳа еиҳаны ԥыхьа аасҭа, избанзар, уи аппарат
аусзуҩцәа алархәны аизара мҩаԥигон.
Аҵыхәтәаны иааиуаз аҽаӡә дынханы дыҟоуп ҳәа леиҳәеит,
дыԥшит, дыԥшит, аха дандәылымҵӡа, ашә ааимԥааны
ашырҳәа дныҩналеит. Сауеи Мышә-иԥа иакәзаарын уи иҭаз,
араионтә культуратә Хан аиҳабы.
Аԥсшәақәа анааибырҳәа, дтәарц наидиҵеит.
– Уара уаҳԥырхагаӡам, уааԥшишь, – «џьара хшыҩк
узҵозаргьы уздыруам» иҳәарашәа, иблақәа аацәҟәыншьан,
днеизыԥшит.
Ахҭыгәылаҩ дзыхьӡаз Сауеи Мышә-иԥа аҵыхәтәантәи
иажәақәа роуп:
– ...Нас, снатәан изҩит, уаанӡатәи апунктқәа рахьтә
ҩбаҟа сыԥсахит, аҿыц алазгалеит...
– Иахьӡутәырц иуҭахузеи нас, уи аусумҭа?
– «Амаҵурауаҩ ихымҩаԥгашьақәак рзы аинструкциа
».
Дызусҭазаалакгьы амаҵура иалоу изы ицхыраагӡа дуны
иҟалап ҳәа сгәы иаанагоит.
– Ухы иабаҭашәеи, аллаҳ уиныҳәааит!.. – иҳәеит иқьышә
аччара ықәхх, изқәа аҟәардә иаҭашәа дахьтәаз Расим Кьыҿ-иԥа.
– Уи иара ахатәы ҭоурыхгьы амоуп. Даараӡа сазирхәыцуеит
уи атема аҵараиурҭаҿы аетика ҳзырҵоз Николаи Қырҭбаиа,
уи ашьҭахь, ҳәарада, аусураҿтәи сԥышәа...
Расим Кьыҿ-иԥа инацәкьарақәа еивҵаԥсашәа имгәацәа
инадикылан, ибжьы еиҵымхцәакәа ҭынч даацәажәеит:
– Иаҳзуҩит, уара... абас зегьы акака ҟарҵондаз... – Назыр
иахь илаԥш наиршәын, – иаҳзиҩит, – иҳәахт дырҩегьых.
– Иҩит, ыы? – изысхароузеи иҳәарашәа, иажәа
нарылеиҵеит Назыргьы.
– Абас иҟоу пату рықәҵалатәуп, ирыцхраалатәуп, –
илацәақәа еиқәԥсашәа, инапала ихахәы ӷарԥшарақәа
ԥхьаҳәауа дцәажәон Расим Кьыҿ-иԥа. – Ас акы илақәоуп
ҳәа сыҟамызт, моло¬дец, ыҟамзи... Ас еиԥш абаҩхатәрақәа
злоу аурацәаху? Унацәа харҟәало иуԥхьаӡаргьы аӡәы-ҩыџьа
роуп, уаҳа иҟада...
– Уи ауиашахым, – изымчҳакәа иажәа даԥыҩлеит Сауеи
Мышә-иԥа.
– Ишԥа? – иааицәымыӷханы днеиҿаԥшит иусзуҩ.
– Сминауаҭум... – ицламҳәа хьнырҳала ҿыцха днаԥшит.
– Шаҟа даҟьа ыҟоузеи зынӡа уи уусумҭа? – дҵааит Расим
Кьыҿ-иԥа.
– Хә-даҟьак ыҟоуп, амала ирссаны, еивҵаԥсаны иҩуп...
– Амашьынкаҿы икьыԥхьума?
– Ҳм... уи анаа...
– Ыы, икьыԥхьу, икьыԥхьму узымдырӡои, уара?.. Напыла
ицқьаны иҩызар, еиҳагьы еиӷьуп, машьынкала икьыԥхьзар
аасҭа... Машьынкак ҳамоуп аусураҿы, анбан наганы анбан
аҟәаҟәа иқәнартәоит. «Цә» акәу, «жә» акәу, мамзаргьы «шә»
акәу узымдыруа уахәаԥшла.
– Сара ашкол аҿгьы спочерк бзиан, – ибласаркьақәа
ачабрала иааирыцқьан, ибла инаиркын, иаԥхьа иқәыз
ақьаадқәа ааихирԥхьеит.
– Ахырҽхәара иҟоу зегьы иреицәоуп, шаҟа исцәымӷузеи,
– инаициҳәеит уи Расим Кьыҿ-иԥа.
– Сминауаҭум... – алашарахь ицәырҵыз ацәымсарпыл
абаӡгәырқәа реиԥш, ибла ԥыџьқәа ҵысҵысуан, ахш
иӡааишьылазшәа еимарҩызаа, иаԥшшәахәу узеилымкаауа
иҟан.
– Шаҟа пункт амоузеи ани «атрактат» иуҩыз?
– Ҩажәи хԥа пункт, ухаҵкы, Расим Кьыҿ-иԥа!
– Абри аԥхьатәиқәа, акы-ҩба уаҳзаԥхьеишь. Назыргьы
дазыӡырҩааит. Уи иахьа аферма деиҳабуп, аха уаҵәы
дзакәыхо иалудыраауазеи, мышкызны џьара ихәаргьы... –
абарҭ ажәақәа неиҳәеит, ахьаԥарч еиԥш ицәа дынҭалеит,
инапгьы ихы иаақәишьит.
«Абриала ииҳәарц ииҭахузеи? Џьара бзиарак схылҿиаарц
дашьҭоу, мамзаргьы Қәыџьмахани иареи еицәажәаны
ак
сзычаԥара иаҿу» – дхәыцуан Назыр дахьтәаз.
Сауеи Мышә-иԥа импыҵырҟәыҟә иикыз иқьаадқәа
неиқәыршьқьраан ацәажәара дналагеит:
– Ижәдыруеит, аҩызцәа, ахылаԥшыҩ ҵаҟа имашьына
аанҿасрала иалагоит иусуратә мшы. Имашьына ааныжьны
аҩада икабинет ахь даныхәно, шьапыла ауп дышцо. Убри
аҟынтә, актәи апункт абас иҟасҵеит.
І. Амашьына данааҭыҵлак, ашә иара инкыдиҵар ауеит,
аха еиҳарак арныҟәаҩ, уи лаԥшыла днаскьаго иаиркыр
хараӡа еиӷьуп. Дхьаԥшкәаԥшуашәа, дынҭаҳа-ааҭаҳауашәа
акәымкәа, иҽырҟасаны, мыцхәы дмыццакцәакәа
ашәахь
иҿынеихоит. Иидыруа аӡәы дааиԥылар, аԥхьа аԥсшәа егьи
иҳәароуп... Иҽырхьшәашәаны ихы ааирҵысуеит аҟароуп,
даагылом, инапы имихуам. Дшеилахоу дирбарц азы
иныҟәашәа инациҵоит...
II. Адкыларҭаҿы даннеилак, ари аҩбатәи апункт ауп,
ихылԥа ааихыхны иарӷьа напаҿы иааникылоит. Изԥшны итәоу
рахь дыԥшӡом, имаӡаныҟәгаҩ дыҟазар, илзеилымкаартә акы
иҳәоит, ииҭахузеишь ҳәа хьаас ишьҭылхырц азы, лҿи лнапи
еиқәԥса дтәазар аҵкыс, гәыҵхак лымазар еиҳа еиӷьми?..
Дышшаӡа икабинет дныҩналоит.
III. Шьыжьтәи иусқәа-иҳәысқәа рҭыԥ ианықәиҵалак, ауаа
идикылоит, инеиуа, усда-ҳәысда дтәоуп ҳәа агәаанагара
рмоурц азы, акы иҵәаӷәошәа, акы иҷышәуашәа
қьаадқәак
имҵазароуп, ма газеҭк дахәаԥшуазароуп, арҿиара знапы
алаку рахьтә дҟьаланы аӡә дықәнагалар, зда ҟамло ыҟаӡам,
шәҟәык хыртны, карандашьк агәылаҵашәа иаԥхьа иқәызар
зегь рыла ибыргәуп... Иааиз дыштәоу ателефон аҵәҵәабжьы
гар, иасуа дзеиԥшроу еиԥш диацәажәоит, маҵурала
иеиҳау аӡә иакәзар: «Сӡырҩуеит, еилкаауп, иҟаҵахоит...» –
абас иааркьаҿ-ркьаҿны аҭак ҟаиҵоит, мыцхәы иҳәаӡом.
Маҵурала иеиҵоу аӡә иакәзар, уеилахазар, ушьҭан сузасуеит
ҳәа иаҳәаны наҟ иқәуҵоит, иаарласны изықәҿҭтәу акакәны
иҟазар, иуы, иҟаҵа, абри аамҭазы адырра сышәҭ ҳәа ауп
иуҳәара, уаҳа акгьы.
VI. Аизараҿы унеир, ухы еснагь апрезидиум аҿы итәоу
рахь ихазароуп, гәыкԥсыкала урҭ ушырзыҟоу дурдырырц
азы, ацәажәаҩ улаԥш ихумыжьроуп, апрезидиум
аҿы атәара
уқәшәар, кәакьк алхны уахь уԥшлароуп, ахьаԥшкәаԥшра,
мшыбзиа-хәылыбзиа, ушԥаҟоу-сышԥаҟоу ара иҟалаӡом.
Аиҳабы дцәажәозар, узлатәоу еиԥш ала ухы маҷӡак инарҳәны
уӡырҩуеит...
– Убри сгәаԥхеит, аиашазы, ыҟами, – даацәажәеит Расим
Кьыҿ-иԥа, – ҳара зны армарахь итәоу аԥсшәа иаҳҳәоит, нас
– арӷьарахь итәоу... ма иаԥсахындаз, аҵындрахқәа. Аԥсшәа
зауҳәауа ҳәа ӡәыр дыҟоума, мамзаргьы...
V. Аԥшьбатәи иамадоуп, иаԥшьуп. Иаҳҳәап, апрезидиум
аҿы маҵурала уеиҳабы еснагь уарӷьарахь дыҟазароуп,
уидыӷәӷәалагьы умтәароуп, цәажәарҭахәыс думкыроуп,
аказын дуазҵаар, иааԥыҵәа-ԥыҵәҵәаны аҭак ҟауҵоит.
Ақьаад иблақәа наҟәиҭхан, азҵаара нықәиргылт, –
избан? Избан акәзар, умбо уи цәажәарҭахәыс дукыр
инаԥшуа ишакәым иухәаԥшыр ҟалоит. Амҵақьақьаҩ рҳәап,
ашәаргәында рҳәап, иузырымҳәара иҟоузеи... Афбатәи...
– Иазхоуп, – иаахиҵәеит аиҳабы. – Иара усгьы еилкаауп.
Аҽа екземплиарк умазар, саԥхьон.
– Абри ак ауп исымоу.
– Даараӡа гәалсра дус иҟасҵоит ҩ-екземплиарк ахьумам,
– иҳәеит уи ахшыҩҵак ҩбаны еилукаар ауа. ..
– Акьыԥхьразы сынрыдҵаалап сгәахәын, иамуӡаришь?
– Ари еиԥш иҟоу ахазынахә кьыԥхьтәуп ҳәарада, –
дааччашәа иун, ихахәы ааирҽеит дырҩегьых, иабоукьыԥхьуа
акәымзар?..
– Брошиураны иҭыжьзар шаҟа ибзиази!. .
– Брошиураны ба? Ҩ-даҟьак роуп иҟало!.. Ҩ-даҟьак
шәҟәны излаҭужьрызеи, ирыдыркылап ҳәа уҟоу?..
– Ма агазеҭ аҿы иауазар?
– Уашьҭаншәа, аха анумоу зны уаақәлар, ҳаицәажәап...
Расим Кьыҿ-иԥа дҩаҵыззаны «абзиараз» ҳәа иеимҳәар,
даҽа ҳамҭакы дтәазаауан, аламала дцарцгьы игәы
иҭаӡамызт.
– Уныскылом уаҳа, уеилахамкәа уҟам...
– Ега сеилахазаргьы, – даахырхәашәа иҿынеихеит.
Сауеи ашә данынхыҵуаз, Расим Кьыҿ-иԥа иқьышә
ырҵәишәа днеизыԥшын ҿааиҭит:
– Атруд иҩит, ыҟамзи, ацәа ицәахааит. – Ипапкақәа
днарыха-аарыхеит, иқьаадқәа ааилиргеит... Назыр иахь
илымҳа кыдҵа днатәоны еиԥш аан, аԥҳәызба маӡаныҟәгаҩ
дышхьылжәжәаауаз, дырҩегьых ашә иҽаалаижьит
Сауеи,
акабинет агәҭа аҿынӡагьы дааскьеит.
– Ҽазныкгьы сааир ҟамлои, аха митәык уеиласырхом,
– ацәажәара дналагеит иԥсы иҟарҟы икылахо, – информациак
аҳасабала ҩ-ажәак уасҳәар сҭахуп. Ԥсырӡхатәи
аклуб аҿы
аџьазтә оркестр еиҿаҳкааит, иара убраҟатәи ашколқәа руак
аҿы иҳамоуп аестрадатә коллектив...
– Издыруеит, исаҳахьеит, жәаха аизараҿгьы иҳаумҳәеи...
– Иуаҳахьану? Ианба? Аа, исгәалашәоит, исгәалашәа...
Сминауаҭум... Ԥшьандреи Џьгыдархәеи жәлар рашәаҳәареи
рыкәашареи ансамбльқәа хҩаны, абжьырацәатә хаԥшьгаратә
кружок еиҿаҳкааит, ҽакала иуҳәозар,
акапелла... Гедлачи
Алхаси рашәақәа ҳҟарҟы ҵырхааит, ҳгәы ԥырҵәеит «Уараид-сиуараида» ҳәа ҳабанӡадәықәызаауеи...
нас...
– Иазхоуп уажәшьҭа, ма ихәарҭоу акыр уҳәахуандаз...
Гедлачи Алхаси рашәа ҟамлар, уаргьы ушыҟамло удыруоу?
– Аиаша уҳәеит Расим Кьыҿ-иԥа, арҭ шәусқәа рҿынӡа са
сабаҟоу, аха Гедлачи Алхаси ртәоуп макьана ҳаазгауа...
– Аззы ухга, акрудыруашәа, ахьаԥарч хы ухаргыланы...
– дыцәҳауан Расим Кьыҿ-иԥа, – са шәысмазҵааӡакәа
иҟашәҵаз азын уашьҭан ҳаицәажәап. Акапеллақәа
дрышьҭоуп «Гәдиса иашәа» цқьа ирызҳәаӡахуам...
– Иззакәи, уара, иззакәи... Ҳм... Расим Кьыҿ-иԥа!..
– Саныхынҳәрыз иаасықәшәан сыԥсындаз, ааигәахәт, аха иааг...
Уи иаҳаз ааԥшатлакә еиԥш инаиҵасын, дкылыруаа даманы
иагьцеит...
– Ацәыршәага, акридыруашәа. Анапхгаҩцәа рхы шымҩаԥыргаша ҳирҵоит, ихаҭа деиҿкааӡам… Ани уыуа икьасыгә
иакәын ари.
– Сыуа дарбану, уара?
– Уыуа... Ахкаараҿ звардым кыдужәаз...
– Ииашану?
– Узжьома нас сара? Иуаҳахра уҟоуп, уаамццакынишь.
– Уи аганахьала, акы далаҟоуп уҳәауа дубаӡом, уахьынаихәаԥшуа.
– Арахә адәахьала иӷроуп, ауаҩы ҩнуҵҟала рымҳәауеи...
Ареабилитациақәа анрырҭоз, ауаа ираҳаит, ирдыруеит. Аха
ҳаргьы макьана инагӡаны ҳзалацәажәом
умбо, ибжамҽамшәа
ауп уи арыцҳара иҟалаз аӡбахә шаҳҳәауа, бжамҽамшәоуп
даргьы ҳшырзыҟоу, ҳрыцәшәозар
акәхап...
Назыр уи аиаша ахьиҳәоз игәы иаахәан, ихаҿы аалашеит,
иаԥхьаҟагьы маҷка ҟарагьы днаскьеит, ԥыҭраамҭак аӡәгьы
ҿиҭуамызт.
– Ҳаргьы ԥрашәа ҳамамкәа ҳумандаз... Аха уиҵәҟьа
уаӷоу ибеит... Сызлаухәо акрыҟоума?
– Ҵыԥх изуасҳәаз азын акәын сзузааиз... – ахы
ааԥиртлеит Назыр иажәа.
– Иарбан изсоуҳәаз, уара?..
– Грышьеи сареи ҳаныҟаз, саҳәшьаԥа аҵара иаанархәараз
иуасҳәаз.
– Аа... Уи иарбан институту дызҭалоз?
– Аинститут ҳамҳәаӡазтеи... – ас ԥсышьа уаҩы ибахьоума
иҳәарашәа игәалаҟара бжьысны днеизыԥшит иара. –
Аиндустриалтә техникум азы акәын ҳзеицәажәаз, ааба
данрылга, џьара занааҭк имазар ҳҭахын. ..
Ателефон аашьҭихын џьара дасит: – Еи, кылҵәа... –
даалафит иара. – Аиндустриалтә техникум ахь шаҟаҩ
ҳашьҭуада заҳҳәаз? Аа, ҵыԥх узхысыз сынтәа уаҵс ҳәа, есаашар шьҭахьҟа ҳцоит, ыы? Ани ахы цәкәатамџьшәа
иҟоу
сара сахь дасратәы иҟаҵеи, – атрубка лықәиҵеит,
– х-ҭыԥк
ракәзаап сынтәа иҳарҭаз, уеизгьы ԥсыхәак ҟасҵап.
– Иауаны иҟазар, акы еиԥшымкәа суҳәоит...
– Џьыџьыка лԥагьы унидҵаалеи...
– Уи дарбану?
– Ароно аиҳабы, уи иакәын ожә сзацәажәоз.
– Уара ухьӡала иасҳәарыма?
– Сара сыхьӡала?. – ԥыҭраамҭак дҿаббаӡа дизыԥшуан.
– Аиеи нас, сыхьӡалагьы иаҳәа, аха иара ихашҭуам ҳәа ауп
ишыздыруа.
– Ҭабуп, суааӡахтеи... – инапы ааимхны данындәылҵуаз,
ԥҳәыск лгыгцәа ргыланы, схәыҷы алимит ивыжәган,
ишәсырбап сара ҳәа қаамеҭ ҟаҵо Расим Кьыҿ-иԥа иахь
дныҩналеит.
Назыр амҩан аиҳаб иҿы аицәажәара иҟаз дназхәыцит,
идырра, иазыҟаҵара шазымхоз шеиликаазгьы, иаҳаз
џьеишьон, еиҳаракгьы ихы изықәымкуаз жәлар рҟазара
иагәҭасны аестрадеи аџьази ирылацәажәоз иакәын, ма уи
закәу, иаҵанакуа идырхуандаз, ибзиеи ицәгьеи еиҟараны
акәын ани дызҭазгьы дшибауаз.
Иеиҳәаз иашаҵәҟьазар, жәытәгьы ҿатәгьы иԥырхагоу
ада ак ҟаимҵозар, дынкыланы дызрымоузеи? Абас азҵаара
гылон иаԥхьа, аха аҭак аҟаҵара ицәуадаҩын, уи еиԥш иҟоу
ауаҩы дынкыланы дызмоу амчқәа рҿынӡа ихы наӡомызт.
Аамҭа акыр инеихьан, ацҳа днықәсны, дара рышҟа игаз
амҩа данымлакәа, днымҩахыҵит лара лышҟа...
Адырҩаҽны дышиашаз афермахь дцеит. Ажәқәа хьаны
рҭыԥ иқәырҵахьан уа данҩеи. Аҳәарақәа аҭаҳараҿы ҭәак
нарымҵарԥсан, акәкәаҳәа иаамхо афара иаҿын, абора
аԥхьаҟа жәык қьуа, иӷзуа ииан. Назыр иаразнак уи илаԥш
иҵашәеит, дагьразҵааит, иахьзеи ҳәа. Рауф иеиҳәеит,
ажәқәа анҭырцоз, ишзымгылаз, ахы амҟьаны иштәаз, нас
арахь ишдәылыргаз, аҟашәа иадыргалазгьы иааҳәны
ишахәамԥшыз.
Шьыжьхьа рымфаӡацызт усгьы, агәаҷқәа абысҭа
аанырҵан, рхәы илахатәоны еиԥш аан, ианынаԥш, Қына
лабак кны, дыбӷьаауа аҳәсҭа дхыланы дааиуан.
«Даазцазеи, сукәыхшеит», – даахәыцит Назыр.
Али-ԥси рыбжьара ашә даалагылт.
– Уабадәықәу, аҩны ахьгылоу ухашҭма?.. Агьаурманцызшәа
иҟоу?..
Иан иблақәа налирбеит, иҩызцәа иахьраҳауа акгьы
лымҳәарц азы.
– Иҟалазеи, бзироу, мшәан?
– Ари ҳара ҳаимыхәаҵәҟьеит, ҵабыргны...
Иҿаҵа иаамихыз наҟ инықәиҵан, – сааиуеит уажәы, арҭ
ак рыхьт, ирыхьыз еилыскаап, – иҳәан, иан диманы рбора
шыҟаз днавалеит. Ллаба рҟыгәуа, ацәҳара-ашҳара даҿын
лара.
– Ахаҵа дхаҵоуп. Џьара днеиуеит, џьара дааиуеит,
изакәызеи, са схәыҷума?..
– Уабаҟаз иаха? – иааидлырӷәӷәалеит лара.
Назыр ахаан амц имҳәацызт, аха иан маҷк лгәы ирҟәымшәышәырц
азы, анс-арс ҳәа акы дналаган, аха лара
уахьыҟаз здыруеит, узбаз исарҳәеит ҳәа хаҳәарҵәи
даниҿагыла,
иара иг-иҿы иамҳәо, дҿыббаӡа длыхәаԥшуан.
– Уҭаацәа рыла ҭраа аҩны иртәаны... Иԥхашьарами
иара? Лара ахкыдҟьа днызкыло уаҩы длымаӡами? Схы
исзықәымкуа, сжьа-сҟаҭәа сахьноугаз ауп. Слыдышшылон...
Ыы, ларгьы уаргьы... Аԥсыхәабаа ургандаз,
аха уабаҟоу...
– Иазхоуп ожәшьҭа. Абра бааны ацҭәы сылбымхыр амуа
рыцҳарас иҟалазеи, иабахәа... Бца аҩныҟа, акы еиԥшымкәа
сбыҳәоит, – лыгәшәымшәа аҳәара даҿын Назыр. – Ауаа
гыланы иҳахәаԥшуеит, ԥхашьарами...
– Иԥхашьароу удыруазар уаҟәыҵыр иауеи? Асысмҟаа
дуқәшәеит акәымзар, аҽаӡәызар иузаалцоз убарын...
– Анцәа даахәан сбыҳәоит бшаҟәыҵра...
– Саҟәыҵӡом... – дааиҿагьежьын лызнапык ала лӡара
ҭарсшәа иаанылкылт, – Ҳдамыӷаха ауаа ҳрылауҵарц уаҿуп.
Аха изураны сыҟаӡам...
Иан дшыцәҳашҳауаз амҩа днықәҵаны, иҩызцәа рахь
даахынҳәит,
Август алагамҭазы аҿар рзы еснагь ихынҭаҩынҭароуп.
Аиндустриалтә техникум ашҭа аҿар иааҭдырҭәааит.
Уи
иамкыз, аулицаҿы игылан аквартал зегь рымҽхакны, Назыр
иаҳәшьаԥа диманы дахьнеиз, агатәи ароно аинспектор
Варлам дааиқәшәеит. Урҭ иреиҳәеит изыргәырӷьашаз
ажәабжь. Актәи аекзамен аҿы ахатәы бызшәа азы иоузаап
ахәшьара ԥшьба. Аҷкәын игәы зыҳәоз аелектротехникатә
факультет дахьақәымшәоз даара ихьааргеит, убри аҿы
сынтәа иҟаз ақырҭуа сектор акәын, уа аҵара изҵомызт.
Ашьҭахь аргыларатә факультет ахь деихеит, уаҟа аҵара
урысшәала ишьақәгылан, иаԥшьын иара убас аԥсшәагьы.
Ахатәы бызшәазы аграмматикеи асахьаркыратә
литературеи иахысуан...
Иахьа ирыман аҳасабра. Абитуриентцәа рынашьҭра
иалагахьан, аекзамен аҿы иқәгылаз, шамахамзар, зегь
ҷкәынцәан, иналаршә-ааларшәны иуԥылон аӡӷабцәагьы, 15-16 шықәса зхыҵуаз ракәын дара.
– Иааҳашьҭыз руаӡәк ҩба иоуит, –иҳәеит Варлам. –
Иаастә хылԥа ԥраал аҩада дҩахан, ичабра илахь инықәишьын,
иқәшыз аԥхӡы ааирбеит. – Егьи хԥа ҳәа иҭиит. Аха
аҳасабраҿы дыӷәӷәоуп, рҳәеит. Иусқәа маншәалахап ҳәа
сгәы иаанагоит.
Аӡә ашә даалагылеит, ихахәы џьыԥхьӡа, илакыҵақәа
ҭаҳаны, кьаадқәакгьы еидкыланы икын.
Зныкыршәа инарылеиҳәеит: «Абыжьбатәи агәыԥ
еиднакыло абитурентцәа аматематика азы аԥышәара
змоу,
шәзачоткакәа аацәырганы, аӡәи-аӡәи шәеишьҭагыланы
шәҿаашәха»... – Иаразнак иааилаҩҩит абитуриентцәа.
– Уҽырҟәыбҷаны уҟаз амарџьа. Азҵаарақәа иуқәшәо цқьа
урызхәыц, умццакын... – диабжьон Назыр иаҳәшьаԥа.
– Издыруа здыруеит, сқьаадқәагьы цәыҵагәаны
сахьрынԥшыло
акгьы ыҟам, – иикыз ишәҟәқәеи ианҵамҭақәеи
наҟ инаирхынҳәын, иҩызцәа дрылагыла ашәахь
иҿынеихеит.
Уаанӡатәи аекзаменқәа рзы дасу ахәшьарақәа ироуз
рсиагьы лассы аҭӡаҿы инкыдырҵеит. Абитуриентцәа уа
инадибаҳәалеит, шьоукы гәырӷьауа иахәамԥшыц џьышьа
еиҭахәаԥшуан, даҽаџьоукых иҟуҵәыуо рнапқәа рыблақәа
иҭшьуа инадҵуан... Зынӡа агәхьаа мкыкәа знапы ҟьаны
ицозгьы убарын. Зегь реиҳа зҽырцәгьаны иҟаз анацәеи
абацәеи ракәын, оума рҿыҵҳәацәо «аақ-аақ» ҳәа
убра игылан. Ҷкәынак имахцә данкны ԥҳәыск дрылҟьа
дааиуан, лылахь еимарццы, лхы аԥыр-ԥырҳәа иҟьауа. –
Иахәҭаҵәҟьаны иасҳәеит, сҿы сакәыхшахааит, агаҭҳәыршәа
иҟоу. Шәеиҭахәаԥш, сҳәеит, аха изаҳауа дабаҟоу? Иблақәа
ҭазза, абат еиԥш дсыхәаԥшуан, данкҿасцала, «шыждыруам»
иҳәахт, иузымдыруазар ара узтәоузеи ҳәа иасҳәеит, сҿы
сакәыхшандаз, ыҟ...
– Дызусҭада уи бзацәҳаз? – длацәҟәышьацәҟәуа
даацәажәеит ашьҭахь игыланы иааиуаз ахаҵа.
– Адиректор, уаҳа дызусҭадах...
– Аа, ҳа-ҳа-ҳа... – икьатеих ԥҵәо дааччеит. – Са изымбози,
уара, авахтиор иоуп дзацәҳауаз...
– Афы уҿасааит, иудырра ҳәа.
Урҭ анца, иааҭынчрахеит. Ачарч даршәызшәа даадәылҟьеит
абыкгьы, дқәықәма-шәықәмаха, иқәшәацәгьаны
ауаа
даарыдгылт, днаԥшы-ааԥшын, ихы днақәцәажәеит:
– Изымдыруеи сара ишрыдыркылақәо. Араҟа ӷәӷәакы
думазароуп, мамзаргьы...
Убри аамҭазы «иуҳәауа закәи» иҳәарашәа днеизԥшит
Варлам.
– Уара узсыхәаԥшуазеи?
– Изакәызеи, ацә зхәаԥшыз иблақәа ҭнахуан ҳәа,
иуцәажәашьоу?
Аха зегь акоуп ус ауп ишыҟоу, уара ихоумҵан уҭахызар,
– ихылԥа ибла инҭажьны ахыбра днавалеит.
Варлами Назыри атротуар ала, ашәшьыра иҵашьшьы
аулица ахаҿынӡа ицеит, уаҟа акәакьҭаҿыҵәҟьа иҟаз
атәарҭақәа руак аҿы итәаны акраамҭа еицәажәон, ихынҳәны
ианлеиуаз, атехникум аҿаԥхьа, амҩа нымҩахыҵ абутка
игылаз инадгыланы ӡык ржәит, чарҳәқәакгьы инарыцҳаит.
Сааҭбжакгьы мҵыцкәа, Нарсоу амардуан дналбаан, дара
рахь иҿааихеит.
– Заа ддәылҵит, џьара оумак имыхьзааит... –
дааӷәьаҵәыӷьаҵәт Назыр.
– Иакәым ак ихьит уҳәартә дызбаӡом, игәалаҟара бзиоу
џьысшьоит, – иҳәеит Варлам.
– Иҟои, уара? – дҵааит ианшьа.
– Ԥшьба соуит...
– Ааи, уххь згааит Қамсҳәыџь… – дааизгәдуит иаҳәшьаԥа.
– Ампыл лышьҭԥаа иугахтеи, – дааигәырӷьеит
Варламгьы,– иҟаз ҳаҳәишь.
– Абилеҭ аашьҭысхын снатәеит, снахәаԥшызар, издыруан
ианыз... Раԥхьатәи аҩ-зҵаарак алгебра иаҵанакуан,
егьи –
афизика. Сҭакгьы игәаԥхазшәа збеит арҵаҩы.
– Уи даара ибзиоуп, – даацәажәеит Варлам, – уҩыза
иҟаиҵаз удыруазар?
– Симазҵааит, аха идыруан сгәахәуеит. Ақьаад имҵаҵан
ак аҩра даҿын.
– Сицәшәаӡом, аха иҟало иалудрааи, латареиоуп, умбо,
аекзамен.
Атыртырҳәа идәылибаҳәа иааиуан аԥышәарақәа зҭиуаз
аҷкәынцәеи аӡӷабцәеи, шьоукгьы еиваҟҟы
ашә илагылан,
урҭ уахь инеиуаз ракәын. Ианааизыҵәалак,
идәылҵуаз урҭ
рыгәҭа еиҩҿа амҩа инангылон. Аҵыхәтәаншәа
даадәылҵит
иззыԥшыз аҷкәынгьы.
– Хәба ҳәа исҳәеит сгәаныла, аха ԥшьба роуп
исзықәдыргылаз... – иҳәеит иара ахәшьара иоуз азы имаз
агәынамӡара ихаҿы ианубаало.
– Ҳаит, аллаҳ цәгьара рықәиҵааит, уара, – даацәажәеит
Варлам. – Аӡәы иҭыԥ армазеира иаҿызар акәхап. Аха
акгьы аурым... Аҵыхәтәантәи ибзианы уҽазыҟоуҵар ауп.
– Иҳацәшәмырӡын, абааԥсы, убарҭ аҭыԥқәа. Ашәҟәқәа
ԥшаатәуп, арҵаҩгьы даабароуп. Убрыгь мҩакы ҳнықәиҵап..
– Ҳдәықәшәҵа, – иҳәеит Назыр исааҭ днахәаԥшын.
«Шәаала-саала», рҳәан, аӷдымдыҳәа еицәажәо абитуриентцәа
инрылҵын, аҵла рышәшьыра иҵашьшьы, амҩа ацәхыԥ
иқәланы рҿынархеит.
– Ииҳәаз ҟаиҵеит ҳәа сыҟоуп... –иҳәеит Назыр, Варлам
иҽааиаҟаратәуа.
– Дарбан, уара, узҿу?
– Расим Кьыҿ-иԥа…
– Иҟаимҵар дабацо. Ҵыԥх иҳарҭаз аҭыԥқәа ыӡит,
сынтәагьы иӡыр шԥаҟалои?..
– Ателефон дасу, мамзаргьы...
– Уи сара исыздырам, сеиҳабы снаганы исеиҳәеит
уаҳәшьаԥа асиаҿы дасырбарц.
– Еилкаауп...
Амҩа ааиҩҵәаны, автостанциахь ицоз амашьына
инақәтәеит...
Аӡтәы нхамҩеи амелиорациеи Агатәи рыҟәша аҿынтә иааз
абульдозерқәа ҩба, аферма ахахьы аӡиас Жәӡара инҭарсны,
ажра ҭӷәыхаа аҩагара иаҿын. Аӡымҩангага атрубақәагьы
раагара иалагахьан, амашьына ахьынӡазнеиуаз инаганы
икарыжьуан, убрахьынтә аргылара иазкыз аколнхацәа
џьалла, уардынла ҿыц иалырдаз ажра иахьыгӡаны
ишьҭарҵон. Апроект акантораҿы дахәаԥшхьан Назыргьы,
уи идыруан шаҟа километр атрубақәа хәыҵаҵаны игатәыз,
иахьыхәныгатәыз, афымцатә ӡыҭгага аҭыԥ ахьаанахәоз,
уантәи аферма аҿынӡа лыбаагашьас иамаз, аҭыԥаҿы
ианнеилак аҽшашоз. Уи асхема ҟаҵан аамҭала арахә
ҭаргыланы рхәы рыҭарахь ииасны иҟалозар, рахәыцыԥхьаӡа
аӡы азнагашьа аҳасаб гәаҭаны. Убри инаваргыланы,
афермазы ахыбра ҿыц апроектгьы аҟаҵара нап аркын.
Аисполкомаҿы излеилыркааз ала, уи Гипропроектстроиаа
рнапы ианҵан. Мышрақә-ҵыхрақә, ожәшьҭа анагӡара акәын
иаҭахыз...
Ари ичмазаҩхаз ажә ԥсҭазаара ҳәа акгьы амаӡамызт,
есааира аҵыкәкәара иаҿын, иахьа цәҵыскгьы уа инацлеит.
Ашьыжь арахә анҭырцоз, иблаҟьа-бласуашәа анырба
иаадырхынҳәит. Алахь ааҷашьаны, ашьапқәа хьышьашӡа,
аҩызцәа иаарылукаартә иҟан иара. Иагьарааны иубаргьы,
алақәа ҟәбарӡа ахы шьҭацаланы иакын.
Арахә рҳақьым адырра ирҭеижьҭеи хымш ҵуан, аха ихабар
ҳәа ыҟамызт, ианамуӡа, аконтораҿ ирҳәеит. Қәыџьмахан
душьҭоуп, афермаҿы урҭахуп ҳәа аӡәы дизырышьҭын, абар,
уажәы-ушьҭан даарц изԥшын.
Ҷкәынак агәашә аԥхьа дылҽыжәҵын, иҽы аӷәра аҵәҩан
инахаршәны иара иахь иҿааихеит: аукы, аԥшькы, имахәарқәа
ҵыркәакәаны.
– Мшыбзиа! – иҳәеит амӡырха данаақәгыла.
– Бзиала уаабеит, – дҩеиԥылеит Занбеи, инапгьы
ааимихит.
– Уара, хырҵәӡҩак шәымазар? Аусуцәа саарышьҭит.
– Аиран еиҳагьы еиӷьын. – дааԥышәырччеит Занбеи.
– Аиранс шәара ишәымоу акгьы ыҟам, аха ахарҵәӡҩа
шәоуп, џьуҭшь, – илаф ацыфа неиҭеит иааиз аҷкәын.
Занбеи аҩныҵҟа дныҩналан, ахарҵәы ӡҩаны аирыӡ
инҭеиҭәан, инаганы инаииркит.
– Иҭабуп, – иҳәан, ахҵысҭа дынхыҵын, иҽы ахьыҟаз
днеин днақәтәеит, иаарҳәны алада иҿылеихеит.
– Аирыӡ ухамшҭааит, амарџьа, – ибжьы неихьигӡеит уи
За¬нбеи.
– Ахәылԥаз санааиуа иаансыжьуеит, – инаиаҭеикит егьи
иар¬ма напала иҽы аӷәра дахо.
Убри аамҭазы Назыр агәашә дааҭалеит, уи иҽы аӷәра кны
дишьҭаԥало дишьҭан арахә рҳақьым Шагә, данааскьа, иҽы
азхаз иаанкылан, икәадыр амаха иахьынҳалаз ахәырџьын
аахихит.
Иқьуа-иӷзуа итәаз ажә анаҩсан, игыргыруа игылаз
ацәҵысгьы илаԥш нақәшәеит аферма аиҳабы.
– Ари иахьхи?
– Ичмазаҩхазаап, иақәшәацәгьаны иҟоуп, арахә
анҭысцоз ауп ианызба, аҳаскьын иамҵасԥсазгьы амфеит.
– Ожәраанӡа крадыжәбалахьазма? – дҵааит Шагә.
– Ихьыҭҟәиҭуашәа иҟан, аха асҵәҟьа исымбацызт, –
иҳәеит Занбеи.
– Асамарлықь рылалама, сукәыхшеит, – даацәажәеит
Назыр, даара илахь еиқәны.
Уи гәеиҭеит Занбеигьы, аха арахә ахьеиласыз азоуп ҳәа
ақәиҵеит.
Дазӡатәырц иҭахушәа ажә даакәшеит арахә рҳақьым.
– Ара уааины уаасыцхрааи, иҩаҳаргылапишь.
– Иургыло абаҟаху... – иҿааихеит Занбеи имахәарқәа
ԥхьарҵәа.
Инеицхырааны мчыла иахо-иагәо иҩадыргылт.
– Изакәызеи Ҷаԥшь, зынӡа уҽурҟьӡеитеи, – даахәмарит
Занбеи.
Аҳақьым ақьышә инапы лҭарԥаны дҩахеит, ацқәа
дынрыҵаԥшит. Игәеиҭеит аблақәагьы, иахьынӡаилшоз
ацәақәа дырҩаханы. Иҿы акуа-иашьҭуа даацәажәеит:
– Абурилиоз чымазара ахьзар? Авакцина Аборту – 9
ҳәа изышьҭоу алаҵатәуп. Адоу акәзар, – авакцина СТИ
ҳәа изышьҭоу ауп иаҭаху, аха уи сара исымаӡам. Арахә
ишыжәдыруа еиԥш аҵәабзы аархәоит, ашьаб аӡаҿы
ирҩынтны иаржәтәуп... Ҳм... убрыгьы акәымзар, ҽак
акәымзар, иаҭахуп абри, анаа... – дааҿахан, илақәа ҭырхаха
Назыри Занбеии днарҿаԥшит, шәсыцхраа иҳәарашәа.
Уи маҷкгьы иқьаф ыҟан, ихьыз уи ауп, аколнхаҩԥҳәыс
Абдеи-ԥҳа Шьамсиа жәык лыцәԥсын, акт ҟаиҵон... Акгьы
идыржәит, акгьы иџьыба инҭарҵеит, дхәыжжаӡа, хар
имаӡамызт. Уброуп Назыргьы уи дахьибаз, мчыла дыкны
дааимгар, данаашаз анцәа идырп, уантә ҽаџьара дцозар
акәыхарын.
– Ҳм... Ани Иашьер ҳәа изҿу ҟазшьас иамоу уи ауп...
– Ани, ари ҳәа аҵааҩцәа реиԥш ара ҳадгылазаауама? Уалга,
ҳаргы аамҭа ҳамам, хаилахоуп… – даагәааит Назыр.
– Уи уажәыҵәҟьа аҭыԥ иқәсҵоит, узыргәаауазеи, ҳнапаҿы
иҟоупеи. – Гәырк ҵәызӡа иаацәыриган хәшәқәак лҭеиҭәан,
аҵәыжқьҳәа ажәеишәаҟьа шыҟаз иарбаны илдәықәиҵеит.
– Ада зҳәазҵа амаӡам, – иҳәахт агәыр аларзза икны.
«Мҟаа» ҳәа иааӷзит ажә. –«Наа» уҳәоу, сызҩахәы уамоуп,
қьарс иулоу ҳәа...
– Аиеи, усгьы уи ауп уара узызхәыцуа.
– Ахәшә ахьыҵырхуагьы џьыкацк ыҵарԥсауеит, мамзар,
ахәшә зырҭо иахәаӡом.
– Егьигьы гәаҳҭапи, – ацәҵыс ахь иҿынеихеит Занбеи.
Инеины илахәаԥшит. Игиуа ахарч ахьызшәа, аԥынҵа ԥшшы
ҭгауа игылан.
– Ари чмазыҩхаанӡа ишԥаҟаз? – дҵааит дхарахаԥшуашәа
Шагә. – Иабаргызыз, ихрыӡырха арахә ирылан. Амала жәаха
зны аккаҳәа иӷәаҳауан, – иҳәеит Занбеи...
– Ыы? – иҿы хькәажӡа дааччеит Шагә. – Абас иагзу
еснагь, мамзар маҷк иацзу?
– Ас ишԥаҟаз? Агәчамақәа ӡарышәаруа, избалак зегьы
аилаҳауан, – инаиаҭаикит Занбеи.
– Оумак агәыҵашәеит, аха изакәу анцәа итәуп, –
иҳәан, Шагә длеиҳәҭҟәыҟәлан агәыҵа дныҵаԥшын инапы
ныҵишьит... Нас аԥхьан ишыҟаиҵаз еиԥш, аԥынҵа инапы
нҭарԥаны еимҿихырц иҭахушәа днаха-аахеит.
«Ԥыф-чыф» ҳәа ахы наҟьа-ааҟьеит иара.
– Аҭул хәшәы бзиан, санду арахә анчмазаҩхалак
идлыржәуа збахьан.
– Аҭул иара акәым, уара ухаҭа уоуп изыхьыз.
– Иуцәажәашьоузеи Назыр, сара сыкәкәыцыкәкәо
исыхәшәтәуеит ҳәа саҿуп, арахь уара усацәҳауеит.
– Сумацәҳакәа, хымш ҵуеит ҳушьҭеижьҭеи, ара
урыдгылазароуми ажәлар рырахә...
– Сара сҟьалаԥаланы сдәықәӡам, сахьыҟоу сеиҳабыра
ирдыруеит, ҷыдала Қәыџьмахан иасҳәеит...
– Иаргьы уаргьы сҳәарын, аиеи... Уии уареи шәҳаманаҵы
ҽеи ҟалараны иҟам ҳанхамҩаҿы.
– Сара усацәҳаргьы, дызхурҟьозеи, ауаҩы хазынахә ду...
– Нагә ихаҳә шәнаганы шәықәгыландаз шәҩыџьагьы...
– Уца наҟ, сыла уаԥырцқьаны.
– Сагьықәуцоит, ыы?
– Уцар, акыр узҭо рҿы рырахә ухәшәтәлап...
– Бзиоуп, бзиа. Исаҳаит иуҳәаз... – ихәшә-ибыӷьшәа
аидкылара дналагеит.
– Ари ацәҵыс аҟазшьақәа злазбо ала, – ацәажәара
дналагеит Назыр, – ашәыр афазар ҟалап.
– Ашәыр абафарыз?.. Анцәа иныс, Машьа лбаҳча иҵан,
оумак шыҟанаҵаз, – инаиаҭеикит уи Занбеи.
– Иназгазеи уа?
– Лыжәқәа ирхьыԥшны ицазар акәхап.
– Ашәыр иакыз абасоуп, иҟандеиуа ааҵрақәа ирывоуп,
афара-ажәра иақәиҭымкәа. Акы аазырҽеираны иҟаӡам.
Иҵыкәкәаанӡа аҳәызба арбатәуп.
– Аҳәызба?.. – иҿы аахькәажит Шагә, сыхәҭагьы шәхашәмыршҭын
иҳәарашәа.
– Угәы иаанагаз сара издыруеит, аха аҳампал ауп иуоуа.
– Иззакәи, уара, иззакәи?..
– Иззакәыхи, уаԥсаӡам.
– Санаауазгьы издыруан абас шәшысԥылоз... – ахәшәқәа
зҭеигәаз ихәарџьын акәадыр амаха инхишьын, иҽы
днақәтәеит. Агәашә данҭыҵуаз, арахь дааҳәын ҿааиҭит: – Са
сџьабаа ауаа ирдыруеит, уи аӡә даӷрагылар зуам, изуҵәҟьом.
– Иумулан уҭахызар...
Иҽы авыр-вырҳәа аҵыхәа аҟьон, уи абна ацәхыԥ
даваланы дахьнеиуаз.
Адкыларатә ԥышәарақәа ианрылга, Нарсоу дышиашаз
ианшьцәа рахь дхынҳәны дааит... Уи иани иаби анԥсы, усҟан
хышықәса ихыҵуан, даашьҭхны даарган, аҩны драаӡеит,
аҭаацәа дырхыԥхьаӡалан, ҽнак дрымбаргьы рзычҳауамызт,
еиҳарак Назыр ихәыҷқәа, рхатәы иашьак еиԥш акәын
ишизыҟаз...
Иҿҳәара анааи имаҭәақәа ааидкыланы амҩа дықәлеит.
Ргәы ааԥшааит аҩны иҟаз аҳәса. Уи акәым, ианшьа ихәыҷқәа
ихьынҳаланы дыркит, уабацо, лассы ухынҳәуама ҳәа.
– Саргьы суццоит, – лҳәан, Мзана днеихьынҳалеит...
Ари збаз Наалагьы, ауеимадаҳәа инеимаҭәаны аҵәыуара
далагеит.
– Зылацәа еиқәыԥса ицәо акьанџьа шәзаасхәоит,
ахәмаргақәа рацәаны ишәзаазгоит... – ижьжьауан иара, аха
акгьы хьаас ирымамызт.
– Сыжәга… – дыҩуа, дхысхысуа дрышьҭан Мзана.
– Баагоит баргьы, аха бандухалак, атехникум ахь
акәымкәа, ауниверситет ахь…
– Уи сара исҭахӡам, Нарсоу дахьҭоу ауп сара иахьысҭаху...
– Ее, ббаашәт, барак арахь быҟаӡам, – лыбла алаӷырӡ
ихыҳәҳәылаз аарыцқьаны, еилажәжәа иҟаз лхахәы
нырҽеины дҩышьҭылхит лан.
Назыри Нарсоуи ацашьа иақәымшәо иқәгьежьаауа
амӡырха иқәгылан.
– Шәара шәцеи, уи дҵәыуазар дааҟәыҵп, акгьы лыхьуам, –
лыҽналалгалеит ангьы. – Иабаҭахыз, џьушьҭ, уи атехника ҳәа
шәызҿу, жәа-класск ыҟазар, ҳашкол аҿы иҵара неимыгӡауаз.
– Иҟамлар иабацо?. .
– Уан рыцҳа, мышкы зны ак шыҟало аузымдырхуа, аха
уи ҳара иабаҳахәо. Ахәыҷқәа днарзыԥшын: – абарҭ ма
ирыхьӡандаз...
Назыри аҷкәыни агәашә инҭыҵит, архәара иаваҵәиаанӡа
Нарсоу ишьҭахьҟа дыԥшуан, алымҩанык аиҳәшьцәа хәыҷқәа
рыхьусубжьы илымҳа иҭыҩуан...
Астанциаҿы автобус ианааҭыҵ, ишиашаз атехникум
ахь ицеит. Уаҟа уажәы еиҳа иҭынчран, еиҳа-еиҳа
аҭышәынтәалара иаҿын. Ахфакультетк иҟаз рҿы ирыдыркылашаз
рыдыркылеит. Асиақәа аҭӡамцқәа рҿы икнаҳан,
ишьақәыргылан арасписаниа. Аҵара ашықәс ҿыц аламҭалазы
имҩаԥысуаз аҽазыҟаҵара-еиҿкааратә процесс анҵәамҭахь
инеиуан, џьара акы-ҩба зҵаара ракәымзар, шамахамзар,
зегь рҭыԥ иқәҵан, азеиԥш нхарҭаҿы митәык узыргәырӷьара
акгьы ыҟамызт, аха ирымаз ахәыҷала еиҿкаан. Аԥенџьырқәа
асаркьақәа рҭасан, адәахьалагьы аҩнуҵҟалагьы ҿыц ишәын,
аха зегь акоуп, аҩаза аҿыкәкәо, иаахәынгоушьаратәы
иҟан, аҩнуҵҟа цәгьам-бзиам хар амамызт, ада змамыз изы
уаанҿасратәы иҟан. Назыргьы ауа-аҭынха ҳәа ддәықәымлеит,
қьырак шәаны уадак дыҩнасҵоит ҳәагьы даламгеит.
Зны ҳааԥшып, изымҵакәа дхьагәгәа уашьҭахьтәы
дхынҳәны даауазаргьы ҳаздыруам, иҳәан, днаганы азеиԥш
нхарҭаҿы даанижьит, амала акзаҵәык иҟаиҵаз, араион
аҿтәи аҵараиурҭаҿы аекзамен ицықәгылаз ани аҷкәыни
иареи уадак еицыҩнеиҵеит.
Днаганы иҭыԥ-иҭышә, ишьҭаларҭа уҳәа зегь идырбеит.
Иҩызагьы икаруаҭ ишьапаҿыҵәҟьа игылан, зынӡа хә-ҭыԥк
аман, аха макьана дара рыда уаҩы дыҟаӡамызт. Азеиԥшнхарҭа
амаҵзуҩцәа иреиуаз ԥҳәыск ашьыршьафқәа, ахчхҟьақәа,
аԥхын хызақәа уҳәа ааганы ирылҭеит. Ихыгә-хыгәӡа аихатә
каруаҭқәа игылаз, ацәарҭақәеи ахчқәеи ракәын ирықәӡаз,
даарыцхраан ашьаршьафқәа нықәлыршәит, аконверт сахьа
зманы игәылаԥҟашәа иҟаз аҵҟьақәа аԥхын хызақәа нырҭаршәны,
ахчқәа ахҟьақәа нырхылҟьеит. Ашьҭахь илыманы
дцан аҿыӡәӡәарҭа, акрыфарҭа, ашьашьма уҳәа ахьыҟақәаз
надлырбеит...
Назыр аҷкәыцәа рҭыԥ ылхны данаахынҳәуаз, иманы ақалақь
дналс-аалсит... Амаҭәа-аҩыҭәа ахьырҭиуаз магазинқәакгьы
инрыҵалеит... Нарсоу кьаҿ бзиак изааихәеит,
хылԥаки ҟәбас
маҟаки нақәҵаны, иҩызагьы маҟак аахәаны
ииҭеит. Ақыҭантә
ианаауаз, ахәыҷқәа ихьҵәыуаз рзынгьы хәмаргақәак ихәҳаит...
Ихаимыршҭит иара убас иани иԥҳәыси... Ашьҭахь, Нарсоу иҩызеи
иареи рҭыԥаҿы иааныжьны, хәылԥазтәи амашьына дақәтәаны
Агаҟа дцеит.
Ашҭа данааҭала, амра аӡы инӡаагылон. Инаидҳәаҵалеит
Наалеи Мзанеи. Иан Қына ллаба лҽанҵашәа азхаз дгылан,
илаԥш данааҵашәа, ихәыҷқәа аҳамҭақәа ирзааихәаз
нариҭан, инеиҟәиҭхеит. Уи еиҳабык иҿы, еиҳаракгьы иан
дахьыҟоу, ихәыҷқәа идикылаӡомызт. Шьоукы ишырдыруа
еиԥш, аӡәы ишьамхы дықәиртәо, ихы ишьышьуа, игәы
ишьышьуа иҟаимҵацызт...
– Абри бара бзын... – иан лахь инаирххеит аҵкы
илзааихәаз, – аригьы лара лзы исыхәҳаит, цәацәҩыча
ззааирак ыҟоуп, акрепдашин хкқәа иреиуоуп...
Иан убрыгьы ааимылхит. Илгәыдыҳәҳәала, лыблақәа
уажәы-уажәы ивакшәа, ҿыцха ирԥшуа даацәажәеит:
– Ари зегьы хнаҩуа иҟандаз, иҳауеи, шьыри… Акгьы
ахьылымҳәауа, илзеилкаауам угәахәуазар агха умоуп. Бзиак
дҳаднагалеит акәымзар...
Илҳәаз илымҳа инавижьын, иан дынлазҵааит:
– Аконтора аҿынтә аӡыр дсышьҭазма?
– Аконтора аҿынтә иушьҭаз ҳәа аӡәгьы дҳамбеит, аха
анахь иуазҵаауан ҳәа ҳаҳаит...
– Анахь абыкәу, мшәан?
Уажә иан зыӡбахә лымоу ихәнацәак реиԥш ишидыруагьы,
ҽзымдыр ҟаҵо даацәажәеит:
– Баџьгәыр дабаҟоу, дызбаӡом, архаҿы амхы иҳамоу
уналаԥш ҳәа иасҳәан, дымцаӡеишь?
Лажәа шахигоз аалгәныҩын, дынкылԥшыхәшәа хрыжьхрыжь даацәажәеит.
– Ух, ашьашә ухаԥыцқәа ыҵимхааит, аиеи...
– Арахь шәмааиуа, уа шәгыланы шәзеицәажәозеи?..
Ишәҳәауа аасмаҳарыз саргьы, – лҳәеит амаҵурҭа ахьтә
арахь зҿаазхаз Ница.
– Иҟоузеи ахәыҷы иусқәа?
– Ицәгьам, уажәазын азеиԥшнхарҭаҿы даансыжьит,
иҩызеи иареи еицыҩноуп.
– Иахьышьҭало ицәаакӡамишь, нан?
– Изырцәаакуазеи, ақәа кылсп ҳәа ушәоу, еиқәҟаца
жәытә ҩнык аҿы иҟоуп.
– Хаҳәтәызар излыху ацәаакыра амӡааӡом.
– Ее, сан ббаашәт, бара зны-зынла ихабырҟьоит, –
дхәыцуашәа дааҭгылеит Назыр, – мамоу, уажә ахьатә
ҩны рыздыргылон убра... Цәаакыра ҳәа акгьы адсымбалт,
сыздырам, икәаԥҷаҷараӡа иҟоуп, дара ирызхоит.
– Ианду ҽааны дымнеиааит, дынҳалҵны уахык џьара
дцахьазу, ҳагәхьааигашт... Ара бааины исымхи, нан, –
лымаҭәақәа лҭаца лахь иналырхеит.
Егьи иаалымылхын, илыманы аҩныҟа дныҩналеит.
– Ушиашоу уаау, мамзаргьы... – дзыргәамҵуаз азҵаарахь
днахынҳәит адырҩегьых Қына.
– Сышиашаз смаакәа, сабацоз...
– Уахьцо заманалаҵәҟьа иудыруеит, аха...
Убри аамҭазы, ҷыжьжьыҳәа агәашә абжьы аагеит.
Инаԥшызар, ашҭа дықәланы дааиуан Рашь.
Ан лнапы ыргьежьуа днеиԥылеит.
– Бзиала уаабеит! – иҳәеит Назыр уи инапы имхуа...
Амаҵурҭаҿы Ница уаххьа армазеира даҿын, абысҭа уны
иақәгылан, аҟәыд чаԥаны ишьҭылххьан, рҵәык, уҭраҭыхк
зҳәаз еиԥш, ачанахқәа ирынҵаны астол иқәгылан.
Ахәы ахьдырмазеиуаз ахәшҭаара аԥхьашәа ахәыҷқәа
налыртәан заа акрырҿалҵеит. Ашьҭахь руадаҿы илган,
ршьапқәа ӡәӡәаны, ҵаҟатәи рымаҭәақәа рышәҵаны, дасу
риарҭақәа рҿы инышьҭаҵаны даахынҳәит: – Нан, аҵара
шәаламгаӡаци макьана?
– Аҵара иалагахьеит, аха ҳара апрактикахь ҳцараны
ҳаҟоуп азын, ҩымшҟа сыҽрымхны сааит.
– Апрактика шәабахысуеи? – дҵааит Назыр.
– Аҟәа, аредакциаҿы.
– Аредакциаҿы уҳәама? – даазҿлымҳахеит Қынагьы.
– Аиеи, ажурналистикатә ҟәша аҿы ауп аҵара ахьысҵо.
– Уи закәу здыруашәа... Аха усгьы ҵара бзиахап..
Шәнапқәа ӡык рықәшәҭәа, уажәшьҭа ихиоуп астол, – Қына
дҩагылан абарҵа икнаҳаз анапырӡәӡәага аҿы лнапы ӡык
нахьлыршашәа ааҟалҵан, дааины ахаҿы днатәеит, егьырҭгьы
рнапқәа ӡәӡәаны лҵыхәахьшәа рҭыԥ аалырхит. Ница лакәын
итәамыз. Уи дырхагыланы ак налгон, ак аалгон, рымаҵ луан.
Бжа ичауаны еиԥш аан, иаацәырыргеит аамҭала
залымдарала иҭаркыз, аԥсҭазаарахь изымхынҳәыз ауаа
ртәы. Уи машәырла ицәырымҵӡеит, Назыр ианшьакгьы
дҭаркхьан, акраамҭа дахганы дыҟан, дхынҳәит, аха иԥсы
ааигеит аҟароуп, шықәсыкгьы дымнеит, иԥсҭазаара далҵит,
Рашь иабгьы дзыхҟьаз ҳәа акгьы ыҟаӡамкәа иус ӡбаны аӡы
дынхырҵан, уи акәыхеит, уаҳагьы дзыхнымҳәит.
Ауаа андырӡуаз идырӡыз ҳәа акәын урҭ рыӡбахә
шырҳәауаз, Рашь иреиҳәеит иаб реабилитациа шизыруз, уи
атәы зҳәауа ашәҟәы Аҟәа апрокуратураҿы днаганы инапы
ишадыркыз уҳәа убас иҵегь.
– Аҩнымаҭәа иргаз дырхынҳәрушь, нан? – дҵааит Расҭа
иҭакра акәамаҵамақәа ртәы здыруаз Қына.
– Уи уажәшьҭа иабадырхынҳәуеи, аха ԥараны иҳарҭозар
акәхап. Усҟан иргаҵәҟьаз ахә зегь ҳара иҳазҭода, аха аԥса
аҵкыс хык ҳәа, ахәҭак ҳаургьы акыр иаԥсоуп.
– Мцура руртә, уан лхьымаҭәақәагьы рымгази усҟан...
– Ус акәгәышьоуп, аха иҟауҵои.
– Са исгәалашәоит, аус анырӡба ашьҭахь, аконфискациа
ҳәа аума, шьоукы нкылсын, аихатәы каруаҭ аиара нанҵаны,
ажәхьа аԥа аҵакәашо агәара инҭыганы иргеит. Ашаҳаҭ
даҭахызар, сара саӡәыкны шаҳаҭс сгылоит, издыруа рацәоуп,
аӡәгьы мап икуам...
– Бзиоуп, иаҭаххозар.
Рнапы неилышь-ааилышьуа акрыфара иаҿын, акакагьы
ааныркылеит. Ажәлар рныҳәаҿа ашьҭахь, агәаҟцәа ҳәагьы
иржәит.
– Абаргьажәқәа зҭахыдаз, иара иԥсы ҭаны дҳамандаз.
– Башаӡа шьоукы днарыхәылабга дымцеи... Ааигәа
ишәақь змаз дубазаарын?
– Дибазаарын ҳәа аума?.. – иажәа налеиҵеит Назыргьы.
– Уи азын Назыр ҭабуп ҳәа иасҳәоит, уи иакәымзар,
ахәынга сахьԥшырц сыҟазма...
– Аекспертизаҿы иахьдурбаз иахырҳәааи? – дҵааит
Назыр.
– Иҵәаӷәаны ианыхыз анбанқәагьы цәажәеит, анбани
анбани рыбжьара, иҭыӷьӷьааӡаны иахьыҟаз гәынхәҵысҭала
еилукаауеит...
– Аџьнышқәа, ԥхашьара мацәак рыбла ихындаз... – даагәааит
ан. – Ртәы-рымаа иақәиҭымкәа анцәа исирбааит,
алақәа... Расҭа башамаша уаҩызма?
Арыжәтә мыцхәы рҽадрымцалеит, акы-ҩба иржәыз аҿы
рҽааныркылеит.
– Аԥшәмаԥҳәыс аҳәызба наҵырԥашәа игьежьӡа, ишеибгаз
ахьыруачуан иааҭылгаз ачхәар раԥхьа инықәылҵеит.
Рашь иааџьеишьеит абас ҵкәарсҭак џьаргьы ианӡамкәа
иахьҭылхыз. Убригьы инамарҷаны акырҷ-кырҷҳәа
инацҳауа
маҷк рфеит.
Аҵыхәтәан, ҳазҭоу ҳәа даҽа акака ааныркылеит.
Ианыҩагылагьы, амца аԥхьашәа иаатәеит. Ахаҵгыла
крылфаанӡа Рашь дымцаӡеит, еицәажәон, ажәабжьқәа рҳәон.
Рашь аԥшәма иеиҳәеит дызааизгьы. Уи Шарԥаа рырахә
ааӡаҩцәа ирызкны материалк иҩырц иҭахызаап, излеиҳәаз
ала, ашьха даныҟаз ашьаҭа икызаарын, инагӡатәын, факт
ҿыцқәак еиликаарц даашьҭын. Иагьеибырҳәеит
афермаҿы
еиқәшәарц.
Назыр уи данынаскьеигоз акыргьы иныҟәеит аҳауаҿы.
Дхынҳәны данаауаз, амзагьы хахаӡа ашьха кьышәкьышәра
иҩавҵыԥхеит.
Қәыџьмахан амӡырхаҿы амҿы аԥҟара даҿын, уи
дицхраарц шьыжьаахыс арахь иааны иҟаз игәыла Уанчка
ақыдхымсаҟәақәа игәыдкыла дқьырҵҵуа инаганы иаԥхьа
инаиргылон, егьи иеиха ҿыцырцыр ихагәҭахьы иҩаганы
«ыҳ» ҳәа ахы адамаҟьара данықәслак, акараҳәа иааиҟәшәон,
нас егьырҭ абжақәагьы еиҟәыршьшьаны инышьҭеиҵон.
Убри аамҭазы игәыла Камидаҭ, қыжәк иҽыхәда иқәкны,
агәашә дааҭалеит. Ашҭа агәҭа ааиҩиҵәоны еиԥш аан,
аҷкәынцәа неиԥылан иқыжә ааимхны ацаҵаҟахь ирыманы
иныҵалеит. Иара аҽыгә-ҽыгәҳәа дыччауа, уажәы-уажәы
ахҵа-ахҵа дкажьцәо, иҽы аӷәра аҽхырԥарҭа инхишьын,
ашыр-шырҳәа аԥшәма иҩызеи иареи ахьыҟаз амҿырҟәарахь
иҿынеихеит.
– Уа мшыбзиақәа, бзиа жәуит, – иҳәеит данаарыдгыла.
Аԥшәма иеиха аԥынҵа иаԥхьашәа ишьҭаз ақыдхысмыҟә
иналаирсын, аԥсшәа наиеиҳәеит.
– Бзиала уаабеит, – иҳәеит егьигьы инапы имхуа. –
Ҟоҳ, уара аԥшәмара нкылаӡаны уҟазаапеи, – даахәмарит
Камидаҭ.
– Уи азин имоуп, иахьа шьыжьаахыс ара дсыдгылоуп,
Санааихәылахо ахьышәҭҳәа даакылсуеит, рыцҳа...
– Ахарџь усырҟаҵеит ҳәа сыҟоуп...
– Асасцәа сымҭак агьама рбандаз сгәахәт...
– Ҟоҳ, ари азыҳәа?.. – ҿааиҭит Уанчка дхаԥшшалашәа
дахьгылаз.
– Уара, абригьы улымшеит, уажәы сара стәы уҳәоит, ыҟамзи,
– игәыла ииҳәаз ааицәымӷхан, иган реирхашәа днышьҭас-нышьҭасуа еиԥхьытта икажьыз амҿы ааидикылт.
– Аџьабаа ухы залоуҵазеи, Камидаҭхеит. Ҳара уи
ҳазрыцҳаны ҳаҟаӡамызтеи?.. – абарҵа аҟынтә лыбжьы
аагеит аԥшәмаԥҳәысгьы.
Ауаа ирҳәо ҳәа акы лҳәеит акәымзар, агәахәара ду
шылнаҭаз ҩашьомызт лцәажәашьала ргәыла Камидаҭ
«аҳамҭа» ирзааигаз.
– Иабатәи џьабаау зыӡбахә бымоу, дихеит, агәыла иуҭо
ыӡуам, мышкызны иуԥылоит.
– Алшарақәа роуп акәымзар, саргьы иаусҭахыхым аӡәы
акы исҭар?
– Ус зуҳәауазеи, Уанчка, уаргьы хар умаӡам. Маҷ
сзыҟауҵахьоума?.. – хыла уаҳа акагьы аӡбахә мҳәакәа уа
иааҿахиҵәеит иажәа.
– Анҭ шәаархылаԥши абааԥсы, иршьыргьы ацәа рзахыхуа
ҳәа иҟоума?..
– Уи уажәыҵәҟьа сара аҭыԥ иқәсҵап, – иҳәан, иаҳәызба
ырмазеиуа уахь иҿынеихеит, дыҭраҟәҭраҟәуа уи дынишьҭалт
Уанчкагьы...
Аԥшәма имазеины, иршьшьаны ишьҭаз гәыдк азна амҿы
аашьҭихын, амаҵурҭаҿы инаганы аплита аԥхьаҟа аддыҳәа
инкаижьын, еиҳа иссаны иԥҟаз ԥшьбаҟа хьышьаҵә аалихын,
ашә аартны уахь инҭеиҵеит. Уаҟа амца ааибакын, иҩхәыҵҟьаз
амцабз ачуанқәа згәылагылаз аҭуџьтә қәырҟьа иҩаҵашит.
Ашә аӷьеҩҳәа инаиркит. Иԥшәмаԥҳәыс Зарифа ахәыҟаҵара
даҿын. Ачуанқәа ирҭаз аӡқәа аацәҟәандахахьан, акәтқәа
рзын ауп уи зақәлыргылазгьы. Астол еицарса ду агәҭаны
игылаз ахаҿыҵәҟьа, амажәа чны ихаббала саарак ианны
иқәгылан, касышла ихҩаны. Зарифа иаацәиаҵәаны иҟаз
аԥшьырҳа иҭаз ашәаӡақәа еилырхуа дрылаԥшуан.
Илгәаԥхақәаз аалх-аалхны гәыблаак ианылҵон, илгәамԥхақәоз
иатәамбашәа дагәҭасны зымҩа инықәылҵон.
Аӡы
зылкәкәо, еиҟәыԥԥа иҟаз шәаӡак лнапаҿы икны лхаҵа иахь
ҿаалҭит:
– Ыы, анцәа дхәыҵаимыршәааит, уаҳа акакәым, иԥҳәыс
лзы ари аҩыза шаҟа имҭирыз. .. Аҿамаҿа рымфааит,
аиеи...
– Иҵәԥсны иҟоуп, егьиуп, ихазыноуп ҳәа сеимҳәази...
– Ари, ыы? – илкыз ашәаӡа абжа наҟәырҩын, аҟьацаҳәа
ҵаҟа инкаҳаит. Иалкәкәа икаҭәоз ахыз, ацәыкәбарқәагьы
аԥшәма инеиҿаҭәеит. Инапы неиҿишьын,
иааирыцқьеит.
– Ыы-ҳыҳ, уажәшьҭа уи ицҭәырган, ирххо ибыманы
бықәыз, џьара иҽеим акы налашәазар, оума ҟалама? –
дыҽхырцәажәозу, аиаша иҳәозу лзеилкаауамызт иԥҳәыс.
Ҵаҟа икажьыз аашьҭылхын, илкызи иареи неидгәаланы
Шәышәка, Мырҷа, Кәымсаӷь ҳәа алақәа даарыԥхьеит.
Раԥхьаӡа ашә иаалаххыз Шәышәка ашҟа аҿыналархеит,
аҟьацаҳәа уи аганахьшәа инкаҳаит, аха аҿаҵахәы инафҩы-аафыҩуа, иаҭахушәа иаҭахымшәа, икәанызануа ишгылаз,
Мырҷа аакылсын, али-ԥси рыбжьара инышьҭнаԥааит.
Егьи «исзуузеи» аҳәарашәа, аблақәа ҭраа ишахәаԥшуаз
инҭанагәеит.
– Наҟ уҵыҵ Мырҷа, – днаҵаҟьан, иаанхаз абжагьы уахь
иналыршәит. Шәышәка арыгь сцәафоит аҳәазар акәхап,
акаҳаха амҭакәа, аҿаҵахәы нымҵԥааны, аҵыхәа шьҭариашәа
индәылҵит,
– Алақәа ираҳҭо ҳазҭада, афы бмысааитеи, аиеи. Ржьы
иаҟәырхуашәа, аарлаҳәа ирымпыҵкәкәааны иаарганеи...
– Аа, аригьы... – ҽа ашәаӡакгьы нарҳәы-аарҳәуа
илкын Зарифа. – Пату уқәиҵозар, угәхьаа икызар, усҵәҟьа
ҟаиҵарымызт,– амца аҵаҵара даҿын уажәы-уажәы
аԥшәмаԥҳәыс.
– Ихызхуа аҷкәынцәа роуми, ирызгәамҭазар акәхап.
– Дырхылаԥшроуми. Ишәҭиуа зеиԥшроузеи ҳәа дразҵаар
ауазиз?
– Уи сара сҿы иҽырдагәашәа иҽыҟаҵаны дыҟоуп. Аха
ус уҳәаргьы, аплангьы нагӡо, ауаагьы ирызшауа... Иалаӡоу
мшәан усҟак?.. – иԥҳәыс илҳәауа збоит ҳәа акәу, иблақәа
ыртапанчашәа дналзыԥшит.
– Уҽырҩашьаны узцәажәауа са исзеилкаауам... Уара
уоуми ҵыԥх Даџьраа анаҳҭаз, ашьтәа анҳаимҭоз, хьӡы
еиқәаҵәа ҟазҵоз…
– Ааи, аха ишԥеизызуа, дабазжуеи? – иҳәахт уи изҵаара
ӡбаны ишимазгьы, иԥҳәыс лҿы иҭахымызт
иҽааиртыр, убри
азакәын илҳәоз зегьы злымпыҵихуазгьы...
Дазымхәыцӡакәа
џьара илҳәар, ажәа цон, убри иҭахымызт иара.
– Дламҳәаны дынкаужьыр, дыхраандысуа амҩақәа
дырнызаап. Уаҩҵас иҟоу аӡә дыҟазар џьушьҭ...
– Ее, заҟа ишәзымариоузеи ауаа рамхра... – нас дхәыц-хәыцуашәа дааҭгылт. Иԥҳәыс лахь ганха дыԥшуашәа,
ҵаҟатәи иқьышә хырҽны ҭынч-ҭынч дналагеит: – Баагылишь,
бымццакыни зны, уи иус ихала иӡбахьеит ҳәа ауп ишыздыруа.
– Сара ҩнԥҳәыск, шәусқәа-шәҳәысқәа исызрылоузеи,
џьбит... Аха ахаҵагьы ацхыраара ахьиҭаху ыҟоуп, аԥҳәыс
лыхшыҩ ада шәхәарҭам...
– Аиеи, аԥҳәыс лхы ҳхаргыланы адәы ҳақәызаап. Иҟасҵо
са издыруеит, сыҵаҳәара аҭахӡам, баамццакыншь зны.
Зарифа ашәаӡақәа иалылԥшааз, агәыблаа ианҵаны
лнацәкьарақәа аларԥаны арпыҵра даҿын. – Смаӷрақәа
урҩахандаз, – инаидылҵеит лыԥшәма.
Лмаӷрақәа данырҩаха, дырҩегьых лус нап налыркит.
– Гәыџьа аӡлагара нижьуеит ҳәа рҳәауа саҳауеит, ма
убрахь днагазар.
Илҳәаз омашәа ибаны иԥҳәыс дналҿаԥшит. «Абарҭ
аҳәсақәа ирмаҳауа ҳәа адунеиаҿы ак ыҟазаарым...» –
дхәыцуан азхаз дгыланы иара.
– Уи нижьуеит ҳәа базҳәада? – аҭҳарцәҳәа даалҟьашәа
дынлазҵааит иара. – Абанҭ ак дыбмырҳан, ԥхашьароуп.
– Ыы, сара ак смаҳаӡо џьушьома?
– Гәыџьа дцаны дҟалаӡозаргьы, Назыр иоума инаҳашьҭуа.
Аӡлагара сышԥахашәыртәо имҳәашеи...
– Мамоу, сара иԥсыша, маҵура дук дахагылоуп, ажәқәа
руац иҿатата.
– Ак ибмырҳан – иаргьы баргьы, сҳәарын, аиеи...
– Скьаԥа хиҵәара дыҟоуп. Шьахәуп, аха...
Зарифа лхы зыхлырҟьозгьы акыҟазаарын. Назыр
иҭаацәараҿы аиқәымшәарақәа, аинымааларақәа иҟаз
лдыруан, илдыруан уи мзызс иамазгьы... Убри аҟынтә
дааҟәымҵӡакәа, амца «абылтәы» аҵаҭәара даҿын...
– Аӡқәа шуеит ҳәа сыҟоуп ожәшьҭа, акәытқәа шьны
исымандаз, – лҳәеит зныкыршәа лара.
– Дара шәкхьоу?..
– Ана аца аҵаҟа акалаҭқәа ирыҵакуп. ..
Қәыџьмахан адулаԥ ахы иаақәихыз аҳәызба инацәхыԥ
наҿшьуа иаагәеиҭан, ашьшьыҳәа дындәылҵит. Амӡырха
данаақәгыла, ажәҩан дҩаҵаԥшит, аԥҭақәа неилыҩры-ааилыҩрхьан, аха аԥша аҿан, хьшәашәаран. Арахә
еибарҟаауа абора аԥхьаҟа игылан, аҷкәынцәа алада абаҳча
аҵыхәахь аԥҳә хыршәон, агәаҩа ахьынтә аҟәаҩ-аҟәаҩҳәа
еиха шьҭыбжьқәак ааҩуан. «Иааи, иааи», рымшха ажәқәа
аборахь инарцон игәылацәа.
Ҩызцәақәак сыманы сҩеиуеит, рхәык-рыԥхьк аашәырмазеи
ҳәа жәацы адырра изҭаз ихабар ҳәа акгьы ыҟамызт, аха
ихьшәамызт макьана, уажәы-уашьҭан ҳәа иԥшын. Акәытқәа
ааҭыганы, ишьны, инаганы аплита аԥхьа инышьҭаҵаны,
дындәылҵны Камидаҭи Уанчкеи рахь днеит, данаархагыла,
инеихаҵгылеит, ачуан ашәах хчыла ахәаҭа-ахәаҭа ишуан,
ахыҵра аҽаназнаклак, Камидаҭ иикыз ахҳәҳәалага
ныхшьылауа иааникылон.
– Ижәхьоумашь? – дҵааит Қәыџьмахан.
Камидаҭ ихҳәҳәалага ныԥхьакны, ажьыхҵә аакныхны
инҭишьын, ахылҩа-ԥсылҩа ахылаззы иааҭигаз днамцкласын,
ҿаҵак аамхны аԥшәма инаииҭеит, егьи уи иҿы инҭеиҟаҟан,
даацәажәеит:
– Ажәра агуп, даҽа жәабаҟа минуҭ аҭахуп. Иҟәымшәышәӡа
иҟалоит.
– Ижәцәангьы изцәымӷу ыҟоуп, – иҳәеит Уанчка, зхы
еилаԥҵәҵәаз акәасҭхақәа днарыха-аарыхашәа.
– Шәара шәкәац уажәшьҭа имазеиуп уҳәартә иҟоуп,
аха ҳара ҳусқәа маҷк иуадаҩхеит. Абысҭагьы ушьҭа агәӡа
науҭаратәы иҟоуп, аха ачашә?.. Акәытқәагьы уажәоуп
аарлаҳәа ианнақәлыргыла.
Убри аамҭазы иаарыдгылт Мышьеи Грышьеи –
Қәыџьмахан ичкәынцәа, ихылтыҿ-хылтыҿӡа шәагаала
еиҟаран, ҭеиҭԥшлагьы аӡә дубар, аӡә духашҭуа иҟан...
– Ажәқәа шәаархылаԥш, абааԥсы, ауҭра иҭамлазааит.
Рхәы аашәымгеи?
– Аиеи, – аҭак ҟаиҵеит аиҳабы.
– Нас шәан шәаалыцхраа, абысҭа аашәхәаргьы кыр
иаԥсоуп.
– Бзиоуп... – аҷкәынцәа нарыдҵаны русахь ицеит.
Қәыџьмахан азныказ даашәан, аха асасцәа ахьагхоз игәы
ааннакылеит.
– Даҽа сааҭк аҟара имаандаз, ҳааихьӡақәон.
– Умшәан, зегьы ишахәҭоу иҟалоит, – дааԥышәарччеит
Камидаҭ. Ачуан днахасын, жьыхәҭак инапала иаагәеиҭеит, –
ари шьҭа имазеиуп...
– Уанчка, уаалеи абааԥсы, ртәара ҳнахәаԥшпи, ари
уажәшьҭа иара иҟаиҵоит, – иҳәан, Қәыџьмахан Уанчка
диманы амаҵурҭахь дцеит. Камидаҭ исаара наимҵаргыланы
ажьыхҵә ҭшьуа акәац ҭыгара дналагеит...
Уанчкеи ҽа гәыла ҷкәынаки неицхыраан астолқәа ҩба
неиҿаԥшьны инадыргылан, ақәыршәқәагьы нықәдыршәит.
Аҟәардәқәагьы нарыддыргылеит... Ауҭраҭых,
ахышәҭ-мышәҭ уҳәа анцәа ирԥыхьаиршәаз астол инықәырҵеит,
аҩы аирыӡқәа рыла иааганы иқәдыргылон,
ицаҳәцаҳәуа
уаткакгьы аацәырыргеит.
Аҵыхәтәантәи ачашәқәа ҩба адуховка инҭаргыланы,
абысҭа ааилалхәеит... Иааилашәшәуан Расим Кьыҿ-иԥа
исасцәа иманы ашҭа данааҭала.
«Бзиала шәаабеит» ҳәа аԥшәмацәа нарԥылеит.
– Шәҳарԥшызар ҟалап, ҳаҭашәымҵан Қәыџьмахан,
ыҟамзи,–
иҳәан, иӷаӷаӡа ихаз ихылԥа ааихихын, ишидырлац
еиԥш, ихахәы ааирҽеит.
– Хәылбзиа, Қәыџьмахан, – ҽыҵәах, ҽцәырымга ҟаҵо
Расим ишьҭахьҟа џьара ибжьы аагеит, ани «абзиа хәыҷы»
Сауеи Мышә-иԥа, инапгьы хахаӡа аҿынаирхеит.
– Ҟоҳ, уара, асасцәа дахьқәа ҳҭазаапеи, убо... –
иҽынеигәыдижьлан, аԥсшәа ааиеиҳәеит. Егьи, «абзиа хәыҷы»
рысасцәагьы ныдирдырит:
– Ари, ҳминистерстваҿы аус иуеит, Қаламаҭ Ҟәлабиса...
, – инаҵишьит уи Сауеи.
– Џхәхәы... – иҳәахын дааччеит иԥынҵа ҩызӡа,
илакыҵақәа еимахәашәа, ани «абзиа хәыҷы» зыӡбахә иҳәаз
асас.
– Аиеи, уи акультурақәа ичаԥоит, ыҟамзи... – дааԥышәырччеит
Расим Кьыҿ-иԥа.
– Анаҩс... Ара, даҽа сасыкгьы дҳамоуп, – Сауеи иқьышә
Ҟаламаҭ илымҳа инҭеикын, цасҳәашәа дыниазҵааит
– уашьа
ихьӡузеи, уара?
– Камел Ремонтович... – Џхәхәы... – дааччашәа иухт ани
амӡанра.
– Геронтович акәзар? – дҵааит аԥшәма, иаҳаз абхьӡ
гәрамгарҭас иҟаҵаны.
– Ус ами, сааукәахшеит, аха алаф сылырхуеит, умбо?..
Бзиала уаабеит нас уаргьы, Ремонтович... Саҭамыз
Геронтович!.. – раԥхьаҟа дниасит Қәыџьмахан.
– Ашәаҳәараҿы абаҩхатәрақәа аазырԥшхьоу, иахьагьы
урҭ ирхылаԥшуа, – иаазҟазшьагәеиҭеит асас Сауеи бзиахә.
– Ух, аф усааит, аиеи. Дырхылаԥш егьиҳәа, ҳаҭхаџьны
ҳаҟами, – ихазы акәушәа даацәажәеит Расим Кьыҿ-иԥа.
– Хылаԥшҩ ӷәӷәоупеи, – иҳәеит ааигәа игылаз Камидаҭ.
– Нас? Ихоумҵозишь? – иниаҭеикит Сауеи.
– Маҵуроума аус злоу, ауаҩы дуаҩызароуп, – иҳәеит
Уанчка, ихаԥыц бжькаҵәарақәа арахь иаарԥшуа.
– Ус ами... – днақәшаҳаҭхеит Ҟаламаҭ. Аӷдымдыҳәа
еицәажәо аҩныҟа иныҩналт. Астол шдырхиара идырхиахьан.
Зарифа асасцәа иааиз аԥсшәа нараҳәаны, ҩаԥхьа лус
лҽыназылкит.
Иааибартәақәеит.
– Ана аԥхьан Уанчка уаҩроуп иҟоу егьи ҳәа акы даҿын,
– даацәажәеит Камидаҭ, – Шьаақьыр ҳәа ҳажәлантәык,
дыҟан бырг бзиак. Қәыџьмахан дидыруан...
– Дзымдыркәа...
– Галон-иԥа Шьаақьыр иакәымзааит, – дааҵәылихит
Расим Кьыҿ-иԥа.
– Мамоу, Расим, уи дыздыруан, аха ари ҳара дҳажәлантәын...
– Нас, нас?..
– Суаҩуп ҳәа умныҟәан, узызнеиуа дуаҩызароуп,
иҳәон...
– Ииашами, иара.
– Аус зцышьҭухуа дуаҩымзар, кыр узырҽеиуама?
Расим ивараҿы итәаз аԥшәма илымҳа дынҭахәыҭхәыҭит:
– Геронтович ҳәа ҳазҿу иоуп зиубилеи мҩаԥаагарц
ҳгәы
иҭоу, иара издырӡом макьана, иагьабаҭаху
иаҳәара...
– Игәиҽанӡамкәа абзиа ауаҩы ианиԥыло еиҳа еиӷьми.
– Ииашоуп, ииаша. Ибзианы ҳҽазыҟаҳҵароуп, иумдыруеи
иашьа аус ахьиуа? – иҳәеит ибжьы ныҵакшәа.
– Исымдыркәа...
– Аԥсны ақыҭанхамҩа машьынақәа знапаҿы иҟоу иами,
илуршақәаша рацәахашт...
– Уи машьынакгьы ицрысҟьеит ҳәа уаҳап, алухи... –
аџықә-џықәҳәа дааччеит Қәыџьмахан...
Аԥшәмаԥҳәыс абысҭа анҵаны данаалга, аԥшәма
дырӡырҩуа даацәажәеит Камидаҭ: – Қәыџьмахан, ушьҭа
ҳмазеиқәоуп ҳәа ауп ишыздыруа, ҳасасцәа ҳартәап...
– Аиеи, аиеи... Ҳнапқәа ӡык нарықәаҳҭәап, егьип... –
адруҳәа иҩеибаргылеит итәақәаз...
Қәыџьмахан асасцәа аниҭаз адырхаҽны акәын.
Аисполком ахаҭарнаки иареи убра инеидтәаланы ирыӡбазшәаҵәҟьа
ауп зегь шыҟалаз. Аколнхара ахантәаҩы Назыр
аконтораҿы дааԥхьаны днеиган, анс, арс ҳәа акәымкәа,
аӡлагарахь диасырц идиҵеит. Уажәы дахьыҟаз дшаадмырбуаз
аҟара идыруан иаргьы, аха ас иаалырҟьаны иҟалоит ҳәа
игәы иаанагомызт. Игәалашәон ашьха еибырҳәаз, убри
иашьашәалаз ажәақәакгьы неимырдеит афермаҿы арахә
рҭагылазаашьа ианалацәажәозгьы. Назыр ани арахә
рҳақьыми иареи еибырҳәазгьы наганы инаиеиҳәеит, убрыгь
уажәы аԥхьашәа аконтораҿы ианеиқәшәа ишидыруаз
иеилиркааит, «Сара сыда ӡбахә шәымазаарым» ҳәагьы
иаҽԥниҳәеит.
Уи Қәыџьмахан иԥҳәыс лыла иаҳахьан Ага Шьарда
длыҿцаауеит ҳәа. Амцреи аҵабыргреи издыруамызт, аха
уҳәан-сҳәан иаҳазгьы иахьынӡаҭахыз дарблаҟьахьан.
«Иабахәа иҟалазеи, лхаҵа Зиа ҳаҳәшьаԥа иакәымзи,
даасыхәаԥшыргьы амуази, дызлаиаз аиарҭагьы мхьшәашәацтеи
макьана», – ҳәа Назыр иҭахык иеиҳәахьан.
Аха урҭқәа дрышьҭамызт уажәы. Избанзар, ҽа уск инапы
инанҵашәа диԥыригар иҭахын, иара убриалагьы длаирҟәырц,
дихыччарц.
Аӡлагарахь уиазгоит ҳәа аниеиҳәа, егьи, ус бзиақәак рхы
анаҳк, инсмыжьыр амуа иҳахьзеи, иҟалазеи ҳәа азҵаара
анықәиргыла, иара иаразнак иҿаижьт арахә ашьха ирыхьыз,
араҟа иахьааизгьы ачымазара шрыласыз, уи ахылаԥшрадара
ишахҟьаз, аха еиҳаракгьы изқәирӷәӷәоз ахкаараҿы аисра
иҟалаз акәын...
Иарбанзаалакгьы ҵаҵӷәы ҳәа ак рымам, абарҭ
исыдугалақәо зегьы, ак сыхьзар, еилзырго ауаа ҟалап ҳәа
иҽырцәгьаны даниҿагыла, Қәыџьмахан ипластинка аарҳәны
инаҿеиҵеит, иаҳа иааирҟәымшәышәит...
– Уара узыргәаауазеи, сара аус еиҳа излеиӷьхаша ҳәа
сашьҭоуп. Мамзар, ҽакы са исымаӡам... Умбо Назыр,
– ибжьы
есааира иларҟәуа, ҭынч-ҭынч дцәажәон иара. – Ани ахәылак
дыҟазаргьы дабаҳахәо шьҭа, данааиуеи данымааиуеи
еиҟароуп. Ауаа ашә иадӷырло иадгылоуп... Ажәлар рыфара-рчара ишакәым азныҟәара аӡәгьы азин имам. Иҳанарыжьуам,
ргәы кыдгылеит...
– Уара, шәара ишәҭахымзар, исашәҳәар арзаҳал ҩны
сықәҵуеит.
– Арзаҳал? – аҟырҟырҳәа ҽмаршьыгала дааччеит. – Уи
мариоуп. Арзаҳал уҩып, уцап, аха џьара аус уур ами?
– Аус зымуеи нас, сымаха-сышьаха макьана еибгоуп, аӡы
аҩагара излагаз егьиз, уажәоуп еиҳа афермаҿы санаҭаху ҳәа
ахәаԥшь-аҿаԥшь дықәимыргыло даналага, егьи ицәыригеит
аҵыхәтәанынӡа иҵәахны имаз, – ашьхатәи ашәарыцара
атәы. Дырҩегьых игәалаиршәоит Ардони иареи ирыхьыз...
– Ашәарыцара атәы ҳәа узҿу сара аҵыхәа ԥысҵәахьеит,
– ихыҵәҵәа-хыҵәҵәа аҭак ииҭон Назыр. – Уи аҵыхәала
аҳәарԥсарра аусзуҩцәа срацәажәахьеит, уа акгьы ыҟаӡам,
егьи ҳәа узҿу, иҭахызаргьы дашшааит, аха уи изыгәаӷьуа ҳәа
дыҟоума. Имбои, дгаӡоума, ишиҵабгаз дызқәыӷәӷәоз ишьаҭа.
– Саргьы уи абасҭаху,– даахьаҵит дырҩегьых. Инапы
астол акьыԥшь инықәикын, қьаадк аҿы иҭыхны иирбошәа,
зымҩа днахан, – абрантәи абрахь уиасуеит. Иамоузеи?
Еиҵам, еиҳам...
– Сара џьаргьы сиасӡом, саҭахымзар аҩны сыҟоуп, – иҳәан,
ԥшьаала дындәылҵны дцеит. Аха убри ашьҭахь, Қәыџьмахан
ауаа изикын, ицо-иаауа ианидхала, дақәшаҳаҭхеит... Иҭҟыԥс-ҭҟыԥсӡа, иагьараангьы иубаргьы
иҳәыркьиуа сышә илагылоуп,
аха змоу зегьы, аӡәы ахш даҳәоит, ҽаӡәых – ашьтәа. Ма
исхашәало ҳәа крыҟандаз, изысҭахузеи, рысаӡ, ршоура, –
иҳәан, наҟ иааныжьны аӡлагарахь диасит. Аха уи иагыз иабзаз
рацәан, ахыб ақәа ахькылсуаз ыҟан, иҟаиҵеит, адашьма иқәыз
аӷәқәа иԥсахит. Зегь реиҳа имықәшәатәны изыҟалаз алуқәа
ракәын, иҟьаԥс-ҟьаԥсӡа рыгәҭақәа ҭыфааны
цәгьашәа иҟан,
ирымԥсахижьҭеи крааҵуан, урҭ убысҟак иԥсадахахьан, ахырӷ
рыҵыҩҩ иааиуан, игәӡаны иалагаӡомызт. Ермантәылатәи
иааргаз хаҳәқәак, Қалақлықә иидыруаз шәамахьцәақәак рҿы
иҟоуп ҳәа иаҳан, аколнхара машьына ала дцаны 500 мааҭ
аԥара нарыҭан, ирымхны иааигеит...
Убри ашьҭахь, дук хара имгакәа аферма еиҳабыс дҟарҵеит
Рауф. Аизараҿгьы икылимгеит уи азҵаара Қәыџьмахан.
Ҽнак зны агәылара дахьныдгылаз, Рауф днаԥхьаны идиҵеит
аферма идикыларц. Аӡәы дцеит, ҽаӡә днеит иҟоу-иану
нышьақәыргыланы дахаҳаргылап
анырҳәа, сара иҟасҵо сара
издыруеит, шәус алам ҳәа реиҳәеит. Камидаҭ днасышьҭуеит,
уии дареи еицәажәап, еилдыргап ҳәа реиҳәеит аҵыхәтәаны.
Арыгьы оумашәа ирбеит, избанзар Камидаҭ ҳәа изҿыз,
аправлениа далашәа дыҟан, аха ҷыдала инапы ианыз аҭаҭын
фидарҭақәа ракәын, иара уаҟагьы афы ирҵысуа дыҟамызт...
Ишеибырҳәаз еиԥш, Камидаҭ дынкыдгылан, арахә хәыҷи-дуи рхыԥхьаӡара шьақәдыргылеит, аферма аҭагылазаашьа
гәеиҭеит, рыфатә-рыжәтә, рыхкаарақәа, рмаругақәа уҳәа
ирымаз-ирыхӡыз шәҟәыла ишьҭырхит. Аекземплиарқәа
руакы, аканторахь ирышьҭит, егьи уа афермаҿы
иааныркылеит. Планла иарбаз ахыԥхьаӡара
– хәыҷгьыдугьы неидкыланы иугозар, жәохәҟа хы агын, иара убри
акәын Назыр иҽԥныркылозгьы, аха наҟ-ааҟ еицхырааны,
ашықәс нҵәаанӡа ихадырҭәаарц еицәажәеит.
Афермаҿы зегьы раԥхьаӡагьы хшыҩзышьҭра зҭатәыз
аӡи афымцеи рнагара акәын... Егьирахьгьы иагыз ыҟамкәа,
аха еиламыжькәа хәыҷы-хәыҷы иҟаҵатәын зегьы...
Ацхырааҩцәагьы иман Рауф, Грышьа иакәзаргьы
– иидыруа
игижьуамызт, аха зегь реиҳагьы ихы дақәгәыӷуан, иҩызцәеи
иареи еиҿыркаар акәын.
Ирҭахы-ирҭахым даҽа зҵааракгьы цәырҵит абраҟа
Назыр иус данамырх ашьҭахь, сара сҟалап ҳәа игәыӷәаз иаб
иашьа иԥа Закан дгәаа-хааха аганқәа дрыван. Абри ихы
зыхирҟьозеи, аҩныҟа анеира даҟәыҵт, ихьзеи,
иҟалазеи ҳәа
рҭынхак даниазҵаа, афермаҿы дахьыҟарымҵаз, шәахьивсыз
азы дгәааны дыҟоуп ҳәа иеиҳәеит.
– Агаӡа, агаӡа... – Дгәаазар, аҩны дааир, гәалсак иаҳҭап...
– даахәмарын инациҵеит, – иара изыноуп, уара,
уи аҭыԥ зҭасырцәыз, аха уажәы иаразнакы иҟаҵашьас
исымааз? Уахь инасышьҭыз аҿабырҳацә «Промежуточниуп».
Ашәыр шәаанӡа иузҿыхуам, ҟәышра дук аҭахума, сеидру,
уи аилкааразы?.. Назыр дзамихызгьы убри азакәызаап ҳәа
иртутууа ирыманы
ауаа инарыламлози... Аамҭа анааилак,
Рауф уацгаҩыс
дныҟаҵаны, Закан уа днаганы днасыртәап...
Иабаҳацәцои, ҳнапаҿы иҟами макьана?. .
– «Саргьы убас ауми ишеилыскааз, аха иара ихы азымнеит
умҳәозар, – дназыразхеит иҭынха.
– Уаха думаны аҩны уныдгылар цқьа ихы иҭазгалап,
ҵәыцақәакгьы аажәып, – инаидиҵеит уи Қәыџьмахан.
– Азамана, – днақәшаҳаҭхеит егьигьы. Урҭ усҟан, убри ала
еицәажәаны инеидыҵит.
Амра ҩхалахьан, ашәахәа кәалыкәаџьо ахәқәа ирхьыршан.
Аӡлагара авараҿы, араҵла ду аҵаҟа урҭ ахьышьҭаз
аҷакәагақәа рыла аҷыгә-ҷыгәҳәа ацәра иаҿын Назыр
иҩызцәеи иареи. Форма ҳәа змамыз иԥшьыркца-шҳаҩызаа
иҟаз ахаҳә алу асахьа аанахәахьан, уи ианалга егьи нап
адыркит. Ацәырԥшӡа ҭыԥ еиԥш, ауразоуроу икәакәаны
ианахыс, иҭаҩаҿаӡа агәҭа аҵәаӷәасҭа налырдеит, уи аҩыза
егьи аҿгьы иҟарҵахьан, убри акәын арыц зырддуазгьы...
Адырҩаҽны уааҳә уны, алуқәа хәныганы аҭыԥаҿы
инықәырҵеит, аҩныҵҟа икеикеиуа идрыцқьеит, аҩнаԥшра
ауаҩ игәы иаахәо иааҟалеит.
Раԥхьаӡа уи анауижь, ауаа ирзилаго «аҟырҿ» аламларц
азы, аҩнынтә иааигаз ихатәы џьықәреи нахаԥсаны илагеит,
уи каижьуагьы иҟамызт, арахә рзы ихәарҭан... Ашьҭахь
иааиуаз еиҳа-еиҳа аҽарыцқьон. Аџьаџьа, агәӡа, ахырӷ уҳәа
дасу ирҭахыз рзилагон. Ааигәа-сигәа иҟаз рнаҩсангьы,
харантәгьы иаҭаауа иалагеит... Еиԥшымызт араҟа алагатә
зҭаны иҟаз ааҵәақәа, реиҳарак рықәцәынӡа
иҭәын, рхы
ааимахәаны аҵәы рыларҟьа, шашәала иҿаҳәаны ипахә-пахәӡа иҭәны игылан, егьырҭ рыбжара аҿынӡагьы инаӡомызт
аԥш ирҭаз. Назыр иԥыраҳәа ҟәашӡа, ашәыб даганы, ааҵәахы
азганк аҳәҳәыҳәа ашыла зҭаԥсауаз аиашьыкь авара
иаларсыз аҵәымӷқәа идыркын, ахәы зманы иикыз аӷә ҟьаԥс
ала уахь ашыла аҭаԥсара даҿын, уи даналга, ааҵәа акапанга
инақәыргыланы имцхәуп ҳәа игәы иззаанагоз аахыхны,
ааҵәа ахы ҿаҳәаны инаиргылеит. Ашә даалагылеит
игәылаԥҳәыс Шьааида.
– Нан, Назыр, сара стәы мазеиума? – днеизԥшит лара.
– Имазеизар ҳәа ауп ишыздыруа.
– Иаа? – алубжьы илнамырҳаит уи ииҳәаз.
Ааҵәақәа днарылаԥшын, анаӡара иҟаз макәанк аарылихит.
– Абри аума?
Азныказы агәра лзымгошәа дназԥшит.
– Иара акәӡами?
– Иаа? Иара акәушәа сыҟоуп, аха...
– Агәынамӡара бымоушәа збоит, – акапанга инақәыргыланы
иааикапанын, наҟ иналиҭеит.
Илиркыз амакәан дахәаԥшуа даацәажәеит:
– Имаҷхеит убаашәт зынӡаск... – Уи амцра аҵабыргра
лзымдыруа ауп арҭ ажәақәа шылҳәаз, уеизгьы-уеизгьы
иаалгаз еиҵаҵәҟьаны илымбеит, илҳәеит усгьы, дзашьҭоузеи...
Ԥыхьатәи аӡлагарахьча ҟадыџь иоуп уи еиҳаракгьы
изыхҟьо. Алагаԥса еиҳаны иахихуан, иагьикапануамызт,
блала игәы иззаанагаз ахихуан.
– Шьааида, жәа-кьылак маҷк инеиҳауп излазбо ала,
алагаԥса ахыхӡам... Ишԥаҟасҵари, иахысхрыма?
– Мамоу, нан, уи ус исҿашәашәа исҳәеит, мамзар, уи
аҩыза ухы ишԥақәнаургои? – лҳәан, лмакәан аашьҭыхны
лыбӷа рџьыҟәуа дындәылҵит.
Хыхь иқәгыланы, ааҵәа агәҭа еиҩҵәа икны, аиаҳәа
аџьықәреи ҭазыԥсауаз иҩыза иахь днаԥшын, ҿааиҭит:
– Ааи, ланаџьалбахааит, уаԥсҵәык азна аԥш иаалгаз,
иахаҳхит ҳәа лгәы ишԥаанагеи...
– Ус ауп, мшәан, арҭ амцхә ацҵаны ируҭаргьы ак
ацәнурхаз џьыршьоит.
– Иара илықәныскылараны иҟазгьы ахысхыз џьушьауама,
амцхәгьы ацҵаны илысҭеит... Илгазааит, абааԥс, уи са
сыхнарҵәарым.
– Аиеи, аха.. – иҳәан, егьи иҭацәыз ааҵәа Назыр инаииркит.
– Ҳм, гәыбӷансгьы ирымои, ани ԥыхьатәи, аҵларкәыкә
абажә ианамысуа ахы ахьуеит ҳәа, ак рыцримҟьар иуазма…
– Шьахәуп, аха ҳарҭ ҳзыхҟьазеи?
– Макьана уабаҟоу...
– Иҳамаз аашьақәаҳцалт, уажәшьҭа лассы инҵәоит.
– Алагатә ҳмоур ҳәа умшәан, еиԥҟьаны иҟамлаӡацызт.
Назыр ахуҳәа илагоз алуқәа рышьҭыбжь иааигәаладыршәеит
даныхәыҷыз ианду лҟнытә иаҳахьаз алу ашәа:
Сауасана, сауасана,
Сақәсана, сауасана.
Џьамхыла инбысҭоит,
Саара хыла иаабымсхуеит...
– Абри ҳаналгалак, Цәкәаранӡа снабжьысыр сҭахын,
аагатәык сымоуп... – ихәыцра ааиԥиҟьеит, зҽыршәшәа-зҽырҟаца ҵаҟа илалбааз уи иҩыза.
– Умцар амуазар, уҽынмырхакәа уаа. Иудыруеи алагатә
ҟалар.
– Ахәылбыҽха саауеит, – дхәыцуа дааҭгылан инациҵеит,
– агәылара қыҭақәа ираҳар, еицырхәхәа рҿаарымхашеи.
Аӡы ӡлагарақәа усгьы иқәыргахьеит.
– Иабацагәышьо уаҳа?.. Ага имцозар, уигьы ԥыхьеиԥш
изылагом, рҳәеит.
– Жәаха агаҿа Сарыхәаа рҿы сыҟан, иашшуан дара,
аџьаџьа сзыжәлага ҳәа роуҳәар, агәӡа рлагоит, агәӡа ҳәа
роуҳәар – аџьаџьа...
– Иӡырҩуа џьушьо? Иахадыршәало ауп изызхәыцуа.
– Иахадыршәало ҳәагьы митәыс иҟоузеи, аха...
– Урҭ сара издыруеит, хар рымаӡам џьым. ..
– Сцалап, нас... – иҳәан уи иҩыза, иҽааиҭакны
дындәылҵит.
Назыр ҽа ааҵәак ахы ԥыртланы ихагаланы аиаҳәа
инҭаиԥсан, ахышә аԥхьашәа аҟәардә игылаз днықәтәеит.
Алу алагара иаҿын, ашьҭыбжь иалыҩҩ, алакар иацырҟьа
илашьҭыз «амҳаҵә» алу азқәа иахьықәсуаз «ҟьаԥ-ҟьаԥ» ҳәа
абжьы гон, иара убри акәын игәӡоума, иџьаџьоума – иуҭаху
шьақәызыргылоз. Аҳәҳәыҳәа ашыла ҵаҟа аиашьик иҭаԥсон.
Сауасана, Сауасана,
Сақәсана, Сауасана...
Дырҩегьых ихы инҭагьежьит Назыр уи ашәа. Илацәа
нҭаазшәа игәы иааинаҭеит ашәымҭаказы, али-ԥси рыбжьара
иҽаалихт ихаԥаз ацәа, аха зегь акоуп иблақәа ааԥсара рхын...
Аҳаҷаҳәа иааигәалашәеит хараӡа иаҩсхьаз
хҭысқәак...
Аибашьра еилгахьан. Аарҩара ӷәӷәа ыҟан азы, ӡынхәыкгьы
рмоуит урҭ уи ашықәсан. Заа иларҵаз ача ылхны, аџьықәреи
ақәԥсаны, иҟәымышәышәӡа итыхны инышьҭарҵеит. Агәыла-азла, еиҳа изыгӡаз, ацкыҳәа ачакакал зырҭақәаз ҟалеит. Ус
аԥасақәагьы аарыхьӡеит.
Ахәанаа ԥа данроу, агара роуамызт ҳәа, иахьылагоз
рымамызт, рааигәа иҟаз акы-ҩба аӡлагарақәа аӡы анрыҵаба,
иҟәызгаӡа иаагылт. Лагара ҳәа Хыԥсҭа ицар акәын,
мамзаргьы Бақланка – афымца ӡлагара ахьыҟаз. Ацәқәа
ԥшааны ауардын инаҵаҳәаны, ҩбаҟа ԥуҭ аҟара ачакакали
инханы ирымаз аџьықәреии ааҵәақәа ирҭаԥсаны
имазеины
инадыргылеит. Ауардын анааи инақәырҵан, иашьа еиҵбы
ауардын ахәда днақәиртәан, иара ацәқәа раԥхьа днагыланы
иҿылеихеит.
– Агәашә ианынҭыҵуаз, ран иаанкыланы макәанқәак
нарылҭеит, уеизгьы-уеизгьы уадаҩрак ҟамлозар,
рҽыныхаршәаланы каҵахәыр ԥыҭк рыҟәшәарц азы. Назыр
уи митәык игәамԥхеит, аха акгьы ахимҳәааит. Ишлеиуаз,
агәылацәа рылагатәқәагьы аашьҭырхит, ишцоз анраҳа,
ауханатә имазеины идыргылахьан.
«Уа шәшыҟоу идшәырлага, иааныжьны шәмаан», –
лыбжьы нархьылыгӡеит ан, агәыла иашҭа иҭыҵны амҩа
ианангылоз...
– Арахь акы лҳәеит ҳәа сыҟоуп, – дааӷьаҵәыӷьаҵәит
ахәда иқәтәаз аиҵбы, – изакәызеи, ибҳәаз? – ууардын
абарбалқәа ахаҳәрддыра иахьылсуаз, ашьҭыбжь цәгьахан,
рыбжьқәа еиннарыҩуамызт.
– Оҳо, оҳо, – иҳәан иааникылт, ацәқәа раԥхьа игылаз.
– Ибҭахи, мшәан? – дҵааит иан лахь ибжьы ҩеиҵыхны.
– Иааныжьны шәмааит, уаха шәаагылозаргьы идшәырлага
шәрыҳәаны, – инаԥшызар, лԥыраҳәа ҵыркәакәаны,
дыбӷьаауа дара рахь ааскьара даҿын.
– Ее... изакәызеи иара, асҟатәи иҳамоу...
– Хынтрыгә шәиҳәа, уи иакәын Хыԥсҭа аӡлагара иахатәаз,
дрымԥсахцкәа дыҟазар, Қына лыҷкәынцәа ҳауп шәҳәар,
иахоу ахыхны акәзаргьы ишәзилагоит. Саб игәылацәа
ракәын, пату еиқәырҵон.
– Бзиоуп, бзиа, ибҳәаз саҳаит... – али-ԥси рыбжьара
ацәқәа даарҿаҵәин, Назыр дыԥаны ауардын днақәԥалан,
аиҵбы ишьҭахьҟа дниаганы ахәда иқәдаз аӷәтәы тәарҭа
днықәтәеит.
«Уаҳ, уаҳ!» – иҳәан, ацәқәа днарыҵаҟьеит, ифырмыхьц
уахь инарықәырхха. Ацәқәа рымҩа анаат, акәатакәатаҳәа рҿынархеит, ауардын абарбалқәа ахаҳә дуқәа
анрыҵашәалак адыхҳәа иҩышьҭыԥон, иааҵысуан усҟан
аидара иақәызгьы. Ҭаҟәаҭаҿарак иахызгоит ҳәа дшаҿыз,
адыхҳәа даҽакы инҭасуан...
– Оора, ԥшьаала ҳгала, баша иукуама аруль? – ауардын
акалам иҽынахарԥо ҿааиҭит ааҵәахы иақәтәаз аиҵбы.
Аулицаҿы ацәқәа ршьапқәа асфальт ианахьыс, еибарххо
рҿынархеит. Арыӷьарахь ауӷә иаҵаҳәаз, иара иамараз
амҩа цәхыԥахь иахон, егьи акәзар – арымарахь. Иқәҟьаны
икаҳарцгьы аҷыка аагхеит. Ашьҭахь, Назыр дналбааԥан, наҟааҟ ртәыҩақәа ирхаршәыз аҷапырхәа агәҭа аанкыланы
асфальт ахьынҵәоз амҩа ацәхыԥ даваланы иҿынеихеит.
Арыӷьарахь игылаз ҿаш ҭынч ицон, егьи акәын оума
зыԥсхакыз, еиҳаракгьы ашьапы асфальт ианахьыслак. Уи
убас ганха еихон, знык аҟарагьы ауардын ажра иҭасит,
аха ихымшәҭит, лыԥхала еиқәхеит. Асфальт мҩала ишцоз,
лассы инымҩахыҵит, ахәшырб аныҩҩыла иаабац акыҭамҩа
инанылеит.
Назыр, ацәқәа ҭынч амҩа еимамккәа ицо ианалага,
дырҩегьых ауардын ахыхь днақәтәеит. «Ашь, ашь»
ҳәа ифырмахьц зны-зынла ацәқәа ирмырсӡакәа,
инархаиркәашон. Ишнеиуаз, дәҳәыԥшк аҿы иаанҿаст. Назыр
иарӷьа напала ауардын ахы дҩаханы асаԥыџь наҵаиргылан,
ҵаҟа ихҩаа-ҿҩаашәа иҟаз ашьацра днылатәеит. Амхы
аҳәааҿы игылаз аҵәаҵла дҩаҵаԥшит.
– Баџьгәыр, ҵәақәак ҳамазар, аӡышагьы ҳахнагон,
уҩкыдлар...
– Сахьыхәно акгьы ыҟам, аха лабақәак амахә ирыласҵар
ишԥамлеири...
Ихы нарҟәы-нарҟәуа, дышьҭыԥшаауа иҿынеихеит, ԥыҭк
днаскьауаны еиԥш аан, днышьҭасын, лабақәак аашьҭихит.
Акы неиҩыҵракны, егьи наҟ-ааҟ ахқәа аанкыланы, агәҭа
ишьамхы иладкыланы аҿаҩҳәа иааҩҵәаны,
иарӷьа
иакыз аԥырҳәа аҿыҩеирхеит. Инаршә митәык имхиоу,
кьоушәоуқәак роуп иалшәшәа икаԥсаз. Уи иаашьҭырххны
егьи абжагьы дәықәиҵеит, еиҳа даназааигәаха, изҩыҵрак
иҵакызгьы иршәит. Уи еиҳа ишәпан, ахы хҟәачаашәа иҟан,
иагьыкшеит ибзианы, аддыҳәа ҵаҟа инкаԥсеит аҵәақәа.
Атыртырҳәа ишьҭԥааны икәа иҭеиԥсон... Назыр иҿы данааи,
имаика данҩаха, илҭыҩрны аддыҳәа иаԥхьаҵәҟьа инкаԥсеит.
Ишьапқәа иҵаԥсашәа иаргьы уа дынидтәалан, еиӷьқәаз
алԥшаауа афара иналагеит.
– Шаҟа агьама бзиоузеи! – иҳәеит аршәы ифошәа
аҵәа иқьышәқәа ирбжьаргьежьуа Назыр. – Уажәраанӡа
излеиқәхазеи?
– Ирымбацт ауми!
– Ирымбар ҟаларын, ҵаны. Амҩа ааигәара.
Ацәқәа рҿыҵ аӡы аауа урҭ ирыхәаԥшуан, иҟарҵозеи
мшәан, ҳҿы шырҟьо рзымдырӡои рҳәарашәа.
Рыԥсы ааиҭакны, ԥыҭрак ашьҭахь рымҩа нарыгӡон,
Ахәы ианынхшәа, Хыԥсҭа аҟәара илықәԥшит. Ахықәахь
ианыласкьа, аӡиас иаваршәны рҿыҩархеит. Акаҵахәыри
ашыцреи ирыҵашьшь ицон. Аӡлагарагьы уажәшьҭа иааигәан.
Иакәаӷӷа атәарҭа зыдаҟаҵалаз араҵла ду арымарахь
иааныжьны, ауардын шьҭахьла аӡлагара ашә иныладыргылеит.
Аӡлагарахьча имҿтәы шьапы иҵарсуа ашә
даалагылеит, уаҩ кьаҿк, аха иааиланы дыҟан иара.
Хыхь ауардын иақәгылаз ааҵәақәа руакы хырбыкьны
аҿанылаирха, аиҵбы еимлагәа иаанкылан даҵақь
даагылт. Аӡлагарахьча уи ицәыхьамҭоушәа аниба, ажыжәҳәа
иааимԥааны ипротез шьапы ганха идәықәҵо, инаганы
аҭыԥаҿы инышьҭеиҵиеит. Еиҳаз анырҟәик егьырҭ ашәыхгьы
ахыдмырҵит, акакала иаақәхны аҩнуҵҟа иныҩнаргалт...
– Харантә шәаауазар акәхап? – дҵааит ибжьы ҭахәаҽӡа
аӡлагарахьча.
– Ԥшарԥантә... – инаиаҭаикит Назыр.
– Ааԥсақә иаҳа ишәзааигәаӡами? Афымца ӡлагарагьы
ыҟоупеи уа.
– Уи хәашхәашеит, қәак аур, ԥшак асыр, аҭиграфқәа
хьҳәаны инканажьуеит, нас – уа утәаз... Афымца ӡлагара
иалаго аасҭа, аӡы ӡлагара иалаго еиҳа агьама бзиахоит.
– Изыбзиамзи... Аха... – инапқәа неивиган аӡлагарахьча
ԥыҭрак ашьҭахь инаниҵеит. – Зхы нахалак зегьы арахь
иаауеит, узлахәозеи асҟатәи ауаа рымаҵ аура.
– Ианбашәзылагои?
– Уаҵәашьҭахь имазеихоит, алагатә рацәоуп.
– Ҽазны аара ҳақәшәмыршәан, акы еиԥшымкәа
ҳшәыҳәоит, – дааӷьаҵәыӷьаҵәит Назыр. – Ацәқәа руакы
уаароуп, ауардын акәзаргьы, сгәыла иааимсхит, уаҳа
исоуӡом...
Аӡлагарахьча ааҵәақәа руак ахы ԥыртланы арыц инапы
налишьт.
– Уара, ари закәызеи, чакакалума? – иуаԥсаҵәы азна
ааҭиган, дназԥшит...
– Аиеи, убри ак иҭоу чакакалуп.
– Аус еиҵархага... – инапсыргәыҵа ианҩҩы ҩаԥхьа уахь
инҭеиԥсеит. – Насгьы ирласны ишәҭахуп.
– Хынтрыгә акәӡами уара иухьӡу?
– Хынтрыгә ба? – аџықә-џықәҳәа дааччан, ипротез
шьапы неиҭеигеит. – Уи кәакәи дыҵоуп, аӡыхь ижәуеит.
– Ишԥа уара?
– Сынтәа ааԥын аӡы нхыҵ, аиаҳәа ааԥжәан, днапыршьшьуа
дышҭаз, агәыҵәкра ааихьын, изхымгазт, дыԥсгәышьеит.
– Ҳаи, абааԥсы, изаҳмаҳазеи... Сан длуа бзианеи.
– Ашәаџьҳәаҩ дырмышьҭыкәа иҟам, аха уанӡа дзымлаӡазар
акәхап.
– Ҟоҳ, изакәызеи, иара?..
– Уажә иубама, цәгьароума бзиароума, анапынҵа зҭаны
иушьҭыз, дахьынкыдгыла-аакыдгыло акы нарҿамҟәар
руама, ԥыҭк рқьаф аныҟалалак, «исҳәеит» ҳәа дхьагәгәа
даагьежьуеит...
Уаӷоу дрықәгәыӷааит.
– Аԥсраҵәҟьа иагзыжьыз дуаҩуп ҳәа аԥсшәагьы злаиоуҳәарызеи...
– убас акы ыҟаҵәҟьазшәа игәаҿы иналаны
даацәажәеит Назыргьы.
– Хынтрыгә дааигәаҵәҟьазар, иԥсра атәы шәаҳарын,
џьушьҭ.
– Сан лхаҵаҩыза иаб иашьа еиҵбыҵәҟьа иакәын. ..
– Дауа ааигәазаапеи... – дааҽхарцәажәеит аӡлагарахьча.
– Ишԥашәзызуеи, шәаргьы-саргьы...
– Ушеилахоу ҳзымдыруа ҳаҟам, ԥсыхәа зламоу ала,
уҳацхраа.
– Ԥсыхәа змам ҳәа акгьы ыҟаӡам.
– Акы еиԥшымкәа ҳшәыҳәоит... –иажәа нарылеиҵеит
ашә илагылаз Баџьгәыргьы.
– Ааит, шәарҭ аҳәаҵысқәа... – дрызгәду-хәмаршәа
даацәажәеит аԥшәма. – Уаха шәаагылар, шәабеиауа, ауардын
шәанымиалозар, сара ҭыԥ сымаӡамеи.
– Ауардын ҳаниалап, ҳаҵаиап, ҳахиара ҳаԥшаап, џьушьҭ...
Ара аҵаҟа акы нкаршәны ҳнықәиаргьы иабаргәузеи!
– Акәыбрқәагьы шәыжәымлашеи, урҭ араҟа ҭынч
аԥсшьаха урҭома?.. – ижәҩахыр днас-насын, ашыла иқәԥсаз
нықәиршәшәеит. – Ацәқәа хәыҵшәыжь, ирфо митәык ыҟам,
аха адәы инықәҳәып.
Баџьгәыр араҵла ааигәара ауардын наргыланы, ацәқәа
ааҵԥиртлан, адәы инықәиҵеит, иаргьы илаба ԥагәа кны уа
даарԥынтәалеит ҳамҭакы.
Шашәала иԥаны иҟаҵаз ашәыра иҭаз рымҩаныфа
хәыҷы ааҭыганы, иашьа инаиҭан, акаҵахәыр азы ишьҭихыз
амакәан нҭаҵаны ихәда инхишьын, иеигәышә
ижәҩахыр
инықәҵаны, ҵаҟа дналбааит, амҩахәасҭа
ианыршәланы
аԥшаҳәа днавалеит. Ашшыҳәа
аӡышьҭыбжь илымҳа иҭаҩуан
уи дахьцауаз. Ус дышнеиуаз,
ашыцҵлақәа рышәшьыра
дныҵалеит.
Ԥыҭк дахьынаскьаз, қьалак аҵаҟа иҟыцәҟыцәуа итәаз
нхаҩык илаԥш наиқәшәеит, данынидгыла, аԥсшәақәа
ааибырҳәеит, иагьааибадырит.
– Ҟазарҭа бзиакгьы хутзаапеи!.. – даацәажәеит Назыр,
иҟаҵамҭақәеи имаругақәеи дырзыԥшуа.
– Ауаҩы имч зықәхо акы даҿызароуп, ишԥаҟауҵауеи?..
– Иԥхьакырҭоуп, уаҩ дуԥырхагам. Аҳауа зҩыда... еиӷьу
иҟоузеи...
– Аҩноуп сара еиҳарак аус ахьызуа, амаҭәахә маншәаланы
иансԥыхьашәа, саҿыгәҳәаашәа саатәеит.
Амҳаҵә сахьа аманы иикыз ашыцтә мҿы иҟыга ҭаргьежьуа
ацәра даҿын. Есааирагьы уи иахәҭаз аформа аанахәон,
иааигәара амшьамба ишьҭаз иқәԥсан ихәхәа-хәхәаӡа,
еилԥхаауа иҟаҵамҭа амҳаҵәқәа. Ҩбаҟа чамсҟәылгьы уа
рывараҿы ишьҭан.
Ихаҿы еидҩаала, аиқәареи ашлареи еилаԥсо иҿаз
ижакьақәа ибла хьаԥшшәылақәа иаразнак игәоумҭарц
залшомызт, қәра мыцхәыкгьы имоуп уҳәауа дыҟамызт, ихы-ихшыҩ зегьы изызкыз иусутә акәын.
– Ашыцлых ачысмаҭәа аҩны иҳаман, санду лҟынтә
инханы, лымҳаҵәқәа уажәыгьы иҟоуп. Асас дааир, џьамла
ахарҵәы ашыцмҳаҵә нахаршәны инаимҵалыргылон. ..
– Ашыц иалху ачысмаҭәа иацызго ыҟаӡам, ибзиан
иара
убасгьы, атәыҩақәа ирылхны иҟарҵоз амҳаҵәқәагьы. –
Аҟаза иҟаҵамҭа ишьамхы иқәкны аус адулара даҿын.
– Иҵҟәаш-ҵҟәашааӡа рылакьысра гәаӷьыуацәоуп, –
дцәажәон иеигәышә иԥышьҵаргәаны Назыр. – Ашыцҵлагьы
иара ахатәы ԥсҭазаара амоуп.
– Ицәажәозар иага рҳәарын... Пату зықәҵатәу,
изеиҷаҳатәу ҵла хкуп, аха макьана иаҳзеилкаауам.
– Аиеи, гәышьа, – даақәыԥсычҳан инациҵеит. – Саргьы ус
ажәжәа-ԥԥыҳәа сылалаӡом, еилысԥшаауеит иуашәшәыроу,
ихҩаа-ҿҩаашәа иҟоу роуп акәымзар, егьырҭ срылакьысӡом.
– Шәышықәсала иазҳауеит, рҳәоит, ииашоу? – дҵааит
Назыр.
– Аиеи, араҟа иамоу инырҵуа ақәра уахәаԥшуазар, иуҳәар
ҟалоит, макьана иҿақәоуп ҳәа. Жәытәан ҳабацәа ирҳәо
саҳахьан агаҿа, еиҳаракгьы Амзара, ажәҩан иаҵакьысуа
еиныланы рызҳауан ҳәа.
– Нас ирыхьзеи? – дҵааит Назыр.
– Ирыхьзеи умбои, ихыршьааит. Атәымтәылақәа рахь
иаханы иргон, џьеи еигӡарын... – ажәабжьҳәаҩ дааҭгылан
аҷкәын днеизԥшит. – Ҵаара ԥхашьарам, уара уахьатәу?
– Сара даҽа қыҭак сеиуоуп, лагара ҳәа ҳаан...
– Аа...
Убри аамҭазы ҩадахьҟа аууҳәа шьоук рышьҭыбжь аагеит.
Хәыҷқәакгьы еиқәҿырҭуан хараны.
– Иҟоузеи, мшәан, анахь, зыбжьы гауа зусҭцәада?
– Акаҵахәыр зыҟәшәо ракәхап, аҟьҟьа ҳәа абрахь
илоуп...
– Иара сынтәа ииу, сукәыхшеит?..
– Аӡхықәахь ибзианы иамоуп, аха иҿӷәыхааны
инықәырҵоит, иузырбода?
– Сан хәыҷык шәзыҭаауазар, лҳәан санаауаз...
– Абри амҩахәасҭа уаныланы уҿыҩаухар, уақәшәоит.
Ибзиангьы иамоуп, сгәаныла.
– Сцалапи, нас, – аԥсшәа иаҳәаны амҩа неигӡон Назыр.
Аиаҵәара днылсын, иҟәашӡа ишьҭаз аҟәара днықәлеит.
Нырцә-аарцә илаԥш иныҵашәеит иҟаԥшьыуаркалеиуа
игылаз акаҵахәыр ҵлақәа. Џьара-џьара ицәырҟьацәырасуа
инрылубаауан аҳәсахәыҷқәа.Ес-уажәааны ааигәа-сигәа
иҟаз ақыҭақәа рҿынтә, ахаратәқәагьы
налаҵаны, абраҟа
иааны акаҵахәыр ҭааны иргон...
Аӡы иҵаҽҽауа, ахаҳәқәа днарықәгыло дышҩеиуаз,
дарԥарак дҩыхәнан, акаҵахәыр дныҵалт, ҳәсақәакгьы
анапхазқәа рымӷаҵаны амахәқәа ыртырны, иҿыхны
ркаҵкәырқәа ирҭарԥсон, ԥраҳәала изҭаауазгьы убарын.
– Ҟоҳ, Назыр уоума, анцәа зылԥха ҳаура, уабаҳзаанагеи?
– иидыруаз бжьык ааиаҳан, дагьынаԥш-ааԥшит, аха уаҩ
дибом.
«Ус баша шьҭыбжьык саҳау?» – ихы агәра ааизымгеит
азныказы. – Дызусҭада?»
– Сибаӡо-ом... – илымҳа инҭасит дырҩегьых.
– Иарӷьарахь, митәык ихарамкәа, акаҵахәыр зҿаҳәҳәы
иҟаз амахәқәа инарылибааит иидыруаз, изааигәаз ахаҿы...
– Шьарда! – иааџьеишьеит иара.
Лкофҭа шьацԥштәыла илшәыз лгәыҳәԥқәа рҭырҟаца,
лнапхаз цәаԥшьқәа лымӷаҵаны, амахә рықәцәқәа ыртырны,
егьи лнапала дымццакӡакәа акаҵахәыр какал ҿыхны
лԥыраҳәа ианылԥсалон.
– Сара, аиуа-зеиуоу ак ыҟоуп ҳәа сыҟамызт, ибарақьаҭзаапеи
кацахәырла ари акҿыҩра... – лааигәара даннеи
аԥсшәагьы ааибырҳәеит.
– Ибарақьаҭымкәа!.. – лыбла ҭиқәаҵәаақәа мыцхәы
агәкырацәа зыҟәныз лхаҿы инагәылԥхеит. – Арахь митәык
ауаа ирҿахырсҭамызт, мамзар иузырбодаз... Умбо, ари амахә
ишҿоу? – данааидгыла, иара иахь иналырхеит. Ахрыԥхра
еиԥш иалҳәҳәоз амаӷқәа иҽырцәыхьчо,
инапы налак-аалакны еиҳа иҽыгә-ҽыгәӡа иахьҿаз иааҿыхны имакәан
инҭеиԥсеит.
– Сызбалк ҳәа алҵып, ахала аҽугәанарԥхо... – лыблақәа
ллакыҵақәа иларҭахәмарын, аԥшқацәа аҟәыншьшьы
иҟаз
Назыр ихаҿы ааимырдеит, лыгәчама ахқәа ӡарышәаруа,
лган иеирхашәа дгылан лара. Лықлаԥад еиқәаҵәа харҽқәеи,
леиԥка акалҭи инарывибааит иҟәашәӡа иҟаз лцәеижь...
Рҩадахьы ҷкәынак иани иареи амахәқәа ирхьанԥашаланы
акаҵахәыр ҭаара иаҿын, ажәжәа-ԥԥыҳәа амахәқәа
ирылан. Зныкыршәа аҿаҩ аалгеит, махәык ԥҵәан, ишлеиуаз
ахы аҳаскьынра инылашьшьт. Аӡәы ирцәигар ҳәа ишәозшәа,
ажәжәаҳәа инахалеит.
Назыр аӡәы аҳәызба аԥынҵа игәы иналеикызшәа
ашәымҭаказы дҩышьҭыԥеит.
– Ҳаи, абааԥсы, иҟалазеи, ари ҳаԥхьаҟа азынгьы ихәарҭоупеи,
шәааиҷаҳар, ас ԥсышьа уаҩы ибахьоума?
– Ииҳәауа иашагәышьами, – днақәшаҳаҭхеит Шьардагьы
Назыр аҽԥныҳәа иҟаиҵаз.
– Бара ибҭаххи?..– лыблақәа цәырқшаԥаны Шьарда
лахь иналыршәит уи аԥҳәыс. – Ахәыҷы машәырла махәык
ицәыԥҵәазар, оума ҟамлеит, – амахә дызҿыз даахыҵын
ҽакы днахьынҳалт. Акаҵахәыр ҿаҳәҳәы изҿаз амаҵәқәа
ԥыҵәҵәаны лкалҭ илалԥсон...
– Изакәызеи, цасҳәа иҟашәҵоу? – игәынамӡара атәы
неиҳәеит дырҩегьых Назыр. – Уаҩиҳәара змаҳауа...
– Абнара шәеигӡоу? Изакәызеи, шәара ишәхатәума?
– Ҳара иаҳхатәы-иаҳхатәым, уи аума аус злоу, быххь
згеит, сан илықәлоу боуп, иаҳҳәарызеи!..
– Уаҳа арахь анцәа ҳааумышьҭын рҳәауашәа ауп
ишылоу,– дцәажәон рнаҩсшәа ҽа ԥҳәыскгьы. – Ирыцҳами
џьбит...
– Бзиоуп, бзиа... Ожәшьҭа иазхоуп, ишәҳәаз саҳаит...
Мышкы зны аиуа шәымбо ирӷәыхшт, аха усҟан иҟашәҵо
сымбари... Уаалеи уара, рыбла ҳаԥырҵып, – лҳәан лкалҭ
илаз акаҵкәыр инахалԥсан, иаашьҭыхны лыҷкәыни лареи
ачықьрақәа рыҽнарыварӡеит.
– Илҳәаз умбо? – ихшыҩ назишьҭит уи Назыр.
– Илбо лхы иақәшәааит...– лҳәеит егьи аԥҳәыс. –
Аԥсабарагьы ауаҩ иеиԥш иҟоуп, – иԥҵәаз амахә аашьҭихын,
днахәаԥшит Назыр. – Бымбо, Шьарда, алаӷырӡқәа ҭыҩры
ишааиуа? Махәык нарылԥсааит, ҽаангьы иишаз, акаҵахәыр
какалқәа зҿалашаз...
– Ари иҽыгәӡа ишыҟоу уахәаԥши? – иҟаԥшьыуаркалеиуа
амаҵә илкыз неилырбеит дырҩегьых. – Уи узымҵагылоу,
ашәшьыра иахьыҵаз акәу, цқьа иҟамлацт сгәахәуеит, уааскьа
арахь...
Назыр лыварахь днеин амахә шьыҵәрақәа инапы
нарылишьын, мыцқьа-шьыцқьа иҿыхуа, имакәан иҭеиԥсон...
– Ихәхәа-хәхәаӡа, игәылҭәаа-гәылҭәаа... – иара иахь
иналырхеит лнап ианԥсалаз акаҵахәыр какалқәа.
– Аԥҳәызба лнацәкьара хыцәқәақәа реиԥш, ссиршәа
иҟоуп, ҵабыргны!...
– Еиҳаракгьы, икәыр-кәырӡа анапхыцқәа шәны ианыҟоу,
ус ами?!
Иааҿылхыз акаҵахәыр какалқәа дырҩегьых имакәан
инҭалԥсеит.
– Изаҭахузеи мшәан. Сара сызхьымӡо иҟоузеи...
– Уара узын иахьа хәылаанӡа исзыҟәшәозаргьы, кыр
сҳәараны сыҟазма?.. – лқьышәқәа ԥшӡа иааҭлырқәацәаан
инацылҵеит: – Ашколахь уанцо-уанаауа умҩа саԥшны
сгылоуп еснагь, сыблақәа ҭырхаха сышухәаԥшуа унасывсны
уцоит, џьеи сугәалашәап...
«Ари арахь дыҟаӡам... Дызлацәажәақәо закәи,
сукәыхшеит... Амҩан даасықәшәацыԥхьаӡа алаф салҳәоит...
» – аҳаҷаҳәа иааигәалашәеит зны дивсны дышцоз,
аҵеџь аведра сыцәҭаҳаит, исызҭыга ҳәа данымҩахылгаз.
Акәапеи ала изҭылтаз аӡыхьшәашәа днахәеит, иҿы-инапы
инахьиршеит... Лыблақәа ҭырхаха дышихәаԥшуаз ашҭа
дынҭыҵны дцеит...
– Ахацәа уҳәеит ҳәа... – ихәыцра даалнахит лыбжьыхаа,
– ак рбауа, ак раҳауа иҟахума, аҳәса ӷьаҵәыӷьаҵәуа
ишырхьынҳалоу инарԥырҵны ицоит.
«Даара хаҵа еибгакгьы дылԥшааит», – даахәыцит
Назыр дахьгылаз. Иблақәа ҩеиҵихын, иқьышә ачча ықәхх
даацәажәеит: – Урҭқәа зегь еилҳарго ҳаҟахындаз, ҳаб
иԥсхәымзи...
Шьарда уажә еиҳа лҽынеизааигәалтәын, ихахәы лнапы
налылшьын, лмахәар ала илахь аԥхӡы иқәшыз аалрыцқьеит.
Иҟәымшәышәӡа уи лмахәар инаиҿҳәазазгьы
митәык хьаас
иҟаимҵеит, амаҷар еиԥш дшаарцаҳәцаҳәазгьы.
– Уааи, уааи... шаҟа иԥшӡарҭанузеи араҟа, – лызнапык
ал
акаҵкәыр шьҭыхуа, егьи иара иахь ирханы лҿыналхеит
ԥхьаҟа. Назыр ишьи-ишьи еиқәҵо Шьарда дналышьҭалеит.
Амца рыцырҟьоушәа каҵахәыр какалла иҩыча иҟаз
амахәқәа инарылс-аарылсуа ишнеиуаз, ашьац кашьшьы
инылагылт. Ҭынч иааҭгылеит.
Шьарда лышьҭахь еиқәҳәалаз лԥыраҳәа ахыцәқәақәа
ааԥлыртлан, акаҵахәыр илаз лаԥхьа игылаз акаҵкәыр
инахалԥсеит. Лыжәҩахыр иқәԥсаз абыӷьқәа нықәыршәшәаны,
лӡара еиҩаҳаҳа лнапала инеимданы, лшьамхы илахагылоз
леиԥка аалырҽеит, аиқәара иаманакуаз лыхцәгьы аалҳәеит.
Ахши ашьеи еилаҭәо иҟаз лхы-лҿы ианаалон уи цәгьашәа,
лыбла маахырқәа агәкыра рхыҳәҳәыла днеизыԥшит.
Назыр имакәан ахы неидкыла шашәала инҿеиҳәан,
икаҭатә шәыра еихац гәыргәыл ссала еибаркыз ахы
ахьхьаҳәа иаартны уахь инҭеиҵеит.
– Уаргьы хар умаӡам, акыргьы ҿухтеи... Инышьҭоумҵо
зны, уԥсы ааиҭоумкрызи, умааԥсаӡеи? – днаихәлаччеит
дырҩегьых.
– Мамоу, сзырааԥсозеи... – рнаҩсшәа ихахаӡа абацәҵла
игылаз лылаԥш нақәшәеит. Ааигәа днеины дҩаҵаԥшит.
Аҩежьра иаманакуаз амахәқәа инарылибааит иҟаланы
иҿаз абацәқәа.
– Назыр, абацә ҳазҿухыр, сара сзыҩаӡом.
– Абацә? Иҟалахьоума?..
– Аҟалараҵәҟьа агзар ҟалап макьана, аха иара усгьы...
– Бзиоуп... – уаҳа лажәа ҩбамтәкәа, ишәыра асаара
инышьҭаҵаны, агәыцә дахьынԥашало, ашырҳәа дыҩкыдлеит.
Агәҭахьы данҩеи, амахәқәа инапы рхьыгӡо иҿихуан.
«Ана, ара...» – ҵаҟа дахьгылаз илырбон иаҳа иахьҿаз.
Ԥыҭрак ашьҭахь Назыр иџьыбақәа рҭәны ҵаҟа адыхҳәа
дынкаԥеит. Иуаҩа азна лара инлиҭан, егьи иаанхаз лкаҵкәыр
инҭеиԥсеит.
– Иазхоуп, ухазынгьы иаанумыжьтеи, мшәан... – лҳәеит
иџьыбақәа ҭаирцәӡошәа анылба.
Шьарда акы лҿы инҭалҟаҟан, лхы-лҿы ҵәыҵәӡа
днеизыԥшит, Назыргьы инапсыргәыҵа ианԥсалаз ака_кала
иалԥшаауа афара дналагеит: – Иамшьаҵәҟьоуп, аха зегь
акоуп агьама бзиоуп. Шьарда ҩаԥхьа ԥшьаала ашьацра
днылатәеит, леиԥка длахо иаалырҽеит, аха лцәеижь
азыҵәахуамызт... Лшьамхы аҵаҟа лцәеижь илаԥш нахьысит
дырҩегьых, аха хьаас имкызшәа наҟ ганха днаԥшит…
– Утәа уааины, – лнапсыргәҵала аҳаскьын хыцәқәақәа
аалшьышьит.
– Иҟәымшәышәӡа, снылаиандаз ааугәахәп.
Назыр илҳәаз ахы ахьхоз шидыруазгьы ҽмырҳа-ҽырдагәа
ҟаҵаны ажәҩан дҩаҵаԥшын, – уажәшьҭа иаамҭазар
ҟалап ацара, сашьа аӡлагараҿы дныжьны сааит. Симбар
дсышьҭалоит.
– Уардынла шәыҟоума?
– Аиеи, аӡлагараҿы алагатә ааган...
– Нас, ишәеиҳәазеи?
– Ишәзыслагап иҳәеит, аха уаҵәынӡа ҳааԥшыроуп.
– Сшәымгагәышьози, аха... Унапы сыҭи, сҩагылап...
Назыр инапы аҿанынаирха, иаанкылан дҩеиханы
даныҩагылоз, даазазан днеигәыдҳалазшәа ааҟалҵеит,
лгәыԥҳәқәа игәышԥы ианаадгыла, изгәамҭаӡакәа дааигәыдирӷәӷәалт,
лқьышә гәилшәҭқәа ҵыс-ҵысуа илымҳарҭа шыҟаз
инахьысит...
– Шьарда, уа Шьарда!.. – лыбжьы гон каҵахәыр ҟәшәара
илыцааз лгәылаԥҳәыс.
– Ау!.. – лҽырҽеиуа аҭак ҟалҵеит лара. – Арҭ арахь аҩада
иабаҟаз, сукәыхшеит. – Арахь блеи, арахь...
Назыр иҟалаз ихаҿы иаамга, ишәыра аҵӷа дҩахан
ижәҩахыр инхишьт, ичаҟәаӡа изџьыбак иҭаз абацә инапала
иҭыган уахь инҭеиԥсан, ишьҭахьҟа иниаигеит.
– Ҳцома, мшәан?
– Ҳааԥшып, ҿызҭуаз дааиуазар акәхап... – лҽырхаа илакҭа
дынҭаԥшын, ихахәы лнапы налылшьит. – Сааукәыхшааит...
иудыруазеи, ухәыҷыми макьана...
– Схәыҷуп ба? – ҳәызба зхьымсыцыз, аха ахәы зқәыҳәҳәы
иҟаз иқьышә ҵаҟатәи ихаԥыцқәа инарықәирӷәӷәан, иблақәа
ҭырхаха дналзыԥшит.
Убри аамҭазы, амҩахәасҭа ианыланы дара рахь иааиуан
лгәылаԥҳәыс Цақәа лхәыҷи лареи, ихырхәо Назыр аԥсшәа
наиарҳәеит. Ашьҭахь, реидарақәа аашьҭыхны еицны
рҿылархеит. Ашыц ҵҟәашаарақәа ирылсны ицон. Аҟаза
дахьтәаз аҭыԥгьы инахысит. Нас аиаҵәара инылсын,
аҟәара инавалт. Шьарда днарылҵын аӡы аҿықәаҿы днеин,
длаҟәны лнапы нӡаалкылт.
– Шаҟа ибзиоузеи!.. Мыцхәы иагьыхьшәашәам. Цақәа,
бара мыжда, ӡык ҳҽынҭаҳшьып, ҳаԥхӡгьы ааҳалаҳмырбари...
– Ҳцәымхәылааит... Ушьҭан ҳазго ҟамлар ишԥаауеи?
– Ҳара шәаҳҭазаап, иҟамлаӡои?.. – даахәмарит Назыр.
– Ыы, шәара ара аҩны шәымоума? – дҵааит Цақәа, лхәыҷ
лыжәҩа кны ахаҳәқәа дрықәгыло дахьнеиуаз...
– Аҩны бҳәоу? Адача!.. – абра аӡлагараҿы ҳаанымгылар
амуит уаха. Ҳалагатә ҳазԥшыроуп.
– Ҳазго ак шԥаҟамлари, изакәызеи иара, амашьынақәа
аабжьанҵәаӡоу... – лнапала аӡы ҩҭылҟьан лҿы
инахьлыршеит.
– Ух, шьыр, шьыр... Абан, аӡмыжь бзиагьы ахьамоу!.. – нас, –
аԥашәқәа еиларҵәи аԥаҩ ихықәгылаз алаԥана аҵаҟа
аӡмыжь
иҭатәаз ахь инхьалырԥшит.
– Шәааи, ҳҭалап, – инарыдылҵеит Шьарда.
– Шәааи-сааии, – иаагеит ахәыҷ бжьгьы.
– Бара мамоу, – иналҿалырхьт лан, – ахьҭа былаланы
быҟоуп, иаҭахым. Иаамҭаӡам, аха иахьылгәаԥхаз
сыздырам...
Аҳәсақәеи ахәыҷи аӡы инырны наҟтәирахь ала, аӡмыжь
ахьыҟаз инкылсын, рҽааилыхны, ахәыҷы рымаҭәақәа
днарыдыртәаланы, аҟьаԥ-саԥҳәа рыҽналарԥсеит. Цақәа
ԥыҭк данынаскьа дааиҳәҭҟәыҟәлан, луаҩала аӡы ҭгауа лхылҿы аалӡәӡәан, лхарԥ лыдшәаҟьала дааҭыҵит. Иучҳартә
иҟамызт ҵабыргны.
Шьарда агәҭахьы акыр днаскьеит, уи еиҳа аӡсашьа
лдыруан, лнапқәа хыриаала ԥшӡа идәықәылҵон.
– Уааи арахь Назыр!.. Иҟәымшәышәӡа ишыҟоу убанда...
«Изыршуазеи ҳәса мыждақәа»1.. – даахәыцит аԥаҩ
дахьхықәтәалаз иара.
– Умааиӡои?..
Аҭак ацымхәрас инапы наиҟьеит, бысҟәаҵи иҳәарашәа.
Цақәа алра дныҵалан, лҽааԥсахны, лымаҭәақәа лышәҵаны
аҟәара данаақәгыла, лыбжьы налыргеит:
– Бҭыҵ, бара, уажәшьҭа!..
Шьарда лцәеижь ршанхага аӡы ахьыӡсауа, лшьапқәа
наа-наа иргыло, дкахәхәа есааира арахь дааскьон, лхахәы
еиқәаҵәа аҽыртланы лыжәҩахыр иқәԥсан, леилақь иҭахха
иҟаз лгәыҳәԥқәа ашәарҭаҭа еиԥш ахахьы иааԥшуан,
зныкыршәа лылаԥш Назыр иахь иналыршәит, аха иара
акгьы имбаӡозшәа ихы шьҭацаланы икын.
Аӡы далҵны дахьааиуаз, луаҭәа ҟәашкакарақәа
анеихьыслак цәыкәбарк рыбжьымшәо инеидылон...
Аԥыраҳәала лҽырбо, ахәасҭа днавалан лымаҭәақәа ршәшәа-ирқаца инылшәылҵеит...
Еиманы амҩаду аҿы ианкылс, амра акырӡа инаскьахьан,
еилыбзаауа аҵла рхыцәқәақәа ирхьыршан уи
ашәахәа. Амҩа ацәхыԥқәа рҿы зызҳауаз амӷқәа еиқәаҵәа-еиқәаҵәаӡа амаахырқәа ргәылубаауан. Џьара-џьара амҩахь
ихьыхәон акәамарӷьаӷьқәа зҿаз амахәқәа. Цақәа лхәыҷы
амҩа ацәхыԥ давалашәа днеиуан, уажәы-уажәы амаахырқәа
ҿыхны лҿы инҭаҟәшәо, лнапсыргәыҵа
ианыз лани Шьардеи
иаарыдылгалеит.
Ахәыҷы ирылҭаз амаахыр лнапы ианыхны агьама рбеит.
– Иҭабуп, бҿы хаара агымхааит, – лҳәеит Шьарда.
– Аамҭа ҳамам акәымзар, иаҳмыҟәшәози, иҿассы
иҿажьузеи! – лқьышә рыцқьо днарзыԥшит Цақәа.
– Назыргьы дааҳацхраауан, аха иабаҟоу, аамҭа
ҳацәцеит...– лҳәеит Шьардагьы.
– Аиеи, цәгьа ижәбарымызт, – инараҭаикит Назыр.
– Аҳәса ргәыҟаҵашьа уздырам макьана... Аԥҳәыс пату
лықәҵатәуп, лмаршәа ктәуп, илҭаху еилукаароуп.
– Урҭ ирҭаху ҟасҵоит ҳәа уалагар, ухәжәоит иаразнакала...
– Ухәызжәарызеи, уажәоупеи уаныҩеидас. Уагьааҽырбароупеи,
ихамбабыл-хамбабылӡа, уахьԥшлакгьы аҳәса
хәыҷқәа!..
– Аҳәсахәыҷқәа!.. Исызрылоузеи сара урҭ?..
– Исаҳауазеи, џьым, џьым... Бара Цақәа, ари монахс ихы
ҟаиҵарц игәы иҭамзааит?..
– Дзыхҭабкзеи, бара мыжда?.. Иидыруазеи макьана,
дхәыҷыми сеидру...
– Уаҳа акы аасзымдырӡаҵәҟьону? Шьаҭас иамоузеи,
ҵаара ԥхашьарам, убас еиԥш агәаанагара ишәымоу?
– Ус сгәы иаанагеит, акрыздыруоу... Ииашаӡамишь?!
– лқьышәқәа неиқәырԥшӡо даацәажәеит Шьарда, дкылԥшыхәшәагьы
днеизыԥшит.
Назыр дааҳәцымцын, ишьаҿақәа ааирссеит. Дшьацәхнысларцгьы
аҷыка ааигхеит. Дааччашәа даанаԥшы-ааԥшит.
«Аршанхага лымоума, анцәа диныҳәааитеи!1.» –
даахәыцит иара.
Ус аӷдымдыҳәа еицәажәо ҵаҟа аӡлагараҿы илкылсит.
Ацәқәа аӷәапаҳәа ижаҳәауа аҵла аҵаҟа итәан.
– Уа, Баџьгәыр? – наиқәҿиҭит данимба иашьа.
– Ау!.. – иҳәан даақәтәеит, ауардын ианиалан ицәаз
иашьа. Даахәиҵәин, дагьааҿырҳасит.
– Уԥсит, уанаџьалбахт, аԥхӡы уҿашы.
Дзықәиаз ирԥхага кьаҿ ааиршәшәан, ауардын акалам
инахаирԥеит... Назыр данизааигәаха, аҭырасаӡа афҩы
иԥынҵа инҭасит. Днаԥшызар, ибеит аҭырас шьыҵәрақәа
уа
ианԥсалаз.
– Ашьалҭа-цәарҭа улаиазаарын убо... – дааихлафит
иашьа. Убри аамҭазы ашә даалагылеит дхышӡа, ашәыб
даганы аӡлагарахьча.
– Ҟоҳ, асасцәагьы ҳҭазаапеи?.. Хазынақәак роуп,
иабауқәшәеи уара арҭ?
– Агала издыруеит, каҵахәыр ҭаара иаан...
– Мышрак иақәшәаша... Бзиала шәаабеит, – иҳәан,
изшьапык ааиҵшьуа днарԥылан аԥсшәа реиҳәеит.
– Изго ҟаларушь? – дҵааит Назыр.
– Уаха ҳаагылар ҳҭахызаргьы уздыруамеи, ҳцара
еиҵухуеит иаразнакы, – дааԥышәарччеит Шьарда.
– Сара «сыҩны» шәхызбаауам, анцәа ибоит, – даасамарҟәылит
аӡлагарахьча.
– Иҭабуп, изымҳәарызгьы дубарын... – инаиаҭалкит
Цақәа.
– Хәмарра-ччарада...
– Ҳцароупеи.
– Шәызгозеи?..
– Ҳазгогьы ак ҟалап... – лхәыҷы лнапы данкны
лҿыналхеит Цақәа.
– Абзиараз!.. – лҳәан Шьарда, На¬зыр лаԥшыла
дааимылдеит. – Ҳнаскьоумгаӡои?
– Шәнаскьазгап амҩа аҿынӡа, усгьы ҳақәшәеит.
– Ҳақәшәеит ҳәа мацароу?.. – лыблақәа ллакыҵа
иныҵакәыр-ааҵакәырт. – Аԥҳәыс лҟашамаша цәгьоуп,
ахшыҩзышьҭра лҭахуп еснагь, ишԥаҟауҵо...
Ачықьрақәа инарылс-аарылсуа амҩахәасҭа ианны
ишнеиуаз дәык инықәлеит. Уи ҭахкааны иҟан, аха ана-ара
арахә убон, аганахьшәа ҳәақәакгьы ӷәыруа, ԥышәла адгьыл
цәаӷәо ицәыҵан ирцәыӡыз рымбауашәа, надаада апалқәа
заарханы иҿаз агәашә ҷыжьжьы ҳәа иаартны инҭысын, амҩа
инанылеит. Такәы ианынаскьа, ацәхыԥаҿы игылаз ахыбра
рыҽныҵаркит, амрагьы ашәахәақәа аӡымшын инӡаалон. ..
Убри аамҭазы, мраҭашәарахь ала, аваҵәирҭа иаавшәеит
ҽыуардынк, «ҟырԥ-ҟырԥ» ҳәа аҽеимаашьҭыбжь
ааҩуан
уахьынтә.
– Ани шәышьҭихыргьы здыруада? – рцара дахыццакуашәа
ҿааиҭит Назыр.
– Ибзиамзи, аха дахьцо аллаҳ итәуп, – инаиаҭалкит
Цақәа.
Абри ааибырҳәазар аҟара аамҵыцкәа, аҽыуардын
рҿаԥхьаҵәҟьа инымҩахыҵын, гәарабжьарак инбжьалеит.
Иԥхьарылоз ашьхарҟәыҭқәа уарлашәарла инархаԥыруан,
«кьу» ҳәа урҭ рышьҭыбжь иалҩуа иуаҳауан ԥсаатәкгьы абжьы.
Ус иԥшны ишгылаз, еидарашьҭыхга машьынак раԥхьаҵәҟьа
иаанҿасит.
– Агаҟа шәцозар, шәааи, – иҳәеит акабина зхы
ааҭзырҳәҳәаз амашьынарныҟәаҩ.
– Ҟоҳ, ари Кьаӷәса иоуп, ҳиааӡахтеи, – лхәыҷы длыварԥало
уахь лҿыналхеит Цақәа. Егьырҭгьы уи иналышьҭалеит.
Амашьынарныҟәцаҩ акабина дааҭыҵын, ашьҭахьҟа
дниасын, аборт наҟ-ааҟ изкыз аҿаршәқәа дырҩахан,
иахьакқәаз ианаҿиршәа, икыдыҩрны иҟьаҟьаӡа инахьынҳалт.
Аԥхьа ахәыҷы днақәдыртәеит, лангьы иналыцхраан
уахь дыҩхалеит. Назыр, Шьарда лкаҵкәыр аалымихын,
ихарҵҵала Цақәа иналиркит. Ашьҭахь Шьарда лыжәҩа инапы
нкылдан ԥхьаҟа дҩалыхеит. Инапы азқәа иҟәымшәышәӡа
акы инадыӷәӷәалт... Ҵаҟа иахьынҳалаз аборт аҿаршәқәа
руак лармашьап нақәлыргылан дҩеихеит, аха илцәуадаҩын
ахәнара. Назыр даныҩалыҵгәа, лшьамхқәа амашьына
ахыӷәра инықәсит. Леиԥка аҽынҩышьҭнах, ишәыгә-шәыгәӡа
луаҭәақәа
илаԥш нархьысит...
Уажәраанӡа уи хшыҩзышьҭра мцхәы лызымҭоз, илҳәоз
зеиҩзыжьуаз, ҽакала даалызхәыцит. Шьарда амашьына хыхь
акузов даннақәгыла, леиԥка рҽеиуа дааԥышәырччан, лҩыза
ллымҳа дынҭахәыҭхәыҭит:
– Омак ҟасҵеит ҳәа сыҟоуп, аха ишԥазурыз, схала
хәнашьа сымаӡамызт...
– Ух, ибҳәақәозеишь, ҽааны сҳәарын, аиеи! – абочка ахы
иқәтәаз Цақәа лхәыҷы даалыдылхалеит. – Бара бахьыҟақәоу
дыҟаӡам уи, сгәаныла.
Уи убас дхәҷыншьаны дахьцәажәаз аалгәамԥхеит Шьарда.
Кьаӷәса амашьына аборт дҩахан адыхҳәа инкыдиҵан,
аихац ҿаршәқәа ӷәӷәала инеибаркны, днеины иҭыԥаҿы
днатәеит. Амашьына еиҵас-еиҵасуа аусура иаҿын.
иандәықәлоз Шьарда лыбжьы наиқәлыргеит:
– Уаныхынҳәлак аҩныҟа унықәла. Уҽумырӡын.
Амашьына архәара инаваҵәиаанӡа уа дгылан дыԥшуан,
уажәраанӡа ихы иадимбалацыз цәаныррак ицәеижь
инҭысын, игәаҿы иаацаҳәцаҳәит.
Назыр аӡлагараҿы дхынҳәны данҩеи иааилашәшәуан.
Ацәқәа ртәыҩақәа ашахақәа рхаршәны, наҟ-ааҟ ауардын
абарбалқәа ирыдҿаҳәалан... Аӡлагара авараҿ амца еиқәыз
иахагылаз асаџьақ иақәгылаз ачуан ҵаҟа иныҽҳәаргыланы,
абысҭа ахәара дналагеит аԥшәма. Нас, имҳаԥ иааигәа игылаз
ауедра инҭшьуа абысҭа наниҵеит. Амца ааихәылыхны, ачуан
аӡы нҭаҭәаны ҩаԥхьа асаџьақ инақәыргыланы, идулаԥ лаҟә
ахаҿы асаан иҵахҩаны имаз ашә ааԥыҟҟаны сак-сак рхәы
инагәылеиҵеит. Наҟтәирахь ала, ахәшҭаара иҽҳәагылаз
аҟәџьалгьы аҟәыд ааҭыганы ачеичанахқәа инырниҭәалеит.
– Шәнапқәа ӡык нарықәшәҭәа нас, – инарыдиҵеит
аӡлагарахьча исасцәа. – Иҳамоу ахәаҷала акы ҳнацҳап.
Назыр иашьеи иареи рхы ҟәыншьо инеины аӡлагара
иаҵаҽҽа илеиуаз аӡы инаҵагылан, рҿы-рнапы ӡәӡәаны
иҩхалеит. Аӡлагарахьча аирыӡ азна аӡы аишәа инықәиргылан,
акрыфаразы инеиԥхьеит.
Еибарԥшны илеибартәеит.
– Ԥсымилаҳ!.. – ихәы инапы наиркит аԥшәма.
– Анцәа улыԥха ҳаҭ!..
– Анцәа улыԥха ҳаҭ...
Фырџьанк-фырџьанкгьы мчыла инадиржәит.
Аԥшаҳәа иҭысны иааиуаз ахьшәашәара аԥхарра иҟаз
акыр иаахнаҽит. Амца хааӡа ирыдԥхалон, иаалырҟьаны
иахьаахьшәашәарахаз акәу, уи ахы угәанарԥхон. Аӡлагара
акьыԥшь аҿы икыдыз алашара уажәы-уажәы илакьҭон...
Зныкыршәа аӡлагарахьча илымҳа кыдҵа дааӡырҩын,
ҿааиҭит:
– Иахаз нҵәоит ҳәа сыҟоуп, алуқәа еибафошәа саҳауеит...
– Ашырҳәа дҩагылан аӡлагара дныҩналан, анаҩстәи ааҵәа
иҭаз нахаԥсаны дааины иҭыԥаҿы длатәеит. Ҽа фырџьанкгьы
аҷкәынцәа днарықәныҳәаны ижәит.
– Ишәымҵоу ахәыҷала акы шәнацҳа!.. – иҳәан ихәы
аамхны акрыфара дналагеит.
– Краҳфотеи, амла ҳакуа ҳгыларым, уеизгьы, – даахәмарит
Назыр.
Баџьгәыр ихәы аҵыс еиԥш днамцклас-аамцкласит,
ҿырҵысы имамызт, дтәаны дрыхәаԥшуан.
– Уара, ахәыҷы, кырзумфои? – деиқәԥшьыхаа итәашьа
игәаԥхомызт аԥшәма.
– Кырсымфеи.
– Иуфахи, ухәы ус иқәупеи…
– Аԥхьаншәа ҳамҩаныфа иҳамаз хәыҷык снацҳан, уи
акәу, акгьы сгәы иагом...
– Ус иага иҟазаргьы, ухәы ааԥҽны акрыф… Фырџьанк
узҭасҭәап уҭахызар?..
– Мап, мап... Уи сҿахьы иаазгаӡом.
– Ицәгьоу џьушьоу фырџьанк аҟара, аха иабауҭаху,
ухәыҷуп макьана, ианужәрагьы ҟалап, – днақәшаҳаҭхеит
аԥшәма. Баџьгәыр аԥхьаншәа амгьали ашәи еидкыланы
иифоз акәу, аӡыша дакын, аҵәца ааирҭәын аԥхьа аиҳабацәа
инарыдигалеит.
– Аӡы шәжәуазар?
– Мамоу... – иҳәеит иашьа.
– Иааги, нас... – инапы наирхеит аԥшәма. Ижәны иаҵәца
неииркит. – Анцәа иишаз арыжәтә...
– Аиеиҵәҟьа... – днақәшаҳаҭхеит Назыргьы.
Уи ашьҭахь Баџьгәыр аҵәца аӡы нҭыршаны инаирҭәын,
аҟәырқь-ҟәырқьҳәа даҵашьшьы ижәит. Иангыла, ачысмаҭәа
аақәхны, ачуан иҭаз аӡаҿы иӡәӡәаны иныԥхьаркит,
аишәагьы
аашьҭырхит.
Аҵх акыр инеиаанӡа, еицәажәо аӡлагара аԥхьа аҵла
ашьапаҿы итәан.
Еиҳа ижыцәны иҟаз ачарыц зҭаз ааҵәа акәын, раԥхьагьы
уи ауп иахеиԥсаз...
Назыр иашьеи иареи аӡлагарахьча ириҭаз аԥхынхыза
нарықәҵаны, ауардын инаниалан ицәеит. Аԥшәма
аӡлагара аҩнуҵҟа ацәарҭаӷәаҿы ихы нықәиҵеит, азныказ
дынҭаҳаны дыцәеит, аха лассы дааԥшит, убри нахысгьы
лацәеихьшьрасҳәагьы иҟаиҵаз акгьы ыҟам, лассы-лассы
дгыланы аиаҳәа дҭаԥшуан. Даараӡа имаран ачарыц алагара.
Илацәа нҭаауан еиԥш аан, аӡәы дигәҭасны дирҿыхазшәа,
аҭҳарцәҳәа даақәтәеит. Алуқәа ҟәызгаӡа еиқәтәан,
илагаӡомызт.
«Иҟалазеишь?» – даахәыцит иара. Ажәжәаҳәа икьаҿ
ааишәиҵан, иханы игылаз ипротезтә шьап наиҵарсны,
арххақәа ааҿеиҳәан, иҭааӡа иакыз афҭил данҩаха,
иааҩналашеит. Иарӷьа напала иаԥхьаҟа ирԥхо дындәылҵит...
Аӡлагара даавагьежьын, аӡыршьҭра даваланы
иҿынеихеит.
Џьара-џьара ихыҽҽа икаҭәон, изнапык ала акәаҷаб ырлашо,
егьи инапала аҵәы ҭшьуа игәеиҭон, аха џьара ԥынгылак
амоуп иҳәауа ибаӡомызт, ус аиаҳәа ахы ахьҭагылаз аҟынӡа
днеит. Уаҟа аӡымлага еиҳа аҽарыцәгьан иҟан, ихыҽҽаны
хыхьтә иалҟьаны ҵаҟа икаҭәон, ашьҭыбжь уаргыломызт.
«Аиаҳәа аҿышәҭа оумак аԥыраҳаит, аха изакәу аллаҳ итәуп.
Сымацарагьы сымч ақәхома, ирыцҳауп анҭ сырҿыхаргьы… –
дхәыцуан аӡлагарахьча. Аха ус иага иҟазаргьы, уаҳа ԥсыхәа
имамызт, иргыланы ицимырхыраар, рылагатәгьы лагаӡамкәа
иаанхар ҟалон... Днеин иааирҿыхеит. Иҟазгьы нареиҳәеит.
Еицны рҿынархан, аиаҳәа ахаҿы инкылст. Цас ауашәа
акәаҷаб ыцәан, днапыршьышьуа иџьыба асарнықь ааҭиган
инаиркит.
– Аҩада игәасҭан, уахь ԥхасҭа аманы исымбеит. Оумак
аԥырачит, аха изакәу аллаҳ итәуп, аҭәырӷәы акәзар изхароу
сҳәан, аха уи аҭыԥаҿ иҟоуп.
Назыр длалбааҟьан ҵаҟа дынҭагылеит, аӡы игәыдыҽҽалоз
уажәы-уажәы дарблаҟьон. Аиаҳәа илашьҭыз
дахьынԥашало,
инапы нҭшьны игәеиҭон, ус аҵыхәаҿынӡагьы
длеит. Аҵанӡа
инапы нҭишьын, иҵәырҵәыруа маҭәарк инапы нахьысит.
– «Изакәыхарызеишь?» Азныказ даацәшәеит, аха уаҳа
ԥсыхәа имамызт. Дахо-дагәо аӡеилашыра иаалигеит... Амҩа
анаат, аӡымлага аҵәыртҳәа иҭҟьа аҿыланахеит, ачархьқәа
ианырӡывас, авыр-вырҳәа иаахагьежьит... Иаҳзырбаз
рҳәауашәа, алуқәагьы ахуҳәа аусура иналагеит...
– Умбои инкыланы измаз, – ӡсык ахы хьахәхәа, ираҳаны
идырбо аҭаҩаҿара дҭысны дааиуан Назыр.
– Иабаанагеи сукәыхшеит? – имхны днахәаԥшит аԥшәма.
– Аӡӷабцәа срыцны санаауаз ӡсык акьаасбжьы саҳауан,
анцәа иныс иара шакәу? – иҳәеит Назыр.
– Мӡышәас иҟоу зегь абрахь аԥшаҳәа иавоуп, цасҳәа
мцурарак шьоукы исзыруит... –оумашәа ибауа даацәажәеит
аӡлагарахьча.
– Цасҳәаҵәҟьа ишԥаҟарҵарыз, џьушьҭ, ахала иҭаҳазар
акәхап...
– Иуздырам ами... Абри ахәыҷынӡара аӡы нкыланы иаман.
– иршәны ацәхыԥахь инкаижьт. Назыр ибааӡаз имаҭәақәа
ааишәыхны ирҩаны амца ааигәара инкнеиҳан, днеины
аҩнуҵҟа акәахьча наикәыршаны ацәарҭаӷәы днықәиеит.
Ахьҭа улнацап, иҳәан аԥшәма фырџьанкгьы наииржәит.
Иахаз шнымҵәацызгьы алагатә
нахеиԥсан, Назыр ивараҿы
ихы нықәиҵеит...
Назыр данҿыха, аӡлагарахьча имца еиқәҵаны «исас»
имаҭәақәа рырбара даҿын.
– Ҟоҳ, закә џьабааузеи узласҵаз... – ҵаҟатәи имарканеиқәа,
ашьап аҵӷақәа неибаркны иеимаақәа наишьхаирԥан
дындәылҵит. Имаҭәақәа ааимхны атыртырҳәа
иҽааилеиҳәеит.
Иеиҵбы ацәқәа аужьны абна ацәхыԥахь еиҳа аҳаскьынра
ахьыҟаз ирҳәуан.
Амра гылахьан, аха арахь иҭамԥхацызт, ахәқәа рҟны
ашәахәақәа нкылҷҷа-аакылҷчон. Аҭыҳәҭақәа рахь, адгьыл
аԥсыԥ ланага-ҩанагоит уҳәарын, ахылҩа-ԥсылҩа гылан
иҩеиуан уаназԥшлак. Аӡиас ашшыҳәа абжьы ааҩуан, ҷырт-сыртҳәа уажәы-уажәы аҵар еилаԥыруан… Назыр иашьа
еиҵби иареи руардын ҵаҳәаны, рааҵәақәа нақәҵаны,
иахаахыс изҭаз рыԥшәма аԥсшәа иаҳәаны ианындәықәлоз,
амра ҵлакашәара иҩеихьан...
Аӡә ишәышәбжьы аагеит адәахьыҟа. «Дызусҭхарыдашь?
»
– дааӡырҩит Назыр.
– Уа мшыбзиа! – иеигәышә ижәҩахыр иқәҵа ашә
даалагылт Виктор.
– Бзиала уаабеит, – иҳәеит Назыр, дшанхашәагьы
дҩаиҵаԥшит. Иааиз, илаганы игылаз ааҵәақәа дрылаԥшуа
дыниазҵааит:
– Сылагатә мазеизар?!
– Имазеиуп, аиеи...
Назыр ашыла зҭаны аҭӡамцахь игылаз амакәанқәа,
ааҵәақәа днарылаԥшын, Виктор итәы аарылхны инаганы
акапанга инақәиргылт.
– Акапанга заҭахузеи, иаазгаз сзымдыруа сыҟоума?..
– Ацирк убап, уара, шьоукы имкапанкәа ируҭар уршьуеит,
ҽа шьоукы...
– Акапанга иаӡоит...
– Ишԥаӡои, уара? – дааиԥхьхәыцаашәа инациҵеит, –
уашьҭаҵәҟьазар, акапанга акәӡам изӡо, аблақәа роуп изӡо...
– Аблақәа уҳәама? – даашанхашәа, ииҳәара иҿамшәо
аӡлагарахьча днеизыԥшит Виктор.
– Аиеи, аблақәа, – иаашьақәирӷәӷәеит дырҩегьых.
– Са сыблақәа ҭыхума, акгьы рымбаӡои?
– Уи азын угәы рҭынчны уҟаз, алагаԥса ада акгьы
шахысымхуа удыруаз...
– Уи ауми исҭахӡам... Ҩ-ԥуҭк ыҟоуп. З ,5 килограмм
ахыҵуеит, иара иатәу ауп, уаҳа акгьы...
– Ыы, иахьа исымшшьароуп, иумдыруеи, са изсурҳәозеи?..
– Уара, Виктор, абра саахатәеижьҭеи, исымшшьароуп ҳәа
аграмм сахурхуам, са сзын акгьы аурым, аха иԥхашьарами,
са исхатәу џьушьома ари аӡлагара?
– Ус иҟалеит, ишԥаҟасҵо? Назыр, убри амш аҽны акы
аҭира азин ҳамаӡам... Са сҟынтә иаауа џьушьома амшшьара
аҵас? Ҳабацәа, урҭ рабацәа, урҭ рабацәа...
– Ус акәзар, акрыфарагьы шәаҟәыҵыр акәыхеит.
– Избан?
– Избан уҳәоу?..
– Х-кьылак рзы абысҟак сҳәаӡомызт, уакә сакәзар... –
дирԥхашьарц
дцәажәон Виктор. – Х-кьылак рзы... Ԥхашьарами....
– Са сурԥхашьахуеит, ыы? Аколнхара ак аханаршәалозар
ҳәа ауп ас изазԥырҵәаз, са соума ишьақәзыргылаз…
– Ак рханаршәала егьиҳәа, иамыркьаҭашеи...
– Иара уаргьы узыркьаҭо ҳәа уа акгьы ыҟам.
– Иҳамшшьарамзар ак сҳәауа сыҟоума, Назыр... – иҿы
хьыркәажуа днеизыԥшыхт...
– Бзиоуп, амарџьа... – акапанга ахәда ихшьыз ашашәақәа
акы аарылихын, ааҵәа ахы ҿаҳәаны иаашьҭжәааны
инаииҭан,
егьи ашырҳәа изжәҩахырк инықәиҵан иеигәышә наҵарԥаны
днаа-наауа дындәылҵит.
Назыр ашыла зҭаԥсаз аиашьыкь аҿы ихы ларҟәны
ашылаҭгага ааҵшьны ашыла ааҵәахьы иҭеиԥсон, маҷк
иџьаџьоушәа аниба, алакар хыхьла иаҵдаз ашашәа ааирххан,
аҩҩыҳәа иааиуаз аџьықәреи аӷьырак аҽааннакылеит,
ашылагьы еиҳа игәӡаны иааиуа иалагеит. Уи аҭыԥ иқәҵаны
даныҩагыла, ашә днылагылан адәахьыҟа днаԥшит. Аамҭа
акыр инеихьан, шьыбжьхьа ҟалахьан. Ус дук хара имгакәа,
Ницагьы дааит ихәы лыманы. Ампахьшьқәа акәыршаны,
акаҵкәыр иҭаз афатә ааҭылган, х-шьапык зҵаз аишәа гьежь
инықәылҵеит, инапы ӡәӡәаны днахатәан, ихәы напы наиркит.
Ница акәакьҭахьшәа игылаз аҟәардә дааханы дықәтәауа,
аирыӡ ала иаалгаз ажьырӡы аҵәца инҭалҭәеит. Иара уи
днаҿыхәан, дымццакӡакәа, ҭынч ихәы амхны акрыфара даҿын.
Иаҭәоумшьаша ак идубаломызт икрыфараҿы. Ицлымҳәа
ахьыҵысуазгьы уарлашәарла акәын улаԥш ишыҵашәоз,
иҟәыд, ихьшьтәы, ибысҭа уҳәа дасу иахьырҭыԥыз иқәгылан,
аԥхьа инапы зыхьирсуаз, уи иашьҭанеиуаз уҳәа еихша-еихша акәын ишыҟаз. Ница иҿаҿыҵәҟьа илымҳәацызт, аха
иџьалшьон мыцқьашьыцқьа,
дмыццакыкәа икрыфашьа. Иага
амла дакны дыҟазаргьы, ихәы нықәҳаҳа ахаан имфацызт.
«Иаҳҳәап, сасырҭаны даныҟоу, мамзаргьы аҩны асасцәа
иҭазар, ихы пату ақәҵаны крифозар, ҽакы иамусуп, аха
абра, аӡлагараҿы дызҿу закәи?..» – лгәы дынҭахәыцит Ница.
– «Аха абра узышьцылаз акәхап, ҽаџьарагьы иҟауҵо...»
иааԥлыргеит раԥхьатәи лхәыцра, лыблақәа ҭырхаха
дынихәаԥшын, даақәыԥсычҳаит. Уи хшыҩзышьҭра алҭон
есқьынагьы мыцхәы игәкыз ихы-иҿы, иблақәа рыҭбаара,
рҵаулара... Уи илбон иԥшра-исахьа иаҵаҵәахыз ихаҵарагьы.
Иџьымшь кахәхәақәа иаарыҵаԥхаз иблақәа днархыԥшылт
дырҩегьых. Иааигәара дыштәазгьы даагәыкит.
«Шаҟа исзааигәоу аҟара, убысҟакгьы исцәыхароуп. Башаӡа
сырҿыгәкаауеит, сара истәӡам. Ицәеижь ауп сааигәара иҟоу,
ихы-иԥсы зегьы ҽаџьара иамадоуп... Ишԥаҟасҵари, сара
мыжда, арахь хәыҷқәак ҳхылҵит...»
– Иахьа заа узҩеир, ани ҳҭаҭын хәыҷ ҳаалымгарыз...
– лхаҵа игәы иабарызеишь ҳәа дшәошәа, ҭынч-ҭынч даацәажәеит
Ница.
– Нарсоу дыҟаӡами?
– Уи, Лади иареи Агаҟа ицеит.
– Иҟарҵои, сукәыхшеит?
– Иҟарҵахуеи? Рҩызак имшира ыҟазаап, ҳамҭак
изааҳхәароуп, рҳәеит.
– Аԥара изаҳәозгьы убри азакәзаарын... – аҵәца
ажьырӡы нҭеиҭәан, днаҵашьшьы ижәит. – Студентк,
иауҳәагәышьауазеи... Аха маҷк дааҳацхраар ҟамлои,
аԥсеилахараха.
– Уи дҳацхраап, аха иабаҳахәо?.. Џьара усуҩык дҳаур
цәгьамызт, Митка уаҩы димбаӡаришь?
– Убригь сынишьҭаԥшып, џьаракыр ихабар збозар...
– Ҳусутәқәа ҳаарылгар, ахәыҷқәа нахыгазар акәымзи...
Иара Нарсоугьы ҩымчыбжьҟа џьара иԥсы ишьар цәгьамызт.
– Иаба?
– Иахьыкәызаалакгьы, аҳауа рыԥсахыр ауп сынтәа.
– Уи нас ҳалацәажәап... Абарҭ ҳусутәқәа роуп гәыҵхас
исымоу.
– Унапы ҳԥумшьыр акгьы ҳзырҽеиуам. Мама лакәын,
уигьы сааԥсеит, сгылт ҳәа дашшуеит...
– Гәыбӷанс илуҭозеи, илылшақәоугьы оумашәа иубап...
– Ҩымшҟа ухы уақәиҭзар.
– Ҳахәаԥшып. Алагатә салганы, алуқәа аанкылан, ух
гәышьа, ҳәа санаатәалак, аӡә дыгәгәаӡа ашә даалагылоит. Уи
дцеит шуҳәауа, ҽаӡә даакылсуеит...
– Уҩыза акгьы даԥсаӡами, мшәан?..
– Амарҵеи цқьа иоуми... Сара снеиԥырҵыр, иаргьы ашә
ыҵаршьыхаа иаркны дықәҵны дцозар акәхап.
– Ак сыӡбароуп...
– Миткагьы дыԥшаазар... Дабаҟоу, сукәыхшеит.
– Дабаҟоу бҳәоу? Ҳаԥшьак даваиазар акәхап дыхәхәаӡа.
– Убригь дахьҳахәо акгьы ыҟам... Баџьгәыр
даҳмыцхраагәышьози, аха...
– Уи ҿыц нхаҩуп, ихаҭа деилахоуп... Ишыдыдуа еиԥш қәа
ауам, рҳәауеит ԥсыхәак ҟаҳҵап, – иҳәан, лыжәҩахыр инапы
нахьирсит.
Назыр кранифа ихәы злаалгаз лчысмаҭәа ааидкыланы
акаҵкәыр инҭалҵан, лмахәар ихшьны дындәылҵит. Ница
данца ашьҭахь, дук хара имгакәа, асаба карчы, ажжыҳәа
машьынак варала ашә иаалагылт.
«Машьынала иааз алагатә рацәаны иааигазар акәхап,
ԥсгахак урҭом, изакәи сукәыхшеит...» – иқьышәқәа
еимакуа
иҿы дынҭацәажәеит Назыр. Ашәахь днаԥшызар, ибжьы
ихарззала амашьына дҭыҩрны иҿааихеит
аколнхара
ашьҭаҵарҭа аусзуҩ Лаз. Аԥсшәақәа
анааибырҳәа, аҽыгәҽыгәҳәа дыччо даацәажәеит:
– Алагаԥса? Ыы, жәаха ауми, уара, ианыжәгаз. Уиаахыс
иаанагап зышәгәахәуазеи? Аха уанаах иҟоу ахәыҷы угап,
– дхәыцуа дааҭгылеит Назыр. Зныкыршәа дыниазҵааит: –
Уанаауаз Закан думбаӡеи?
– Санааҵәҟьоз дыҟамызт, ашьыжь даакыдгылан, аха уск
сымоуп, иҳәан Агаҟа дцеит.
– Арахь ушаауаз идыруазу?
– Ҳм... сцоит ҳәа иасҳәеит, аиеи...
– Нас акәатанциа уимҭаӡеи?
– Иарбан кәатанциоу?
– Иарбахын, жәаха иигаз атәы. Ԥудк, ҩ-ԥудк ракәзар,
егьаурымызт, аха...
Иҟалаз уи ауп, саҳәшьаԥа ԥҳәыс дааигеит, ачаразы
исҭахуп ҳәа 150 килограмм аџьықәреи ааимхны игеит Закан,
дықәуа-дышәуагьы иеиҳәеит, убри иартәо ахә акАнтораҿы
ишәаны акәатанциақәа шизааиҭиуа ала, аха макьана уи ауал
иқәханы дыҟоуп, акгьы иимҭацт.
Иҟаз шыҟаз ахы дҭарԥшны ианиеиҳәа, егьи аҭак абас
иҟаиҵеит:
– Уи ахы-аҵыхәа сара исыздыруам, иареи уареи
шәеибаба... сара сыззааз аколнхара атәазыноуп...
– Амза анҵәамҭазы абухгалтериаҿы саҳасабырба
рысҭарц ауп, нас ишԥасырбо?
– Иааигозар акәхап… – иблақәа зымҩа ирԥшуашәа
даацәажәеит Лаз.
Алагаԥса зҭаз аҿыкәа аҿынтә иҭганы, уи иааигаз
ааҵәақәа инырҭарԥсан, акапангаҿы икапанны, еицхырааны
амашьына инақәырҵеит. Ашьҭахь инага-аага зниҵоз ашәҟәы
аацәыриган, шаҟа ииҭаз уахь инҭеигалеит.
Амш, арыцхә
наирбан, инапгьы наинирҵеит... Амашьынахь иҿанынихоз,
еиҭеигәалаиршәеит Закан ауал иқәыз атәы, дагьиҳәеит
лассы иқәиршәарц шиҭаху Иеиҳәарц.
– Бзиоуп, бзиа... иуҳәаз саҳаит, – иҳәан, амашьына
иҽынҭаижьит.
Амашьына абыб шьҭырбӷьыжәаа, абылтәы афҩы
неиҿарчы иааҵәин, амардара инаҿалеит.
Назыр иусутә даналга, кыргьы дааԥшит иҩыза дааиуазар
ҳәа, аха ихабар анимба, аӡлагара ашә ныдҵаны Ҭамкәаҷ
игәаҩара дцаны, Митка дахьыҟаз дыԥшааны аҩныҟа диманы
дцеит. Нарсоугьы аҩны дыҟан, инеицхырааны рҭаҭын
ҿырхит, усгьы еилыхны аҿыхра иаҟәыҵхьан, адиԥҵәҟьа
уахь иаладырҩашьомызт мамзар, адиԥусҭа, абел уҳәа,
хыхь адрықә аанрыжьуан ауп, егьырахь иҿырӷәыцәааны
инахысуан.
Назыри Миткеи аҭаҭын иҿырхыз гәыд-гәыдла иалганы
акалаҭқәа ирҭарҵон... Иҭәыз аԥхьатәи аҩба аказармаҿы
инаганы инышьҭарҵеит. Изҿыз ианалга, ԥаса
џьықәреиқәакгьы ҿыхтәыс ирыман, аха уахь инеиаанӡа,
амжәа аҵаҟа иааҵагылеит маҷк аҟара рыԥсы ааиҭаркырц
азы. Аҵаҟа ақды икажьыз рыҽнықәыркит.
Митка иблақәа дырцәыҵыԥшшәа иԥшәма днаихәаԥшын,
митәык имырхьаакәа ҭынч даацәажәеит:
– Аиеи, аха, ахозиаин ухаҵкы, абензин хәыҷык аҭахуп,
анаа... – иҟәаҟәан акәын уи аԥсшәа шиҳәауаз, – иумдыруеи,
ани иагхар ҟалаӡом...
– Митка, анцәа иахь исҭоубоуп, уалгаанӡа аҿамҩа
шусмыржәуа…
– Альаф уҳәозаапеи, ахозиаин бзиа!.. Иацы зҿы сыҟаз
Баџьгагьы ус иҳәон, аха усура ҳәа саннеи, акы дамеигӡеит...
– Уи азоума, нас, ирасаҭраҿы ахәацра улашьшьы улаианы
узыцәаз...
– Ыы, нас, ианужьлак иҟьалома, Назыр бзиа, маҷк аҟара
ихумцәаар... Митка даашьаӡом, иус идыруеит, иус ишақәнагоу
иҟаҵоит.
– Уи аӡәгьы мап ацәикӡом, аха амцхә иҽадицалоит
арыжәтә, ииашаӡами?
– Ииашьоуп, иашьа... уара уаҩы ҟәЫшуп, ишьԥаузеилымкаауеи...
Амашьына абензин ҭоумҭәар иныҟәаӡом,
ацәашьы ахәша аҵумҭәар ибыльӡом, ицәоит... – аӡы
иаалҵыз аԥсаатә еиԥш ижәҩақәа ааиршәшәан, аџықә-џықә
ҳәа дааччеит.
– Анцәагьы, ауаагьы рныс...
– Шьахәуп, аха уанӡа изчҳауада?.. сшьапқәа ныҟәаӡом,
снапқәа ракәзар, – иҩышьҭхшәа ирбауа, – мчыҳәа рылаӡам...
Иԥсуатате, Митка, иԥсуатате...
– Акымзаракгьы ухьӡом... Знык амхы ҳналалар, умаха-ушьаха зегь рҭыԥ аҿы, инеиуеит. Иссируп абри адунеи,
шьоук иржәыр ихьасаӡа иҟалоит, рымаха-рышьаха рмыхәо,
ҽашьоукых, ирымжәыр ирықәшәацәгьаны, имыждаха
иааумпыҵахоит.
Ркалаҭқәа аашьҭыхны амхы иналалеит. Ишнеиуаз,
аҭаҳараҿы аӡынҵәа азааигәара ркалаҭқәа наргыланы,
аџьықәреи ҿацәырҳәны иҿыхуа рҿынархеит. Уарҭалк аҟара
акәын иаргьы иҟаз, иаурацәахыз... Ахәылбыҽха еизганы
иахькарԥсоз акалаҭқәа рыла ишьҭыхны ахьхьаҳәа инаганы
аца инҭарԥсеит.
Иааԥса-икара аҩны ианааи, абысҭа аԥшшы ахга иуны
иақәгылоуп. Ница аҟәыд ахәсхәа ххыланы, ахҩа нахылҩеит.
Заа иҭылхыз апамидоррҵәы асаан ианны астол иқәгылан.
Илырмазеиз ачыс афҩы лаҳалаҳауа иԥынҵа инҭасит Назыр.
Уи бзиа ибон, аплита ахы шаҳәшаҳәуа афатә анлырмазеиуаз,
аҭаацәа ааилатәаны уаххьа анырфоз. Игәы ҽакала иҟан
сасык данырҭоу...
Уахатәи исас деиқәбах зымҩатәрахьшәа дтәан, абырқьҳәа
иҭаҭын-рҳәы дахауа...
Ус иааит Қына, Нарсоу... Ахәыҷқәа ҟәындшәындуа
акәакьахь рҽыԥхьакны ихәмаруан, аӡәы лыкьанџьа ахы
хьыхәхәа илкын, егьи аҟәардә аҿы цахақәак еиқәҵо, аиарҭа
армазеира даҿын.
– Ҳҭаҭын рыԥхтәгьы ҳалгагәышьеит, анцәа иџьшьоуп,
– лҳәеит Қына ампахьшьала лнапы рбо.
Нарсоугьы маҷк аџьабаа исырбеит, ҽааны сымнеит,
аиеи...
– Са сџьабаа аума аус злоу, иара ҟаҳҵазаатеи... –иҳәеит
иҽырҟасаны Нарсоу.
– Ашашәақәа ишәрыԥхыз шьҭышәхма? – дҵааит Назыр.
– Аиеи, – инаиаҭаикит Нарсоу.
– Аферымқәа...
– Сан илымԥыхьашәаз аус дылмырур ҳәа умшәан... –
Ачча иқьышә иаақәххит Баџьгәыр...
– Аиеи, уара усхыччала...
Нарсоу аҩцараҿы дрышьҭын ҩык иаадыргеит, убрыгь
аграфинкала иԥхеиԥхеиуа астол инықәдыргылт, ахәцәахь
ашәах ихчылаз маҷ-маҷ аиқәтәара иаҿын.
– Уара, уусқәа шԥаҟоу? Амхы уалалахьазар? – инхара-нҵыра гәцаракны иашьа дыниазҵааит Назыр.
– Макьана ҟаҵа сымаӡам. ..
– Уара уакәгәышьан изыцхыраатәыз, аха ҳабаҟоу
акәымзар... – Митка иҿы ҭабауа аҩы зҭаз аграфинкахь
дыԥшуан. Дзыхоз аҭаҭынгьы ила иабаӡомызт...
дааихәыласшәа ааҟаиҵан, инеиҿыхны аплита аԥхьаҟа
инкаиршәит.
«Ани, ацаҳәцаҳә ҳәа аԥхьан зыӡбахә иҳәаз
цәыримгаӡоишь, мамзар сижьоит ҳәа даҿызу?.. Идырҽхәоит
ани аграфинка иҭоу аҩы хазына, аха арахь бзиарас иалаз
ҳәа акгьы сымбеит, аквас ахаҭа... Ижәла, ижәла шаҟа уҭаху,
аха аҳаҭа еиԥш уарчуеит, уаҳа акымзарак, гәыларшәасгьы
иоуам...»
– Назыр, ари аҩы сынтәатәиума? – дҵааит иара.
– Сынтәатәи макьана иабаҟоу, ҳажьқәа ҳҭаахьазар
умдыруеи уҽхырҵаауама Митка, иуцәажәашьоузеи?
Ҵыԥхтәиуп, – иаахиркәшеит аҵыхәтәан.
Иаҳаз даарлахҿыхын, ишьамхқәа еиқәыршәны днатәеит.
– Ибзиазар акәхап, ҵаны, аха сара...
Уи ииҳәарц ииҭахыз ааигәныҩын, днеиԥыҩлан даацәажәеит:
– Умшәан, Митка, уара утәгьы ҳауеит...
Рнапқәа ӡәӡәаны рхәы ианынахатәоз, ахпыҿала ауатка
наидигалт. Баџьгәыри иареи рзы афырџьанқәа инарҭеиҭәеит,
ран усгьы агьама лбаӡомызт.
Митка аҟаршы шәаԥырҳаԥуа аҿаҵахәы ианахәаԥшуа
еиԥш, ихы ыреицаҟьашәа имҵагылаз ахпыҿ дазԥшуан.
Ран анцәа улыԥха ҳаҭ ҳәа лхәы нап аналыркы, аишьцәа
рфырџьанқәа ааныркылеит.
– Ҟоҳ, каамеҭк ауп, аҵыс ахы хнаҵәоит... – иҳәеит
Баџьгәыр, – сан ари бара ибыршымҭахап.
– Мамоу, уиҵәҟьа изыршыз, иадгылаз сҭаца хәыҷ лоуп. –
Аиҳабацәа инарыхәаԥшын, аиҵбацәа рхәы амхны акрыфара
иналагеит. Аха егьи – «асас» деиқәыԥшьыхаа дтәоуп, акгьы
далакьысуам.
– Акырзумфозеи, нан, унапы аркы, – лҳәеит Қына иҟаиҵоз
аагәхьааганы.
– Ҷыдак ҟасымҵеит, ҵабыргуп, аха иумҵоу ахәыҷала акы
унацҳа, – лҳәеит Ницагьы, аҩы аҵәцақәа ирҭаҭәо.
– Аиеи, аха… – даанаԥшы-ааԥшит Митка.
– Аа... изакәызеи сҳәахуеит, уажәыҵәҟьа. Бара, ижыцәшәа
иҟоу ак аагеи... ихәыҷыҵәҟьоуп ииашаны ани ахпыҿ...
– иналыдиҵеит иԥҳәыс. – Уара, уамблааит, иџьбараҵәҟьоуп,
анцәа иныс... – ҿамҩак аҟара астол акьыԥшь инықәиҭәан
амца нацраиҵеит. Али-ԥси рыбжьара аԥырқьҳәа иҩаҵҟьеит
еишьылӡа амца...
– Хо, хо, хо... – иааџьеишьеит азныказы Митка, – ицәгьоума
нас, ибзиами, – иблақәа жьаржьалеиуа аԥшәмацәа
днарҿаԥшит.
– Нҵәаԥшык ауп, Митка, угәаҵәа абылуеит...
– Ибылуа ҳәа кыр имоушәах, – лхазы даацәажәеит аԥшәмаԥҳәыс.
Аҭаца иаалгаз ачеиҵәца, аԥаҭлика ахы лҭалкын,
абжеиҳараҟара нҭалҭәоны еиԥш аан дыниазҵааит: –
иацысҵарыма уаҳа?
Митка дыԥхашьашәа акәу, мамзаргьы аҳәсақәа ҽԥныҳәак
ирҭар ҳәа дшәоу, ақәҿимҭӡеит уи илҳәаз.
– Ҽа маҷӡак изҭаҭәеи, иахәа, – иҳәеит Баџьгәыр...
Митка уи иаргьы дшақәшаҳаҭыз ала ихы ааирҵысит. Даҽа
ԥыҭк наизахалҭәан, егьи уаҳа ажәакгьы ахымҳәааӡакәа
иԥынҵа инықәырсшәа аку ҳәа илдәықәиҵеит, шәыхкгьы
ахимырҵит… Аха аҳампал ихәылахазшәа, иблақәа ҭҟыҟӡа
омашәақәа дааҟалеит.
– Аӡы, аӡы... – иҳәеит иԥсы аниоу. Акрушька аӡы
наизҭарҭәан, убрыгь уахь инашьҭеиҵеит. Дхәылкьысуашәа
краамҭа ихәы дахәаԥшуа дтәан.
– Уҟанаҵеит ҳәа сыҟоуп, убзиаӡаны... – дааҵәылихит уи
Баџьгәыр.
– Хорошо!.. – иҳәахт аҵыхәтәаны, иԥсы анеивига.
– «Хорошо» унарҟаҵап, анцәа исиҭар!.. – дҩагылеит
Қына.
Копсана
Қыфала, Мавро Шьклиа ... – инациҵеит ибызшәа аҿынтә
изынханы иҟаз ажәақәакгьы...
Адырҩаҽны, шьыжьхьа анырфа ашьҭахь, ахәылбыҽха
иҿырхыз аҭаҭын арыԥхраз аказармахь инеиуаны еиԥш аан,
агәашәахь аӡәы ибжьы геит, уи абригадир иакәын.
– Ҳаи, – иҳәан даақәгьежьит Назыр, икалаҭ ахы ижәҩахыр
иҭарԥашәа икын.
Митка абригадир ибжьы аниаҳа, аҵлашьап иҽаавеикит...
– Аконтора аҿынтә саауеит сара уажәы... – даацәажәеит
агәашә аԥхьашәа игылаз. – Аӡлагара ашә аркны дабацеи
ҳәа иҵаауан.
– Дызусҭада, сыгәхьаазгаз?
– Колнхаҩцәақәак рылагатә рыманы ашә илатәоуп,
рҳәеит.
– Изҳәада?
– Дара...
– Еилкаауп.
– Дшааиуа аконтораҿы даакыдгылааит, иҳәеит аҳасабеиларгаҩы.
– Исаҳаит иуҳәаз... Арахь умааиуа.
– Даара шәеиԥшҵәҟьами, ҵабыргны, – дааҟәындҟәындит
ивсны аҭаҭынрҭахь ицоз аԥшәмаԥҳәыс.
– Уара, Митка арахь џьаракыр дубазар?
– Ара сшыҟоу умҳәан, ҩымыш раахыс дсышьҭоуп, ииҭаху
сыздырам... – ихы ԥшькьытӡа аҵлашьап иаавирҳәҳәеит
иара.
– Ара даакыдгылан, аха лассы саауеит, иҳәан дцеит... – амц
ааиҳәеит Назыр, амц ахаангьы иимҳәацыз, бзиагьы
иимбауаз.
– Ҳаи, афы исааит, уаҳа акакәым... Сара сакәӡам дызҭаху,
Шьааиза лоуп... Дубозар, дыкны дысзаага ҳәа салҳәан, ҵәа
ҭаатәык сымоуп, лҳәеит... Жәацы уа дыҟазаарын, ҵәашьапык
аниҭаа, ани иудыруа аниамхажә, аҵла ашьапы дадиалан
дыцәан, ихыԥсаанӡа, ианихԥсаа, дбырбыруа ашҭа дынҭыҵын
дцеит, дызхәарҭази...
– Дызбозар иасҳәап...
– Абзиараз, – иҳәан, агәарабжьара дныбжьалт абригадир,
Митка дысзыԥшаа ҳәа иазҳәаз илызкыз хьӡыртәрак
аацәырганы иҳәауа:
Галон-иԥа Шьаақьыр,
Уи иԥҳәыс Шьааиза,
Урҭ рыҷкәын Шьаруан
Рҭаца хәыҷы Шьасиа...
– Амш ргоит, арҭ зегьы сара сызларыцхраауазеи, –
иҳәеит амжәа хыжәжәара иаавҵырҩыз Митка.
– Думжьар акәын, уан рыцҳа, еилахами урҭгьы...
– Издыруеит, аха иааг... Зегь акоуп иаргьы дцаӡомызт...
Аказармаҿы аҭаҭын иҿырхыз иакәшаны итәаны арыԥхра
иаҿын. Митка инапы ҵысҵысуа акәын аҭаҭын бӷьыц амахаҭ
ишахеиҵоз... Агәҭа иақәымшәакәан, аган ианицәаласуазгьы
ыҟан. Имахаҭ анҭәы, аҵыхәа иаҵдаз ашашәа инахеиԥсан,
инапала рхыцәқәа куа, дрысуа араӷара дналагеит, аҵаҳәа
аԥсадақәа алшәшәаны икаԥсон... Аха уеизгьы дыртәаны
дрыман, реилахамҭазы иҟаиҵоз маҷк иадымхаргьы, рыԥсы
днаргон... Краамҭа уи иҭаҭын рыԥхшьа дазԥшуа дгылан Назыр.
Митка иижәыз митәык шыҟамызгьы, инапы иххәыцуамызт,
ихы хьымҭыџьӡа ихагылан, зныкыршәа илақәа ҭааӡа, акгьы
рымҳәаӡо аԥшәма ибла дынхыԥшылт...
– Умбои, ушыҟанаҵаз... – инаиаҽԥниҳәеит Назыр, аха
игәгьы даарыцҳанашьеит.
– Апахмелиа ҟаиҵар, зынӡа ибзиахоит, ахозаин...
– Саалгаӡон ҳәа ауп иуҳәауа, ус акәу?
– Изуазеи салганы... Митка макьана дыҟазароуп, ауаа
дырҭахуп.
– Ауаа ушырҭаху удруазар, угәы бзианы уҟазароуми.
– Ыы, сычмазаҩуп ҳәа уаҳама, Назыр?..
– Учмазаҩуп, Митка, учмазаҩуп... Арыжәтә иазгагоу,
дыбзазахома?..
– Ҳм... ҟыжт, – иҳәан, иҿы аахькәажит.
– Аҩны сшыҟаз рбазар, абгыӡ еиԥш иқәгыланы
иҟаалашт...– ацара иҽыназикит Назыр.
– Аиман зыӷралаз дызусҭа убра? – даауаруарит Қына
иахьиԥхьаз лгәамԥхакәа.
– Абааԥс, шәарҭ шәааицхырааны ари шәалга. Сара
уажәшьҭа хәылбыҽханӡа сзымаауазар акәхап... – иҳәан
аказарма дныҵыҵит...
Аконтораҿы даннеи, аҳасабеилыргаҩ иахь дҩхалеит.
– Сыззышәҭахызи? – абӷьааҳәа дыниазҵааит уи Гулик
Наурба.
Егьи дҩаҵыззан, дҿамҟәошәа даацәажәеит:
– Ара уалқәак удхаланы иҟоуп, анаа...
– Иарбан?
– Алагаԥса, есымша иалоугало алагаԥса, иузымдыруеи?
– Ыы, уи жәаха длеины иааимгеи ашьҭаҵарҭа аиҳабы.
– Иҳаҩсыз амза атәы алоуҵеит, аха егьи абаҟоу?
– Егьи арбану?
– Августтәи...
– Ыы, уара, уи алаҳамҵахьеи, ҩынтә исымшәхуама?
– Иаашәҭииз абжоуп, егьи абжа абаҟоу? 150 килограмм.
Маҷ-саҷкгьы акәмеи...
– Ҳм... Акрыздыруоу, Закан аԥара алаҵаны акәатанциа
узназгоит ҳәа сеиҳәан... Шәа шәеицәажәаны шәыҟоу
џьысшьоит...
– Сара аӡәгьы акгьы сеимҳәацт, аҿҳәара усҭоит даҽа
жәамш... Аҭыԥ ианықәумҵа, аҟәрышьқәа иуоураны иҟоу
рҿынтә иуқәныскылоит, – ибз иҿы иҭарбылгьо дцәажәон
аҳасабеилыргаҩы. – Еилукаама исҳәаз?
– Ишԥа, уара?
– Ишԥах, иуҳәаз ауп. Са исшәап угәахәуама?
– Инеины сырԥхашьаны иргоит, нас уҩуа урышьҭаз...
Дахьымӡацт акәымзар, уи иааимгар иуам, сгәаныла...
– Дарбан уара узҿу?
– Дарбахын, Закан.
– Ауал уалуп, ишәатәуп, иарктәуп...
– Уи митәык хьаас иҟаҵатәым. Аҭыԥ иқәаҳҵап, – иҳәан,
ҵаҟатәи ашәала дындәылҵны дцеит.
Назыр аусураҿы данлеи, ҩыџьаҟа ракәын изԥшны итәаз,
атәыла бгазшәа иԥхьаны даарымгар амуа иҟамызт,
избанзар,
знык-ҟьарала ирлагоз акәын урҭ ирымаз.
Назыр данырба иаалахҿыххеит, аӡәы уаҩасак иакәын,
ихылԥа қәаҟьа ырнааны ихаҵаны, деиџьыԥӡа иааиз аԥшәма
днеихаҵгылт. Икьаҿ ахәда аҩнуҵҟала иҵырҽны, иоужьны
ишәын, еимаақәа чхьарԥӡа ишьапқәа рҭарԥан. Ишьхәақәа
цәҩажьаашәа арахь иааԥшуан, иааҵәа агәҭа илахыкны
шашәала иҿаҳәан, арахь иаанхаз иҭацәӡа, ахы еимаџьгәашәа
икын, иҭаз алагатә – аԥшрыц лахьхьи џьара аҵан иҭаԥсан.
«Макәан хәыҷык имоуӡоз, ари аилымга?» – игәы ԥжәауа
ашә зларкыз асапат, икьаҩӡа ацаԥха агәыларгыланы
аартра
даҿын...
Егьи дыԥҳәысын, лыблақәа ҭкәиӡа аарлаҳәа иааԥшуан,
лкарзинка илкыз днаханы ахаҵа иааҵәа аԥхьа иналыргылеит.
– Нан, аџьабаа уҳарбоит, аха... – Назыр иахь даацәажәеит,
илҩыҵракны илкыз амакәан лгәыла иааҵәа аԥхьаҟа
инаргыланы.
– Банаџьалбеит, изакәызеи ара иааганы саԥхьа
изкабыжьыз, жәаҩык ҳаҟоума, ҿырҳасымҭак ала иулаго
аупеи, – иналаҽԥниҳәеит егьигьы.
– Сыжә сымхьаӡацт, ишҭакыз сааит.
– Бзиоуп, амарџьа, мап зҳәада?
Иара уаҳа рықәҿимҭит, дагьрызхьамԥшит, ашә аартны
уахь
дныҩналеит, даргьы рылагатәқәа аашьҭыхны еибарҳәаго
инаишьҭалт... Абӷьааҳәа иаарымхны, инахеиԥсан,
аӡлагара
наужьны али-ԥси рыбжьара илаганы инариҭеит. Идәылҵны
ианцоз иҽырмашьцашәа, шәыԥшуижьҭеи
кырҵуама ҳәа
дразҵааит...
– Аиеи, ԥыҭк ҵуеит, – иҳәеит ахаҵа.
– Ааигәа ӡәыр диасыма абра?
– Қәыџьмахан дцон абас дықәҟьа.
– Ҳм... акгьы шәеимҳәаӡеи?
– Мамоу... – лҳәеит аԥҳәыс.
– Иҳаиҳәагәышьоз?.. – ахаҵа даагылан, нас даахәыцшәа
инациҵеит, – дабацеи ари ахәылак ҳәа дҵааит ҳәа сыҟоуп,
сыԥсымзар...
– Изакәи сҳәахуеитеи...
Ихырхәошәа инаиаҭабун, аххы инеишьклаҳауа
индәылҵит.
Ашә дылагылан акраамҭа ицоз рышьҭа даԥшуа.
«Иара уаҟагьы сызҿыз аколнхара аус акәымшәа, ссиршәа
ишоуп абарҭ... Дабаҟоу ҳәа иҵаа-ԥшаауа инаушьҭалоит,
ақыҭа зегьы ирылаҵәаанӡа иушьҭоуп, атәыла бгазшәа.
Алагатә уҳәеит ҳәа, сара иԥсыша ажәлар рхәы рыманы
сышә илагыламҭгьы. Ани ацәкьыџь ана, амҩа нымҩахыҵ
ауп дахьынхо, абри абжьарак абрахь дааԥшуеит, сибоит...
Саныҟамыз иақәыршәаны иааҵәа иманы даакылсит. Илагатә
аҵкыс иааҵәа еиҳаны. Ахантәаҩгьы
аусурамшха, арахь
узышьҭоузеи ҳәа иеимҳәакәа дыҟам, аха... Иаргьы џьара ак
нациҭәалазар акәхап...»
Ашьҭахь даахынҳәын, ашәвазаҿ иҵәахны имаз агазеҭқәа
аацәыриган, акакала еиҵартло илаԥш нахигеит. Аха абри
абри ауп ҳәа еилыхха иҟаз жәабжьк изанымхит. Аҵыхәтәаны
араионтә газеҭ дшахәаԥшуаз, ашьҭахьӡатәи
адаҟьаҿы илаԥш
нақәшәеит, «Аџьашьахәқәа» арубрикала,
аицлабрақәа ҳәа
хыс изманы аинформациа ианыз. Уи ус аҳәон: «Аҵыхәтәантәи
аамҭазы Америка ладахьы аҿиара роуит акәтаӷь аршәразы
аицлабрақәа. Ари «акәтаӷьтә турнир» аҿы аиааира згаз
рҩыџьа 97 метр рыбжьаҵаны акәтаӷьқәа ыршәны еимырдон,
иазгәаҭатәуп, урҭ убысҟак убри иманшәаланы иҟарҵон,
акәтаӷь ус баша џьара имҷеит...»
Ари ааџьашьаны, егьи анаҩстәигьы днаԥхьеит: «Англиа
инхоз 17 шықәса зхыҵуаз Камрин Уальфер 11 сааҭи З 1
минуҭи рыла ҵәак амацара цәлырԥсон (ачҳара уҳәеит ҳәа)
аҵәа иахылхыз ацәа аура наӡон 52 метреи бжаки».
Уи хыркәшан 57 шықәса рыҩнуҵҟала 907-ҩык ауаа аӡы
иамызххьаз аинформациалагьы...
Назыр «аицлабра» иатәушәа аниба, аиԥхныҩлараҿы,
аԥараҿы, ампыл асраҿы, аӡсараҿы уҳәа џьара иҿыцу акы
анихуаз џьышьаны ауп интересс изикызгьы, аха ари зынӡа
даҽакын изыхҳәааз. Абри аҩыза «аицлабрақәа» џьара
имҩаԥысуеит ҳәагьы дыҟамызт, азныказ изаҭахузеи ҳәа
дназхәыцын, аха нас игәаанагара ааиԥсахит, «иҟаз, ирдыруаз
иахьа уажәраанӡа амшгара аҭыԥ ахьамоу атәыла» – игәы
дынҭахәыцит иара, Иҵегь иану збап, иҳәан агәҭахьгьы
днагәылаԥшит. Ахԥатәи адаҟьаҿы аҵкарахьшәа иаанихит
«Аԥхьагылара змоу аӡахҩы»... Абри хыс измоу астатиа
ҩ-колонкакны илашьҭын, агәҭаҿгьы ианын ԥҳәысҿак лсахьа.
«Ари дызусҭада, џьым, џьым?..» Деиҭанахәаԥшит, уи
еилыхха, ицқьаӡа ишақәҭыхымзгьы, идырит дызусҭаз...
лылахь ааҭбааны, лыхцәқәа ԥаны, лгәышԥы илахьыӡсауа,
ллакҭа хааӡа дихәаԥшуан лара. Иибаз агәра изхамҵеит,
иаҵаҩыз ахьӡ днаԥхьеит. – «Шьарда Иазыџь-ԥҳа...» Астатиа
иаҳәон уи араионтә ӡахырҭатә ҟазарҭа аҿы ирылукааша
усзуҩны дшыҟало, лнапкымҭа ҽакы ишаламҩашьо, хаҭыр
зқәу аӡахҩы-амодиска ҳәа изныкымкәа-ҩынтәымкәа
аџьшьарақәа шланаршьахьоу, аклиентцәа ргәы дшақәшәо
уҳәа ирацәан уи лыбзырӡы атәы иаҳәауаз. ..
«Шьарда!..» игәы инҭаххит уи ахьӡ, агазеҭ наҟ
инықәиҵеит...
Иарԥысымҭа дҭагылоуп ҳәа шырҳәауа еиԥш дыҟан усҟан
Назыр. Иашьа хышықәса рыла иара иаҵкыс деиҵбын...
Иаҳәшьа заҵәы Гәрамҷа лымкаала бзиа дырбон аҩнаҭаҿы,
уи заагьы хаҵа дцеит, аха илзамуит, хшараиура иахҟьаны
лыԥсҭазаара далҵит, дынхеит лыҷкәын заҵәы... Лхаҵа
иакәзар, аибашьра далахәын, 1944 шықәсазы Чехословакиа
дҭахеит.
Назыр иаб дынхон-дынҵуан, хар имаӡамкәа дшыҟаз,
1937 шықәсазы ауаа анҭаркуаз иаргьы дҭаркит, аха анцәа
дизылԥхазар акәхап, мызқәак рыла дхынҳәны дааит.
Аџьынџьтәылатә еибашьра ианалага, уаанӡа ихьқәаз
рџьабара азын акәушәа, авоенкомат аҿы арзаҳал алаҵаны,
хатәгәаԥхарала аррахь дцеит, аҵыхәтәаны Кьерчынтә зныкҩынтә раҟара исалам шәҟәы ааит аҟароуп, уаҳа ихабар
рымбаӡеит. Аусура иазкны илыман ран, аиҳабы ааба данрылга
уаҳа изацымҵеит, аҩны дыҟан... Аиҵбы иаҳәшьа хәыҷи иареи
ракәын ашкол ахь иныҟәоз. Ихынҳәны ианааилак, ажәжәаҳәа
рҵатәхәқәа ааҟаҵаны, реиҳабы инадгыланы аусура иалагон...
Амҿы-амца, арахә-ашәахә рхәы-рыԥхь уҳәа, иагьмаҷмызт
русутәқәагьы. Х-жәык рхьауан усҟан, ацәҿарақәа ааӡа-ихьча,
ҳаԥхьаҟа ауӷә зурбаша ҩ-хацлакык рыман, ҽыкгьы рашҭа
иҭан, џьара ицозар излацо, гатәык-аагатәык анрымоу рхы
иадырхәон, аҳәақәа анырҵон, ирчахуан, есӡны акака ршьуан,
шьапықәҟьала ианырҭиуазгьы убарын. Ран лакәын анхаранҵыраҿы хыс ирымаз, амҩа иқәызҵоз.
Аха лыҷкәынцәа анлыхьӡа, лыԥсы еивылгеит... Разҟыс
илоуз, ҟазшьа ҷыда аӡәгьы имамызт. Лааигәа игылан,
аҳәатәхаҵара рыман. Алеишәа, иуҳәар ҟалоит раб иҿынтә
иаауан ҳәа. Уи иҟазшьа бзиан, агәыла-азла пату иқәырҵон.
Дҟыжҟыжуа аӡәгьы димбацызт. Хәыҷык абри ҟоумҵазт
ҳәа ихы дықәымсит, ибла инхыԥшылар иутәыз-иҳәатәыз
рдыруан. Ан еиҳа лҳәашьҭыбжь ыҟан, ҳәарада. «Угыл, уца,
иҟаҵа» ҳәа дрыдгылан шьыжь-хәылбыҽха.
Уи адагьы ԥсыхәа лымамзар акәхарын, хҩык ахәыҷқәа
лара лнапы ианԥшылон. Иааг ада анырзымдыруаз
инаркны
лара лакәын изааӡоз... Анхараҿы абри абас изыҟоузеи ҳәа
ҽԥныҳәак зларуҭашаз акгьы рыдубаломызт. Амчымхара
ишҭагылазгьы, рымхқәа заа иларҵон, иҭаргалон, рыжьқәа
рҭаауан. Рымҿы ылхны еиваҵа-еиваҵа, ахрыԥхра еиԥш,
амҿырҟәараҿы рхыцәқәақәа неиҿакы инаддыргылон...
«Ее, Қына, иаабыдгылеит, шьҭа ҭацак дбымазар ахәҭан», –
рҳәауа иалагеит агәылацәа...
«Ида змам ԥҳәыс дизааигартә дыҟоуп» ззырҳәауаз
иқәра маҷӡакгьы днахыҳәҳәауама уҳәартә дыҟан Назыр.
Иара ианиаҳалак, дхәацыԥшьха деибакны аган днавалон.
Уажә даазқәылаз ак идылбало далагеит иан. Ишиацәажәо,
дынӡаакәкәала акы даманы ицон. Дуауаӡа, ихаҿы акгьы
амҳәауа данырбалак, иааџьаршьон, иҵалазеи, иқәшәазеи
ҳәа инеизыԥшуан. Аҽага икызар, иҽагахә ицлымҳәа
иаҵаргыла илаԥш аџьықәреи быӷьқәа инарылсны наҟ
ахәқәа инархыҵны хара ицауан... Ихәыцра акәзар, аҟәара
инықәсны, амҩақәа инырнысуа, ахәқәа ааныжьны шҭакы
инҭалон... Иҭахы-иҭахым ус иҟалеит, уаҳа ԥсыхәа изаҭом...
Амхы инҭалар, дӡыҩӡа дааҭгылон, зныкыршәа даалҵны
аҽыҩ-ҽыҩҳәа иҽага нышьҭишьуан... Ҽнак зны ирашәо
ишнеиуаз, иџарџаруа иҟаз џьықәреи шьапык инаҵишьт.
– Оо-ра!.. Изакәызеи иҟауҵаз? Аԥсадақәа ныжьны,
зыԥсы зланы иҟаз ԥуҟеит, – инаиаҽԥниҳәеит уа ивагылаз
иашьа Баџьгәыр.
– Узҿу ула иарбаны иҟаҵала... – иҟазшьақәа џьашьауа
даацәажәеит лассы-лассы иааины иаархылаԥшуаз ангьы.
«Иҵигақәаз закәызеи, имоурахә мыӡааитеи, аиеи...»
Аԥҳә ирхуазаргьы атыртырҳәа иԥыҟҟо дышнеиуа, акаҿы
даагылон, дышшаӡа акраамҭа уа дахәаԥшуан, нас ихы
ааҟьашәа, дырҩегьых дналагон архра...
Хәылԥазык рмаҵурҭа аԥхьа ишьҭаз ақдуахәа днықәтәан,
иблақәа ҭраа амҩахь дыԥшуан, абар уажәы-уашьҭан
дыззыԥшыз аӡәы агәашә дааҭаларашәа...
«Иҟалазеи, иухьзеи» ҳәа иан даныхҭалклак, иара ҭак
ҳәа акгьы ҟаиҵаӡомызт, дууаӡа дгыланы длыхәаԥшуан.
Дара ракәым иаргьы ихы омашәа ибон, ахаангьы игәы
иаанагомызт абасҵәҟьа... Аха уи атәы уашьҭан.
Қына сыҷкәын мзызк дакит лҳәан, ныҳәарақәакгьы
ҟалҵеит. Лыхны ауахәамаҿы дцаны цәашьқәакгьы алыркит.
Убри ашьҭахь, маҷк ихәеит лҳәартә дылбон, аха нас зегь
акоуп дшыҟац дааҟалахт. Шықәсык зны, ианааихәылаха, ӡатәк
рыман ирҭиит, уи здырхәҳаз чарак иуазаарын, ишьуан. Агәы-агәаҵәа имхны иаа¬ганы иахьахымныҳәаз иахаралҵеит
Қына лыҷкәын иашҩыкрақәа...
«Шәара шәызҿқәоу ҳаздырам, аха абри иҟазшьақәа
злаабо ала, аӡә бзиа диамхабазар ҟалап», ҳәа зҳәауазгьы
аӡәы-ҩыџьа ҟалеит иҭынхацәа рахьтә.
«Бзиа иибодаз, сасырҭаны ҳәа уахыкгьы џьара
дымцацтеи» – инараҭалкуан ан.
«Аҷкәын шьҭа иқәыԥшымҭа дҭагылоуп, аԥсҭазаара
иара атәы ҟанаҵоит, аҭыԥҳацәа хымкыхқәа ыҟоуп, аӡәы
шәынлыхәаԥшыр цәгьамызт...» – илабжьыргон лҭынхацәа.
Лара иаахҵәаны абас ралҳәон:
«Аҭаца лаха абаҳамоу ҳара макьана, ҳаҩны-ҳгәара
уҳәа иҳагу рацәахеит, аҭыԥ инықәаҳҵар, нас убрыгь
ҳазымхәыцрызи...
Днаҳәуан, дааҳәуан ,акаруаҭ аҿҿа налгон уи дахьиаз.
Ишьҭыбжь заҳауаз иан лыбжъы налыргон:
– Иҟалазеи, нан, иуҵалазеи, узмырцәозеи?..
Ашамҭазы дҭахәхәа ацәа дынҭанагалон, аха ԥыҭрак
ашьҭахь аҭҳарцәҳәа дааԥшны днықәтәон.
«Иҵәахны иабанӡасымазаауа ари сара? Иабанӡазцало?..
Лара лҿы исзымгәаӷьыргьы, сықәлак иҿы исҳәар,
мҩасы сызқәиҵо зымбарызиз... Аха аҵыхәтәантәи иаразнак
иааԥиргеит.
«Аҵәы сахеиҵо сеидру, лара дыԥшааны иласҳәап...»
– Шьыжьык, абри ахәыцра игәы ишҭаҵәахыз дҩагылан,
ауҭраҿы аусура напы аиркит. Абри ахшыҩҵак еиҳа-еиҳа
ихдырраҿы ашьақәгылара иаҿын, иаргьы иеидара есааира
иагхон, еиҳа-еиҳа дҭынчхон, аха зегь акоуп игәаҿы хьаак
алхәаа-алхәаа ицәеижь зегь еимнадон...
Иареи лареи уаанӡатәи реиқәшәарақәа ихаҿы иааганы
дназхәыцит, машәырла ауп урҭ шыҟалаз. Аха зегь реиҳа уи
игәы ҿызкааз аҵыхәтәантәи ауп.
«Сымцарауааз убасҟан аӡлагарахь? Санцахгьы, Хыԥсы
аԥшаҳәахьы исусхәыз? Аха сан акаҵахәыр хәыҷык
узыҟәшәозар лымҳәахи?» – иаалырҟьаны ҭак ҳәагьы акгьы
изыҟаҵомызт...
Убри ашықәсан ашәыр бзианы иит. Аҳапеиқәа, аҳашқәа,
ахәырмақәагьы, аха урҭ хьшәаны иҟалон. Иан иалҳәеит
Ага дцаны ашәырдкыларҭаҿы драцәажәарц, уажә аԥхын
ақәԥсҳаи ашьақарҵәеи аларгаларц шрылшо. Иан иалҳәеит
иара убас, дахьнеиуа мап ркуазар, Арзамеҭ иҿы днеины
иеиҳәарц, уи дара друан, иаб ианшьа иакәын,
адкыларҭаҿы
аус иуан.
Назыр инықәыршәны ашәырдкыларҭаҿы дцеит. Диԥшааит
адиректор. Уаҩ қәыԥшк, ҵаӷакы, ихахәы ааԥшьны, иблақәа
ҭҳаца... Назыр дызлеибаз ала, еилҟьакы иакәын иара.
Дзыҳәаз азы мап ицәимкит, амала имӡеит иара иҿы атаразы
ишмаџьаноу, дагьиҳәеит хымшҟа иаарԥеиԥшырц.
– Азамана, – иҳәеит Назыр, – уаанӡа ҳаргьы иааҳармазеип,
машьынак шԥасмоури, ма аколнхараҿы срыҳәап.
– Атарақәа ҳзаар, амашьынагьы ҳара иҳаԥшаауеит, –
даақәиргәыӷит адиректор.
– Ҟоҳ, ҳуааӡахтеи...
– Уахьынхо саҳәеишь...
– Ԥшарԥы... Араионтә хәышәтәырҭа уахьыҩахысуа
арыӷьарахь амҩа игоу унбжьалоит, уахьыҩаскьо аҭаҭын
казарма гылоуп. Убри аханыҵәҟьа, ахԥатәи аҩны...
– Исаҳаит иуҳәаз, хьаас иҟоумҵан…
Аԥсшәа иаҳәаны ддәылҵны данцоз асааҭ хәба ҟалахьан,
абар, аусура амшгьы нҵәон уажәшьҭа.
«Снеиру сымнеиру?..» – игәы аабжьажьеит. – «Снеины
дызбап, аха иласҳәауазеи? Бзиа дшызбаз, дшысгәаԥхаз?..
Ных, ных...» – дырҩегьых агәыбжьажьара... «Заа уи
изазхәыцтәузеи, зны слыниап, нас аҭагылазаашьа уаҩы
инарбоит,» – абри аҿы даашьақәгылт.
Аӡахырҭатә ҟазарҭа аҿы даннеи аусзуцәа еихьышәшәа-еиԥышәшәа адәылҵра иаҿын. Илаԥш налықәшәеит
Цақәа, акаҵахәырҭаараҿы иибаз. Аԥсшәа анааибырҳәа,
дынлазҵааит:
– Шьарда дцахьазар акәхап?..
– Мап, ара дыҟоуп. Уажәшьҭа ддәылҵуазар ахәҭоуп,
ушыҟоу ласҳәап...
– Агәырҩа быҽзалабҵозеи, иаҭахӡам...
Дынидҟьан, уахь дныҩналт. Ԥыҭрак ашьҭахь иаадәылҵит
рҩыџьагьы еицны.
Уи ашәы лшәылххьан... Ацәаԥшьра иаманакуа арӷазқәа
алда-алданы, лмахәар ҿҵәаны, декольте ҳасабла ахәда
ҭыхны, лшьамхы илахысуа иҟан аҵкы илшәыз, маҟа
пахәанцалеик лымӷан, лыгәчама ахқәа рҿы уи зынӡаскгьы
иубаӡомызт, лӡара еиҩаҳаҳа, лгәышԥы ааҭыганы, дызусҭада
илмеиҽырбарыз. Лҩызагьы ишаанагара деилаҳәан, убрыгь
аҵкы илшәыз еиҿкааны иӡахын, лцәагьы ианаалон. Нахьхьи
дшибаз еиԥш акәымкәа, уажәы зынӡа даҽакала ибла
даахгылт.
Ажәакала, Шьарда лыкәшамыкәша иҟаз зегьы ахаацәа
рхикаауан, игәы аахьухьуит... Иара Назыр иакәзаргьы, арҭ
дахьрыдубалоз дыҟәнушьартә дыҟамызт. Икостиум уанҭаны
ицқьаӡа ишәын, икьаҿ аҳәынҵәрақәа ихәда иахьҩаҵагылоз
иааԥыртны, ихахәы самсалқәа ишьҭахьҟа иԥхьаҳәаны,
ижәҩахырқәа ааҭбааны, арԥыс наӡа-ааӡакы уҳәарын
уахьихәаԥшуаз.
– Уаҳзаазгазеи, ҳабаугәалашәеи? – зныкыршәа ҿаалҭит
Цақәа.
– Уск аҵыхәала саабжьысын... Ас ҳаиқәшәоит ҳәагьы
сыҟамызт.
– Уск аҵыхәала?.. – дааԥышәарччеит Шьарда.
Иара убри лԥышәырччара аԥхара иаҵаз акәын Назыр
изхымгозгьы, дыԥхашьаԥхаҵо акәын абыржәы лывараҿгьы
дышгылаз, еицәажәо ишнеиуа лнапы анынихьыслак, игәы
аҭҳара-ҭҳараҳәа иааисуан...
«Дкавалерхеит, шьҭа уабаихәо...» – лҳәарашәа лаԥшы
хаала дааимылдеит.
– Ҳабацо нас, уажәы? – дҵааит Цақәа лҩыза дналзыԥшын.
– Аҩныҟа, уаҳа ҳабацагәышьо?.. – иналаҭалкит уи
Шьарда. Иахьнеиԥхьашаз дазхәыцуан уажә Назыр, қалақь
ҷкәынзар, иаалырҟьаны иӡбарын, уи издыруамызт
араионтә
культуратә Ҩнаҿы ланарԥшыгас иҟаз, акинотеатрқәа рҿы
фильмс ицоз. Убри аҟынтә, ицәуадаҩын ак рыдгалара, аха
иара усгьы инарыдиҵеит:
– Кинок аабар ҟамларызи?. .
– Исҭахым ақалақь аҿы акино ахь ацара, сгәы исыҵанаҳәом.
– Избан?..
– Ҳм… Уара иудыруеит Назыр...
– Шәаала сара сахь. Сыԥшәма командировка дцан
Шәачаҟа, дыхнымҳәыц, схәыҷи сареи ҳауп аҩны иҟоу...
– Бзиоуп нас... – днақәшаҳаҭхеит Шьарда. – Амала аҩны
сныдгылоит...
Игәы аабжьысит иаразнакы Назыр, – лареи сареи
ҳаизныжьны дцашоу?» – игәы дынҭахәыцит иара.
– Избан, ҳцозар ҳаиццап...
– Сымнеир ҳәа ушәома?
– Акрыздыруоу...
– Џьушьҭ... Аҩныҟа шәназгон аха, иахьатәиала самарам,
ԥсшьаҩцәақәак сыман, жәацы ауп ианцаз, сеилатата, цәгьала
сыҟоуп. Сҽааиҿыскаап, егьи...
Агәашә аартны лашҭа данынҭалоз дааҳәын, лқьышәқәа
еиқәырԥшӡо даацәажәеит:
– Сҩеиаанӡа шәгәы шәмырҿыӷьын...
– Бҽынбмырхан, – лҳәеит Цақәа лаԥшыла уи днаскьаго.
Назыри лареи аестакада иныҵсын, иахьыҩхашалаз,
агәашә
аҷараҳәа иаартны лашҭа инҭалеит.
Ани Хыԥсҭа ахықәаҿы иибоз лхәыҷгьы «мама», лҳәан
лҽаалгәыдлыршәалеит, еиманы асофахь иҩхалеит.
– Бҵатәхәқәа ҟабҵахьоу, Луанда?
– Абызшәа азын аҽаршьцылара саҿын иахьак, егьи
макьаназы иаансыжьит.
– Уи арбану?
– Аҳасабра.
– Агызмал бара. Сбыцхраауа џьыбымшьан. Бнеины
бтәаны бҽазыҟаҵала, мамзар икыдысҵоит...
Луанда лажәа ааҩбамтәкәа луадахь днеины, лырҵага
шәҟәы аашьҭыхны лҭыԥаҿы днатәеит...
– Пластинка ҿыцқәак аасхәан Аҟәа, урзыӡырҩыр
уҭахӡами? – азал иныҩналан, астол иқәгылаз апатефон ахҩа
дҩахан пластинкак наҿалҵеит.
– Ари вальс ауп, Штраус иаԥҵамҭа...
Назыр ус ак ыҟоуп ҳәагьы издыруамызт, уажәадагьы
имаҳацызт ҵабыргны. Илҳәаз ақәҿимҭуашәа анылба, ҽак
наҿалҵеит, уи «Широка страна моиа роднаиа» ҳәа атәылаҿы
ирылаҵәаны иҟаз ашәа акәын.
– Ари удыруазар акәхап, ус ами?
– Ашкол ахор аҿы зны ҳаргьы иаҳҳәауан… Хәба рҿы
сантәаз ауп ҳәа сыҟоуп, цқьагьы исгәалашәом.
– Мама... – лыбжьы геит ахәыҷы.
– Снеиуеит уажәыҵәҟьа... Зҵаарақәак лзеилымкаауазар
акәхап, иналырбаны сааиуеит уажәыҵәҟьа. Ари ианалгалак
ҽакы аҿаҵа... – лҳәан, ахәыҷ лахь дныҩналт.
Астол акьыԥшьаҿ имышьхәылҵ нықәырс, инапы ицламҳәа
иаҵаргылашәа ашәа дазыӡырҩуан, аха игәамԥхо, абжара
инеиаанӡа иааҿыхны ҽак наҿеиҵеит. Уи еиуеиԥшымыз
шьҭыбжьыла еиҿкааз, апафос ду аҵаны, игәышьҭыхганы
азал иныҩныҩит. Иаҳац ашәақәа иреиԥшымызт, аха хыла,
изакәыҵәҟьаз ауидырхуаз,
– Ари «Даиси» ҳәа Палиашвили иаԥиҵаз аопера алагамҭа
ауп. Жәлар рашәақәа роуп еиҳараӡак уи шьаҭас иамоу, –
лҳәеит иааидгылаз Цақәа.
– Иаҳараку музыка хкуп, излазбо ала, аха шаҟа уаҩы
изааигәоузеи...
– Уи ҟаза дуун. Акы-ҩба роуп иаԥиҵаз, аха ақырҭуа
музыкатә культураҿы наунагӡа иаанхоит.
– Ус акәхап... – уаҳа ацимҵеит, изымдыруаз иҽалаижьыр
иҭахымызт, амала игәы-иԥсы адкыланы дазыӡырҩуан...
– Аурокқәа срылгар акино ахь сыбго? – дҵааит егьи
ауада аҿынтә лыԥҳа.
– Закә киноузеи, иабабгәалашәеи?
– Уаха асанаториаҿы акино ыҟоуп, рҳәеит.
– Ииашану?
– Аиеи...
– Иарбан кинос ицо зырҳәаз?
– «Тарзан» – аҩбатәи асериа.
– Зегьы лара илдыруеит... – Нас Назыр иахь дынхьаҳәын:
– Ус акәзар, акино ахь ҳцар ҟалоит...
– Сара шәара сшәысасуп, иахьышәҳәалак сымҩоуп…
Убри аамҭазы, Шьардагьы «атыгә-тыгә» ҳәа лшьапашьҭыбжь
рго дыҩхалт.
– Снымхазааит?! – акыркырҳәа дааччеит. Лылаԥш
кыдхало ганхашәа днаԥшын, – амузыкагьы шәазыӡырҩызаап...
Шәысхыччаргьы, сара жәлар рашәақәа еиҳа
еиӷьысшьоит.
– Аригь жәлартәымкәа, изтәыда нас? – Цақәа апластинка
ҽакала иаалыԥсахит.
– Уи акомпозитор иаԥиҵеит, ҵабыргуп жәлар рашәақәа
ихы иаирхәозар ҟалап, аха иахьцалак, жәлартә музыка еиҳа
исзааигәоуп.
Аҿыц иаҿарҵаз иаацәырнагеит «Гәдиса иашәа», аккаҳәа
ашәабжь игоз аԥсы даргылап уҳәарын. Назыр дҩаҵԥеит,
убысҟак гәахәарак ихы-иҿы ианубаалауан, уи еиҭаҳәашьа
амамызт зынӡа, убри иашьҭанеиуан «Аиба иашәа...»
«О, раида Аиба хаҵа...» – акаҩҳәа иаагеит ахапа.
– Ара, ҳханы кино бзиак цозаап уаха, – дацәажәеит лҩыза,
аҟәардәқәагьы днарыха-аарыханы еиҿкааны иналыргылеит.
– Луанда сылкит акино ахь сга ҳәа, ҳаиццарыма?
– Назыр дазыразума?.. –иааҵыс-ҵысыз лыблаԥыџьқәа,
лыблақәа нрыҵԥхеит Шьарда.
– Аиеи, мшәан.
– Бзиоуп, нас...
– Каҳуак сыршып?
– Ицәгьам каҳуак аажәыргьы... – дназыразхеит Шьарда.
– Шәара амузыка шәазыӡырҩла, шәгәы шәмырҿыӷьын,
иаасырмазеиаанӡа… – Шьарда апластинкақәа аконверт
иҭаҵаны иахьықәыз иаақәылхын, акы аахыхны
– «Ахра ашәа»,
– днаԥхьеит агәҭа аҩыра ианыз. – Бзиа избоит абри ашәа,
шаҟа ауаҩы игәы дҭанархәыцуазеи...
– Иара саргьы... – дырҩегьых лыблақәа днырхыԥшылт.
Дӡааркәкәала дыргошәа игәы иааинаҭеит.
Апластинка наҿаҵаны ашәа анааҭнарҟьа, дизааигәацәоушәа
лбама, ԥшьала лҟәардә хәыҷӡак наҟ днахеит.
Азныказы хшыҩзышьҭра аимҭеит, аха нас игәы
ааинархьит, – «Изыҟалҵазеи ас» – ихы инҭагьежьит
азҵаара. «Тәымџьара ҳахьыҟоу азы акәзар?..» – ихала ихы
ижьжьауан, илбартәгьы дааҳәцымцит...
Али-ԥси рыбжьара акаҳуа илыршыз лыманы дааит Цақәа,
раԥхьа инықәлыргылеит.
Ари Назыр уажәадагьы имжәыцызт, аԥшәмаԥҳәыс
ианаалга, мап икуазма, иаргьы каҳуажәгак иаԥхьаҟа
даахеит. Агьама аниба, иааџьеишьеит. Акаҳуа анырҳәа,
«растворимыи» ҳәа изышьҭоу акәыз џьишьон, уи Ага
иҭахцәақәак рҿы агьама ибахьан, идыруан, аха араҟа уажәы
идыргалаз зынӡа даҽакын, даараӡа иашьцыланы иҟоу аӡәы
еиԥш, ихы аԥшнымҵакәа, шәҭыла ихыркыз икаҳуажәга амаа
ааникылан, иара иахь днахеит.
– Ижә, Назыр!..
Мыцқьашьыцқьа днаҿыхәеит.
– Агьама сзеилкаауам... Аха сашьцылозар акәхап.
Усшәа сыхьит ауараш раԥхьаӡа агьама анызбагьы...
Саншьа даҵашьшь аҟәырқь-ҟәырқьҳәа ижәит, сара сқьышә
ианнықәск аҽыҩҳәа наҟ инкасҭәеит.
– Макьана уамышьцылацт ауми, – лҳәан Цақәа лкаҳуажәга
иҭаз анылжә, ахы ларханы ачеичанах инанлыргылт.
Шьардагьы лкаҳуажәга иаразнак ахы лалырхеит...
Маҷк – аҟара уааласи, ианужәлак саԥшыр сҭахуп, –
инаидылҵеит Цақәа.
– Исзыжәуа сыҟандаз!..
– Изакәызеи иара, абри ахәыҷынӡара узымжәуа... –
иааџьалшьеит Шьарда.
«Изымжәыр рымуҵәҟьозаап убо, ассир иалашоуп...» –
даахәыцит иара. Игәгьы иалсырц аҷык ааигхеит иахьидырцалоз,
аха инимырԥшит. Иҭаз мчыла ижәны, ахы ларханы
ачеичанах инаниргылеит убрыгь.
Аԥенџьыраҿы акнаҳалашьҭқәа шәыршәыруа, ачхьырԥ
аргон ааигәа амшын... Апатефонгьы аӡымлага зҵалаз алу
еиԥш, игьежьуамызт апластинка. Уи зыршәаҳәоз агәыр
аԥынҵагьы уа иақәгыламызт, аҩада ахы хан.
– Иаҳәозеишь? Ҳахәаԥшыпи... – Назыр икаҳуажәга
аақәылхын Цақәа, иаарҳәны аҵа дынҭаԥшит. – Умбои,
ишыҟоу... Арахь, ахахьы ицқьоуп, илашоуп, аха уи илаҵакны
еиқәаҵәҳаҳараӡа илашьҭуп. Бахәык алҳәҳәоит умҩа
аԥыхьа, џьара аԥсҭҳәақәа еиҵыхәхәа ахахьы иқәуп, ԥшак
рыласит уҳәаратәы харабӷьара иҟоуп. Иуцхраарц зҭаху
амчқәа ракәны рыҽсдырбоит... Шәыҩны аҿынтә мҩак цоит
мраҭашәарахь, ушьҭахьтәы ихынҳәны иубаӡом. Ҽамҩак
уи иавакны инагоуп... Нахьхьи, анаӡараҿы еҵәак ххаӡа
иаарывҵыԥхеит. Уи уара унасыԥ ауп уҳәар ҟалоит. Аха аҽакы
ацә аҵыхәа еиԥш ихәхәаӡа аганахьшәа илашьҭуп. Аҽаҟьо
убаӡом, иҭынчуп уҳәартә иҟоуп, аха аамҭала акәзар?
«Ани, мраҭашәарахь инагоу амҩа ҳәа дызҿу, арахь
аҩныҟа ихнымҳәыз саб итәы акәхап изызҳәоу, аха егьи?..
Изакәыхарызеишь. Ацә аҵыхәа еиԥш ихәхәаӡа сиеҵәахә
иахакнаҳаугьы змааноузеи?..»
Дааҳәцымцит Назыр, игәалаҟарагьы аҽааԥсахит,
краамҭагьы ажәак ихәылымшәо ихы нарҟәны дтәан.
– Улахь зеиқәузеи, акрадыруама ари?.. – дааччан, Шьарда
лнацәкьарақәа ихахәы иналалкит.
– Акрадыруама ҳәала, илҳәаз иахьақәшәақәаз ыҟоуп...
Зны-зынла ауаҩы игәы дажьауеит. Иаԥхьаҟа имҩақәа
аатуашәа, зҩа-хьаак џьаргьы иҟамшәа, икәшамыкәша
игылоу зегьы изыразушәа, зехьынџьара кашырроушәа игәы
иабоит... Аха ҽнак зны аԥшатлакә рыласызшәа иааҳәны
инышьақәгылоит. Иҟасҵазеи, сара мыжда, цәгьарас ҳәа ихы
кны дынкахәыцуа днатәоит.
– Афантазиор... – ишылдырлац еиԥш, лқьышәқәа
еиқәырԥшӡо акәыркәырҳәа дааччеит Шьарда... –
хгәы ахьҿыӷьуаз акы налҳәеит. Уара шаҟа иааигәаны
иудукылазеи?..
– Издырыр, саԥшуазу, иабасҭахыз?.. – иаахьалыршшеит
Цақәагьы илцәымӷханы. –Аҩны аҭаацәараҿы зегь бзиоуп,
ауадаҩрақәа ыҟан, аха шьҭа еиҳа-еиҳа ашьақәгылара иаҿуп,
– лцәажәара иацылҵон Цақәа, – шәан иӷәӷәаны аџьабаа
лбахьеит… Ахәыҷқәа, уара уналаҵаны хҩык... Ус ами?
– Шьахәуп, аха иалыбдраазеи? – оумашәа ибаны
дналзыԥшит дагьаашьҭыԥеит.
– Иара иаҳәауа ауп, акыр схы иҭысҳәаауама?..
– Арахь ишыҟоу умбо? – лкаҳуажәга ырнаашәа дҭаԥшуан
лара, – ани аеҵәа аҽаҳранакыцԥхьаӡа алашара еиҳа
аҽарҭбаауеит... Ажәакала, уусқәа бзиахоит, уара угәы-уԥсы
ишаҭаху иҟалоит зегьы...
– Бҿы изҳәаз хьыла иҭәыхгьы. ..
Зныкыршәа Шьарда лкаҳуажәгахьы днаԥшит, убригьы
илалҳәеит ажәа ҭынхақәа. Ахьаа, ҩыџьа ргәырҩа... Аха уи
лышьҭахьҟа ишынхаз, лаԥхьаҟа амш бзиақәа шылзыԥшу,
дгәырӷьарц дшыҟоу уҳәа убас иҵегьгьы.
– Ҳгәы аабырҿыхеит, иҭабуп, – Шьарда дҩагылеит.
Асааҭ жәба рыбжа ҟалахьан урҭ аԥсшьарҭа агәашә
инҭысны, аԥсаҵлақәа ирыҵсны ианнеиуаз. Зхыб нықәырҟьашәа
иҟаҵаз аԥхынтәи атеатр инадгылт, акассаҿы
абилеҭқәа аахәаны уахь инҭалеит, агәҭантәи ариадқәа
руакаҿы рҭыԥқәа аалхны инатәеит... Ихынҳәны ианаауаз,
Цақәа лхәыҷи лареи аҩны иааныжьны дара еицны ицеит.
Знык-ҩынтә раҟарагьы аԥшаҳәаҿы иаалаҩеит... Агәашә
аԥхьагьы митәык еидымхалеит. Шьарда лмахәар, зны илахь
аҿы аԥхӡы ԥхьазҳәоз, инапсыргәыҵа
нахьирсит. Зныказы
лҽынаидылхалан, аха ашәымҭаказы лҽааиҟәылҭхеит.
– Шьарда!... – данаауаз игәы иҭеикыз леиҳәарц наиӡбеит
Назыр.
– Аамҭа цахьеит, аӡәы ҳаибар ҟалоит... – дааӷьаҵәыӷьаҵәит
лара.
– Ак басҳәарц акәын...
– Аҽазны... – маҷк аҟарагьы лышьҭахьҟа днаскьеит.
Назыр ихы нарҟәшәа дҭууа дгылан, ҿиҭуамызт.
Зынӡагьы имбаӡеит уи агәашә аартны ашҭа данҭалоз.
Даалҵын, зныкыршәа ҿааиҭит:
– Бзырццакызеи, уеизгьы-уеизгьы макьана игәианым
ҳәа аупеи ишыздыруа.
– Абзиараз!.. – лнапгьы аалҟьеит аҵыхәтәаны.
Амардуан даҿысны аҩныҟа даныҩхалоз, иара амҩаду
ааиҩҵәаны атротуар днангылон.
Назыр ариабжьарак даара деилахан, ихы амца аркызар
арцәахаҵәҟьа имамызт. Аколнхацәа ванс ҳасабла
ҟәрышьқәак рырҭоит ҳәа иаҳан, инықәыршәны аканторахь
дцеит. Аҳасабеиларгаҩцәа ахьтәаз ахь дыҩхалеит. Акассагьы
иара убраакәын иахьыҟаз.
Ашьхыц аҵәца иҭахаз еиԥш, пыввы ихга иҭыԥаҿы дтәан
Гулик.
«Дагьанбахьӡеи, аллаҳ цәгьара иқәиҵааитеи?..» –
даахәыцт Назыр, иқьаф кыдҵаны дшыҟаз ауимдырхуаз.
Ииашаны, исхыԥсаар ҵасым ҳәа дыҟазшәа акәын Гулик
ихы шымҩаԥигоз, егьараангьы дубаргьы иҿыхәхәа
дашьны
дыҟан. Ихаҿы ҿыҟаԥшьаа, иӡамҩақәа аҩаза иаганы,
аҿыбгы еиԥш иԥынҵа агәы ылганы, ихы цәықәыԥсса
ссиршәақәа деибаркын... Ҽыԥхҭи-ҽыԥхҭи еибабӷуеит
ҳәа, дахьынаҵыслакгьы Ҷыҷырбеи Кәтаԥшьба
дицын, уи
амӡанрагьы зынӡа далгахьан, иблақәа тҟыҟӡа, ицәеи ибаҩи
еикәыршаны дыҟан, арыжәтә дабылхьан, урҭ ааидырбалар,
аклуб аиҳабы Леонгьы, ари ара џьара дыҟоуп, рҳәон. Уи ухы
иқәукрын, аха зегь реиҳа знышәара уадаҩыз, кырзымчҳауаз,
нкыдгәгәала Митка дыԥшааны инцәыҵагәаны иахьыржәуаз
акәын. Уи иҿынҵәаауангьы акәӡамызт дзышьҭырхуаз, игәӡажәуа
ианықәхалак, иахьақәыгәыӷуа гәылара акәзаргьы,
џьара дрышьҭуан, арыжәтә иаадыргарц азы, маамасас
дрыман. Ани изҭодаз аҩы бзиа, мамзаргьы ажьаӷь иалхыз
ауатка... Аҳасса, аҵәасса, амҵырбӷъы уҳәа излыхымыз
ҳәа крыҟазма урҭ иржәуаз. Дара рзыҳәа зегьы акакәын,
ируҭалакгьы агон...
Амра ҵлак ашәара имҩеиӡацызт, иара иҽыҟаҵаны,
«дкәаԥҷаҷараӡа» иҭыԥахь усура даннеиуаз.
«Абарҭ рнапаҿы убзазаха уажәшьҭа...» – дхәыцуа зымҩа
дгылан дыԥшуан Назыр.
Ибз аҟәаҟәа усгьы иԥҵәаны иҟан, ианижәлак зынӡа акгьы
аҳәаӡомызт. Аколнхацәа аҟәрышь заурц иааиуази иареи
ажәа анеимарклак, иара ииҳәауаз акакәын:«Улагулилуем...»
– Урегулируем ахаҭыԥан, даныркӡалак, абарҭ ажәақәа
рҿынаирхон: «Абас ауп, уара, шәара шәтәык иамуӡеит, зегьы
кылыршәшәаауа иҭышәымҵаар амуа изыҟалазеи?. .»
Аҟәрышьқәа илоуз ԥхьаӡо азхыз даагылеит колнхаҩԥҳәыск,
зныкыршәа даақәгьежьаан иаахлыртит:
– 700 мааҭ боуит ҳәа сарымҳәази, изакәи, иахьӡуи ари
исышәҭаз? – лԥарақәа амаца еиԥш инеихыршьқьрааны
иблақәа инхылкылеит: – иабажәгеи егьырҭ?
– Рыхшыҩгьы кьаҿхеит, уара?.. – Гулик ихы ақьаадқәа
ирцәыҵеиҵарц иҭахушәа, ихы астол инықәигәеит...
– Зыхшыҩ кьаҿхаз, сара сакәым, аха уара уоуп.
– Ыы, бара, Шьафиқьа, ибхашҭма, азаготовка ибықәыз
азын ибхаҳамхи...
– Иарбан жагатовкоушь узлацәажәо?.. – ицәажәашьагьы
ныҟалҵеит лара.
– Иарбахын, акәац азы иахнахзар, акәтаӷь азы иахнахзар,
агосстрах, азаем... – инацәкьарақәа харҟәало аиқәыԥхьаӡара
даҿын Гулик Наурба, – убри аамышьҭахь, Бидраҟ рыцҳа
данԥсгьы, 10 мааҭк убра ицеит. Ҳм... аус ҳациуан, ҳҩыза
иакәын, анаа...– Иҿы ахьааихихыз уа иаанхеит..
– Ыы, иԥсы уасҭааит, Бидраҟ ҳәа ӡәыр дыҟоушәах?
Убрыгь уара уеиԥш, «кылкыл» ҳәа ишҭеиҭәоз даманы ицеит,
унаишьҭаргалааит, уаҳа акакәым...
– Изакәызеи, Шьафиқьа, ҳара бҳацәҳауеит, ма
кырҳхарандаз, гәыкала ҳабзыҟоупеи...
– Нын, иаҳәақәозеишь, иамҳәо сынҭаԥшааит, –
лыҟәрышьқәа илоуз лҵырҟа џьыба инҭаҵаны, лнапы ашәахь
иналырхан: – Ҳмал зыӷрагәақәоу аамдыруеи... Иаргьы
уаргьы шәнеиҿықәсҵааит аиеи...
– Бызҿу дызусҭада, Шьафиқьа?
– Иудыруазар аҟара зҩа уӷрачааит... – ашәахь лҿыналхеит.
Данындәылҵуаз дааҳәын, лхы дҩахашәа лнапы лҿы иадкыло,
– уҩеихи, аҵәызҳәа иужәып дырҩегьых.
Уи лнаҩсшәа игылаз аколнхаҩԥҳәысгьы лгәынамӡара
аалылыжжит.
– Амшәҳәыс ахәы арбаны абжа анамырхуа еиԥш,
ҳзықәшәазеи уара? Аха изауҳәауада? – лыблақәа
ҵархәыланы Гулик дынихәаԥшит.
– Уԥши, уара, – абрыгь лгәы наӡом, арахь лкәац азы
илықәыз ҳаҵаланы ианаҳшәоз акгьы лҳәаӡомызт, уажәы
дааҳасны ҳалкит.
Аҳәсақәа еишьҭаԥало ашәахь рҿынархеит... Зԥарақәа
еилаџьгәашәа икны акасса иадҵыз аколнхаҩгьы ихы рҵысуа
ҿааиҭит:
– Изакәи, сукәыхшеит!..
– Уара иуқәыз алагалатә азынгьы ҳара ҳауп изшәаз.
– Иарбан лагалатәу узлацәажәо, Гулик ухаҵкы, – иԥаҵақәа
дынрыха-аарыханы, днаскьаны дааҭгылеит.
– Акәтаӷь?
– Акәтаӷь акәзар, акәтаӷь ҳалашәырҵа, сара исымамзар
– сгәыла имысхып, ԥсыхәак ҟасҵап... Шәара иҟам ыҟоушәа
ҟашәҵоит, аҳәынҭқарра шәжьауеит...
– Уи сара изсоуҳәои, ухаҵкы Шьрыф, – дҩагылашәа
ааҟаиҵан, аха деизҟәыҿны длатәеит, ихаҿы ҵәаҳәӡа. – Аӡә ак
иумырҳан, изакәызеи узҿу, ирдыруа зегь рҳәауа џьушьома?
– Ираҳандаз, скьаԥа хырҵәара иҟоуп... – дхыгәхыгәуа
дындәылҵын, амардуан длалбааит.
– Абри аколнхара ахантәаҩы имбаӡои, дабаҟоу Грышьа?
– дашшуан ахантәаҩ даара игәра згоз ԥҳәыскгьы.
– Ахантәаҩы?.. Аа, ҳа-ҳа-ҳаҳәа иҽеиҵҳәаӡаны дааччеит
аԥенџьыр зҽадкылашәа игылаз аколнхаҩы Шьпагә, ихәы-ижьы ахьымаауаз азы, Қәаса ҳәа хьыӡшьараны изышьҭаз.
– Ахантәаҩы сзихықәаауам, аха Грышьа арахь
далашәымкын, сара ибзиаӡаны издыруеит, уи зыԥсы цқьоу
уаҩуп, – инаиаҭеикит Назыр.
– Аԥсыцқьареи амцқьареи злеилаҳкаауазеи, уаргьы
амыхьтә сҳәоит ҳәа уаҿуп акәымзар... – ԥыффы иҳәан,
дааччеит Қәаса.
– Ауаҩы иақәшәашьа ихаҵашьоуп, рҳәоит, иалу_
дыраауазеи уи макьана илшаша?. .
– Илшо ҳәа издыруа убри ауп, дара шыҟац иҟазаауеит,
иара дықәҵуеит...
– Иаба?.. – даашанхеит Назыр.
– Ирԥшаап, уара ишузырԥшааз еиԥш, – инаиаҭеикит
зынӡа имырхьааӡакәа, ибла хьаԥштәылақәагьы илакыҵа
инҭагьежьит.
– Уара уџьнышуп, Қәаса, аҽнышьыбжьон абга
уақәтәоуп...– иҳәан Назыр, иԥарақәа инапы ианынадыркы,
али-ԥси рыбжьара иааиԥхьаӡеит, аха егьырҭ реиԥш убрыгь
иоураны иҟази ирҭази еиқәшәомызт.
– Ари абас изыҟалазеи?
– акассирша лыԥхьаӡага ахы днас-насит аҵыхәтәаны.
– Ԥыхьатәи аквартал азы 150 килограмм аџьықәреи
иуқәыз 93 мааҭ артәоит, – ибз иҿы иҭарбылгьо дцәажәон
Гулик, – убри аамышьҭахьтәи 110 кг. – 67 мааҭ ахнахит, 40
килограмм атәгьы аҳасабырба иарбаӡамызт. Амҩа ҟаҵаразы
ҟәрышьқәак еизыргон, убраҟагьы асиа унаҳарбеит...
– Уи макьаназ нап аркӡам, аха акгьы сызҳәом... Ари
аџьықәреи азын исықәнышәкылаз ауп исзеилымкаауа.
Азавхоз аԥара алеиҵараны дыҟамзиз...
– Уии иареи уареи шәеибаба, ҳара ҳус иалоузеи?..
– Бзиоуп, ишышәҳәаз иҟаз, иалиго збап, – иҳәан наҟ
дындәылҵит,
Дышнеиуаз, азавхоз иҿы дныдгылт. Егьи иҩызеи иареи
аҟәардә раԥхьа иргыланы адомино иасуан. Данырба,
иааира
џьашьаны инеиҿаԥшы-ааиҿыԥшит. Қьаадк раԥхьа иқәын
аҷышә иаганы, ахы иаркны аҵыхәанӡа
агәҭа ааиҩнашо
карандашь еиқәаҵәала рӷазк алданы илаган, хыхь наҟ-ааҟ
рыжәлақәа ахьаныз иларыҵакны, напыцыԥхьаӡа дасу ироуаз
аочкоқәа ҭарҩуан...
– Уаҳзаазгазеи, арахь уаабаӡаломызтеи?.. – иблақәа
еиҳәҭарԥшшәа, инапы ианыз адоминотә хаҳәқәа
еилыԥшаауа днеихаҵгылт.
– Бзиала уаабеит!.. – иҳәан, егьыгь дҩаҵыззашәа
ааҟаиҵеит.
– Бзиа сыжәба, цәгьа сыжәба сааит...
– Ҟоҳ, узыргәамҵзеи, уанаџьалбахт, – иааџьашьашәа
днеизыԥшит Закан.
– Сгәамҵрагьы ҵаҵӷәык амазар акәхап... Уара, Закан, ани
иугаз ахә сшәоит ҳәа соумҳәази?..
– Изгаз арбану уара? – хаҳәыкгьы аҷақ ҳәа аџьарсахьа
ԥшра зманы астол иқәыз инаԥишьит.
– Џьықәреиуп, ҳәарада, уаҳа исымагәышьоузеи сара?
Аԥара алагаланы акәатанциа назгоит, уҳәан...
– Акәатанциа, ба?..
– Аиеи, акәатанциа. Аԥхьатәи азымхозшәа, ашьҭахьтәи
иугазгьы уа инацлеит.
– Ҳм... Уи сара соума изгаз?..
– Уҩыза ига, уара иуга зегь акоуми...
– Саргьы саиркуеит ҳәа даҿуп уара?..
– Уасыркы егьиҳәа, асуд урысҭоит ҳәа саҿуп, ус уара
умсааит.
Излак адоминотә хаҳәқәа ирнырԥшыло, ибжьы ларҟәны,
еиҳа ирҟәымшәышәны даацәажәеит Закан:
– Уанаџьалбеит, уареи сареи џьықәреик ҳабжьамӡо
ҳаҟоума, иахьа ҳаибабазшәа. Уеизгьы-уеизгьы ҳаӷеиҭа, убри
ухнарҵәару?..
– Сыхнарҵәеит, акгьы сызмырҽеит ҳәа уаԥхьа
сгылаӡам... Аха сатәамбакәа уахьсызныҟәаз, убри ауп схы
исзықәымкуа. Аконтораҿ сахьнеиз, сԥара хәыҷы исоураны
иҟаз аасықәныркылт...
– Зынӡа акгьы урымҭаӡану? – цасҳәашәа днаҵааит Закан.
– Исырҭеит, зашәа уоулаша...
– Иаҭахым, ус агәцәибаҟьара, – дныбжьалеит
амашьынаныҟәцаҩгьы.
– Иԥхашьарами, иара?
– Ззын иԥхашьарада? Уал ҭамыжь изы акәу, мамзаргьы,
уалымшәа изы акәу?
– Еилкаауп уи. Уалымшәа изы.
– Са исхатәызар акгьы сҳәарымызт, аха ажәлар рмал...
– Уара, абри сара шьоукы уамашәа избоит, – даацәажәеит
егьи, иџьымшьқәа еимарссы, иблақәа ҵархәны идоминотә
хәмаргақәа дрыхәаԥшуа, – амшын дуӡӡа қашьзар, афашьа
иақәымшәо, амҳаҵә роуам, ироургьы идурҵароуп аҿахьы
анагашьа.
– Уара исурҵо закәыхи, аашьахә? Уи аҿынӡа саннеи,
сыԥсыр еиҳа еиӷьми.
– Ҳаи, анҵәажә, уаҳагьы иууӡомызт, – иҿы ҭырчаа
дцәажәон Закан «имаамаса…»
– Сахьнеилакгьы шәаасыцрыхо, аума сышԥақәшәеи, уара.
– Сыхьӡ шумшьо здыруеит, дарбан «шәара» ҳәа
сыздукыло?..
– Дарбан уҳәама?.. Дуздырӡом уздыскыло?..
– Уи дхазуп, сара схазуп...
– Сумыргаӡан, акы еиԥшымкәа суҳәоит.
– Иаҭахым, Назыр... – дырҩегьых иҽааирҟәым_
шәышәит
Закан. – Ҳаигәылацәоуп, ҳхәыҷижьҭеи ҳаибадыруеит...
– Иҟоу удыруама, Закан?
– Ыы?
– Абас сара усмацәажәан... – дкылԥшыхәшәа днеизыԥшын.
– Уаӷоу дшәылоуп, аҟарлышқәа, – инапы ҟьаны
дындәылҵны дцеит.
«Џьа-ҳа-ҳа-ҳа...» – ашьҭаҵарҭа ианыҩны игон
ччаԥшьеиқәаҵәараа рыччабжь...
Адырҩаҽны ашьыжь аӡлагараҿы даннеи, асаԥаҭ ҿжәаны
зымҩа икажьын, ашә ҵрааны иааныжьын.
«Коҳ, абри акәын исыгыз?» – ишьи-ишьи еиқәҵо
уахь дныҩналеит. Хәыц-хәыц зегь гәеиҭеит, аха кьыс ҳәа
рымамызт, амала ааҵәақәа руакы ахы ларханы ауразоуроу
асаара икажьын, иҭаз аџьықәреи ҩежьӡа адашьма иқәыԥсан.
Агәылацәа ааганы идирбеит, акантора
аҿынтәгьы аӡәы-ҩыџьа ақәиршәеит. Ишьҭырхит
акт. Ианиаз, избаз рнапқәа
аҵарҩит, ахҩылаақәа руакы иара иааникылт, егьи наҟ
ириҭеит...
Илахь еиқәны аҩныҟа дааит ахәылԥазы, дхәыцуа адәны
дтәан.
– Иҟалазеи, ишәыхьзеи? – дҵаауан иԥҳәыс...
Ница дызлаҟәнушьо ҳәа акы далаҟамызт, ԥшрала,
сахьала иаҩцаны дыҟамзаргьы, лҟазшьа бзиан. Лышьҭрагьы
цәгьаӡамызт. Лыблақәа хааӡа агәыла-азла дырԥы_лон...
Лхаҵа иҿынтә гәыбзыӷ ажәак лмаҳацзаргьы, лхы аиԥштәны,
лҽанрааланы дааиуан, акыр лычҳауан, аха иззылчҳауазгьы
лыман, зегь раԥхьаӡагьы – лхәыҷқәа рзы, насгьы ланхәа...
Лара лзын дыбзиан, ахаан бхахьы быџьымшь ыҟоуп ҳәа
лалымҳәацызт...
Ҿимҭуашәа анылба, ланхәа лҟны днеит, асофаҿы араса
гәылхуа дахьтәаз.
Даныҩхала, длазҵааит егьи:
– Кыр ҟалама?
– Акгьы иҳәом, сыздыруам ихьыз. Иааигәа иҟаз ахәыҷқәа
рганахьгьы днамԥшит.
– Ани ахсаԥыҭ лҿы дыҟахзу? Днеит, деикәашәаны
даалышьҭуеит, илырбазеи, цәгьара зықәшәаз...
– Акрыздыруоу, – дшанхашәа ланхәа дналзыԥшит Ница.
Лусутә ааныжьны ллаба рҟыгәуа дналбааит ангьы.
– Иухьзеи, дыԥсит ҳәа уаҳама? – даацәажәеит ан.
– Баагылишь, џьыбышьҭ, бара?
– Абас ауп, уара, адәныҟа игәалаҟара бзиоуп, аҩны
дааҩнаԥшыр, ибзыцәашьа дышьны ихәда дыхшьушәа,
дхырқәақәо длатәоит.
– Кыр уалҳәама?.. – деиҭаҵаахт ан.
– Дарбану?
– Ых, ашьашәы ухаԥыцқәа ыҵимхааит, аиеи...
– Бара гәынхәҵысҭала бцәажәоит, сара исзеилкаауам,
– иҽааирҩашьеит иаргьы. Аусура нсыжьроуп...
– Избан? – дшанхашәа лыҷкәын днеизыԥшит Қына.
– Аусураҳәа ауаҩы игәы зхьыбылуа крыҟоума?
– Аха уеизгьы?..
– Исҭахым... Сгәы сзақәкуам.
– Шьахәуп, аха иаалырҟьаны иҟалазеи?.. – лҳәеит
Ницагьы илаҳаз ажәабжь лгәы иаланы.
– Иаалырҟьаны иҟалаз акакәындаз... Аҭоурыхқәа рацәоуп,
шаҟа уҳәауеи?.. Инсыжьуеит, сдырҽеиуам. Уаҵәыҵәҟьа
арзаҳал ҩны ирысҭоит.
– Ишуҭаху, ҳара ҳнапы ианузеи!.. – лҳәан, лкалҭ илаз
араса аведра инҭалԥсан, дҩагылеит.
Назыр аҩны данаанха анхара напы аиркит. Ԥеруал азы
амшқәа анааԥш, иашьа дааидкыланы, рҵыхәан иҟаз аужәра
хыртит, цә-камбашьқәак игәылацәа ирымихын, адац аӡақәа
аҿҿаҳәа иҵаԥыҵәҵәо дынхалан знык цәаӷәа ицәаӷәеит, убри
ашьҭахь, зны ақәа ауит, амра ақәԥхеит, анышә ааилалама уҳәауа
ианыҟала, итыхит, аҭаҭын азы аҭыԥ ҿыц дырмазеит. Ачетверт
абжа есышықәса аплан ирыдыз иахыҳәҳәангьы иҟарҵеит. Апрель
анҵәамҭазы,
шьыжьык абригада афида ахьыҟарҵоз ицан, калаҭк
иазынаԥшуа аиҭаҳатә ааргеит. Абӷьыцқәа иаҵәҳаҳараӡа,
аԥашә
ашьаҭа тәӷәарԥсаны ашьахәҿа иаланы иҟан, иҩашьомызт нап
адкыланы ишааӡаз... Ахәыҷы, аду рҽеибаркны аӷьара инхылан,
акруқәа алданы, аԥилонкақәа
рыла аӡы ақәҭәо афеида еиҭарҳаит.
Алада иаанхаз аҿы инхылан, митәык еицәыхарамкәа, ихаргьежь-харгьежь иржит, ԥыҭрак ашьҭахь, икәакәаны ауац ҭаԥсаны иеиҭеит
акарпыжә жәлагьы, аҭаҭын акалҭ налакны ауп уи шыҟарҵаз...
Баџьгәыри иареи уажә уа ихгыланы ихԥшылон, агәазҳара
рнаҭон аџьа ирбаз алҵшәа.
– Ианшәгәаԥхо иҟашәымҵагәышьои, аха... – лҳәеит
иаарыхҭыгәылаз Қына.
– Ианбыкәыз ианаҳгәамԥхоз... – аҽыгәҽыгәҳәа дааччеит
Баџьгәыр.
Қына длаҟәны луаҩа азна иаашьҭылхыз анышә лӡамҩа
инадылкылан, дназыӡырҩит. Иаҭахызижьҭеи акрааҵуеит, аха
уажәгьы ихьшәаӡам, – лнапсыргәыҵа ианҩҩы, ҩаԥхьа наҟ
инкалԥсеит.
– Акарпыжә ахьылашәҵаз, ибзианы иҟашәҵеит... –
дхәыцуашәа дааҭгылеит. Ллаба аалыҵшьуа дара рахь
акыргьы дааскьеит. – Абрахь аҭаҭын иахьалашәкыз ргәаԥхап
ҳәа шәыҟоу?
– Изгәамԥхо? – иан дналзыԥшын Назыр, иеигәышә
иԥышьҵаргәашәа даагылеит.
– Уи сара изысурҳәауеи, уара иумдыруеи...
– Изакәызеи иара, карпыжә жәлақәак абра инаҳҭазар,
ӡәыр ихы инархьраны дыҟоума, сеидру...
– Урҭ зусҭқәоу шәара ишәыздыруам, Шьаабан идагьы
ишәҭахи...
– Издыруеит рызегь заманала... Уеиҳа зымчу аанда
уалишшуеит ҳәа, уажә макьана иранахо иааиуеит. Аха
инызкылогьы аамҭакы ҟалап, ус ишԥацари... – дааӷьит
Баџьгәыр иара итәала.
– Ак дышәмырҳан, амарџьа, – днарылабжьеит ан.
– Даара хьаас исымоуп, ираҳааит аҭахызар... –
иналаҭеикит Назыр иан.
– Ацәкша амаршәа укыроуп, хаха уажәлар, аиакәым
узнаур ҟалоит... Уара угаӡаӡам, ари зузымдыруазеи?
– Ацәкша бҳәоу?..
– Ахьӡшьара бзиа изылԥшааит, – иҳәеит аиҵбгьы, –
атәыҩақәа ахыҟьҟьазар, нас ишыкшоз зымбарызиз. ..
– Иахыҟьҟьазар еиӷьзар... Уи шәа шәеиԥш иҟоу рымч
ақәхом, хаха иужәлар, ухы ацәумхьчои, ак ҟаумҵои, аха
угәуҽанӡамкәа ианыкшо еиҳауп.
– Иумбаӡо?.. – даахәыцит Назыр.
– Ааи, ааи... – лҳәан, лызнапык ала лыҵкы ҵыркәакәаны
икшәа, егьи лнапала алаба аалыҵшьуа аҩныҟа дцеит.
Лахьхьи аҳәсҭа аҵыхәаҿы ҵлакы еилачшәа амыӷ аҵиааны
игылан, инеилысх-ааилысхып, иҳәан Баџьгәыр иеигәышә
ижәҩахыр инықәкны дыкәлаауа дылҭалеит.
Назыр ақыдсыҟә дахьықәтәаз иааигәалашәеит иԥсҭазаара
иҷыданы иадҳәалоу, данқәыԥшызтәи хҭыск...
Амшын цәқәырԥаны ахаан аҟәара инықәымҭәац уҳәарын,
иеҵәҳаҳараӡа игазго иахьҭажьыз уназԥшыр, арыӷьарахь ала,
митәык ихарамкәа, асқьала амшын иалагылан, уи азааигәара
еиҳа ихтын, аҽыкәабара азин ыҟаӡамызт. Убри инавакны,
арахь ааскьа Гәдоу ахы амшын иаларсын, икәазо еснагь
амазут хын иара. Аа, анцәа иџьшьоуп, ихыҵит шуҳәауа,
еиҭанхылон, наҟ-ааҟ аӡиас аԥаҩқәа еимаздоз аихатәы
цҳа ахаҿыҵәҟьа анышә иҵацалашәа амазут зҭарҭәоз бак
дуӡӡак гылан, убри иадкәкәаны уахь иалаҭәон... Ацҳа ахарԥа
иқәгыланы уахь иҭаԥалоз ахәыҷқәа, иҳәынтаԥс-ҳәынтаԥсӡа,
араԥцәа
реиԥш иҷаашәықәӡа аҩаза иаганы иааҭыҵуан.
Уажәгьы хыхь агәҭаҿыҵәҟьа иқәгылоу аҷкәын, мааҭбжак
сышәҭозар абрантәи аӡахьы сыԥоит ҳәа ҿиҭуан. Ԥсшьаҩык
дыниҵагылан, аҟәрышь дақәиргәыӷзар акәхап, дкаууа
иҿылеихеит, аҟьаҩ аалгеит зныкыршәа аӡы...
Шьыбжьон Ԥшарԥантә илеиз ахәыҷқәа ахьтәази, уи
аҷкәын дахьыԥази акыр ныбжьан. Аҟьеҩ-сеҩ, аҟьеҩ-сеҩ ҳәа
рҽаларԥсон, урҭ ахбыџқәагьы рылан. Асқьала аҿынтә дара
рҟынӡа, аҟәара аӡәгьы дықәубаауамызт, усуратә ҭыԥшәа
иҟан, шхәақәак, катерқәак ана-ара игылан, зны-зынла
маругақәак кны шьоук аацәырҵуан, ремонт ссамыссақәак
ҟарҵон, ахҟьа-ҵҟьа ақә ахьуашәшәырақәаз
ирыԥсахуан,
алак ахьыршьуан, иршәон... Рармарахь ала аҟәара хуасҭаны
инашьҭын. Аԥсшьацәа уи аганахь ирацәан, избанзар, ааигәа
иҟан аргылаҩцәа рыԥсшьарҭа, уи аиаҵәара иагәылашьшьы
иагәылагылан, акалҭ амшын иҿнаӡәӡәаауан. Рышьҭахьҟа
ахәқәа убон, амҩақәа ргәылсны ицон... Аҟәара еиҩҵәаны
иааиуаз Назыр иқыҭантәи ахәыҷқәа даарылагылт.
– Шәабаҟаз, уара, Жәгараа реиԥш, шәыҟь лаб
иқәчхәрааит... – даарахәмарит Назыр.
– Аӡахәарҭаҿы аҽага ҳкын, ибзианы шәхы аашәырԥшыр,
заа шәоусышьҭуеит, нас ӡҭаларагьы шәцап, иҳәан...
–даацәажәеит Ҩардаџ, ицәа дынҭас-ааҭасуашәа
аӡԥсы
иҿыкәкәа дахьгылаз.
– Изҳәауа?
– Азвеновод Транџь...
Зынтәи аисра «иалахәыз» иҩыза Кәмеиԥсгьы,
дбалыбаҭошәа ааигәа зҽызкәабоз, дҭыҵны арахь иҿааихеит.
– Иабаҟоу анҭ шәуацәа, абырзенҷкәынцәа, зны
ҳазшәырпҟоз?
– Урҭи ҳареи ҳаинаалахьеит... – иҳәеит Кәмеиԥс иӡыӷқәа
еимыркыҷы дааччан, аҵкыртҳәагьы дынкажьцәеит.
– Ишԥа, уара?
– Аиеи, – днақәшаҳаҭхеит Ҩардаџгьы.
– Алаҳа рҭиуан... – даацәажәеит рнаҩсан шьамхахьы
аӡы иалагылаз урҭ рҩыза Хапашә, –аҩсҭаацәа реиԥш
инархаԥан еиҟәышьшьа-еиҟәышьшьа, ацха зыбжьашьшьы
иҟақәаз аарылхны ирфо, ркаҵкәыр ҭарцәны, шаҟа
шәыҷкәынцәа бзиақәоузеи, иаажәгала алаҳа шәҭахызар,
ҳара ишәзаҳҭиуеит ҳәа иныхәмар-аахәмарны ицеит.
– Аферымқәа, сара дара рзын сҵыркьакьаны сықәԥон,
ааха садыргеит, арахь рлаҳа хымҳаџьымшьа ирҿарҵо,
ирҿақәырқәыруа ирыманы иқәуп.
– Рыҽҳамабзиатәны иаҳнааларц анақәырк, мап
рцәаҳкуазма, нас... – иҳәан Ҩардаџ, ихы иарӷьа жәҩахыр
инықәҵаны, даацыркьыԥит, излымҳак аӡы иҭалаз ҭихырц
иҭахны. – Рыхьыӡқәагьы ҳарҳәеит: Иарӷәа, Пантиуша,
Мудика...
– Ибзиами, ибзиа... Шәлаҳа кыр аҭнышәху нас усҟан,
мамзаргьы?..
– Алаҳау?.. – иҿы неихькәажын Ҩардаџ, илақәа
ҭырззашәа Назыр днеизыԥшит.
– Иаҭнырх егьиҳәа, – даалафит Ҳанашә.
– Ага иааганы хымҳаџьымшьа урҭ изырҿашәҵахуазеи,
шәан лаҳарҩак алылхыр, хараӡа еиӷьымзи...
– Алаҳарҩа злаҳхуагьы ҳамоуп...
– Шәалгаӡеит ҳәа сҳәаз џьушьоу?..
Назыр имаҭәақәа атыр-тырҳәа инеишәихын, аҟәара
инықәиԥсеит, иеимаақәагьы ааишьихит. Уи имаха-ишьаха
еилаҟаца, ижәҩахырқәа хыгьежьаа, иланы дыҟан. Уи лахыс
ихәамц ҿыцәааны илашьҭын, иӡара ҭаҳаҳа... Илахь иқәԥсаз
ихцәы инапы налшьуа, Ҩардаџ наиқәҿиҭит:
– Аӡсашьа удыруоу, уара?
– Избасзымдыруеи...
– Уара, Кәмеиԥс?
– Саргьы... – абригьы неиҳәеит, ихәамц иаԥхьаҟа
инаиршәын, дынхәӡааҵәиит, шәымҭақәак рышьҭахь,
аҵәыртҳәа џьара дналԥеит.
Ҩардаџ ахаҳәқәа ӷәырџ-ӷәырџҳәа рыбжьы рго, дыҩны
аӡы дналаххын, инапқәа иашахәҵәаӡа, наа-наа идәықәҵо,
дыӡсо ԥыҭк днаскьан, дхаҵәины дара рахь иҿааихеит.
Аҟәараҿы иқәгылаз егьырҭ аҷкәынцәагьы еихьшәшәа-еиԥышәшәа уахь инҭалеит.
– Ҩардаџ!.. – ибжьы наиқәиргеит уи Назыр.
– Са соума узҿу?
– Аиеи, уаҳа дызусҭа? Ухәӡааҵәины уаныҩхәыҵыҵлак,
хьӡык уҳәозар?
– Хьӡык?.. Избасзымҳәои? Аха иарбан хьӡу исҳәауа,
ҳаҷкәынцәа ртәы ҟалауоу?
– Изыҟамлозеи? Азамана... – даахәыцын дынкылԥшыхәшәа
инациҵеит: – Аа, цәгьа иубарымызт, еснагь
уқьышә иқәку, иудыруа аҳәара узымариахоит, ҳәарада...
Лассы-лассы иумаҳауа, иаҳҳәап, анҭ аҷкәынцәа ирыхьӡқәоуи,
зуҳәаз?..
– Иарӷәа, Пантиуша…
– Пантиушагьы акәызааит...
– Саргьы, саргьы... – аӡԥсы иҿыкәкәо ибжьы аагеит
Кәмеиԥсгьы.
– Уаргьу? – дааҽхырҵааит Назыр.
– Аиеи...
– Бзиоуп, нас. Снапы еинысҟьоит, ахынтә раан шәыхәӡааҵәиуеит...
– Еилкаауп...
– Иҟаҵеи, иҟаҵеи...
Назыр инапы еинҟьо: – акы, ҩба, хԥа...
– Ашыр-сырҳәа инхәӡааҵәиит.
– Амш шәылазгодаз аиашьыкь шәаҵаргыла?
– Иарӷәа!.. – иҳәеит Ҩардаџ аӡы ихы анҩалига.
Егьи дамхаццакцәоу здырхуада, ииҳәаз аӡәгьы имаҳаит.
Аӡы ихәыласу аимҳәара далагеит.
– Ҳа, ҳа, ҳа... – инеиларԥсеит аҟәара иқәгылаз аҷкәынцәа.
– Шәзырччахуеи? – даалацәҟәышьацәҟәит Хапашә. – Цқьа
ирзымҳәеит.
– Ииашоуп... – днақәшаҳаҭхеит Назыр… – Ҽазнык... егьи
ихьӡгьы ацшәҵа...
– Нас зынӡа ирызҳәаӡом... – цасҳәашәа инациҵеит
Хапашә.
– Избасымҳәои?..
– Иаҳзымҳәозар жәымбари?. . – Еиҭанхәӡааҵәиит.
– Шәжьаны шәлаҳа зфада?..
– Иарӷәа, Пантиуша...
– Иарӷәа, Па... – Кәмеиԥс дырҩегьых аӡы иԥынҵа иҭасын,
дааихәыланакит, аҵықь-аҵықьҳәагьы ҩынтәҟа дааимсеит.
– А-ҳа, ҳа, ҳа... – ҩаԥхьа аччабжь нықәыҩхт аҟәара...
– Арахь уасны уҽхәоит.
– Исзымҳәозар, убап... ҽазнык исырҟаҵеи... –
дадхьымӡӷкылеит Кәмеиԥс.
– Иазхоуп, иазха... – иқьышә ачча ықәхх инапы неиҟьеит
Назыр.
Убри аамҭазы, дара рганахь, митәыкгьы ихарамкәа
илаԥш налықәшәеит Шьарда. Ларгьы дгәалҭеит иаразнакы.
Ахәаԥшшәыла ҵкы илшәыз лшьамхы аҿынӡа акалҭ дҩаханы,
лшьапқәа ҟәашә-ҟәашәӡа ихтны, ахаҳә цәаакыра днылсны,
ахьарч зыргоз аӡымшын дналагылеит.
– Макьана цқьа ишәызҳәом, аҽаршьцылара аҭахуп,
шәеиҭагәасҭоит аҽазны, – иҳәан, дыҩны иҿынеихеит,
аҽԥы данлықәыхх деиҵасны дыԥан, дкаууа, хакәла аӡы
дналаҵәрит, мшынҳәак аацәырҟьан илҭабгазшәа ишьҭахьҟа
ашәымҭаказы инеимҩызааит. Ҳамҭакгьы уахь дхәыҵан...
– Дабаца?
– Дабаҟоу?
– Акы имыхьзааит?..
Иааимдырҩит аҟәараҿы иқәгылаз. Шьардагьы лнапы
лылахь иадкылашәа уахь дыԥшуан.
Уи «абуна» ахьхыз авараҿы аҵәыртҳәа дыҩхәыҵҵәрааит.
Нас, ихы аӡы инӡааршьшьыла, иԥсыԥ ихәылеигаларазы
варак
ала, иҿы уажәы-уажәы иналго, инапқәа леивга-ааивго, аҟьаԥ-аҟьаԥҳәа уа инхыԥсало, далҵәраа-алҵәраауа дӡысон... Ԥыҭрак
данынаскьа, изқәала
дынхиаалеит, иԥсы ишьарц акәымкәа,
иидыруа дирбарц ауп еиҳаракгьы уи зыҟаиҵоз, ахӡыргара
аҽдырбара
шишьашәаламзгьы. Шьарда арахь ааигәа дшыҟаз
имдыруази,
даалеиҽырбаргьы цәгьа ибомызт иара итәала.
– Уԥши уара?
– Ас уара иулшо?
– Узқәа узықәио аӡаҿы?
Еимкәкәаауа еибырҳәон иҩызцәа хәыҷқәа, иӡагәӡаӡгәуа
иахьеидгылаз.
Даныхынҳәуазгьы, дызлааз рымбаӡакәа ауп «амшынҳәа
» еиԥш раԥхьа дшыҩхәыҵыҩрызгьы. Итрусик егьырҭ
аҷкәынцәа ирышьаз атрусик еиҵахәхәақәа иреиԥшымызт,
иуаҭәа шәпара аҿынӡа илаӡон, аганқәа цаха ҟаԥшьыла
ихырҷаны. Игәышԥы ихыжәҩабжь аӡы цәыкәбар иқәҭәаз
инапала инықәиҟьеит.
Егьырҭгьы аӡәаӡәала иҭыҵны еивҵаӷәӷәа, ртрусикқәа
рышьхны, ирҩаны ирышьаҵо аҽеилаҳәара иаҿын.
– Шәара шәцала, сара ԥыҭк саанхоит, – иҳәеит ихы аԥырԥырҳәа иҟьауа, илымҳа ӡык ҭалазар ҳәа дшәаны. Иганахь
данԥшын, Шьарда димбеит, игәы аҭҳараҳәа иааисит. Ашьҭахь,
лхәамц аҟәарыш инылибааит. Мпахьшьы
цәиаҵәак лшьамхы
иқәыршәны, зхы ларханы ишьҭаз анышь аҵыхәаншәа дтәан.
Шьҭа сбазар ҟалап анааигәахә, иҽааилаиҳәеит. Иоурыс
еиқәеи икьаҿ жәҩанԥштәылеи цәгьашәа инаалон...
Ишыцтә хҳәала ихы ныԥхьеиҳәан, инапсаргәыҵа
нахьырсуа иаагәеиҭеит. Ацәарԥшӡ ҭыԥқәа ихаҿы
ианыз
азныказы икылбаҳҭ-кылбаҳҭаашәа
иҟан, аха нас рыԥшшәахәы
аашьақәгылт. Уи ихаҿы ахәӷабз шықәишьхьазгьы
ахшцәа
ахьыкәкәон, аиқәареи аԥшьреи ааиманакуа
иҟаз иԥаҵақәа
ықәшәшә иаауан, иџьымшьқәа уи контрастра азнауан, –
арацәаххыреиԥш
еиқәаҵәан, иблақәа уажәы зынӡа даҽа
ԥштәык рхубаалон, имаҟа инапы наваҵа икьаҿ аарҽеины, уи
Шьарда дахьтәаз ахь иҿынеихеит, лааигәара
даннеи, лшьамхы
иқәыршәыз ампахьшьы наԥхьаршәҭны дҩеихаҵгылт. Лнапы
анизлырха, иаргьы
инапы аҿынаирхеит. Иҟәымшәышә
ԥшқарахха иҟаз лнацәкьарақәа
инапсыргәыҵа инагәылашәеит.
Ганхашәа дыԥшуа лнапы ааимылхит, лқьышә гәилқәа
ааимҟьеит,
лыбжьгьы хаакәакәараӡа илымҳа инҭасит:
– Анҭ аҷкәынцәа идурҳәауаз закәи?..
– Баргьы ибаҳауазма?
– Ишԥасмаҳауаз?..
– Ирықәнагами, абзамыҟәқәа...
– Есшьыбжьышьҭахь, уажәааны аҟьҟьаҳәа аҟәара
иаақәлоит... Жәгараа реиԥш еицыхуп дара...
– Уаҳа изҿуи?
– Ыы, аус рмуӡои?
Ари аԥсеилахараха, ус изыртәода?..
– Ахәыҷра иацызго иҟоузеи? – иблақәа днырхыԥшылан
имаӡаӡаны даақәыԥсычҳаит... – уажәы издыруа здыруаны
дара сраҟарандаз шьыри...
– Қәра мыцхәык бымам ҳәа аупеи ишыздыруа, Шьарда.
– Ее, сабаҟаху, смажәи ожәшьҭа... – даахәмарит лара.
Ԥыҭрак ашьҭахь инацылҵеит: – ақәра акәу џьушьоу
ауаҩы
дызражәуа?.. – уаҳа ацлымҵеит, уа лҽаанылкылеит... –
Ахәыҷра уҳәеит ҳәа... Ашьха ӡыхьеиԥш џьара ахы ааҵнагоит,
ицоит, ицоит, ицоит.
– Уи ииасып ҳәа ахаан сгәы иаанамгацт.
– Ус акәхап... – лҳәан, ҩаԥхьа илакҭа дынҭаԥшит... –
Ассир убап... – лқьышәқәа нҭлырқәацәаан... – уажәы зынӡа
аҽакыхуп ублақәа рыԥштәы, амшынгә еиԥш ииаҵәаӡа...
Ауаҩы уамашәақәа деиҿыртәуп, адәныҟатәи исахьеи игәаҭеи
шамахамзар еиқәшәозароуп, ус ами?..
– Иаарҳәынгьы ианыҟало ыҟоуп, ԥшрала-сахьала митәык
иаҩцам, аха гәыла ибзиоу...
– Убрыгь иашоуп...
– Сара?.. – ииҳәаз ааигәныҩын иааицәымӷхеит, аха
иҟаиҵоз, иҿҟьеит, душьуама уажәшьҭа...
– Уара уахь уаҵанакӡом, уара уҿы зегьы рҭыԥаҿы иҟоуп,
– лқьышә гәилқәа ааимҟьан чаԥшькгьы лхаҿы инықәшит.
– Бара быблақәа ус сырбозар?..
– Мап, мап... Саҭамзааит, ауаҩы игра уақәыӡбар ҟалома...
– Сара гәылак дсымоуп, дыббар иага бҳәарын, иԥынҵа
иаԥхьа аҩны иҩналоит! Аԥра уба, иара уба...
– Иаҳҳәеит ҳәа?!.
– Анцәа ауаа.
– Уаргьы уаӷоу уишәаџьҳәаҩуп...
– Аԥшра? Зегь акоуп иаамҭалатәуп, ицоит ишнеиуа...
аҟазшьа зегьы ирыцкуп...
– Зегь аамҭалами ишыҟоу... Ҳаргьы, абаҳча аамҭалатәи
асасцәа ҳами...
– Заацәоуп ус ахәыцра...
– Унаҳәны уааԥшаанӡа ауми, зегь ниакәкәа ишцо...
Ԥшак хааӡа инасит, уажәраанӡа ҭынч аҟәара зҽаваӡан
уарлашәарла инеиҩеиуаз амшынӡы, ацәқәырԥақәа
аалахҿыххеит...
Амзаҿеиԥш ирхәаны икыдыз Шьарда лыџьымшьқәа
иаарыҵибааз лыбла ҭбаақәа даарҿыгәкааит, лыхәда ҵәца
дныҵаԥшит...
– Абри адунеи цәгьала ишоуп, – илаԥш аалҟәиҭхан
дналагеит иара. – Аԥхьаӡа банызба, ишԥасҳәари, бзиацәахәык
лоуп сҳәеит, аха митәык хырҩаас бҟасымҵеит...
Уажәы, зынӡа ҽакала сбыхәаԥшуеит, иахьӡысҵарагьы
сыздырам.
– Ҵабыргну?..
– Аиеи, мшәан... ҿык, бзык иазҳәауа иҟаӡам... –
азныказы дааҭгылан, нас ҭынч-ҭынч дналагеит. – Уажәы
ааигәа иуморк зынӡа машәырны акьыԥхьаҿы исԥыхьашәан
саԥхьеит, иааркьаҿны уи аҵакы абас иҟоуп: арԥызбак
иара ишьашәалаз, зыблақәа ҭыԥхаауа иҟаз ԥҳәызбак
бзиа дибеит. Аха рыцҳарас иҟалаз, уажәраанӡа шьыжьы,
хәылбыҽха дзыниауаз, аԥсшәа карҵәаны изеиҳәоз хара-хара длывсуа далагеит. Ахӡырымгара
акәу, ацәыԥхашьара
акәу изыхҟьоз иаргьы издыруамызт. Агәаԥхеибашьара ауаа
еизааигәанатәуазар акәымзи, иара иҿы иаарҳәны иҟалеит
зегьы. Уахи-ҽни лара длызхәыцуан, дылҿыгәкааны дыԥсуан,
арахь дааиԥылар, аҿаԥа иҿаланы дҟәызгаӡа дааҟалон.
Уи акәым, аԥсшәаҵәҟьа анизымҳәозгьы убарын... Лҩызцәеи
иареи аџьџьаҳәа ианааидибалалак деиҵакы-еиҵакуа
зымҩа днавалон... Ҽнак зны иаалырҟьаны дычмазаҩхеит,
аԥсра далагеит... Анцәа иԥшуаз шьоукы иаарласӡаны
ахәшәтәырҭаҿы дыргеит... Уаҟа иқәшәаз аҳақьымцәа
днадырҳәит, даадырҳәит. Афонендоскоп игәышԥы иадкыланы
иазыӡырҩит, аха иларҳәараа акгьы рзымдырит...
– Узынхьаауазеи? – иазҵаауан дара, – аха иара иҿы
еихашәаны ҿиҭуамызт.
– Абра иухьуама, абна иухьуама? – еиҭаиазҵаауан
игәҵаӷара, иҟәаҟәа уҳәа рнапы адкылауа.
Дынхҭаркӡалак, даагәынқьшәа «мыҟ» ҳәа акы иҳәон,
изакәыз, иаанагоз аӡәгьы изеилкаауамызт.
Иангәаҟӡа ахирургцәа иреиуаз аӡәы ихәда инапала
иааишьашьын маҷк иаачны иҟоума иҳәартә ибеит. Уаҳа
дымка-мышьҭӡакәа, амедецинатә еиҳәшьцәа ицырхырааны,
исаса ааихырԥхьаны иҟырҟы дылҭаԥшит,
иагьибеит жьымдырк нада-аада уа ишкылагылаз… Инацәа
наихәылаҵаны иааихәылихит наҟ... Ух, гәышьа, иҳәан
даақәтәеит ачымазаҩ... Изакәызеи зыбгәахәуа, ихәыламшәа
иҭагылаз...
– Изакәызеишь?..
– Изымҳәаз ажәа.
– Уара агызмал, – акәыр-кәырҳәа дааччеит Шьарда, –
иҳамбаӡакәа аамҭагьы цазаап...
– Уажәааноуп еиҳагьы ианбзиоу, аҳауа шаҟа ицқьоузеи...
Сҭаландаз аасгәахәит.
– Уҭамлахьеи, уҽумкәабахьеи...
– Аиеи, аха...
– Ҳцалап уажәшьҭа... – лҳәан, лҵырҟьаԥқәа лшьап
ԥықәқәа нҭалкын, лышьи-лышьи еиқәҵо иаԥхьа дгыланы
лҿыналхеит. Аҟәара инықәсны агәашә инадгылт, лгәы
бжьажьон иҟалҵара лыздырамызт, угьежьы, умааин ҳәагьы
лызҳәомызт, илҳәа-илӡа лыԥсы зыӷроу...
Иаргьы ҿиҭуамызт, дгылан дылзыԥшуа.
Агәашә аҷараҳәа иаалыртын, уахь дынҭалеит иара
дааныжьны.
– Сара?.. – ихаҿы убас гәырҩак нанылеит, еиҭаҳәашьа
амаӡамызт.
– Сыздырам, сыздыр... – дааӷьаҵәыӷьаҵәит лара.
Аха аԥсабаратә мчы еиҳау даҽакы ыҟазаарым. Уи маӡа-аргама ахы цәырнаган, лара лышҟа ихон, нкылашьаҳәагьы
амаӡамызт...
Шьарда днаԥшы-ааԥшын, илымҳа дынҭахәыҭхәыҭит:
– Агәашә ауркындаз!..
Лажәа ҩбамтәкәа агәашә ныдҵаны алыкә наҿаиршәит.
Нас еишьҭагыла амҩа ианыршәланы рҿынархеит, ашьҭахьтәи
амардуан ала хыхь иҩхалеит. Абарҵа иаҿакыз митәыкгьы
иҳаракымызт, убригьы маҵәыла ихыбны иҟан, иалҩааз
абӷьқәа асаара икаԥсан... Убрахьынтә ауада иныҩналт. Уи
иныҩнысын, аҩныҵҟатәи ашә ианнадгылоз,
инапы лмахәар
инахьирсит, цәанырракгьы цаҳәцаҳәуа лцәеижь илахҟьеит
иаразнакы.
– Ус ҟаумҵан, – даахәыҭхәыҭит лара. Азалаҿы ианнеи, Назыр
ауаџьаҟ аԥхьашәа даатәеит. Аха уи уажәы амца ҭаӡамызт. Жәытә
кәасҭхақәак хыблаа-ҿыблаа уа иҽҳәаршәын, агәыцә ахьтә илашьҭыз
ахнышьыр еихык-еиҵыкны иахьынҳалаз ацқәа руакаҿы қәабшьҭык
кнаҳан, ҟәџьалкгьы абӷаӡаранӡа иҷышәны уа иҽҳәагылан. Амца
шҭамызгьы, ишаҳәшаҳәуа ԥхаррак ааинырызшәа игәы иааинаҭеит...
Азал шырхиац ирхиан, амала акзаҵәык иаҷыданы иибаз,
лхаҵа ипатреҭ ауп, – уи дуны иақәҭыхны иарӷьарахьшәа
аҭӡамцаҿы иҳаракӡаны икыдын.
Амҩахь ихаз аԥенџьырқәа рҿы хызҩауаз акнаҳалашьҭқәа
лаԥшыла иааимидеит, урҭ ԥыхьатәиқәа аҿыцқәа
рыла иԥсахын, шәҭыла ихыркны...
Аԥшәмаԥҳәыс арахь данааҩнала, дҩалхаҵгылеит.
– Утәа, утәа!..– лҳәеит лара, ижәҩахыр лнапы
нықәыркьыс.– Акы ҳнацҳап. Ус ами?
– Сара абыржәоуп акранысфаз, амла сакӡом.
– Ма иара ус хьшәашәамашәак. Чаикгьы аасыршып. ..
Ааилашәшәит. Агаз лампа ашьушьа аахыхны иналыркит.
Амаҵурҭа аҿынтә иаалгеит агәыхә, ацыфа, аԥсыӡ хкқәа ҩба-хԥа, ашәха, ашәырпыҵы, ачабаба пашәӡа иххны, аџьымшьы,
ацыца, еиуеиԥшым ахәсхәа хкқәа. Шәагаала идуцәамкәа
ԥаҭлыкакгьы афырџьанқәа
надкыланы иаацәырылгеит...
Инапы ааирӡәӡәаны агәҭахьшәа иҭыԥ наирбаны, ларгьы
иаԥхьаҟа диасны днатәеит.
Афырџьанқәа налырҭәын, инаидылгалеит:
– Агьама убар сҭахын абри арыжәтә.
– Ацха еиԥш икәазауа закә рыжәтәузеи? – дҵааит
иара. Аԥшәмаԥҳәыс афырџьан дҩахан дныҳәа-ныԥхьаны,
днаҿыхәан наҟ инықәлыргылт.
– Анцәа улыԥха ҳаҭ!.. – иааҭыркәамҷааны ижәит... – ари
закә рыжәтәузеи, ҵаара ԥхашьарам... Ицаҳәцаҳәуа жьаӷь
уаткак ужәуазар ауп акәымзар, ари аҩыза рыжәтәуп ҳәа
иагьсыдбымгалан...
– Ус уахымччанишь... Ари арыжәтә са сыҟаҵамҭақәа
иреиуоуп...
– Аа, изакәызеи сҳәахуеит...
– Ачаиник нақәсыргылап... Угәы умырҿыӷьын: – лҳәан
дҩагылан, егьи ауада дныҩналеит.
Назыр аԥсыӡ хкқәа руакы агьама ибеит, иагьигәаԥхеит,
ашәиаҟьа акәын иара, ажьы ҟәымшәышәӡа, цәгьала агьама
бзиан.
Деилууаа дааҟанаҵеит ани иижәыз ахәыҷы.
«Изланы, насгьы ас амч аманы ҟалашьас иамоузеи?»... –
дназхәыцит Назыр. Ԥыхьаӡа зны араҟа даныҟаз згьама ибаз
еиԥшымызт. Уи ликиорын, излалҳәаз ала...
«Ас ианыџьбараха, ҩынтәршыроуп, ҳәарада... Ашәыртә
ӡҩақәа алаҭәаны иҟаҵазар акәхап», – инышьақәиргылеит
иара итәала.
Акгьы ахымҳәааӡакәа ҽакгьы нашьҭеиҵеит. Ԥыҭрак
ашьҭахь, ихаҿы инықәлан, иблақәагьы ааҭыԥхааит.
Игәалаҟара аҽааиҭанакит. Амаалықьцәа рыжәҩақәа
неиҵыхны ажәҩан еихыкка-еиҵыкка ианалаԥыруа
еиԥш,
хәыцра лашарак ажәҩа дааҵанакын, ишьҭԥрааны
ахәқәеи
адәқәеи днархыга, дунеи ҿыцк днагәыланарԥшит…
Шьарда лысас иаԥхьа иқәгылаз ачанахқәа днарыха-аарыхеит, иҟьашьыз наимҵылхит. Аԥаҭлыка агәҭа аанкыланы,
ифырџьан налырҭәит дырҩегьых.
– Ҽакаҟара аанукылар?..
– Бара баныҟамыз фырџьанк зжәит, аха ианыбҳәах
ҽакгьы нацысҵап...
– Анцәа биныҳәааит, Шьарда! Бхьаақәа зегь бышьҭахьҟа
иҟазааит, разҟы бзиа анцәа ибиҭааит!.. Саргьы сгәы зыҳәауа
наӡааит...
– Уара ацәгьара угәы ишҭоумкуа здыруеит сара...
– Уи агәра ганы быҟаз.
Шьарда дҩагылан, ачаи аалган акрушькақәа аалырҭәит.
Ашьақар кәалҳақәа зҭаны иқәгылаз ашьақарҭра ҩбаҟа
ԥҽыха аахылхын, акы – лара лыкрушька инҭалыршәит, егьи
– иара итәы.
– Уаҳа асҭарыма?
– Мап, излацәаны бзиа избаӡом.
– Ухы ахумбаан суҳәоит, иумҵоу ахәыҷала акы унацҳа,
уԥхамшьан.
– Хьаас изыбкзеи, Шьарда!.. Амла сакуаны сгылом
уеизгьы, – часак ахәша лахьишьын, хәырпҳәа ичаи днахәеит.
Шьарда уи данынаихәаԥш, иакәымыз ак шихьыз идырын,
дааԥхашьеит.
– Саҭамзааит...
– Уи акгьы амаӡам... – лымҳаҵә лчаи инӡаакыло, ҿамҩак
налбаалдеит ларгьы. Назыр иахьа акәу уаҵә акәу игәҭыха
леиҳәарц ӡбаны иман, аха иҟаиҵарыз издыруамызт, игәы
зны «ааи» аҳәон, аҽазны – «мап»... Иагьиӡбеит иахымгакәа
иара уахаҵәҟьа илеиҳәарц, уи бзиабараҵәҟьазу, мамзаргьы,
аамҭалатәи ҿцаара-шьцыларазу еилкааны ишимамызгьы.
Лара дшазыҟоу, уи иахылҳәаауа аҵх лашә изаҩызан,
еилкка акгьы ибомызт. Амала Шьарда уажә даазқәылаз
ԥыхьақәа раасҭа еиҳа лҽынкылан дыҟан, «аҵәгәыр»
сыршәын, даҿашәеит, шьҭа дабацо, аусгьы ахала иҟалоит ҳәа
дахәаԥшуазар акәыхарын...
Уи икрушька дҩахан «хәырп» ҳәа ԥыхьеиԥш акәымкәа,
ҭынч днаҿыхәан зымҩа инықәыргыло даацәажәеит:
– Ажәақәак басҳәарц сҭахын, сшалагарагьы сыздыруам...
– Сузыӡырҩуеит, Назыр...
– Цәалашәара џьашьахәык сыхҭакны самоуп уажә саазқәылаз, сылацәа нхызҩар, сыԥхыӡ балоуп, иаахыстыр
– саԥхьа бгылоуп. Схы-сгәы дҭызгап, слызхәыцрым сҳәеит, аха
иауам. Быда ԥсыхәа сымам џьысшьоит.
– Угәы уамжьозааит, џьым...
– Мап...
– Акы унацҳа, учаигьы ус иқәгылоупеи...
– Ачаигьы снахәап, аха ишԥазури аринахысгьы?
– Сара срыцҳарақәа, сҭоурыхқәа умдыруеи, иуҳәауа
цқьа уазхәыц, Назыр?
– Сара стәала даара сазхәыцит, исшәеит, исзеит...
– Умыццакызааит.
– Мамоу...
– Асалфеткақәа схамшҭи... – иҟьашьыз ачысмаҭәақәа
ааимҵхны амаҵурҭахь инаганы иааныжьны, ақьаадтә
салфеткақәа лыманы дааит, иаԥхьа ианнықәылҵоз гәышԥыла
аарла ижәҩахыр днахьысит. Убри аамҭазы, зынӡа машәырны
лӡара инапы нҭарсны иааникылан, дааидихалеит.
– Ус ҟаумҵан... – ҿаалҭит Шьарда лыбжьы ҵыс-ҵысуа.
– Баатәеишь араҟа, сааигәара...
– Учаи хьшәашәеит ҳәа сыҟоуп, – лҽааиҟәылҭхан днеины
лҭыԥаҿы днатәеит.
Ркрушькақәа ҩаԥхьа аӡыршы нархалҭәан, хәыҷыкхәыҷык ржәит...
– Ҭхаџьара шәҭазааит, – иҳәеит даныҩагылоз Назыр,
аҟәардә днаханы зымҩа днатәеит. Шьарда али-ԥси рыбжьара
ачысмаҭәа ныԥхьалкын, астол аалрыцқьеит.
Ҭынчран адәахьыҟа, аҩнуҵҟагьы иара убас, амҵ ԥыруазар
иуаҳауан. Амала зны-зынла абарҵахь ауп уҳәаратәы «ҟәырр,
ҟәырр» ҳәа аҳәыҳәқәа рыбжьы гон...
– Арҭ аҳәыҳәқәа ара иахуижьҭеи кырҵуоу?..
– Сара избеижьҭеи... Зны иҟаӡамызт, нас еиҭаахт.
– Арҭ ракәу аллаҳ итәуп, ҳара ҳҿынӡагьы ианҩеиуа
ыҟоуп... Бнаҳәыҳәқәоу џьшьа ирышьҭалогьы убап...
– Ҵабыргну?
– Изашьҭои, амариа роур, иамеихсуеи, наҟ...
– Ирыцҳами, џьбит, аниҵәҟьа згәаӷьуа дыҟоума?
Адиван аҵкарахьшәа днатәан, ԥшьаала лыбӷа ныдылҵеит.
Ԥыҭрак ашьҭахь уа днеины дналыватәеит.
– Адунеи уназхәыцыр, – даацәажәеит иара, – ссиршәақәа
ауп ишеиҿартәоу, ауаҩы убас хҭысқәак, моментқәак
иаԥхьаҟа иԥылоит, зыда дхәарҭам, зыда бзазашьа имам.
Уаанӡа дызвысуаз, игәыгәҭажьны имаз, усымшәа ииԥхьаӡоз
зегьы ирыцкны, зегь реиҳа ихаданы иааизықәгылоит.
– Ауаҩы игәы данажьогьы ыҟами... Идеалс имаз мап
ацәкны, ҽаџьара данымҩахнаго...
– Убрыгь иашоуп, аха сара?..
– Уаргьы иалудраауазеи, макьана уҷкәыноуп, уаԥхьаҟа
егьараан уеиҭеиҭашәап...
Назыр уи илҳәаз дназхәыцит, ихы нарҟәшәа дтәан,
ҿиҭуамызт. Ԥыҭрак ашьҭахь, лара лахь днаскьан, инапқәа
налыкәыршаны, даагәыдикылеит. Иҽылҟәиҭхарц иҭахӡамызт,
еиҳа-еиҳа дигәыдирӷәӷәалон.
– Бзиа бызбоит, Шьарда! Быдагьы сзаҵәушәа схы
сыԥхьаӡоит, сыздырам измааноу?
– Уи сара саԥсаӡам, исылухузеи, насгьы...
– Ус бымҳәан...
– Уара уаҵкыс сара сеиҳауп, иԥшӡахома ари уашьҭан?..
– Ақәра аума аус злоу?..
Ииашаны, Шьарда маҷк аҟара уи диеиҳан, аха апоет
ишиҳәаз еиԥш, абзиабара еилых дамаӡам...
– Исԥырхагоугьы ак ҟалап ҳәа сгәы иаанагом... Быда
ԥсыхәа сымам, Шьарда!.. Ҳаиразҟхароуп, – лӡамҩа аҵәахҳәа
днагәӡит.
– Мамоу, Назыр... Срыцҳашьа, – илымҳаҿы иҵысҵысуа
лыбжьы аагеит. – Ари иахьакәым ҳкылнагар ауеит,
инаԥшуа ирҳәозеи?.. Аҩнра ҳәа ицахьаз аҷкәын диццеит
ҳәа аҵәы ҳахарымҵои...
– Ирҭаху рҳәааит, сара сгәы балнахит, бзиа бызбеит. –
Дырҩегьых лӡамҩа днагәӡит.
– Иаҭахым Назыр, иԥхашьарами, иара... – абас шылҳәауаз,
лқьышә гәилқәа ааԥтын, иқьышәқәа инарыдҷаблеит.
Ахаан ицәа-ижьы ианмырцыз акы иқьышә инықәыӡыҭызшәа
игәы иааинаҭеит. Убринахысгьы, иааилаҵәеит,
игәыдибакылон – ихыдибакылон, лара дхәыҭхәыҭуа
акы
лҳәон, аха иара уи иаҳаӡомызт...
– Угыл, ҳцап егьи ауадахь... – лыԥсыԥ ԥхаҵәаҵәара
иӡамҩа, илымҳа ашьаҭа ааимнадеит.
Ауада ианынҩнала, иара лкаруаҭ аԥхьашәа даанҿасын,
ахаҿы аҟәардә игылаз иҽнықәикит... Лассы алашарагьы
ыцәеит, игәы аҭҳара-ҭҳара еисуан. Зныкыршәа
адәахьтәи
алашара зылԥхоз аԥенџьыр днадибалт, лшьамхы илахагыло
харԥ ҵаӷак лшәын, лыжәҩахыр иахаршәыз аҟаитан ҵӷақәа
руакы нхьыҩрит... Амацәаз инкылшәап зугәахәуаз лӡара
илаԥш нахьысит, лыгәчамахқәа ӡарышәаруа, ашыршырҳәа
иара ишҟа дааиуан...
Убри ашьҭахьгьы иаҳа лассы-лассы еиқәшәо иалагеит
урҭ.
Аилашәшәыра иҽналак дцон ла лышҟа, аусурахь умнеилан
ҳәа иалҳәан, заацәа аҩныҟа данымҩахыҵлак, лымадара ихы
изықәкуамызт, игәы хьухьууа амӡырха акәакьҭақәа лаԥшыла
иааимданы аҟәарахьы днеиуан, убраҟа ахаҳә ссақәа
инапсыргәыҵа ианыԥсаланы акакала
аӡымшын иӡааршәыло
дышгылоу, ҷыжьжьыҳәа агәашә абжьы анаагалак, «дааит»
ҳәа дгәырӷьаҵәа аиаҵәара иҽналак ашҭа дынҭалон, аҩны
даныхәналак, лыблақәа ҭырхаха днеиԥылон, ҩаԥхьа
инеилаҵәон...
Зҭәымҭа иҭагылаз, зшьа еилашуаз аԥҳәызба ииашаҵәҟьаны,
раԥхьаӡа ахаҵа ҳәа илбаз Назыр иоуп.
Раԥхьатәии лареи, аԥхьаҩ улымҳа аҿынӡа ишнаагахьоу
ала, рацәак еидымхалеит, ҽакала ишьақәгыларгьы ауан уи
лыԥсҭазаара, аха иамуит.
Усҟантәи аамҭазы, ихахаӡа иҩагылаз аҿар рлахьынҵа
илахьынҵахеит иаргьы. Аибашьра хлымӡаах иамазааит урҭ
рыгәнаҳа.
Зиа, ииашаны, иҵабыргны, дуаҩԥсы бзиан, амаҵ иуан,
ауа-аҭынха дрызҿлымҳан. Иҭаацәеи иареи еихҟьа-еиԥҟьа
ишыҟаз ауп Шьарда дышиднагалаз. Дныҟәигап рҳәеит, иага
умҳәан ларгьы дхәыҷымзи. Аха Шьарда лқәыԥшра шәҭышра
иацыз аҭахра, агәаҳәара уи дацныҟәо, ихаирҭәаауа дауҟахыз,
қәрала акырӡа днеихьан...
Назыр лассы-лассы лара лҿы дахьааиуаз агәылацәа
рылаԥш дыҵашәон, изакәызеи, измааноузеи зҳәақәазгьы
ҟалеит. Иан лҿгьы ацәгьа шьоукы инарган, наҟ-ааҟ иакәымыз
ажәақәакгьы рыбжьысит.
Лара ианлазҵаалакгьы, лқьышәқәа еимахәа-еимахәа,
сыԥсҭазаараҿы еҵәак сзылԥхан, иара убрыгь сахырбаауеит
ҳәа днарԥырҵуан. Иара иакәзар, иан лҿыҵәҟьа иааҭырҟьаны
изҳәомызт, аха зҿы игәаӷьуазгьы
имамзи, бзиа дызбеит,
лыдагьы сыхәшәым ҳәа иҽрыцәгьаны дгылан.
«Иԥшӡакәакәара-ԥшӡакәакәараӡа шаҟаҩ аӡӷабцәа
ыҟада ҳакәшамыкәша, аԥҳәысеиба ушԥалыдхалеи, уареи
сареи ашәаркқәа» ҳәа Назыр иан данидхалалак, иара ихы
ҵарҟәыланы ҿымҭ-ԥсымшьҭ днатәон... Аха данхҭаркӡалак,
шәаҟәҵыр иауазеи анцәа даахәаны сшәыҳәоит ҳәа
днарԥырҵны дцон. Ус ишнеиуаз, лара лтәқәагьы бжьанагалеит.
Шьарда лаҳәшьаду Минака лԥа Дыгәра, Назыр дыԥшааны
диацәажәеит. Лара шәлазҵаа, сшылзыҟоу лара илдыруеит,
ԥаршеирак аҵазар, ма аамҭалатәи гәхаршҭрак иазҳәазар,
шәнапаҿы сыҟоуп, ишәҭаху сзыжәу ҳәа реиҳәеит...
Абри аус аҿы еиҳа зҽыраапкны иҟаз Қына илыцхраашазгьы
днарызхәыцит, «иануҭаху аӡә ихабар убом,
инҵәама сукәыхшеит. Ухы уанахәо ауп акәымзар, уанамыхәо
ӡәыр уиҭахума», – лхы дазҵаауан лара.
Ҽнак зны, Қына лыҷкәын днартәаны диацәажәеит, нан,
шьыри ҳәа, дмаӷьыкәа, дымцәҳакәа-дмышҳакәа, ихы
азышьҭны иалҳәеит иара ишьашәалоу аҭыԥҳацәа бзиақәа
шыҟоу, длыххәыцыр, аҭаца бзиа длоурц шлылшо,
ицымцара
дызусҭада, шьоукгьы рыхьӡқәа еиқәылԥхьаӡеит:
– Ыы, нан, Света сызкәырбану, ауԥшәыл ззырҳәо лоуми,
ҽнактәи лцәырҵра мацара зыԥсоузеи, Мара Гьемуа-ԥҳа,
акала дыҟәнушьо дыҟоума, Ница, – аҵыхәтәантәи ахьӡ еиҳа
инаҵшьны, дазгәдуны илҳәеит. – Уи сызкәыхшоу ҭацас
дсоур, еиҭасымҳәауаз. Лыхцәқәа
шьқьыруа, лымаҵушьа
зеиԥшраху, егьиху.
– Ирыбаргәузеи, уаҳа зҭахқәам роуми. Аҵыхәтәан
зыӡбахә бҳәаз саргьы дыздыруеит, Иасонраарҿ дызбахьеит,
акала еизыҟоуп ҳәа сыҟоуп, аха сара аҽаӡә сгәы далнахит.
Амца аҽыԥҳәа илыхҟьеит абас аниҳәа Қына, илдыруаз
зегь ҭырттаны дыцәҳарцгьы налыӡбан, аха уи уажәы акгьы
шылнамҭоз аалыгәныҩын, ирҟәымшәышәны диацәажәарц
налыӡбеит, лнапы аналыркуазгьы убри акәын ҳасабс илымаз.
– Дыцәгьоуп сымҳәаӡеит, аха лҭоурыхқәа шыҟоу
умдыруеи?.. Ухаҵеибоушәа, дзаҳҭахузеи, ҭаацәара ҳәа
имҩахыҵхьоу аԥҳәыс?.. Ирҳәауазеи ауаа?
– Шьоук ишакәым исыхцәажәоит ҳәа схы наганы акәара
излаҭасыжьрызеи?..
– Уаӷоу дымӡыҩрааит, иуҳәашьоузеи нан?..
– Ауаа урыланы ауаа ирҳәауа уазымӡырҩыр аушам, аха
ари хатә усуп, зынӡа ихазуп...
– Хатә усуп ҳәа ишабалак уныҟәар ауама?. .
Абас акы лҳәацыԥхьаӡа, иара аҭак ҟаиҵон, изеицәажәомызт,
аамҭақәа ықәҳа ацара иаҿын...
Хәылбыҽхак дҿаԥхаҿаччо ашҭа дааҭалеит Иасон,
ианду лаҳәшьаԥа иԥа... Омашәа ибеит Назыр уи иааира,
еиқәымшәеижьҭеи акрааҵуан. Зны Тҟәарчал аус иуашәа,
нас Шәачаҟа диасызшәа, егьизшәа лымҳаҭасқәак иман, аха
хылаҵәҟьа абри абри ауп ҳәа Иасон дызмадаз издырамызт.
– Нан дукәыхшандаз, – усзырбаз лҳәарашәа диԥылт,
ихаҵкы-иԥсаҵкы ак нмыжьуа, – уабаҟаз уанаџьалбахт,
уаҳзаазгазеи?
– Ҳакнаҳауп ди, аха ҳазҭада?.. – илацәақәа ыртаԥтаԥуа
зны Қына дналзыԥшит, нас –Назыр... – мышқәак уажәаԥхьа
уи ауаҩы дшинылҵаз, реицәажәара алагьы дшааз џьеи
ирӡарын...
– Шәышԥаҟақәоу, ахәыҷы, аду? – дҵааит иара.
– Ҳагьыцәгьам, ҳагьбзиам... – наиаҭалкит лара.
– Уи шԥеилкаатәу?..
– Хазынарак ҳалаҟазар, удыррын... Уан дышԥаҟоу?
Ҳаицәымӡи, мшәан. Еибабароуп уарасы иҟоу, еибамбаз
жьрацәарала иага еизааигәазаргьы, ишнеиуа
еицәыхарахоит... Тҟәарчал уҟоума уажәыгьы?..
Қына дышҽхырҵаауаз Иасон изымдыруа дыҟамызт, аха
уи иаара иаҵаз зхахьгьы-згәахьгьы иҟамыз Назыр акы
ицәа иалашәазшәа даалахҿыххеит, ихы ҩышьҭихын Иасон
дыниазҵааит: – Алада, аҩада?.. Уабаҟоу уара, уажәы?
– Шәача, авинзаводаҿы аус зуеит...
– Ҭыԥ бзиак аҿгьы угылоупеи...
– Хар сымаӡам, аӡәы-ҩыџьа ныҟәызгартә сыҟоуп. Шәара
шәышԥаҟақәоу?
– Ҳацәгьақәамызт, нан, Иасон, арахь уск ҳалаҳан
акәымзар...
– Цәгьарак ыҟаҵәҟьазар, исаҳарын, хар шәымам ҳәа ауп
ишыздыруа... – ҽзымдыр ҟаҵо дцәажәон иара.
Уаақәымлеижьҭеи акырҵуеит рҳәан, кәтык изыршьит,
абысҭа изыруит, инатәан акы инацҳаит, ҵәыцақәакгьы
ржәит...
Аҵыхәтәаны, ицәа дынҭас-ааҭасуашәа, илацәақәа
ыртаԥтаԥуа иаацәыригеит уи «дыззааиз»:
– Ԥшьандранӡа сасырҭаны сцап ҳәа акәын, ҩызак
даашьҭысхып сгәахәын... Назыр аамҭа имоурыз? Дсыццар
цәгьа избомызт.
– Шьахәуп, аха ас иаалырҟьаны?. .
– Иара схаҭагьы иацоуп ианысыӡбаз...
– Мап шԥоуцәикуеи, нан, ушаауаз ҳгәы ԥуҵәахьоушәа...
– уи днеиԥыҩлеит, ииҳәаз агәахәара илнаҭаз, наҟ лыҩнуҵҟа
инҭаҵәах, – шәцарц угәы ианбаҭоу?
– Уахоуп, мамзар уаҳа аамҭа анбасымоу?..
– Уанаџьалбахт, иаха ма адырра суҭар...
– Сабхәараахь сцо џьушьома, сасарҭаны ҳанкыдгылоит.
– Суццап нас, сақәшәеит усгьы... – днақәшаҳаҭхеит
Назыр, ауаҩы иҭахцәа рахь данцо аҩыза, ақәла рышьҭыхра
аԥсуа ҵасла иаԥу акоуп ҳәа иԥхьаӡаны.
– Уҽеилаҳәа... Амшгьы ахьубахьоу иааихьеит... –
инаидиҵеит аԥшәмаҷкәын Иасон.
Назыр акәасқьахь дыҩхалан, иҽеилаҳәаны дааин, еицны
ашҭа инҭыҵит.
– Ишәасҳәауазеи, нан, аҩыжәра рҳәап, аӡыжәра
рҳәап, шәахьнеиуа шәҽырҟәыбҷаны шәыҟаз... – лыбжьы
нархьылгӡеит Қына...
Амҩан амашьына змаз иҩызакгьы даашьҭырхын,
инықәыршәны Ԥшьандраҟа ицеит. Иахьнеиз ирзыԥшызшәа,
рхәы-рыԥхь дырхиеит али-ԥси рыбжьара. Рхәы ианылахатәа,
акака ааныркылеит, аԥшәмацәеи асасцәеи ажәақәагьы
нарыбжьысит, иԥхаӡагьы иааҟалеит.
Аҳәсахәыҷқәа тәаӡамызт, ишаҵәшаҵәо рымаҵ руан. Ница
лакәын еиҳаракгьы ара иалукаауаз.
«Сан абыржәааигәа зыӡбахә лҳәауаз аԥҳәызба абраҟа
дышԥаҳақәшәеи? Рыҩны акәзар ҟалап ҳахьымҩахыҵызгьы.
Иасон дылцәтәымымзт, еиуаракгьы рыбжьоуп ҳәа сыҟоуп,
ибарц дааҵәҟьазар? Мамзаргьы ҽакы иазҳәоу?.. – абарҭ
ахәыцрақәа деимаркуан Назыр уажә дахьтәаз. – Цәгьара
зықәшәаз ауаҩ – иҟаимҵо ҳәа крыҟоума?..»
Ныҳәаҿақәакгьы ааныркылеит, ажәабжьқәа рыхҳәаауа,
џьара-џьара лафқәакгьы налаҵо...
– Уажәааигәашәа Ладбеираа рчараҿы сыҟан, ижәдыруеит
Цәкәара ауп иахьынхо, – дналагеит Иасон дмыццакӡакәа,
– ачара чароуп, саси ԥшәымеи пату еиқәҵаны итәан.
Ашәа рҳәон, икәашон, Џьота имырзакан ҿааихак амамызт,
иара данааԥсалак иааимардон, аха зегьыҵәҟьа идиркуаз
џьышәшьоу, аӡӷабцәа ракәын еиҳарак изиҭауаз, дара
убарҭгьы алԥшааны.
– Џьотаҵәҟьа уихәарҭам, убоо, уара? – иажәа
ныбжьеигалеит аҷкәын еиҵбы Маска.
– Ыы, Џьота дышԥоубеи, уара, – инаиаҽԥниҳәеит уи
Хынтрыгә, – нас нас?..
– Ауха акыргьы ҳтәан, ҳангыла агәылара ҳцаны ҳхы
нықәаҳҵеит. Адырҩаҽны ҳанааи, аԥшәмацәа қәықәмашәықәмаха
еилатәан.
– Ыы, ирыхьи, уара? – иаазҿлымҳахеит ари иазыӡырҩуаз...
– Рҭаца дымцазааит, уара? – дҵааит руаӡәы.
– Уи ауп рыхәдаџьал хҽны измаз...
– Ҟоҳ-чоҳ, – рҳәан иааџьаршьеит итәақәаз.
– Адунеиаҿы иҟамло крыҟоума, аха лхы зыхлырҟьазеи,
ланаџьалбахт? – дҵааит аԥшәмара аанкыла ахаҿы итәаз
Хынтрыгә.
Ахаҵгылацәагьы арахь маҷк аҟара иааскьеит.
– Иҟалаз уи ауп, – иажәа неигӡон Иасон, – илдырбаз
иакәызаарым дыззааргаз.
– Ишԥа, уара? – даашанхент Маска.
– Ани дзырҭарц ирҭахыз, данхәыҷыз машәырк дақәшәазаарын,
иԥынҵа ҿахҵәашәа, илымҳа ҿӷьырны егьины
цәгьашәа деибыҭан...
Ԥҳәысҳәара ианцоз, ихаҭыԥан,
ауешьара иашьак дышьҭырхзаап,
убри иоуп иагьылдырбаз...
– Ҳаи, афы рыӷралааит, ишԥаҟарҵоз уи аҩыза? – иҳәеит
Хынтрыгә аҽыгә-ҽыгәҳәа иаҳәызба аҟәу ажәҩашәаҟьа
абаҩхышра ианҟьауа.
– Даагылап рымҳәеи, ашьа ицаша ада иалагылом ҳәа...
– Иасон аҵыхәтәантәи иаҵәца ыжәны, егьырҭ иҭаирцәхьази
иареи ааидкыланы, «ҽаанбзиала» ҳәа аԥшәма ҷкәын иаԥхьа
инықәиргылеит.
– Нас уаҳа илзымҵааӡеи, ауаа рмышьҭӡеи?
– Иҳахьзеи, иҟалазеи ҳәа рҭынхацәақәак аиҳабацәа
нарыцҵаны ирышьҭит, аха иаулухуаз... Лҭаацәагьы рхы
иақәырҵазаап ари иҟалаз.
– Рхы иақәрымҵакәа? Ҳаӷоу ибааит уи аҩыза, – нақәҿиҭит
Назыргьы, Иасон ицәыригаз ажәабжь...
Аԥшәмаҷкәын аҵәцақәа дрыхныҳәаны Назыр ииҭеит,
убригь акы-ҩба ажәа аарыхҳәааны, митәык идмырхалакәа
ижәит.
– Ани, Џьота итәы анцәыруга, сара сзыниаз ажәабжь
шәасҳәарц сҭахуп... – иҳәан Хынтрыгә, иаԥхьа иқәыршәыз
ашьамхқәыршә ала инапы ааирыцқьан, иажәабжь ахы
ааирхәыхәт. – Уи дахьнарымгоз ачара чарамызт, ижәдыруеит
усгьы... Ҳгәылара акәын, уажә ахьӡ, ажәла зҳәатәузеи,
адырҩаҽны асасцәа ықәҵны ианцоз, ҳҵасала
ахәыҷымаҷ
рзырымшози, ашьымхқәыршә зырҭоз ыҟан, ахәымџьар
зырҭоз убарын, ирымаз ахәыҷала пату рықәырҵон... Џьотагьы
мпахьшьы хәбабак акы иаалаҳәаны
инаганы иџьыба
иҭарҵазаап. Аха цәгьара зықәшәаз ауаа ыҟами, аӡәы ицәиӡеит,
иҟазҵаз уара ддыр уажәшьҭа...
– Дызусҭазаалак, еибгоу аӡә иакәым уи аҩыза зхы иақәназыргаз...
– иҳәеит Назыр, маҳәра иуашәа дыԥхашьаԥхаҵо
дахьтәаз.
– Нас аиқәшәа уи аҩыза ҟаиҵома? – днақәшаҳаҭхеит
Маска.
– Игәеиҭеит ишицәырӡаз.
– Игәаимҭакәа... – инаициҳәеит Иасон.
– Дԥаԥашькны, дҿаҳәатәха даақәгылт... Дҟааит, дыҳәҳәеит...
Аԥшәмацәа даараӡа иԥхашьеит, ацкы уаҳҭоит
рҳәан, мамоу, иара ԥшааны исзаажәгароуп ҳәа икит.
Шәчарагьы шәаргьы, иҳәан ишакәымыз ихы рницәҳалеит. Ари
ииҳәауа дахҭнызҟьода рыцҳа, иахаахыс ҳамаҵ аура даҿупеи
ҳәа, ихьаиршшон аԥшәма аиҳабы. Аха ауаа зегьы ҟазшьала
еиԥшума, Мкан ҳәа мықәшәатәык дрыман, исаҳаз закәызеи
иҳәан дыҵҟьеит, ишеибарххоз, иаҳәызба ааҭиган, имырзакан
инагәылиҳәан, «ԥшшы» ахга инеиҵыҩрит.
– Иара? – дҵааит Иасон.
– Иара иурҟаҵоз, дааҭынчхеит.
– Ус адыруаҭгьы, аф асааит...
– Исзыжәу закәи, уара, иҟашәҵа закәи, схеиҭаҳәага
«сыҟәбыз» рыцҳа ҳәа ауаз шиҳәауаз ашҭа дынҭыҵны дцеит.
– Изырымур акәын... – иҳәеит Назыр, ихәы амхны
ифауа.
– Ииашоуп уи ииҳәаз, – днақәшаҳаҭхеит ажәабжьҳәаҩгьы.
Иасон аҵәцақәа сырҭәуеит ҳәа аграфинкахь инапы
анирхха, Хынтрыгә ҿааиҭит: – Шәабаҟоу, мшәан?..
Ница уи ааимхны аҵәцақәа налырҭәын, лышьҭахь
рмеирхаӡакәа днаскьаны лан лыварахьшәа даагылеит.
Лыбла агәқәа ааҭбааны, лыхцәы ҵакны, лыхәда ҭхәаа,
ԥшӡакы, еинаалак лакәын лара.
Зегь анааиқәтәақәа, аԥшәмаԥҳәыс лахь инархашәа Иасон
иаацәыригеит:
– Еибабароуп адунеиаҿы иҟоу, Шьамина. Бымбои Ница
ҵыԥхцәа зны ҳара ҳҿы дынкыдгылан, уиаахыс дызбахьоума...
Дхәыҷӡан, шәан лхылымсеит, ишԥалызҳаи
иаразнакы. Аҭыԥҳа наӡааӡа замана, ожәшьҭа џьара лхы
урхозаргьы, иабыргәузеи...
– Уаанӡа ҳабаҟоу, нан, ҳара?..
– Уи шыҟоу бымбои, Шьамина. Зегьы аамҭакы-аамҭакы
рымоуп, ауаҩытәыҩса иакәым, ашәҭҵәҟьа ианаамҭоу
уахьымӡар, иканталеиуа, омашәақәа аҽыҟанаҵоит, афҩгьы
аҽаԥсахуеит, хаара мацәак аҵамкәа иааҟалоит...
– Уи, нан, анцәа ушеиқәиршәо еиԥш ами. ..
– Анцәа имчала хаҵа ицаша аԥҳәызба даншәоу,
ҳаргьы ԥҳәыс дыззааугаша арԥыс дҳамоуп, ицәгьамызт
инеихәаԥшыр...
– Уажәтәи ҳхәыҷқәа акала иҟоуп... – дцәажәон Шьамина,
– уара иахьурхо акәымкәа, дара ҽаџьара иԥшуеит. Рхы
иааҭашәауа ауп мамзар, иуазҵаауада?.. Еидыбзиалахар,
анцәа иҳамҭоуп, аха иамур...
– Ауаҩы ишиҭаху иҟалондаз зегьы, – иажәа ныбжьеигалеит
Хынтрыгә, – иагаҩы ргәы иажьахьеит, аха уи ҿырԥштәыс
изаагатәузеи, иҟами абзиа, узҿыԥшыша...
– Қоҳ, иҟамкәа, уаҳәшьа рыцҳа, дгьыли жәҩани
еихалаӡеит
сҳәаз џьушьома?.. Ахьажьқәа реиԥш рҽеилаҳәаны
иаацәырҵуеит, ихазынақәоу џьырымшьои...
Дыбзиоуп иара
итәала, аха иауҳәауеи, ах ижәызшәа иблақәа хаззала...
– Ус иҟоу ҳара ҳрышьҭам, – ажәа налымидеит Иасон.
– Арахь ҳаҩныҵҟа шәнаԥшы-ааԥшы... Игәаԥхеибашьозар
игәаԥхеибашьаратә изыҟамзи, иаҳҳәап...
– Уара, Иасон, абри аӡбахә уҿакуп иахьак, измааноу
сыздырам акәымзар, – ибжьы нақәиргеит Назыр азҵаара
ицәырҵыз.
– Измаанахузеи?.. – аҷкәынра еснагь ауаҩы иҭоу
џьушьома, ианиаамҭоу днаԥшы-ааԥшыроуп… Умбои, ахҿацә
еиԥш дышгылоу? Ааи, слыкәыхшааит...
Ница аҽхәаԥхьыӡ лхаҿы аарлахҿыхит, астолаҿы днархагьежьит,
акы нықәылҵеит, акы аақәылхит, дԥырԥыруа
дырхагьежьуан... Ҵабыргны, илкуаз-илшьҭуаз зегь лықәманшәалахон,
лҩы наҳашьа, лынак-аакшьа уҳәа уаарызҿлымҳахар,
иџьоумшьарц залшомызт, лара дхәыҷны,
абас
леиҿкаашьа ахьыманшәалаз.
– Угәы иаанагозеи сыхаара Назыр, – аԥҳәызба лахь
дырԥшуа даацәажәеит Иасон. – Ас еиԥш алаԥшра еснагь
иуаӡо џьушьома?
Зқьаф ҟаҵаны итәаз Назыр иблақәа ҭырхаха иҩыза
дынихәаԥшын, инаиаҭеикит:
– Сгәаанагара уара изуҭаххазеи, исзеилкаауам, – Ница
лахь илаԥш наиршәын, ихы қьар ақәҵо, иаԥхьа иқәыз аҵәа
иаҳәызбала сак аамихын, иҿы инҭеиҵеит. Иасон мцураша,
Назыр аԥҳәызба данлыхәаԥшуаз длалацәҟәызшәа
игәы
иааинаҭеит.
– Аа, уара агызмал! – иҳәеит ихысга нацәа ркьаҩуа иара.
– Ҳауа игызмалу ихы идырааит.
Арҭ реицәажәара злымҳа иҭасыз Ница дааԥышәарччан,
лҩыза лган лыҽнавалкит.
«Ари аҭацара луа далагеит уажәнатә, дызгаҵәҟьо
џьылшьоит ҳәа сыҟоуп...» – дхәыцуан Назыр дахьтәаз.
Идкыланы имаз иаҵәцақәа рахьтә хԥа ижәын, егьырҭ
дрықәныҳәаны наҟ инықәиргылт.
«Иҟаумҵан, иаҳзуумун», – ҳәа данырк, иаанхаз
иаҵәцақәагьы нҭаирцәит. Еиҳа длахҿыхӡа дааҟалеит,
Иасон дынихәаԥшын, – исоуҳәарц иуҭахызыз нас, сыхаара?
– иҳәеит.
– Акызаҵәыкоуп, уаҳа акгьы... – ихы Ница лганахь
инхирбыкьын, ибжьы ныҵакшәа даацәажәеит: –
Шәнеихәаԥшқәар цәгьамызт.
«Исзеилкаауам, абри абас зысзиуз, ихала иауиӡбах,
бзык иҵазар ҟалап... Ирыӡбеит ԥҳәыс дысзааргарц»... –
даамхаччеит иҽникыларц шиҭахызгьы...
Иасон уи ишьапы днаӷрагылеит, «иҟауҵо закәызеи?»
аанарго.
– Дыбзиами ари аԥҳәызба? – дҵааит зныкыршәа ибжьы
ныҵакны Иасон.
– Дыбзиами.
– Дигәаԥхазаап, убо? – иааизԥиҵәеит Иасон.
Иааигәалашәеит уажә дахьтәаз Қынеи иареи раԥхьаӡа
ианеиқәшәаз илҳәаз: «Иаалырҟьаны аӡә данизааумга,
ҳаӡит, ҳаԥсит, акырҟаҳҵама? Иаҩсҭаацәа ахьлыдхалаз
сыздырам, ани акаҳԥшәа иҟоу...»
Ихәы иагәылаз ашә аагәылхны днацҳан, бысҭа ҿаҵак
нашьҭаҵаны салфеҭкала инапы ааирыцқьан, даацәажәеит:
– Имариам уахатәи сроль...
– Имариам, саргьы избоит... Изԥшьугаз иалҵуа
сыздырцәом – инаиаҭеикит уи Назыр.
– Иалымҵыр ҟалома?..
– Ус агәра хаҵаӡаны уҟоуп ыы? – дагьааицәкьысит
иара... Иангылоз ражәақәа мыцхәшәа иҟан, Хынтрыгәи
Иасони ажәақәакгьы ааиҿадырххеит, аха анцәа иџьшьахартә
мыцхәы еибырымҳәеит.
Аԥшәмацәа аԥсшәа раҳәаны ианцауаз, Иасон иҩыза
илымҳа дынҭахәыҭхәыҭит:
– Дугәаԥхоу, уара, ари аԥҳәызба?..
– Дзысгәамԥхараны изыҟоузеи, бзиацәахәк лоупеи?.. – маҷк
аҟарагьы даабӷаӷеит иара.
– Ааит афырхаҵа, уҽырӷәӷәа... – иҳәахт Иасон, ижәҩа
днаҵагылашәагьы ааҟеиҵеит...
– Бара, бгәы иаанагозеи? – дналазҵааит иааигәара иҟаз
Ницагьы.
– Ас иаразнакалоу?..
– Нас, ари ҳцо-ҳаауа ҳаҿызаауама... Иааихәылаҳшьроупеи...
– Исаҳауазеи, џьым-џьым?..
– Ус ауп!.. – инапы неиҟьан, дынцәыҵаххырцгьы аҷыка
ааигхеит Иасон.
– Дазшәырхәыц, лыԥсы ҵкааны ишәымкын, – лҳәеит ари
заҳауаз Ница лҩыза ԥҳәызбагьы.
– Шьахәуп, аха ажәак ҳмаҳаӡакәагьы ҳазцарым, быххь
згеит, саҳәшьа... – Иасон дадхьымӡӷкыланы иара итәы
даҿын, – гәыӷрак ҳамазар ауми, сеидру?..
– Шәызлацәажәо марцхалк адымхаргьы ҳазыразымзар,
ҽакалагьы ҳхы мҩаԥаагарын... – дыԥхашьаԥхаҵо лҩыза
лыҽнлывалырӷәӷәеит Ница.
– Ааи, быххь згааит, – иҳәан, лхы днагәӡшәа ааҟеиҵеит,
нас дааҳәын иҩыза днаихәылацәажәеит:
– Илҳәаз уаҳауоу, уара?
– Исмаҳакәа, ис-сма-ҳауеи! – ибз ахыцәқәа даақәцәажәахт
дырҩегьых.
Аԥсшәа раҳәаны ашҭа инҭыҵны ицеит уи ауха...
«Аранаа аҷкәын ирҭаз ҿа илҭеит, игәаԥхеибашьеит...» –
амацәыс еиԥш ажәабжь ауаа инарылсит. Қына лыҷкәын
ԥҳәыс диҳәеит, рҳәеит...
«Џьара сынкыдгылазар, лафк сҳәазар аҟароуп, изакәызеи
шәызлацәажәауа?..» _ инараҭаикуан Назыр, иара убригь
ус дыхәмаршәа.
Абри излаҟамызала иаарҳәны Ница лҭынхацәа ирарҳәан,
иааны ирықәлеит. Назыр, ихаҭа дрықәымшәеит,
аха ан
иларҳәеит, ҽакала ианыҟала, ҽеи шырзеибымҳәо,
иакәым
ахь икылнагарцгьы шалшо... Қына, Баџьгәыр уҳәа урҭ
усҟан рыгәшәымшәа ҳәаны, патук нарықәҵа-аарықәҵашәа
иоурыжьит, иагьралҳәеит аусқәа шыманшәалахо, ишырҭаху
ишыҟало, ажәоуп ҳәагьы уаҳа ишырҿадмыршәаша... Ас еиԥш
ажәа анраҳа, ргәы рҭынчны иқәланы аҩныҟа ицеит.
Анаҩстәи ахҭысқәа алакә аҿы еиԥш ауп ишыҟалаз,
ишҿиаз....
Мҽышак аҽны, Иасони Назыри ақалақь аҿы еиқәшәеит,
аха уи машәырынгьы иҟамлаӡеит... Назыр иҟалаз зыхҟьаз
уара уоуп ҳәа ацәҳара-ашҳара даналага уаала, џьара
ҳнатәап, ҳагьааицәажәап иҳәан, диманы «Гәдоу» аресторан
ахь днымҩахыҵын, ашампанҩы ааиган, «анцәа уиныҳәааит»,
«анцәа синыҳәааит» шырҳәауаз, рқьафқәагьы
ҟарҵеит...
Ианындәылҵ, уажәы Шәачаҟа ҳцоит, иҳәеит иара.
Иҟаҳҵозеи, иаҳусхәузеи аниҳәа, саҳәшьа аахәатәқәак
лымоуп, саргьы сусураҿы сынкыдгылап, уаргьы Шәача
уналаԥшып, ахәҵәҩага магәқәа сҭахуп умҳәауази, иаанаганы
иҟоуп, урҭ ухәҳап, иҳәеит.
Егьигьы днақәшаҳаҭхан, машьынак аанкыланы рҿылархеит.
Аԥшьдәаны ишлеиуаз, иаашьҭырхит даргьы – иаҳәшьеи
Ницеи, уаҟа амҩаҿы иԥшны игылаз.
Аԥсшәақәа анааибырҳәа, «Уара, ари дабааго?» – дҵааит
Назыр.
«Арда слыццоит, лҳәеит, нас, дынҳажьуама, иԥхашьарами,
»– аҭак ҟаиҵеит Иасон.
Иасони Назыри рқьаф ыҟамзи, хәмарра-чараха иаарысын,
алмҩанык ана иҟалаз, ара иҟалаз ҳәа алаф шырҳәауаз,
Шәача илкылсит. Рмашьына аанҿасырҭаҿы иааныжьны,
адәқьанқәа рахь ицеит. Аахәатәқәа змаз раахәатәқәа
аархәеит, Назыргьы аӡын азы ахәҵәҩага магәқәа иихәҳаз,
иҩыҵрашьны иахьеицәажәаз аҭыԥ аҿы дааит. Ахәылԥаз
ианыхынҳәуаз «Ахәын» ҳәа изышьҭоу аресторан аҿы инеин,
акыргьы аамҭа рхыргеит. Иазыӡырҩит амузыка, икәашеит,
аресторан аҭааҩцәа рахьтә кьоушәоуқәак инхаз царц азы
алашара дырцәо, иадыркуа ианалага, аофициант дааганы,
Иасон ирфаз-иржәыз азы ахә неишәан, астол иҩахыҵит...
Асааҭ ԥшьба ҟалахьан, аӡӷабцәа ахьышьҭырхыз ианлеи.
Иасон иеиҵбы, уаҟа ааигәа дынхон, ҳавсны ҳашԥацо,
иҳәан
уахь имҩахигеит.
Амашьына ианлалбаа, – ари аԥҳәызба аҩныҟа
дшәымгаӡои?– дҵааит Назыр.
– Ашамҭазы аҩны дноугар, дыздызкылода, уеилагама?..
Акыс уара ушҳацу рдыруеит, дара рҿы утәахьеит, угылахьеит...
Дҳәаны димоуп ҳәоуп зегьы ишырдыруа.
– Шәызлацәажәо закәи уара? Ыы, – мчыла аԥҳәыс
дсаашәыргарцу?
– иџьеишьон Назыр иҩыза бзиа дызлацәажәоз.
– Ааи, усоуп, даҽа ажәак араҟа ибжьагалатәӡам, –
инышьақәирӷәӷәеит Иасон.
– Ыы, дыцәгьоума, улыхәаԥши дшыбзиоу... – даалырҽхәеит
Ница Иасон иаҳәшьагьы.
Хыхь ианыҩхала, иаарԥылеит Иасон иашьа, уи иԥҳәыс
Кантикәа, уҳәа даҽа аӡәык-ҩыџьак аӡӷабцәа...
Ница Кантикәа данылба, уи лан лаҳәшьаԥҳа лакәын, аҩныҟа
сыжәгароуп ҳәа инеимаҭәаны аҵәыуара далагеит.
– Лыгәнаҳа зҳакәҳҵозеи, дырҷыжьҷыжьуа, рыцҳарас
иҟалазеи, шәанаџьалбахт, уаха акәымзар амуа иҟоума? –
игәы ааԥжәеит Назыр.
– Ишԥаҟаҳҵои нас?.. – игәы аабжьажьеит лылаӷырӡ
аниба, уажәраанӡа аус «атәыҩа» кны иааиуаз Иасонгьы.
– Изакәызеи шәызҿу, рхәыҷы дырҳәазаны доурышьҭит
ҳәа ахьӡ ҳхышәҵома? – арҵәаа ааҭлыргеит Кантикәа,
– уи залшараны иҟаӡам... Абра сыҳәҳәаны ауаа еизызгоит...
– лгыгцәа ргыланы Ница дналхаԥеит. – Баргьы бҽааиқәки,
бҟуҵәыуашәа бызҿқәоу закәызеи, бнамӡааит аиеи, банцоз
бзызхәыцуаз? Бахьааиз быҟоуп!.. – валашьа амамкәа
инышьақәлыргылеит лара.
– Алашә ииҭаху ҩ-блакы ҳәа, изаманами, –
днақәшаҳаҭхеит Иасонгьы.
Акраамҭа еилаҩеиласуа аҩны иҩнан усҟан, гәылацәақәакгьы
иҟоузеи, бзиароу ҳәа инрыдҵаалт.
– Гәырӷьароуп, чароуп... – аҭак ҟарҵон аԥшәмацәа.
Днаганы Ница дныкҿадыргылеит, иаргьы маҳәра имур амуа
дааҭадыргылт... Аԥсуа ҵас ишаԥу еиԥш, мызкы иазынаԥшуа
убра иҟан сасырҭаны. Ашьҭахь аҩныҟа дааргеит, ԥшьшьапык зҵаз акы ахәда аахҵәаны, ауа-аҭахы надгаланы
чара хәыҷыкгьы руит.
Ақыҭа клуб аҿы имҩаԥысуан аиубилеитә хәылԥазы,
уи аԥхьа зегь ԥсамахәыла иҭалаҳан иҟан, џьара-џьара
шәҭқәакгьы нарылубаауан...
Асофаҿ, адәахьала хыхь иҩаҳаракны икыдын цаха
ҟаԥшьык, нбан шкәакәала абри аҩыза аҩыра анын: «Бзиала
шәаабеит ҳасасцәа!»
Асценахь ихаланы апрезидиум аҿы зҭыԥ ылызхырц
зыӡбахә рҳәаз аҩызцәа, уи аган иаҿаршәыз амардуан
ала уахь анеира иаҿын, «ҟрыгә-чрыгәҳәа уажәы-уажәы
аҟәардәқәа рыбжьы гон.
Аиубилиар иҭыԥ ҷыдала иалкааны иҟаҵан, дзықәтәаз
аҟәардә егьырҭ аҟәардәқәа иреиԥшымызт, абӷа кыдҵарҭа
ҳаракы, наҟ-ааҟ атәыҩақәа ахаргыланы, амашьхәылҵ
қәкырҭа аҭаны оумашәақәа еиҿкаан.
Иааикәыршаны, еиқәшьыхаа, абаҟа сахьақәа рыҭаны
итәан Акультура аминистрра аҭакзыԥхықәу аусзуҩ Ҟаламаҭ
Ҟәлабисеи, араионтә культуратә Ҩны адиректор Сауеи
Мышә-иԥеи уҳәа егьырҭгьы.
Ана-ара ақыҭауаа рхаҭарнакцәа иалахәыз еимакуа
еибырҳәауан:
«Дызусҭада, сукәыхшоуп, ари зиубилеи мҩаԥыргауа?..»
«Шәаҳәаҩуп шәҳәама? Дабацәыҵрыԥшааи, сукәыхшеит?..
»
«Уара уи Платон Ԥанцулаиа ихаан ахор далан, ишәҳәақәо
закәи? – инарҿадырхьуан шьоукы..
«Ее, ҳара аиҭамҳәақәа иаҳдырҟаҵақәозеишь?..» – иҳәеит
знапқәа згәыҵаԥсаны аԥенџьыр аԥхьаҵәҟьа итәаз Акакь
Хәранба. Уи аамҭала Аҟәа ахор далан, ҳаҭыргьы иқәырҵон
анапхгараҿы игылаз...
Аиубилеитә комиссиа анапхгара зхы иадызкылаз Расим
Кьыҽ-иԥа иажәа ахы ааирхәыхәит: – Ажәлар шәхаҵкы!
Иахьа зиубилеи мҩаԥааго Кадыр Геронт-иԥа Харшлаа
ҳкультура жәпакы аџьабаа азибахьеит, шықәса ҩажәижәаба
иреиҳауп уи амаҵ азиуеижьҭеи… Аибашьраан аҩыза Харшлаа
дызлаз ахор ақыҭа клубқәа рҿы аконцертқәа мҩаԥыргон,
иқәгылон архәҭақәа рҿы, зегь реиҳагьы инасыԥуп, иразҟуп
ҳәа исыԥхьаӡоит аҽакы: Мысра Аду дааны иԥсы анишьоз,
абыржәы ҳшеибабо еиԥш, иаԥхьа дгылан ашәа иҳәахьан,
аџьшьарагьы имоуп уи иҟнытә… Аҿар рааӡараҿгьы аџьыка
ихы иқәиххьеит, ыҟамзи…
– Иааӡаҳәа егьиҳәа даара иӷәӷәаны аџьабаа имбахьаҵәҟьеи,
ҵабыргны… – иажәа наҵишьит Акакь Хәранба…
Ацәажәаҩ азал аҿынтә ареплика зыршәыз ииҳәаз цқьа
имаҳау, мамзаргьы цасҳәашәа акәу, иажәа анагӡара даҿын:
– Аиеи, абраҟа итәоугьы суқәшаҳаҭуп… Ари ихуҳәааша
рацәоуп, ашәаҳәараҿы зыбжьы бзиоу, ихаау – аҟармаҵыс
дадыркылоит… Уара, Кадыр Геронт-иԥа ҳара ҳҟармаҵыс
уоуп.
Егьигьы иҿи-инапи еикәпса дыштәаз, аҵыхәтәан ииҳәаз
ажәа даарлахҿыхит, «Ҭабуп» ҳәа аанарго днахырхәеит.
– Уажәы, аҩызцәа ажәа иаҳҭап Сауеи Мышә-иԥа
Миқьалҭиа, – иҳәан днатәеит.
– Ажәахәҟаҵаҩ акафедра днадгылан, ибласаркьа уажәыуажәы дамцкласуа, анбанқәа хыгагааны иахьибауаз
акәу,
зынгьы ихьырҩршәа, алачашәа еиԥш дкылԥшуа, атекст
иҩны имаз аԥхьара дналагеит… Зны даалаган даниз, дахьиз
инаркны, ибиографиа еиҭеиҳәеит. Ишәаҳәара
анаҩсгьы,
ауаажәларра рмаҵураҿы имҩаԥигахьоу ахкқәа зегь
еиқәиԥхьаӡеит. Иабаҭаху, аха абраҟа инаҵшьны
иажәахә
аҿы иаирбеит, Агатәи ажәытә шьашьма еиҭаганы, апатреҭ
ҭыхырҭа шыдирҟаҵаз.
– Ҳоҳ, изакәызеи ҳҳәахуеит... Уи ус дууп, џьым.
Амемориалтә ӷәы кыдҵатәыми убра... – аҵәы налеиҵеит
аӡырҩцәа руаӡәы.
Ацәажәаҩ ибласаркьа дҩахашәа ареплика назышьҭыз
дынихәаԥшын: – Умццакынишь, зны... Ҳажәа ҳарҳәа, иҟалозар...
Аҩызцәа! Абраҟа ҳаҭыр дуӡӡа зқәу Расим Кьыҿ-иԥа ишиҳәоз еиԥш, ҳара ҳҟармаҵыс иоуп иара!.. Аҟармаҵыс абжьы шәзымдыруа шәыҟам, шәыххь згеит, даҽа ԥсаатә
бжьык иузадкылом, усгьы...
– Кәыкәу... – иҳәеит ани аԥхьан «ажәалагала» ҟазҵаз.
– Акәыкәу уҳәазма? – ауаа дынрылаԥшит ажәахәҟаҵаҩ.
– Уажәа нагӡала, арҭ иага рҳәоит, зегь рҭак узыҟаҵом, – амҩа
днықәиҵеит Расим Кьыҿ-иԥа.
– Акәыкәу абжьы, – ихшыҩҵак цқьа игәалаиршәарц
иӡбазар акәхап, – аҟәраан абжьы иузрыдкылом, урҭ иара
ахьажьгьы иу¬задкылом.
– Аҟармаҵыс данадукыла, урҭ аԥсаатә мышьҭацәгьақәа
урыламцәажәар ауан, – еиҭаагахт ани ибжьы.
– Уаагыл, усԥырхагамхан. Сара сажәа ус еиқәсыршәеит,
иумуази нас?.. Ажәлар рашәақәа, акры обработка...
сминауаҭуп, аус рыдиулахьеит...
Акакь Хәранба иҳәарз азал иныҩнысын, 30-тәи ашықәсқәа
инаргәылсит,
Ахор иалахәыз ашәаҳәацәеи акәашацәеи аиҳабыра
рыбзоурала амузыкатә училишьче аҟны ирзалхыз азалқәа
русаҿы еизан, арепитициа мҩаԥыргон, усҟан ари
ажәахәҟаҵаҩ администраторс аус иуан, напхгаҩыс ирымаз
жәлар рашәақәа рдырыҩ ҟаза Платон Ԥанцулаиа
иакәын.
Уи данақәымшәоз, арепетициа иара имҩаԥигошәа,
егьиушәа
акы даҿқәан. Ҽыԥхҭи-ҽыԥхҭи еибабӷуеит
ҳәа, уи Кадыр
Геронт-иԥа ихы идкылашәа дыҟан, лассы-лассы еиҿцаауан,
еибабон... Ана дишьҭуан, ара дишьҭуан, дицирхраауан.
Егьигьы, Сауеии иареи реизааигәара днақәгәыӷны,
«еицырдыруа жәлар рашәак аус адызулт, сыхьӡ нахҵаны
ахораҿы идырҵазар бзиан ауаа рзы, саргьы ҟәрышьқәак
ааснаҭоит» ҳәа иҩыза дыкҿацаланы дикит. Анота идыруа,
ашәак аниҵауа
дыҟаӡамызт, ауриа музыкантк аҟәрышь иҭаны
иирҟаҵазаап.
Арепетициаҿы ицәырганы Платон ианидырба,
акакеиҳәа дрыҵаҳәҳәеит, идәылицеит. Уи усҟан иеиҳәаз,
Акакь уажә дахьтәазгьы ҿыц илымҳа иҭыҩуашәа иаҳауан:
«Жәытәӡа аахыс иаауа ари ашәа, уи аԥызҵаз, аус адызулаз
аҟазацәа уареи сареи иҳаиԥшымызт, урҭ рбаҩхатәра зхьысыз,
ауаа ирылаҵәахьоу, ишьақәгылахьоу
аиҭакра аӡәгьы азин
имаӡам»...
Уи ажәытә ашәа ахораҿы ахкы зҳәауаз Чынчор Абдибагьы,
«Уара кыдынҵәала, аус здуулауа закәызеи, изакәызаалак
ашәак ахы инаркны аҵыхәанӡа иузҳәаӡомеи
» ҳәа иеиҳәеит.
«Сара сбаҩхатәра шәҽаԥыражьны амҩа шәкит, аха
мышкымзар мышкызны шәахьхәып, анцәа исиҭар»... ҳәа
дрықәмақарит уи усҟан.
Убри ашьҭахь, Ԥсырӡха аԥсшьарҭа ҩнқәа руак аҿы
ақәгылара анымҩаԥысуаз, рқьафқәа ҟаҵаны, рыблақәа
хаззала иаазаарын, анапхгаҩы урҭ рҩызцәа ашәаҳәаҩцәа
ирылаимыргылаӡеит, аконцерт иалгаанӡагьы аклуб ахь
ихагалаз аихатәы мардуан иаҿатәан.
Адырҩаҽны рҩыџьагьы ӷәӷәала ргәырҽаниҵеит… Аха арҭ
зегь ухы иқәукып, амыхьтә ахьыҟалаз Мысра аиҳабыра
рзы
аконцерт анымҩаԥыргауаз ауп. Сталин иҵакыра
ицны Мысра
дааны дыҟан, иԥсы ишьон.
Аконцерт анымҩаԥысуаз, азал ааҩндырҭәаахьан...
Артистцәа ашәаҳәацәа, акәашацәа, заа зҽеилазҳәаз асценахь
иааихьан, шьоукгьы акәакь ахь рҽынкыдкыланы
аҽазыҟаҵара
иаҿын.
Платон Ԥанцулаиа – усҟан, ашәаҳәареи акәашареи
Аԥснытәи рансамбль напхгаҩыс иамаз – асцена еиҿызкаауаз
дрыдгылан. Уаҩасак, шәагаалагьы иаҩцамыз,
амарқәа еиԥш дкылҵәраа, ицәа иадшәаҟьало ишәыз аԥсуа
маҭәа, ираӡынтәы ҟама, ххьала иҩычаз ихҭарԥа уҳәа,
акала ҩашьара иқәмызт... Жәлар рашәақәа рызҟаза ду ҳәа
дыԥхьаӡан, нхыҵи-аахыҵи деицырдыруан.
Ргәырҽанӡамкәа ауп Нестор дшааиз.
«Нестор дааит, Нестор дааит!» – рҳәан, иааилаҩҩит
ансамбль артистцәа. Иуҳәар ауан уи аԥсуаҵаслаҵәҟьа
деилаҳәан ҳәа, игалифе еиқәа, икьаҿ шкәакәа ақәҵаны,
имагә хәыҵә ҩагақәа ишьхыҷҷауа, уажәымзар-уажәы
днышьҭԥраап уҳәарын уахьихәаԥшуаз.
Хыхь икостиум хәаԥшшәыла ишәыз анааимҟьа, иаацырцырит
иӡара иалапауаз ираӡынтә маҟа. Ихаҿы аиқәара
иааманакуа, ижәҩахырқәа хыгьежьаан, иааиланы,
деилҟьа
дыҟан. Иҭҳаца иҟаз ибла еиқәарақәа унырхыԥшылар,
иумбарц залшомызт хьаак, гәырҩак шырхыз.
Платон днеиԥылан аԥсшәа наиеиҳәеит.
Хәылбзиақәа! – иҳәеит артистцәа данаарыдгыла Нестор...
– Шәгәалаҟарақәа шԥаҟоу, кыр шәыгума, егьиума?..
Шәазыҟаҵами?..
– Иаауазеи, Нестор, ҳазыҟаҵамкәа еснагь еиԥш, аха уаха
еиҳагьы еиӷьны... – даацәажәеит усҟан хореографс ирымаз
Рамиз Агрба.
– Укәашацәа амцаԥшь адыркыроуп, ашәаҳәацәагьы
аҵамхароуп, ҳәарада... – Нестор ибжьы лаҟәын, ҭынч-ҭынч
дцәажәон, еилыхха, ицқьаӡа иуаҳауан ииҳәауаз.
– Ҳашәмырԥхашьан,
уажәраанӡа ихәаҽыз амилаҭ маҷ ирхаҭарнаку
аԥсуаа рбаҩхатәра аҿиара амҩа шаатыз афактқәа ируакуп
уахатәи абра шәықәгылара...
– Ус ауп, Нестор, згәы иамыхәо аӡә дҟаларгьы... – иҟама
ахы инапы нақәҵашәа даагылт Рамиз.
Нестор уи ииҳәаз иаразнак дназҿлымҳахеит, уи
аԥеиԥшхә дназхәыцит. Иаразнакгьы ақәҿимҭит уи ииҳәаз,
ԥыҭрак ашьҭахьшәа ихы ҩышьҭихын, даацәажәеит:
– Иатәазымбогьы аӡә дҟамлакәа, аха убарҭ рцас аҟынтәгьы
маашьарада, аԥхӡы нкаҟьо аусура аҭахуп. Иахьатәиала
ҳара ҳӡырзго иҳамоу ҳашәҟәыҩҩреи
ҳҟазареи роуп,
наҟ-наҟ иҟало са исыздыруам.
. . – даанаԥшы-ааԥшит, –
Фазлыбеи дабаҟоу, дызбаӡом.
– Аҳаҳаи, ара сыҟами, Нестор ухаҵкы, – иҳәан ихылԥарч
ааихыхны, ахьшь еиԥш иҽеидыԥсала, иаԥхьа даагылт.
Икәымжә ӡырӡ иаҵаз икаба еиқәаҵәа, иҳазыр иҭаз ишаҳабз
каламқәа рыԥшшәы еилаӡҩауа, ссиршәа улаԥш иҵашәон уи
ауха.
– Аферым!.. – иҳәеит Нестор, уи еиҿкаашьеи иара убас
деилҟьеилӷәыцәӡа дахьибаз игәы иаахәеит. – Муҭи Алықьсеи
шәыцума?
– Аҽеилаҳәара иаҿуп, уажәы иаахалоит, Нестор ухаҵкы...
– Урҭ абаҩхатәра змоу чкәынцәоуп, ҳалаԥш рхызароуп.
Иахьа хар ҳамаӡам, ҳашәаҳәацәа, ҳакәашацәа…
Умбои,
Алықьса митәык асцена дықәхаӡом, аха иҟаиҵо ахәыҷы
цқьаны иҟаиҵоит, аԥсуа-цәа ахоуп. Армаӷьырма аарҳәра
аҭахӡам... – иҟоу шыҟоу ицқьаны ауаа идырбалатәуп.
– Ииашоуп, Нестор... Ажәлар ртәы иаҳзацымҵозар
ибжьаҳамхроуп, – днақәшаҳаҭхеит Платон уи ахшыҩҵак
ииҳәаз.
– Муҭи иакәзаргьы, уи итәы ҳәашьас иақәузеи... 12 шықәса
дыхьчан, уара, дааганы абра дшәылаҳҵан, ибаҩхатәра
ицәырҵыз шәымбо, апиесақәа рыҩрагьы аԥшьигеит... Зынӡа
аамҭа кьаҿк алоуп арҭқәа зегь шыҟалаз, – дырҩагьых
ахәыцра деиҭанҭанагалеит. Ԥыҭрак ашьҭахь, рзаа-рзаа,
гәҽанызаарак риҭарц иҭахызшәа
даацәажәеит дырҩегьых.
– Ҳаԥхьаҟа акы ҳԥықәымсылар
нҭыҵгьы ирбо-ираҳауа
иҟалоит аԥсуа ибаҩхатәра, инамыс, ичеиџьыка, ипату...
– Иҳахьуазеи, Нестор, уара уахьҳамоу... – ииҳәаз маҷк
игәы ааинархьт уҳәартә даацәажәеит Платон.
– Зеиԥш ҟамло акгьы ыҟам, ахахәара аҭахуп... –
Дынрылсын реилаҳәашьақәа, реиҿкаашьақәа аагәеиҭеит.
Артистцәа руаӡәы дааирҽхәеит, иеиҿкаашьақәа ахьигәаԥхаз
азы. Уи акәашацәа дреиуан, ихҭырԥа ырқьақьаны ихан.
– Ахҭырԥа аилаҵашьагьы зегьы ирылшо џьушома?.. Аԥсуа
ихҭырԥа хаҵашьалагьы дудыруазароуп... Ухала иҟауҵоу,
мамзаргьы?.. – дыниазҵааит УИ Нестор...
– Муҭы исзеилеиҵеит.
– Идырны ауп саргьы сызҵааз.
Сауеи дынидгылеит уи, имаҟахы инацәа навҵаҵан
ҿааиҭит:
– Идадаӡа, умаҿа авалап, унацәа акәым... Унаханы
иҿаҳәа умаҟа.
Кадыр Мқьалҭиагьы аҽԥныҳәа наииҭеит, иҟама икәымжәы
ахацқәа ахьеибакуаз агәҭаҿы акәымкәа, аганахьшәа
иахьақәыз азы. Ҽаӡәгьы икәымжәы ҟәыҷны иахьибаз
игәамԥхеит, аҽазны асценахь абас уқәымлан ҳәагьы
аҽԥныҳәа ииҭеит.
– Иасҳәахьеит, идыруеит заманала, аха иирҳарц иҭахым
акәымзар, – инаиаҭаикит анапхгаҩы, – илымҳа аҭыҩра
бзиастәып, сара уажәтәиала иаҳаз изхоуп, – иҳәан ашьҭахьҟа
дниасит, иҭыԥаҿы еиҳа еиҿкааз аӡәы днаргыланы.
– Ҳаи, шәыххь згааит, – реиҿкаашьа игәы иаахәаны
днарзыԥшит ахьыр-хьырҳәа ачамгәырқәа зшьамхы иқәкны
архиара иаҿыз аҳәсахәыҷқәа.
– Арҭ роупеи ҳзырԥшӡо, аҿара-ацәа ҳаҟәнызҵо, – Нестор
инаимданы даацәажәеит Платон.
– Ԥҳәыс дзыҩнам аҩны, ашәқәа, ахышәқәа ыҵашьыхаан
иҟоуп, иакуп, лашара цәаарак алԥхан иубаӡом, иагаҩ хацәа
еихыԥа-еиҵыԥо иҩназаргьы... Аԥҳәыс лоуп, ауаҩы аԥсы
иханы дҟазҵо, дзырԥшӡо... – Платон иахь иҿы нархашәа
акәын уи дышцәажәоз, ижәҩахыр иқәыршәыз ихҭырԥа
инапы нақәикын, – абри ухҭырԥа ххьала ихыркымзар,
ҽацәак аанахәон, ибашахон. Убас ауп аԥҳәысгьы. Ухор
ххьаны иакәыршоу, уҳәсахәыҷқәа рчамгәыри рашәеи роуп...
– ацара иҽыназикит... – ишәасҳәауазеи, уара иудыруеит.
Дара рышҟа снеип уажәшьҭа саргьы...
– Аду ида уаҳа ӡәыр дыҟоума? – дҵааит ицамҭаз Платон.
– Молотов, Калинин... – дхәыцуашәа дааҭгылан инациҵеит,
– Лаурентгьы дыҟоуп...
– Убрыгь дааит, ыы?
– Дмаар иуама, ҳамацара ҳаизынхар ҳәа дымшәои!..–
ибжьы ларҟәшәоуп арҭ ажәақәа шиҳәаз, ахуҳәагьы инеирц
шалшоз идыруан, аха хьаасгьы имамызт...
Асцена ахышәараҵышәара ҭшәан, аха аҽыбӷаҟаза иҽы
ауапа аҿацә иқәирхәмаруеит ҳәа шырҳәауа еиԥш, уеизгьыуеизгьы уи рԥырхаганы рбомызт аԥсуа артистцәа.
Аиҳабыра рыҳәсақәа, рхәыҷқәа уҳәа рыманы аԥхьатәи
ариадқәа рҿы рҭыԥқәа заа илхны итәахьан... Сталини
Лакобеи ракәын иззыԥшыз... Ианаацәырҵ зегь адруҳәа
иҩагыланы, рнапқәа неинырҟьеит.
Сталин иарӷьа напы Лакоба ижәҩахыр иқәкын.. Уи
иеилаҳәашьа мыцхәы улаԥш иҵашәартә иҟамызт, ашмаҭәан
ишәыз, икитель аҳәынҵәрақәа иҿаз хыхьынӡа еибаркын,
иеиқәа изиацкқәа илархагылон, аԥшьра иаманакуаз ихахәы
еиқәҷаб иԥхьаҳәан, ижәҩахырқәа ааҭбааны, ишьи-ишьи
еиқәҵо дааиуан. Нестор уи лафк еиҳәозар акәыхарын,
уажәы-уажәы аҽраӡаны иқьышә иаақәххуаз аччаԥшь, иԥаҵа
гәаақәа аадырчыхәчыхәуан. Армарахьала, иҩаҳаракны
иҟаҵаз аложа ашә аԥхьа илагылаз аофицер инаивсын,
инеины рҭыԥқәа рҿы инатәеит.
Ахьырхьырҳәа иаатит Аԥарда Иҩеихык-еиҵыкны
ҩ-риадкны игылаз асолистцәа зегьы инеибеиԥшны еилаҳәан,
рыхҭырԥа шкәакәақәа, рармарахь ала рыжәҩахырқәа
ирықәыршәын, рхылԥарчқәа рықәқәа ргыланы ирхан.
Аҳәсахәыҷқәа, еицырхәоу игылаз аҟәардәқәа рҿы итәан,
рчамгәырқәа ршьамхы иқәкны.
Рнапхгаҩы данаацәырҵ, идирбаз, бласы ирыхәаирԥшыз
уара идыр, ашәаԥшь еиԥш ччаԥшьк нарыхьиршеит.
Азар ала аконцерт ахы дырхәыхәит. Ирҳәеит убри ашьҭахь
Уазбақь иашәагьы. Аԥсуа жәытә чарашәа аацәырганы, рнапқәа
анааинырҟьа, ҳаракырак аҿынтә иԥаны иаауазшәа, ашәаҳәацәа
иааргәылҟьеит Муҭии Фазлыбеии, урҭ инеихда, шьамхыла
иаачразны ахәаԥшыҩцәа
зҽаарылазкуаз асцена акьыԥшьқәа
рҿы инкылҟьеит.
Аҟама еиԥш ииашахәҵәаӡа иаагылан
знык иакәшеит, нас агәҭахьы иааскьан, ишьацәхартәуа, дасу
иҭыԥаҿы дгьежьуа, икәашон. Анаҩсан, ииасит аԥсуа кәашарахь,
аҵыхәтәаны ианнеи ҩынтәҟа еивагьежьхьан, ашәагьы,
анапеинҟьарагьы, акәашарагьы адыхҳәа еицаагылт...
Иалахәыз изларҳәауа ала, «Гаԥринди шьаво мерцхало»
ҳәа авожд бзиа иибауаз ақырҭуа ашәагьы рҳәазаап. Уи
ианалга, ихәамц иаԥхьаҟа иҭыганы, иҽшьӡаны инапы
еиниҟьон «Абласаркьа» ишеф игәаԥхарц азоуп изыҟаиҵоз,
– ақәырҵеит игәазҭаз зегьы.
Аконферансе асценахь дааскьаны, «Ашьхарыуаа
рыкәашара» анрылеиҳәауаз, асолистгьы ихьӡ иҳәеит.
Кьаразаа рашәа иацу аркәашага акәын уи дызцыкәашоз.
Икәымжә ӡырӡ анапқәа аужьны зецкла иҭаӡыз ишьапқәа
иаԥхьаҟа «атах, атах» ҳәа ишьҭакшо данаақәла, ҽык кәарны
шьха мҩала иаауеит уҳәарын уахьихәаԥшуаз... Ишьапқәа
иҵыршәҭрааны, наа-наа иргыло дышнеиуа, даҽа еиҭаҵшьак
ахь дниасуан, изшьапык ала ашьацәхыртәра
далагон, алиԥси рыбжьара егьи ала иԥсахуан… Уи еиҳарак изырԥшӡоз,
изшьапык ала данышьацәхартәуаз, руакы, икәымжә акалҭ
иаҵаиҵәахуан, зынӡаскгьы иубаӡомызт... Даналгалак,
ҽазнык ибаны амаӡа иаҵоу иҵаҳхында рҳәарашәа, «бис»
ҳәа рнапқәа еинырҟьон...
Убри ауха, аконцерт ашьҭахь, абанкетахь инарԥхьеит
артистцәа. Астол ианылахатәа Сталин иааирӡырҩын,
даацәажәеит:
– Аҩызцәа! Аконцерт шьахә ҳдырбеит уаха ҳасасцәа
– ҳартистцәа, шаҟа гармониа хаала инарыгӡазеи ҳашәақәа...
– инаҵшьны иазгәеиҭон уи ицәажәараҿы.
Бериа ибласаркьақәа аацырцырит…
– Акәашарақәа ракәзаргьы, иҟаимаҭуп, мцаԥшьқәоуп
акәашацәа... Аха уи атәы ушьҭан, ҳара Кавказаа – ақырҭқәа,
аԥсуаагьы убра инарылархәны, – абраагьы иаликаауан
аҵыхәтәантәи уи иажәақәа, – астол аҿы аиҳабы далырхуеит,
уи қьабз бзианы иҳамоуп...
Авожд ииҳәауаз ахшыҩҵак акы аанаиргарц иҭахушәа,
дырҩегьых илакҭа дынҭаԥшит Лавренти.
– Ҳара Аԥсны ҳаҟоуп, Нестор ҳаиҭоуп – Аԥсны аԥшәма,
ҳастол аҿгьы аԥшәмара ҳзиуааит уаха.
Иқьышәқәа неиқәижьит Лавренти дахьтәаз.
Ани «Аду» ари гәеиҭо дауҟахыз, цасҳәашәа акәу,
мамзаргьы гәаӷк игәаҿы исырҿыхап ҳәа дашьҭазу уара
идыр, ажәақәакгьы уахь инаиршәит: –Изакәи, Лавренти,
иугәамԥхои исҳәаз? Нестор иоуп уаха ҳазҭоу, иара итәуп...
– инаҵишьхт дырҩегьых, иԥаҵагьы инапы налишьын,
иааиԥхьеишьшьааит.
– Ишԥасгәамԥхои, Иосиф Виссарион-иԥа, ииашоуп
иуҳәаз, мап ацәкышьас иҟоузеи!.. Анцәа диныҳәааит
ҳ-Нестор, – иаб дыԥсны ихәда дахажьушәа, итәаз рахь
даахыҿхарччазшәагьы ааҟаиҵеит.
Иныҳәаҿа ныркылеит Молотови Калинини, ҳаҭыр
иқәҵаны ихцәажәеит...
Ҭабуп ҳәа раҳәауа, Нестор «Аду» иахь ихы наирхан
даацәажәеит:
– Иҭабуп, Иосиф Виссарион-иԥа! Иҭабуп, аҩызцәа!.. Сара
сакәмызт, атолбашьра зҭатәыз... Аха иансыдышәҵахгьы,
исылшо ала шәымаҵ аура сазхиоуп... Ҳара аԥсуаа ишаҳҵасу
еиԥш, раԥхьаӡа иааныскылоит ажәлар рныҳәаҿа, рхи рымчи
еиқәхонаҵы гәырҩа анцәа ирзааимгааит... Ажәлар ду,
ажәлар бзиа!.. Хаир рықәызааит... Ажәлар зегь ахьныҳәоу,
сара сыжәлар хәыҷгьы рыдныҳәалазааит, анцәа иумырӡын
рсамарҭал..
Бериа ибласаркьақәа аацырцырхт дырҩегьых... – Игәамԥхозишь?
Инаҵшьны ижәлар ртәы ахьиҳәаз акәзар?..
– Ныҳәаҿа бзиоуп, –даацәажәеит Сталин, аҭоурых
зырҿиауа, аԥсҭазаара зчаԥо дара роуп. – Наунагӡа иҟазарц
азы! – ижәны ианнықәиргыла, Нестор дыниазҵааит: – Ҳм...
Ари каҷыҷуп ҳәа сыҟоуп, сыԥсымзар...
– Аиеи, Ҷандаратәи абыргцәа иаҳзаарҭиит.
– Ссирк ауп... Михаил Иван-иԥа, бзиала иукит...
– Аԥсны азы! Нестор ужәлар ныҳәазааит!..
– Ажәлар рзын, Аԥсны азын! – иникылоит Молотовгьы.
Бериа ҩа-жәак рыла ихиркәшеит уи аныҳәаҿа: – Ишәҳәаз
азын!
Уи аныҳәаҿа нарылсит. Рнапы неилышь-ааилышьуа акгьы
инацҳақәеит.
Убри ашьҭахь, ажәа лыԥшаахла, ажәа раӡала, «аби»,
«адуӡӡеи», «ԥхьаҟа инаԥшны избауеи» ҳәа, абас епитет
шьахәыла еибаркыз ажәала, ршьапқәа ирыхгыланы иныҳәаҿа
ныркылеит Сталин.
Нестор иаҵәца ыжәны ианықәиргыла, Лавренти
ибласаркьақәа аацырцырын, уахь дынҭаԥшит...
– Цәыкәбарк ааҭамыжькәа изжәит авожд изы!.. – иҟаиҵаз
уамашәа ибаны аҭак наииҭеит иара.
Акониак зҭаны Нестор иаҵәца иавагылаз афырџьан
аалаԥшықәиҵеит...
Ари, егьи имбо дыҟазма, иаақәихын, цасҳәашәа иара иахь
инаирхеит: – иусҭап уҭахызар?
– Мамоу, аԥхьан афырџьан имкӡеи аасгәахәын, уи ауп...
– Убри аамҭазы, Платон адҵа злаиоуз ала, иаацәырыргеит
ажәытә чарашәа. Чынчор иакәын ахапа зҳәауаз, аккаҳәа
ианаацәыригалак, аԥсы даргылап уҳәарын ибжьы,
иҩызцәагьы ақәшәаны иацдырӷызуан...
Сталин ажьҵаа днацҳан, ичабрала иԥаҵа рыцқьо, хрыжьхрыжь, ишидырлац еиԥш, ибжьы ларҟәны даацәажәеит:
– Аԥсуа шәақәа акырӡа ақырҭуа шәақәа ирзааигәоуп...
– Лавренти дырҩагьых ибласаркьақәа аацырцырит...
Рлымҳа назкыдырҵеит ари ицәыригаз ажәабжь Кадыр
Харшлааи Сауеи Мқьалҭиеи.
Нестор авожд ииҳәаз дназхәыцны, иаҳаҭыр баны, иажәа
наԥишьит:
– Аԥсуа шәақәа ҽакы иалаҩашьом, рхатәы ҷыдарақәа
рымоуп...
– Ус сгәы изаанагаз, ақырҭуа шәақәа хыбжьыкны
иуаҳауеит. Иаҳҳәап, агәыраа рашәа «Кременчули» ԥшьбжьыкны еилоуп, ииашами?.. Ихьӡузеи шәхор аиҳабы?
– Платон, – инаиҵеиҳәеит уи Нестор.
– Платон, уара иудыруазар ахәҭоуп...
– Ус ауп, аиеи...
– Уи зцәырызгаз, – инеигӡон Сталин ихшыҩҵак, – ара,
уаха сара исаҳаит х-бжьыкны еилаз аԥсуа шәақәа.
– Уи ҳара иҳарҿиамҭоуп, аԥсуа шәақәа ԥсабарала
ҩ-бжьыкны ауп ишынарыгӡо, жәытә аахысгьы – ахапа,
ацырӷызра... –инаиаҭеикит Платон.
– Аха умбо, зегь акоуп ианаалоит, хы-бжьыктәи амелодиа…
– иаашьақәирӷәӷәеит Сталин.
– Ииашоуп, ииаша... – днақәшаҳаҭхеит Лавренти. Ииашоу
иудырра ҳәа иҳәарашәа, Нестор иблақәа днырхыԥшылт,
аха
арӷыӷкра иҭахымзу, уаҳа иҽалеимгалеит...
Убасҟан «жәлар раб» ииҳәаз азхеит... Ишааиуаз, ԥсыуа
ашәақәак («Озбақь», «Салуман», «Анҭица») ааԥсахны,
иаарҳәны ҽакала рынагӡара иалагеит.
Дук иахамхеит астол аиҳабацәа, лассы игылеит. Ансамбль
артистцәа даҽа акык-ҩбак ааныркылеит.
Аҵыхәтәаншәа инарыдтәалеит акрыфарҭа амаҵзуҩцәеи
аҟарулцәеи.
Астол аҿы иахьтәаз, ани ашәаҳәаҩ бзиахә, Кадыр
Харшлаа, ԥыҭк аныржә, рқьафқәа аныҟарҵа, срымбап
игәахәу, ихыҳаҳааз, ирфахьаз ԥылгдык, раӡынтәы мҳаҵәки
ҳәызбаки надкыланы иџьыба иҭеиҵазаап... Ҿымҭ-ԥсымшьҭ
дҟәыҟәӡа дтәаны, ачыс нхар аҵкыс, сымгәацәа ԥжәар еиҳа
еиӷьуп иҳәарашәа, аҭагәара даҿын. Аӡәгьы длаԥшықәиҵап
ҳәагьы дыҟаӡамызт. Аха иҩызцәа руаӡәы дгәеиҭазаап,
иџьыба чаҟәашәа ианиба, изакәызеи, уара, ара иҭоу ҳәа
даниазҵааит, инапалагьы хыхьла днахьысит, иауимдырхуаз
уи закәыз...
«Уанаџьалбахт, угәыҳәны уҟоушәа, ҳазҭоу ма раҳаҭыр
убар, иԥхашьарами...» – иҳәеит иҩыза, асолист Чынчор. Ари
ажәабжь узынкыло ҳәа иҟазма, ахор асолистцәа инарылсит,
инеиҿахәыҭхәыҭит, иаҳаит анапхгаҩгьы. Аха ирҳәоз,
аҳәынҭқар ду иԥсшьарҭаҿы... Адырҩаҽныҵәҟьа аиҳабы
администратори иареи дрыԥхьеит, иҩыза ишиаҳауаз ӷәӷәала
диацәҳаит, ҽазны ианидибала ари аҩыза, иамхра азҵаара
шықәиргыло иеиҳәеит.
«Ҳаҭыр ҳақәҵаны ҳрыдыркылт, шәара? – дцәажәон
Платон,– зызхара зымфац реиԥш астол шәықәын, уи
азмырхакәа, ацәынхақәа шәџьыба иҭашәҵеит, аҳәызба,
амҳаҵә... Уи дара хнарҵәаӡом, аха иԥхашьарами... Иаразнакы
ирдырит ахәыҟаҵаҩцәа.
– Изакәызеи, иара?.. – иқьышә хьҵәыжӡа, ахара ихы
иадҵны дтәан Сауеи Мышә-иԥа.
– Аилымга... Чанахи ҵәыцеи диуженала еицуп, хыԥхьаӡарала
еиҟароуп, акы алшәар рымдыркәа, бзамыҟәцәоуп
ҳәа
уаҳама?..
Ииҳәараны иҟаз Кадыр Харшлаа, аҽнышьыбжьон
иқәԥҽыз аус азын, иблақәа ыртаԥ-таԥуа, дыхрааӡраауашәа
иҽрыцҳатәны дтәан Платон иҿаԥхьа.
– Уажәтәиала даҭашәымҵан, ихьызгьы маҷӡам, уаҳа ихы
иаҭәеишьарым... – дааихашшааит иҩыза бзиахәгьы.
Аамҭақәа цон, аус руан, нхыҵ-аахыҵи ирдыруа иҟалахьан,
акьыԥхь аҿы ирыхцәажәон: «Ахымцақәа», «Амцаԥшьқәа
»,
«Ауаҩ илаԥш хызкуа», «Аҟазацәа шьахәқәа», «Аҟармаҵыс
шәаҳәаҩцәа» уҳәа ирацәан Аԥснытәи аетнографиатә
хор иалахәыз асолистцәа рбаҩхатәразы
рхы иадырхәоз
аепитетқәа. Изгәамԥхоз ыҟазаргьы, ус ишьақәгылан, иҵегьы
аизҳареи ақәҿиареи раԥхьаҟа ирзыԥшын, аха бзиара
нагӡа ыҟам ҳәа, иаарылагьежьит
аԥшатлакә. Иалагеит урҭ
аконцертқәа рымҩаԥгаразы
аҳәаанхыҵҟа рцара аиԥҟьарала.
Гәыԥҩык ашәаҳәацәеи, акәашацәеи Лондонҟа ицараны
иҟаз, аҳаирплан «иахьымӡеит» ҳәа ҽыҵгас иныҟаҵаны
иаанкылан... Убри инашьҭарххны, ирымырхит
арепетициақәа
ахьымҩаԥыргоз ахыбрагьы, амузыкатә
школ еиҿкаатәуп ҳәа
хьӡыс инаҭаны... Усҟан НКВД ареспубликатә ҟәшаҿы аус зуаз
Ардон Ҭрашьба Сауеии Кадыри ҽхьшьырҭас икит, маӡала
акәын урҭ шеиԥылоз, аха зегь акоуп ауаа ирдыруан. Ҽнак
зны дрықәшәеит аколнхара «Ешыра» акалҭаҿы, ачашәара
акәын ҽыҵгас иҟазгьы... Адырҩауха арепетициаҿы ианнеи,
иаха Чынчор дҭаркзаап еимкәкәаа еигьырҳәауан... Уи
инашьҭарххны дыргеит Гьаргь Ԥандариагьы. Иқәгылеит
азҵаара ахор аилазаара аркьаҿра, арепертуар шьаҭанкыла
аԥсахра...
Уи хаҳәырҵәи даҿагылеит асахьаркыратә напхгаҩы,
иагьеиҿаҳауеит усҟантәи аамҭазы акультура аусқәа знапы
ианыз, аҭакԥхықәра змаз аусаҿы игылаз Ражьден Хубуеи
иареи, еиҳаракгьы аетнографиатә ансамбль ахьӡ аԥсахра
азҵаатәы анықәгыла.
Ари ажәабжь ауаа иаарылаҩҩит. «Платони аиҳаби
ацгәеиқәаҵәа рыбжьысит, ишеилгашагьы аллаҳ итәуп...» –
рҳәауан акулуарқәа рҿы иааидгылоз аҟазара аусзуҩцәа,
иҟалеит амца инаҵхауазгьы.
Адҵа роун, инеихьыршьит ашәҟәеиқәаҵәа...
Ареабилитациа аан ахарадҵа дадырԥхьеит иԥҳа, уи ус
аҳәон:
«Шәлымҳа аҿынӡа инаагарц ҳҭахуп, ажәлар раӷацәа
акультура рҽахарԥаны ишыркыз, аҿиара акыр жәашықәсқәа
рышьҭахьҟа иганы ишдыргылаз. Убас иҟоу
дыруаӡәкуп аетнографиатә ансамбль иахьатәи
анапхгаҩы.
Уи даадырижьҭеи амилаҭтә культура аҵшәаара даҿын.
Аҿатәқәа наҟ инкажьны, ажәытә ашәақәа рххо иманы
дықәын, афеодалцәа, ма абрагьцәа
рыбзырӡы зҳәоз ашәақәа
ракәын еиҳараӡак хшыҩзышьҭра
зиҭоз, иаҳҳәап: «Озбақь»,
«Қьахь Ҳаџьараҭ», «Аиба иашәа» уҳәа иҵегьы. Ахәаԥшыцәа
аконцерт ахь рнагаразы ашантаж ҟаиҵон, аконцерт аԥхьа
асолистцәа еилаҳәаны ақалақь иалеиҵон,
«шәнеи, уаха
ҳконцерт шәахәаԥш» ҳәа иҳәаркьиуа, ауаа ирхьынҳало.
Ҭауади-аамысҭцәеи рыҵмыҳәҳәаррақәа злаҽны иҟаз аӡә
иакәын, урҭ иреиуаз абаҩхатәра рымамзаргьы иааганы
ахор иалеиҵон. Ас зыҟауҵазеи ҳәа аниарҳәалак, рнацәхыԥ
ихырсауа шәаԥсам, шәарҭ аҵандрахқәа ҳәа дрыҵаҳәҳәон.
Амилаҭ еилихуан, аҭыԥантәи ауаа рашәақәа рыда уаҳа акгьы
дирҵаӡомызт. Аҟралқәа рыбжьара акультуратә еимадарақәа
рырҭбаара аҭахуп ҳәа хьӡыс инаҭаны, ахор аҿынтә
гәыԥҩык артистцәа аҳәаанырцәҟа иганы, абелогвардееццәа
рцәынхамынхақәа иҽырԥишьырц иҭахын. Аҵыхәтәан,
иаҳҳәарц ҳҭахуп, уи жәлар раӷа Нестор Лакоба дидкыланы
дышимаз, идҵақәа шынеигӡоз...»
Абас еиԥш ашшыԥхьыӡ анизаларҵа, уи акәын
даргьы ирҭахыз, инаиханы дынҭаркит. Нас, анҭ ацәыхацәыфақәа
неины инахагылеит. Ахоргьы аарҳәны ҽакала
инышьақәдыргылт. Амилаҭтә хаҿы амхны, ҽа формак ала
аҿаанахеит. Ԥыхьанатә аахыс ахьӡ-аԥша иамаз ашьҭацәара
иалагеит...
– Аиҿкааратә баҩхатәра имаз иабзоураны, – ибжьы
хьырвырӡа игон ажәахәҟаҵаҩ, – ахортә культура
акырӡа ԥхьаҟа ицеит. Аинтернационалтә сахьа аанахәеит,
Аԥсны акәым, амшынҿықәаҿтәи атәылаҿацә акультура
зегьы ахаҭарнакра алшап уҳәауа иҟалеит... – ибласаркьақәа
рҽеишәа, иҿырҟьара илымҳақәа ирхшьны, ауаа дынрылаԥшын,
даҵаҳәҳәаны инациҵеит: – арепертуар иаалымҵӡо иалоуп
абаск ашәа «Нори». Ааигәа ауаҩы дааԥхьаны иқәиргылеит
ақәырд кәашара «Барбанџьиа...»
– Зны ҳара ҳтәы еиҿкааны иҟашәҵеи, уара, – изымчҳаит
Акакь дахьтәаз. – Азарҵәҟьа ишахәҭоу ишәызҳәахуамеи,
аф
шәысааит, аиеи!..
– Ихыркәша, уажәшьҭа, иазхоит, – иҳәеит Расим Кьыҿ-иԥа. – Аамҭа рацәаны иугеит, арегламент уахысит.
– Даҽа ҩ-ажәак. Акы еиԥшымкәа сшәыҳәоит... Аҟармаҵыс
ашәа аԥсаатә рашәақәа ирылукаауазар, уара уашәагьы
алаҳкаауеит иахьа. Уара утәы шьҭызхуа аҿар гылашт!.. Уи
зхысҳәаауа, аимадара ыҟазароуп, мамзар, аизҳара, аҿиара
аанкылахоит... Зехьынџьара еиԥш ашәаҿгьы, ҳаигымхааит!..
– ажәахәҟаҵаҩ иқьаадқәа игәыҵарӷәӷәа дналбаан, днеины
аиубилиар игәы днагәӡит.
Ажәахә ашьҭахь, ишаԥу еиԥш, даҽа аӡәы-ҩыџьа раҟара
ықәгылеит, идныҳәалеит апионерцәа, урҭ ажәа анихырҳәаауаз
игәы ԥшаан, илаӷырӡқәагьы аахыҳәҳәылеит...
Аҵыхәтәаны,
игәы инамырҳәо, инапы ибла иҭшьуа ҭабуп ҳәа реиҳәеит,
ажәа лыԥшаахқәа ԥшааны днареихырхәеит апрезидиум
аҿы итәақәазгьы.
Ианалга, Акакь аԥсшәа рамҳәакәа дзымцеит, ихы
дирбарц иӡбеит, иара убри алагьы иҭахын рышьҭахьҟа инхаз
рҭагылазаашьақәак ныргәалаиршәарц...
– Бзиала шәаабеит, – иҳәан аԥсшәақәа нареиҳәеит. Нас,
икылаԥшыхәны, иатәамбашәа ажәақәак рҿынаирхеит.
– Аӷаџ-аӷаџҳәа шәцәажәауеит шәгыланы... Харгьы шәымаӡам,
акыргьы шәааит, шәара ишәчақьхьоу... Иабаҟоу егьырҭ?..
– Изакәызеи Акакь, уцәажәашьа сгәаԥхом, агәала умоума?
– даарыдгылт ииҳәауаз злымҳа иҭасыз Қәыџьмахан.
– Аԥсышәак расҳәап, сҳәан, уаҳа акгьы. Аус еицаамуази
аамҭала... – ихы иқәыжьны дынрылҵит уи ԥшьшьала.
Убринахыс инеикәашәа ицеит урҭ рҩыџьагьы, уаҳагьы
ршьара изаақәымлеит уи ауха.
– Амҩа ҳақәшәҵа аҩызцәа, аиубилеитә хәылԥазы
аҩбатәи аҟәша ҳазԥшуп... – иҳәан Қәыџьмахан асасцәа
раԥхьа дгылан иҿынеихеит.
Қәыџьмахан изларыдиҵаз ала, аишәа-чара Шьаабан иҿы
идырхиеит. Рнапқәа ӡәӡәаны, саси аԥшәымеи еибарԥшуа
аган-ҩны иаҿаԥшьшәа иҟаҵаз ашьаԥа аҵаҟа еикәшаны
инатәеит. Назыр, уи иҩызцәа Рауф, Занбеи уҳәа даҽа
ҩыџьаҟа ахәылԥаз ахь имцаӡакәа араҟа иаанҿасын, амаҵ
руан... Ашьаԥаҿы атәарҭақәа аныҟарҵа ашьҭахь ашьтәа
ршьит, уи еиҿыхны ачуанқәа ирҭаҵаны иаақәдыргылеит,
абысҭа аурагьы нап надыркит...
Қәыџьмахан еснагь еиԥш, иахьагьы дтолбашьын, астолқәа
рхеиҿакырҭа аҿыҵәҟьа дтәан, ивараҿ наҟ-ааҟ идтәалан
асасцәа, нас егьырҭ... Ажәлар рныҳәаҿа ашьҭахь, аиубилиар
дырныҳәеит, раӡныла ихыркыз аҿа надырҭәын, инаган
атолбашь инаидыркит. Аиубилеитә хәылԥазы ахәшьара
аҭауа, аҵыхәтәаны дазааҭгылеит аиубилиар иқәҿиарақәа.
– Ҩажәижәаба шықәса рыҩнуҵҟала иҟауҵаз, иаԥуҵаз
ахәшьара аҭара уадаҩуп, ыҟами... Уашәақәа иахьагьы
иргәалашәоит, нагӡаҩык иаҳасабала иуаԥызгоз дыҟамызт.
– Абзацәа ԥсын, аԥсцәа гылт! – иҳәеит иҿаԥхьаҟа итәаз
Акакь.
Кадыр ицәа дынҭалеит...
Егьи ҽмырҳа ҟаҵаны иажәа неигӡон: – Аринахысгьы
иузеиӷьасшьоит иҵегьгьы аиааирақәа, ыҟамзи... Бзиала
иукит, – иҳәан Каламаҭ Хәылабиса инаииҭеит.
Уи иџьымшьқәа еимахәашәа, иԥынҵа кынҩалаӡа, ҵаҟатәи
иқьышә уажәы-уажәы атрымҳәа иԥауа, дҩагылеит,
аӡәы
ицәигар ҳәа дшәошәа инапқәа акәыршашәа
икын ирҭаз аҿа.
– Ашьаҭа зкыз, ахыҵхырҭаҿы игылаз, абраҟа ишырҳәаз
еиԥш, жәпакы аџьабаа збахьоу, Кадыр Геронт-иԥа, иахьагьы
имч-илшарақәа ашәарыцаҩ бзиа иҟанҭыруаз еиԥш еиҵаҭәы
иҟоуп...
– Уара, иику иагымзааит... – ихы нарҳәшәа дҵааит Расим
Кьыҿ-иԥа.
– Аҩынаҳаҩ, уабаҟоу? – ҿааиҭит атолбашь дԥашашо
дахьтәаз.
– Аҩынаҳаҩ дныҵыҵит, иҟалазеи? – иеирыӡ кны
даарыдгылт Назыр.
– Шәырхылаԥшла асасцәа, игәыгәҭашәмыжьын. Дабаца,
ани ахаԥшшалашәа ара иаҳхагылаз?
– Иҩнуҵҟа акы ааҭалан, ана хыхь диоуп…
– Ыы, иҩнуҵҟа иҭалогьы иаргьы, сҳәарын… – дааӷьит
иара. Назыр уаҳа ақәҿымҭкәа днеин, аныҳәаҿа зкыз иаҿа
дынҭаԥшшәа ааҟаиҵан, маҷк нахеиҭәеит.
– Иаҳҳәеит ҳәа, иабахәа… – аҽыгә-ҽыгә дааччеит
Ҟаламаҭ.
– Уеизгьы-уеизгьы ацҭәы злухша акгьы ыҟамызт, –
изымычҳаит аҵыхәтәан Назыр.
– Шәахылаԥшла, уаҳа шәызҿуи? – даацәажәеит иҿы
ҭырчаа Закангьы, атолбашь иҵыхәахьшәа итәаз.
Назыр блаҵырхәыла уи дынихәаԥшын, акгьы иамҳәакәан
наҟ дынидҵит.
– Сара абраҟа абзиахәқәа ихцәажәаз ирымҳәаз иацысҵозеи,
аха убас иага иҟазаргьы, уи илшаз ҳаҭырқәҵарала
уахымцәажәар ауам. Ҳашәаҳәаратә культура шьҭихит,
ишьақәиргылеит, уи акәым, еиҳангьы исҳәоит, ԥхьаҟа игеит.
Амаӡа ҭҵааны иагыз ирҽеит.
– Изгыз ҳәа иуԥхьаӡо арбану? – дҵааит инаҩсшәа итәаз
ҭаҳмадак.
– Ҳм... анаа... ашәа...
– Ашәа? – иааџьеишьеит иара. – Иарбан ашәоу?.. Жәлар
рашәоума, мамзаргьы...
– Аиеи, жәлар рашәа.
– Ус акәзар, ашәа акәым, аха ухы ауп изгу!..
– Ишԥа, уара?
– Ишԥа уҳәоу?.. Акрудыруашәа, азаҟьа-заҟьа ухга...
– Ԥхашьароуп, ыҟамзи, ари дсасуп... – иааигәамԥхеит
Қәыџьмахан уи ииҳәаз.
– Дсасы, егьиҳәа...
– Иара ииашам џьушьоу?.. – даахыҿхырччеит Расим
Кьыҿ-иԥа. – Аха аамҭацказы иҽааиԥсахын, иҽырҟасаӡаны
абырг ихы наиқәкны даацәажәеит: – Мшцәгьа ахьажь
алаҟыжуан ҳәа, уара ицәыругаз закәыхи?!.
– Ахаҭоуп ицәырызгаз, – инаҵишьит егьи.
– Ее, убаашәит, ирдыруа зегь рҳәауа џьушьома?
– Еиқәирхеит уи... – иҳәеит даалҟьашәа аҽаӡәы.
– Уара, ишәзымдыруа шәзалацәажәои? – игәы
иналакьакьаны даацәажәеит Акакь. – Еиқәирхаз
ижәдырраҳа... – зныкыршәа инациҵеит: – иабхәҭа ҳара ҳҿы
иҟоу џьушьап...
– Ыы, уара, уи иабду Ҭасраҟәа ара днымхаӡоз... –
дааҳәцымцын, ивараҿ итәаз ахаҵа икәац ҳәызбала
инамырссаны иҿы инҭеиҵеит.
– Уара, сара сабду Ԥсҳәы дынхон, сеинышәх, сеинышәҵ,
ҳәа дара рҿы сцар сиашоума?.. – инаиаҭеикит уи Акакь.
Аиубилиар-ашәаҳәаҩ итәык шырҳәауаз аҟара
ааигәныҩыны, атыҩарҩар еиԥш илақәа нҭарбжы-ааҭырбжуа
зны иармарахь днаԥшуан, нас – иарӷьарахь, ирҳәауа цқьа
иаҳарц азы инапсыргәыҵа илымҳа иадкыланы дӡырҩуан,
аха абжак авсуан... Егьи, ани ажәахәҟаҵаҩ ԥаҭхалеи, ирҳәоз
џьара акы ившәомызт, иԥсгьы ӡаны дтәан... Амала зны-зынла,
изаҭахузеи абарҭқәа егьиҳәа, акы налеиҵон.
Наҟ иамханагалар иҽеим ахь икылсуеит игәахәзар акәхап,
агәҭахьшәа итәаз ҭаҳмадак акеҩҳәа ашәа аацәыригеит... Уи
Кәанаҭа иакәын, иԥаҵашлақәа џарџаруа, иџьымшьқәа
ихагәҭа иқәҵаны, ихәда адашқәа ргыланы иркьыкьуан
иара, егьырҭгьы акгьы ҟамлаӡазшәа аӷзааҳәа ицдырӷзуан. ..
– Шәааи, уара, агәаҟцәа ҳныҳәап… – даацәажәеит зқьаф
ҟазҵахьаз аӡәы.
– Иҳацәцахьоу хгәалаҳаршәаргьы бзиами? – инацирӷызит
аҽаӡәгьы…
– Изакәи, уара, шәызлацәажәо, аԥсхәраҿы ҳтәоума?.. –
убрыгь цасҳәашәоуп изырҿаирхьыз Расим Кьыҿ-иԥа.
– Са соуп италбошьу, иаҭаху, ианаамҭоу са иааныскылоит,
– иҳәан, Қәыџьмахан ҩ-ажәак рыла иааҿахиҵәеит.
– Ыы, ажәалагалак ҟарҵеит, ицәгьоума сеидру... –
днарыдгылеит цасҳәашәа Акакьгьы.
– Уааины ара сҭыԥаҿы утәа, нас «гамарџьас» ҳәа иусҭоит
аталбошьра...
Уҭыԥгьы сҭахым, уаргьы усҭахым иҳәарашәа, ивара
еирханы, ихы нарҟәны днатәеит Акакь.
– Шәаагылар иауеи, уара, ԥхашьарами, еиҳабы
даҳзымдыруа, еиҵбы даҳзымдыруа... – аталбошь дҩаидгыланы
иажәа нарылеиҵеит Закангьы. Нас ишԥа, иашьа
иакәымзи, ицәгьа-ибзиа изеиԥшны ҟалашьас иамази. ..
Аҵыхәтәаны изжәыз Ҟаламаҭгьы иаҵәцақәа зиҭаз
дрыздыруамызт азы, ус иаазԥыхьашәо иркуан... Асас-иубилиар иныҳәаҿа нарылсит, иаргьы дҩагылан анахь-арахь
днахырхәа-аахырхәо, «ҭабуп» ҳәа реиҳәеит.
Убри аамышьҭахь, атолбошь аԥшәмацәеи асасцәеи
неилаԥсо рныҳәаҿақәа шьҭихуан. Лахьы иаԥшны кәац
зшауа еиԥш, дасу изхагылаз рмаҵурақәа рыла акәын уи
ажәа шырхиҳәаауаз. Расим Кьыҿ-иԥа аԥхьа днаргыланы
дцо-даауа агалаба рхиҳәаауашәа ацәажәара даҿын. Егьырҭ
рзы зынӡа иааркьаҿны акы-ҩба ажәа ракәын ииҳәауаз.
Зныҳәаҿа ианаамҭаз имкыз, аӡәы-ҩыџьагьы игәааны астол
иахыҵны ицахьан...
Аҵыхәтәаны аԥшәма иҭаххеит ишыҟарҵац еиԥш, атолбошь
аԥаҭхь диржәырц, Шьаабан иԥшәмаԥҳәыс иаалгаз атәыҩа
ииашаны омак акәын, быжьбаҟа ҵәыца акуазар ҟаларын...
Назыр инеидыркын, аирыӡла аҩы нҭарҭәеит.
– Ҟоҳ, чоҳ... – рҳәеит избақәаз.
– Џьым, сара сышәҩызам, – иҳәан, мыцқьа-шьыцқьа
астол днахыҵит Расим Кыҿ-иԥа.
– Иҟаумҵан, иаҳзумун... – диҳәеит атолбошь.
Аха егьи иауиухуаз, ашьаԥа ашьҭахьҟа џьара дынкылыҩрит.
– Иаарга закәи, иаарга закәи, – иҳәан уи дынишьҭалеит
Ҟаламаҭгьы.
– Аԥшәма аҳәара ҟаиҵоит аԥаҭхь дуркырц... – даацәажәеит
аталбошь иахь Назыр.
– Аԥаҭхь?.. Изымбои... – даамашьцакит Қәыџьмахан, аха
нас сара сзырццакуазеи, дара иахырҳәаауа збап ааигәахәын,
иҽааирҭынчит.
– Аԥаҭхь ҳзыжәрым, џьушьҭ ожәшьта, – иҿы ааихԥхьеит
Сауеи Мышә-иԥагьы, – ҳзықәгәыӷуа иҳамаз Ҟаламаҭ иакәын,
убрыгь дгыланы дцеит...
Дааилашәеит Закан дахьгылаз, зқьаф ҟазҵахьаз
иашьа дынихәаԥшын, иҟазшьақәагьы ааигәамԥхеит, уи
дзазамазошәа, деицәкьысуа, ихы иқәыжьны дгылан, изжәуа
изымжәуа ҳәа уажәшьҭа аӡәгьы диздыруамызт.
– Агәараҭа уақәныҳәа, Қәыџьмахан... – инаидигалт уи
Назыр.
– Аԥаҭхь уара аҽадҳәыс иумжәуазар, уаҳа изжәуа уаҩы
дызбом ара... – иҳәан, Закан «џьа-ҳа-ҳа-ҳаҳәа иҽеиҵҳәаӡаны
дааччеит.
Ари ииҳәаз ажәа ихагәҭа иналҟьеит Назыр. Уаҳа дамк/-амышьҭӡакәа
иҟасҟасуа иикыз аԥаҭхь аҽыҩҳәа Закан
инеиҿеиҭәеит...
Егьи «ҩымп», иҳәан, деизҟьа ҵаҟа аишәа дынхәыҵаҳаит.
Назыр иԥаҭхь ахы ларха икны ахьышәҭҳәа ашьаԥа
дныҵҟьеит.
«Аит» рҳәеит, «уит», рҳәеит... Еилаҭыруа иааилалт,
ҳәҳәарахеит, ҟаарахеит...
Ишьҭалазшәа ҟарҵеит, уаҟа астол иахатәаз иашьцәа,
иблақәа ртапанчаны дрыжәлеит Қәыџьмахангьы. Аха
ирбодаз, егьи ишьамхы иҽаиргахьан. ..
Аиӷара нарыбжьалеит уинахыс, уаанӡагьы иҽеины
иҟамызт, аха… Ихьымӡӷыршьеит иҟалаз аишьцәа. Гәарабжьарак
аҿы дыкны дҳапҟоит ҳәа иалагеит, аха усгьы акгьы
рзыҟамҵеит. Иахьышәҭаху, ианышәҭаху сыхиоуп ҳәа ажәа
рзицҳаит, аха уаҳа умԥсуанда, ҽмырҳа ҟарҵеит, аха уи
еиҳагьы ишәарҭан...
Назыр иаҳзиуз ус сақәтәом, асуд дрысҭоит, дҭаскуеит ҳәа
дԥаԥашькны дгылт Қәыџьмахан... Аха Грышьа, уанаџьалбахт,
акәты ашьыга ашьапхыц иҵнахуеит ҳәа, иахьыҟалаз рҳәашт,
изыхҟьаз рҳәашт, иалахәыз рҳәашт, ҳарххо ҳрыманы
инықәлоит, ҳазҳдырӡәаанӡа иҳацрыҵӡом,
иабашәҭаху, –
иҳәан иаҟәихит. Аха уеизгьы, рымақарра аҵыхәа ԥҵәомызт...
«Уи мышкы зны џьара дахьсырхәып, дабацари...» – игәы
дкыдсылон Закан. Қәыџьмахангьы дмақаруан хазы.
Наҟ, шьҭахьҟа ҳанхьаҵып аҽазнык...
Назыр ихьшәангьы дышьҭамлеит уи ауха. Зны – иарӷьа
жәҩахыр днықәиеит, нас – иарма жәҩахыр, еиқәԥсан илақәа,
аха дзыцәомызт, ахәац еиԥш гәырҩак игәылалан дафон...
«Оох...»– иналҟьон уажәы-уажәы иқәыԥсычҳара.
Шықәсыкгьы ҵуамызт уи ԥҳәыс дааигеижьҭеи, иаҳа
ииашахоит – дизааргеижьҭеи. «Без мениа, мениа женили»
ҳәа ирҳәауа аурыс жәаԥҟа ӡәыр инаалозар, зегь раԥхьаӡагьы
изнаалауа Назыр иоуп...
Ивараҿыҵәҟьа иԥҳәыс дҭахәхәа дыцәоуп. Уи убас
лыцәа хаан, иҭынчын, азныказы дагьаалыҵашьыцит иара...
Амза ахышә иаакылыҷҷан лхаҿы инықәлашеит. Лыхцәы
лхагәҭаҿ еиҩшан, иԥыртны лыжәҩахырқәа ирықәыԥсан,
акрахмал иаганы, афҩы лаҳа-лаҳауа илшәын лхарԥ, ахыза
маҷк илаханы илықәын аҟынтә, наҟ-ааҟ икәыр-кәырӡа
иҩышьҭыҵуан «ҩ-ҵәахаҳак»... Ддырчыхәчыхәыр аҭахушәа,
ашәахәа разнышқәа лыхәда ҵҟәашаара иҵахәмаруан...
Назыр иблақәа ҭраа длыхәаԥшуан, даарыцҳаишьеит
зынгьы... Дкәаҩӡа дылхатәан акраамҭа, нас уаҳа дызмыцәаӡозшәа
аниба, иеиқәа ааишьаҵаны, икьаҿ наишәхарԥаны
дындәылҵит. Асоф даннықәхх, ажәжәаҳәа иџьыба дынҭалан,
аҭаҭын ааҭиган, ацигар-бӷьыц инылаҳәаны
амца наиркын,
знык аҟара днаҿыхеит. Ахәыз-хәызҳәагьы дааимҳәеит. Са
исчысхәым, самыхааит
аринахыс, иҳәан ирууааӡа ианиршә,
ижжаӡа агьежь ааҟанаҵан, аҳаскьынра
инылашәеит. Ихырсысуа
ацәыкәбар
леирҭа иҵагылаз аҽы днаҵаҟьеит. Ақьышә
дҭасызшәа
иааҵәин, ихыԥхыԥуа аанда шыҟаз аҿынанахеит.
Ажәҩанахь дҩаԥшын, шарԥы еҵәа мгылаӡацызт, ашара акрагуп
ааигәахәт, ахәыз-хәызҳәа дырҩегьых дааимҳәеит.
Ари заҳаз
иан, лыбжьы наиқәлыргеит, Назыр уоума, иҟалазеи, узгылазеи
ҳәа... Ԥыҭраамҭак адәаҿы даалеиҩеин, ҩаԥхьа иуадахь дааит,
иҽааилыхны данышьҭалоз Ница дааҳәцымыцит. «Угылазма,
мшәан?..» – дыниазҵааит лара. – «Быцә, быцә сыхаара.»
– иҳәан лыхгьы днагәӡшәа ааҟаиҵан, акаруаҭ аҵкар
ахықә иҽнықәикит. Игәышԥы инадкьыслаз лмышьхәылҵ
наҟ ԥшьшьала днахеит. Ихәыцра Шьарда лахь иниасит.
Иааигәалашәеит ԥҳәыс данааига, мчыбжьыкгьы аамҵыцкәа
лара лҿы даныҟаз ауха иалҳәаз:
«Сара сеиԥш уаҳа ак зықәӡам адунеи дықәымлац, кыр
сқәашьзар, убас иҟалозу?.. Схы-сыԥсы зларҵәаны бзиа
избоз, сцәа-сжьы здысҵаз, усыцәдырӡырц зырҭаххеи?.. Зны
сшьақәҟьо, аҽазны сшьақәҟьо... – убри мзызс иҟаҵаны, уаҳа
бзазарак аасмоуӡо... Исықәыӡбогьы рҿынархашт, зкалҭ ауаа
инарымҵакуа зцәа ԥҽны игәароу аӡә лҿынӡа снаганы...»
– деиҵақьы-еиҵақьуа аҵәыуара даналага, лӡамҩақәа,
ирхьыжжы илеиуаз лылаӷырӡқәа рыцқьо ллакҭа неимдаааимдо днагәӡын, дааигәыдирӷәӷәалеит...
«Ус бымҳәан, сбыкәыхшоуп... Бара быда блааԥшра сымам,
ибдыруеит...
«Ус уҳәоит, аха арахь?..»
«Дысзырџьом сара уи, абра бҿаԥхьа стәаны. Дызгаз абысҭа
ифеит ҳәа шырҳәауа еиԥш иҟоу дреиуоуп, ԥшра-сахьалагьы
иҟәнушьо лакәӡам, аха сара сзын акәмызт дзаҭахыз...»
«Угәы салнахны, бзиа субаҵәҟьауа сыҟазар, абас
ҟамларгьы ҟаларын…»
«Ԥсыҽрак сыхьит, сахҭныбымҟьан шьҭа уи... Бара аӡәк
боуп, бара... Уаҳа аӡәгьы... – ллымҳа ашьаҭа иқьышә адкылан
дхәыҭхәыҭуан иара.»
Краамҭа илакҭа дҭаԥшуа, лхы ижәҩахыр инықәҵа:
«мап, мап...» – лҳәон лара. Лнацәкьара хыцәқәақәа
ицәарԥшӡҭыԥқәа ирықәкуа иӡамҩа еимылдон, ашьҭахь
иқьышәқәа инырхьырсны дырҩегьых дгәыдылкылон...
«Сыԥсы, сыԥсынҵры!.. Исзыхгом, иудыруаз, ҳаицәхҟьаны
ҳаныҟала...»
«Мамоу, ус изалшарым... Ԥсыхәак ҟасҵоит, иаасараӡа,
иац дааганы иахьа слылҵыр, сыршьрым, аха иԥшӡам, мҩакы
аҭатәуп...»
«Сыздырам сыздырам… – уаҳа акгьы ахылымҳәааит
уа
усҟан.»
Иӡӷы лӡамҩа иадҵаны, иҳәон абарҭ ажәақәа:
«Сыблаҭиқәаҵәаа, сыхьҟәыршәа, сыԥсаҩҭкаара...»
Ԥхыӡ хаак далоушәа, урҭ ажәақәа дышьҭыхны дыргон,
лгәы аҭҳара-ҭҳара еисуан, уи иааигәара дахьыҟаз, разҟ
лымангьы илԥхьаӡон, урҭ реинасыԥхара ԥықәсыларада,
ԥырхагахарада ишьақәгылар. Иага умҳәан, ашәаӡыӡара
лыман, уи ҵаҵӷәыдангьы иҟамызт.
Убри ауха, Шьарда лыԥсы иахырзааны илымаз, иара ишҟа
ицәырлымгацыз маӡакгьы иалҳәеит, лцәа ахшара далашәаны
дшыҟоу, асаби дшизыԥшу...
Ҵабыргны, Назыр уи лҟазшьақәа злеибоз ала, агәра
изгомызт, акы далаҟазар ҟалап ҳәагьы агәаанагара иоухьан,
аха игәаӷьны изҳәомызт... Даараӡа деигәырӷьеит ажәабжь
иаҳаз, ишырҳәауа еиԥш, иаҟара ицнаҵеит. Аҭак ацынхәрас
уи дгәыдикылон, еиҭа дгәыдикылон... Ллымҳа ашьаҭаҿы
иқьышәқәа адкылан дхәыҭхәыҭуан: «сбыкәыхшандаз...»
Акраамҭа еицәажәон, аҵхгьы акыр иргеит. Уи иабжьалгеит
ажәытәтәи изанааҭахь дхынҳәырц, машьынак
ԥшааны
дақәтәарц. Иагьиалҳәеит убри аҿы ларгьы дицхраарц
шлылшоз...
Адырҩаҽны ашьыжь дгылан, ауҭраҿы маҷк аҟара аус иуит.
Мышкы уи аԥхьа абнаҿы илхны иааигаз ахақәа ҿыҟьҟьаны
инышьҭеиҵеит... Иашьеи иареи шьыжьхьа анырфа
ашьҭахь, ауҭра инҭалан, ахақәа адырсит, аҭаца ланхәеи
лареи апамидорҭра инҭалан, ихьыҩр-ԥыҩршәа иахьыҟаз
иҩышьҭырхын, ашашәақәа рыла аха¬қәа инрыдырҳәалеит...
Ианалга, Назыр иҽааиҭакны Агаҟа амҩа дықәлеит.
Дахьлеиз, иаразнак Шьарда диԥшааит, уи иагьиалҳәеит
амашьына ақәтәаразын аӡәы-ҩыџьа дышрацәажәаз,
амашьына арныҟәаразы ақәыршаҳаҭга бӷьыц шаҭаху, убри
адагьы аҭыԥ аԥшаара шуадаҩу.
– Уеизгьы-уеизгьы қәыршаҳаҭгак уџьыба иҭамзар
амуӡои сеидру? Амашьына сақәтәан, хар амамкәангьы
исырныҟәоитеи...
– Уи ада иауам. Назыр, акы укымкәан урыдыркылом.
Ҳцап
Бирам иҿы, иҳаиҳәауа ҳаҳап.
– Уи зыӡбахә бҳәауа дызусҭада?
– Ари ихаҭыԥаҿы иҟарҵаз... Уаҩԥс бзиацәак иоуп,
дҳацхраауеит...
Бирам ибзианы идикылт, дырзыӡырҩит, иагьреиҳәеит
ақалақь аҿы автоколонна ааигәа ишеиҿыркааз, аха дара
рнапаҵаҟа ишыҟам, ДОСААФ аҟны шакәу аҵара ахьеиҿкаау.
– Иахьакәызаалакгьы уцхыраара ҳақәгәыӷуеит, – лҳәеит
Шьарда лсумка лшьамхы иқәкны дахьтәаз.
– Ҳәарада, ҳәарада...
Бирам уи амашьына арныҟәара шилшоз анеиликаа,
уи еиҳагьы аҿа инаҭеит. Ателефон дизасны иеиҳәеит
ДОСААФ аиҳабы Нестор Аршьаниа, дагьиҳәеит инеиуа
аҷкәын ацхыраара ииҭарц дихылаԥшырац.
Убри ашьҭахь анбанқәа еицҵо арзаҳалгьы иирҩит…
Идәылҵны ианцоз, русқәа шеиқәшәо ала адырра ирҭарц
дрыҳәеит. Ашә аҿынӡагьы инаскьеигеит. Иахьнеиз,
аиҳабы
иқәшәеит. Ишидыруазгьы реиҳәеит. Арзаҳал
аарымхны
днахәаԥшын, арезолиуциагьы нақәиҩит.
Ихысга нацәа иԥынҵа агәы иақәкшәа, илакыҵа
ҭбаара ицәыҵԥшуаз иблақәа аразра рхыҳәҳәыла, Назыр
днаизҵааит:
– Ааба урылгахьоу?
– Аиеи...
– ...Иацуҵоит ақәыршаҳаҭга.
– Уаҳа краҭахума? – дҵааит Шьарда.
– Ипатреҭқәа 4, ихәыҷны... Дахьынхо, игәабзиара уҳәа
ртәы зҳәауагьы... Абарҭқәа роуп...
– Еилкаауп. Амашьына арныҟәашьа идыруеит, –
инигәалалыршәеит Шьарда.
– Ибзиами нас... Апрактика аҿынтә ихы дақәиҭыртәуеит,
арныҟәашьа идыруазар.
– Уи сара схала исҵап... – дыԥхашьаԥхаҵо даацәажәеит
Назыр.
– Ҳм... Уажәтәи агәыԥ иҳадаҳкыло аҿы уахьӡом ожәшьҭа,
аха даҽа хымыз раамышьҭахь анабор ҿыц ҟаҳҵоит, убысҟан
уҭалап уаргьы.
– Аекзаменқәа ҭитәызар акәхап.
– Ҳәарада... Аха уи араҟа мызкы аҟара шыбжьоу
уаадгылар, рнапы ианысҵоит, акы наудырба-ааудырбап.
– Адокументқәа анбалаҵатәу? – дҵааит Шьарда.
– Ианшәырхиалакгьы. Издызкылогьы Мазламаниан
Карапет иоуп, дбымдыруеи? Зиа иҿы аус иуан ԥыхьашәа зны.
– Дызбасзымдыруеи... Зынӡа иааигәаны...
– Уаҳа зҭахым уаҩԥсуп, ари арзаҳалгьы иара издәықәсҵоит.
Ԥыҭрак ашьҭахь даахәыцын инациҵеит: – Шәҭахызар,
егьырҭ адокументқәа аншәырмазеилак еидкыланы
иаажәга,
аамҭа шәымоуп макьана усгьы.
– Азамана, – днақәшаҳаҭхеит ларгьы.
Убри ашьҭахь, дук хара имгакәа иаҭахыз ашәҟәқәа
зегьы еиқәыршәаны, арзаҳал нацҵаны инаганы аҩыза
Мазламаниан иҿы иаанрыжьит. Ишеибырҳәаз еиԥш,
аҿҳәара анааи, арҵаҩы иҿы аԥхьара далагеит, мчыбжьык
ахь ҩынтә дныҟәон, уи иагьизхеит апрограмма
ахысразы.
Аԥышәарақәа ианрылга, хымшгьы аамҵыцкәа, иарҳәеит
автоколоннахь ирыдыркылоз аҷкәынцәа рсиа иаргьы
дшарбоу. Акурсқәа дырхысит, иахьиасызгьы имбеит уи аамҭа.
Х-маҭәарк ирҭиуаз рахьтә, ҩба рзы ԥшьбақәа иоуит,
егьи – «Арныҟәара аԥҟара» азы хԥа. Астажировка усгьы
дахысӡомызт, аԥышәа имаз азхоны ирыԥхьаӡеит. Амашьына
арныҟәаразы ақәыршаҳаҭга анылих, аусура дашьҭалеит, уи
аԥшаарагьы аумариахыз... Цақәа илдыруаз аӡәы ибзоурала
аргылаҩцәа рыԥсшьарҭа иатәыз
машьынак дақәтәеит, аха
иаарласны дымцар амуит, уи ахьыбжьысхьаз иахҟьаны.
Убри ашьҭахь, аамҭала аусура далагеит аҩтәы зауад аҿы,
аха ажьдкылара асезон анынҵәа, убрагьы иаанижьит.
Хәылбыҽхак, Шьарда лҿы дааит игәалаҟара бжьысны,
дықәԥақәсуашәа дахьықәхаз акәын еиҳаракгьы изхымгоз.
Шьарда илеиҳәеит, аамҭала акәзаргьы, аҩны даанҿасны,
аколнхараҿы аус иурц шиҭаху, акарпыжә шылаиҵауа,
ауҭраҭых ҟаиҵарц игәы ишҭоу... Ари лара митәык илгәамԥхеит,
аха уаҳа ԥсыхәа ыҟамызт дақәшаҳаҭхеит аҵыхәтәан.
– Бара хшыҩзышьҭрада бынсыжьуам зегь акоуп...
Амалахазгьы бгәы иаанамган…
– Уара ус уҳәоит, аха иҟалаша иалудыраауазеи?.. –
иааигәара днатәан, ижәҩахыр лнапы нықәылкит.
Дааигәыдикылан, лӡамҩа днагәӡит. Краамҭа аӡәгьы
ҿиҭуамызт.
– Уҭраҭыхс адгьыл ианаало иҟоузеи шәара шәҿы? –
дҵааит зныкыршәа Шьарда.
– Апомидор анаша, аҷыркәа...
– Аҷыркәа ба?
– Аиеи... иацызго иҟоузеи ирҵәны…
– Уақәшәан иузыҟаҵар ицәгьоу џьушьома... Акарпыжә
бзиахо?
– Ҳәарада. Ҵыԥх 700 мааҭ ҳханаршәалеит. Ҽнакгьы
садгыламызт, ахәаахәҭратә организациақәа ираҳҭон
инеидкыланы.
– Шәхала ишәҭиуазар, еиҳагьы шәханаршәалозар
акәыхарын.
– Ииашоуп, аха архха-рышьра митәык саманшәалам,
сеиҵбы иакәзаргьы, аҩны аҽага икызар еиҳа еиӷьишьоит
акы ҭитәуп ҳәа иауҳәар аҵкыс. ..
– Ҵабаргну?
– Аиеи, мшәан. Зны мҵәышәк азна акаҷыҷ шкәакәа
иманы абазараҿы дцан, дшадгылаз аӡә даакылсын, –
ишеизаку изгоит, шаҟа уҭахузеи, иҳәан, дидԥсыланы дикит.
Сашьа днахәыцын, иааиҿашәаз – жәа-маатқ, иҳәеит. Аахәаҩ,
инхаз ушьҭан иаазгоит ҳәа, хә-мааҭк наиҭаны, амҵәышә
неигәыдкыланы иманы дцеит, аха уаҳа дауаахуаз... Дизыԥшны
дышгылаз игәы анԥҵәа, ихәмааҭк импыҵарҟәыҟәны аҩныҟа
дықәланы дааит, Дамаҟьараа реиха ахьҭаҳаз реигәышәгьы
ҭаҳаит ҳәа, имҵәышә бзиахәгьы ныбжьаирӡит.
– Уара, уи дыхәаахәҭыҩ бзиазаап, – акыркырҳәа дааччеит
Шьарда.
Рҽага-ҿы еизыхәхәақәа аҷыгә-ҷыгәҳәа ишьҭакшо,
шьыжьаахыс арашәара иаҿын урҭ. Иаӷа-ҿаӷашәа ана-ара
азҳауан аҳаскьын, анышә иалахаз аҭырас қыцәқәа, амыӷқәа
уҳәа, аҽага ҵар ианаҿашәалак, иҵҟааны наҟ инкаиршәуан,
аӡы рылжжуа рдацқәа хыҵәҵәа-ԥыҵәҵәашәа иахьынхозгьы
убарын. Уажәы ҩынтәын идрашәоижьҭеи, акарпыжә
ахьалаҳазгьы, аракәақәа аурышьҭхьан, ашәҭра иаҿын. Урҭгьы
аҽага қьышә еизыхәхәа (уи аерман ҽага ҳәагьы иашьҭан)
иналак-аалакуа иркәакәон, аҳаскьын ахьаҵаз ихыҵәҵәа
иахысуан, ацәхәда ахьамаз аҽага ақьышә алада анышә
иҵарԥаны адац-ԥашә иаркны иҵырхуан.
Ахәырд-хәырдҳәа аҽагақәа анышә ататара иалалан
инеиуан, еиԥшымызт ԥшшәахәала зехьынџьара, џьара
еиқәаҵәан, џьара иаԥшьын, ҵыԥх иахьхыртыз еилыҩҩы
аагара мариан, наџьнатә аахыс рхы иадырхәоз зынӡа ҽакын,
уа еиҳа имчын, аԥштәы ахыгга иҟан.
«Адгьыл... Ҳабацәа, урҭ рабацәа рыдгьыл, рыԥхӡаша
зықәҭәахьоу... Иҟам ҵлашьапык урҭ ршьа ахькамҭәац,
рыбаҩқәа ахьамадам. Аԥсҭазаара ыҟазарц азы, абызшәа
аԥсы ҭазарц азы, шаҟантә игылахьазиз, шаҟаҩгьы рхы
ақәрҵахьадаз?.. Ҳабацәа дауаԥшьқәа рыбла ҷыц еиԥш
ирыхьчон, еиқәырханы аранӡа иааргеит. Иахьа иҟоу, зыдгьыл
иқәаарыхуа, зызҳауа, урҭ ргәалашәара аҿаԥхьа ирыԥхықәу
акзаҵәык ауп: уи амырӡра, аихаҳара, арҿиара. Ақьабз,
аҵас бзиа иатәу – еихаҳатәуп, инагӡатәуп. Еиҳаби еиҵби
еилаҩашьаны, аӡәи-аӡәи хьибажәжәаауа, ауаҩра, анамыс
ырӡны уаӷоу ибааит Аԥсны».
Иҽага ахәы иҵаргыланы дышгылаз, ихәыцра даалҵын,
инышьҭишьит.
Инаҩсан ирашәоз Баџьгәыр иҽага аҿы нықәҳәа-аақәҳәошәа дҩеиуан...
– Маԥариа ҟаумҵан, нан, – лыбжьы наиқәлыргеит уи
Қына.
– Назыр иоуп, аӡәыр маԥариа ҟаиҵозар иҟазҵо, сара
исыдыббалазеишь?
– Ух, афы усааит, аиеи...
– Мамоу, бзиа удкылоуп, ункахәыцуа аӷьара ухуп,
иухәыцуа аллаҳ итәуп...
Убри аамҭазы, Назыр машәыршәа ҭаҭын шьапык
ааиҵкәеит, егьи илаԥш нақәшәеит иаразнакы.
– Умбои, иҟоуҵаз?..
– Акымзаракгьы ахьуам, – ахыцәқәа аалыҳәхәауа анышә
ҟәымшәышәра надиҳәҳәалеит.
Амаҭа иркыз анҩарга, хыхь ажра ахьалдаз ахықәаҿ
иаатәеит, иацы иахьыдрашәаз аҳаскьын ихԥсалаз аканӡара
иаҿын. Иҵыкка данлыҵаԥш, игәы иаахәан ҿааиҭит:
– Ауаҩы иџьа аҟара дзыргәырӷьо даҽакы ыҟаӡам,
угәы иахәоит, аф асааит, укымҭа еиҿкааны ианубалак.
Иахьынӡарашәамыз сгәы снархьуан...
– Убри ауми исҳәауа зысҳәауа… Зегьы аамҭакы-аамҭакы
рымоуп, – лҽага кьаблыџь илкыз ала лаԥхьа ҭаҭын шьапык
ааҵылрыцқьаан, анышә надлыҳәҳәалеит. – Абри даҽа
мчыбжьык уажә аԥхьа ирашәазар, еиҳагьы еиӷьхон...
– Уажәгьы ихьшәаӡам, – иналаҭеикит Баџьгәыр.
– Аиеи, ихьшәаӡам ҳәа шәнаскьаны шәахәаԥшла, – нырцәҟа
адгьыл ишьҭаз ахь лылаԥш налыршәын, – дгьыл мазарак
уаҩы имыхәаӡо ус баша ишьҭами, шәырк, ма ӡахәак аҭазар...
– Уи акәым, ҳара ҳтәы ҳзыҟаҵахуамеи, – игәамԥхеит уи
Баџьгәыр.
– Сара изхысҳәаауа зынӡа даҽакуп.
– Сан илҳәауа иашоуп, ани башамаша дгьылума... – иан
дынлыдгылеит Назыр.
– Зымч ақәхода, иабаҟоу анапы? – дхәыцуашәа дааҭгылеит
Баџьгәыр.
– Анапы?.. – Алакә сҳәоит ҳәа уаҿуп... Уара, сара... – наиаҭаикит
Назыр... азин сырҭар абаҳча ҟасҵон, ашәыр асҭон.
– Уара зны ара иҳаҵаку цқьа еиҿкааи... Аколхоз дгьылқәа
иагьаџьара ишьҭоуп, – днеиҿаххит иашьа.
– Иҳаҵаку шьҭыхны аӡәгьы игаӡом... Ани... – Уи
заҳҭахузеи?
–Арҭ аус рзадулом, рымч ақәхом ҳәа шьоук ықәхо
иқәымлашеи, – лажәа ныбжьалгалеит Қына. – Ас иузырбода?..
Иагьуазҵаауам...
– Аиеиҵәҟьа, ҵыԥх Қәыџьмахан аҭаҭын ҟаҳҵоит ҳәа
шьоук кылԥшааны иааганы Ӡырха илықәиҵан, ишыҟарҵаз
шәымбои... – Баџьгәыр иҽага аҿы инацәхыԥ аҿшьуа
иаагәеиҭан, ишьамхы инықәкшәа ақлыб аҿшьуа ахра
дналагеит.
– Уҽыргаӡаны узцәажәо сара исзеилкаауам... Ииашоуп,
урҭ ахахәара рылоуп, аха аҭаҭын ада зегьы ҟарҵеит.
Меигӡарахда ашәҭ рааӡоит, ирыманы Урыстәылаҟа амҩа
иқәуп, аспекулиациа иаҿуп.
– Иаргьы ҟәрышьқәак ирҭозар акәхап, – лажәа наԥылшьт
ан.
– Нас, ишԥа... – дназыразхеит Назыр.
– Аҭаҭын шԥаҟарымҵои, иумбаӡаци?..
– Алахьԥыракыга... иужьода уажәы?..
Ҟеҳ, иаԥсам... – иажәа ҽаџьара иниеигеит. – Исгәалашәоит,
Нырцә Хьыц акалҭ ашәыр анамаз, ашьҭахь ишааиуаз
илахыӡаа ицеит, убрыгь хшыҩзышьҭра арымҭеит. Абҳәа
еиқәаҵәа, атама, ашьақар ҵәақәа уҳәа, иҟамыз ҳәа
крыҟазма...
– Уаб иџьабаагьы адын уи, ҿыц ианхыртуаз инаркны... –
даацәажәеит ан, – ахашәалагьы рнаҭо аҿаанахеит...
– Хьыц ихәы ҳәа зыӡбахә рымаз нырцә-аарцә, инеидкыланы
иугозар, 10-15 гектар аҵакын... Ҿыц ихкааны еиҩша-еиҩшаны, ибаҳчараны илаԥш иааҵашәеит Назыр... Уи ихәыцра
уаҩ имч зқәымхо хәыцрамызт, ииашаны, уи напы адкылазар,
ишыҟало акәын игәы иҭаз иҭахәхәа… Хыхь инаркны аҭаҳара
аҿынӡа азганк ауразоуроу абҳәа еиқәаҵәа еиҭаҳахуп, далсны
длеиуашәа игәы иааинаҭеит. Амахәқәа ашәыр рықәуп иҿассы,
иҟәазӡа, аҟалара ашҟа ахы архахьеит. Анаҩсан, Мрагыларахь
ала тамарҭаны инашьҭыхуп, уи аҵаҟа – аҵәаҭра... Ахәы
иқәданы инагоу амҩа абаҳчара ахы иаларсуп... Иҟоуп
амашьына аҵаргыларҭа,
атара ашьҭаҵарҭагьы ахьаанахәо
ибоит уажәы. Амҩахәасҭақәа алда-алданы инагоуп, амардуан
кьаҿқәа кыдыргыланы аҭаара иаҿуп, ана-ара еиқәҿырҭуеит,
ахьхьа-аџьџьа рымшха.
Иан лахь днаԥшит уи азын игәҭахәыцрақәа леиҳәарц.
– Абҳәа еиқәаҵәеи атамеи анаалоит, ианымаалозар
иҟарҵарымызт ҳабацәа...
– Анхара зхы азцоз абзиахәқәа ҳамамзи, – дцәажәон
Қына лыҷкәынцәа дырзыԥшны, – аус рыҵаԥҽуан, ирылшоз
рацәан... Аха ишааиуаз, урҭ нахыӡааны ицеит, аӡәы аамҭа
дагеит, егьи –арра. Ашьҭахь иахагылаз зегьы крыфацәан. ..
– Ашьақәыргылара ауеит... – иҽага наиҵаргәашәа
дааҭгылт Назыр.
– Изамуазеи, зҽазызкуада акәымзар.
– Исадраӡар, сара сҽазыскуан...
– Ушазхәыцуа сыздыруам, аха уи имариоу усым…
– Хара угыланы алацәажәара мариоуп, ҳәарада... –
иажәа налеиҵеит Баџьгәыргьы.
– Алҵшәа аиурц азоуп саргьы сзалацәажәо, мамзар
изысҭахузеи?
Убри аамҭазы, ахҵысҭа иаахыҵны дара рахь рҿаархеит
Грышьеи агрономи...
Грышьа краамҭа аҭаҭынрҭа дхыԥшылон, игәы ишахәоз
ихаҿы ианыԥшуан, акарпыжә ахьылазгьы акгьы ахимҳәааит.
– Хар шәымаӡам, акыр иаашьақәышәцалеит, –
даацәажәеит иара. – Акырпыжәгьы бзиахеитеи!
– Нан, ишԥаҟаҳҵари, иргәамԥхаргьы ас акы ааҟауҵароуп,
анс акы ныҟауҵароуп...
– Уи акгьы амаӡам, икәакәԥшуа иашьҭалода?..
Ак сымҳәар ҟалом иҳәарашәа даацәажәеит агрономгьы:
– Мчыбжьык ашьҭахь адиԥ аҵухыртә иҟалоит...
Уажәраанӡагьы ирашәазар акәын... – иџьымшь хышқәа
ибла ацәа иакәҵашәа, иқьышә ҵаӷақәа еихарԥсны иикыз
мчыла иаартуа, ацәажәара даҿын агроном. – Амала асорт
шәацклаԥшроуп, шьоукы-шьоукы еилагәаны иҿырхуеит, уи
зынӡа иҟалаӡом, ишрыдыркылақәо шәымдыруеи, иаадырхынҳәуеит
ауп иаразнакы... Арҵәыга аҭаххару?
– Ужәроуп, сеидру?.. – инаиаҭеикит Назыр.
– Аужәра ихутыз аҿы акырпыжә ҟауҵеит, аҭаҭын – ажәытә
ҭыԥаҿы. Насгьы урҭ реилажьра аҭахымызт...
– Иҟаларызеи, уеизгьы-уеизгьы...
– Агроԥҟара уқәныҟәозар...
– Агроԥҟара агроԥҟароуп, аха уи анаҩсгьы ак ыҟоуп, –
иҳәеит Баџьгәыр, иаҳаз изымчҳазт.
– Уи уара утәала.
– Амала иара бзиахеит, иужәрамзи… – иаарыдирҽхәалахт
дырҩегьых Грышьа.
– Акы алымԥсааит, инкаҳԥсаз зегь гәылпыжны иааит, –
даацәажәеит Назыр.
– Шәҭаҭын арашәара ихыԥаны иҟан, изааӡарызеи,
иахьҵышлаахьоу аҭыԥқәагьы уԥылоит, – иқьышә ҵаӷақәа
дырҩегьых иааихԥхьан, – акырпыжә?..
– Нан, уи уцо-уаауа угәы изыҵахаз сыздыруам... –
лгәалсра аалылыжжит Қына.
– Ужәрак рыԥсы нақәҵаны ихыртит, кырпыжә хәыҷык
ҟарҵазар атәыла бгама, сеидру?..
– Ииашоуп, аха... – иблақәа еишьҭарԥшшәа дналзыԥшит
иара. Ииҳәарц ииҭахыз днаԥыҩлан аҭак налиҭеит ан.
– Рџьабаагьы убысҟак ирацәоуп, нан, уи уаҩ дахәаԥшыр
ами?!
– Даара ԥырхага дук анаҭоны избом, сыздырам уара
изугәамԥхаз?
– Аха усгьы арахь иаларымкыр акәын... – даҿын иара
итәы, – агрономиа аԥҟара излаҳәауа ала. ..
– Ушаҟәыҵра удин аныс, агроԥҟарақәа зегьы
ҳрықәныҟәозар иҵегьгьы ҳаиӷьзаарын…
– Сгәаанагара сҳәеит, мамзаргьы сара сырԥырхагахараны
сыҟоума, лҵшәа бзиа анцәа ишәиҭааит, – иџьымшьқәа
рыхқәа неидыџьгәалашәа, ихы иарӷьа жәҩахыр
инықәиҵеит.
– Кырпыжәк ҟаҳҵазар, ҳаркьаҭауа ҳаҟам, азеиԥш усаҿы
уи ҳусура ԥнакуам, аҭаҭынгьы митәык иаԥырхаганы
збом, –
иқьышә ачча ықәхх – дцәажәон Назыр. – Абра шәааиаанӡа
ҳазлацәажәоз жәдыруоу?.. Нахьхьи, ҳазҿыԥшуа амардара,
Хьыц ҳәа изышьҭоу, иагьмаҷӡам, ашәыр аҭазар шаҟа
ибзиааз...
– Ԥыхьа зынгьы ибаҳчарамзи, иахыӡааит акәымзар... –
иааимданы даацәажәеит Грышьа. – Ҳаргьы планқәак ҳамоуп,
ҳаицәажәап ушьҭан...
– Абаҳча моу, ҳҭаҭыни ҳџьықәреи хәыҷи шәзыҟаҵахуамеи...
– даацәажәеит агроном.
– Убри ами ҳазмырбзазо, хашәала ҳазҭо акгьы ҳаҿӡам,
– иажәа ныбжьеигалеит Грышьа, – ҳцитрустә плантациақәа
гәыгәҭажьны иҳамоуп, – закә малу иԥхасҭахо ара изҳәатәузеи...
Назыр ииҳәаз узыгәҭасуа зҵаарам...
– Хәҩык раҟара ауаа сырҭар, сара иҟасҵон уи абаҳча.
– Аԥхьан ишысҳәаз еиԥш, ҳаицәажәап, абаҳчааӡаҩцәа
рызвеногьы еиҿукаар ауеит.
– Сашьеи сареи ҳаӡәыкны ҳадгылоит... – иҳәеит Назыр.
– Сара шәсыламкьысын. .. – инарҿаирхьт Баџьгәыр.
– Уара сара ҳәа акәым, аус шыҟоу Баџьгәыр... Анхамҩатә
зҵаарақәа шьҭыхлатәуп, иагьыӡбалатәуп... – иҳәеиг Грышьа,
ацарагьы иҽыназикит.
– Аҩныҟа ҳнеип, ҳаргьы акырҳамфацт... – инарыдылҵеит
Қына.
– Мамоу, ҳаццакуеит. Ҭысраҟәанӡа ҳнабжьысроуп, ус
хәыҷык ҳамоуп убра... – нас даахьаҳәны дынразҵааит: –
Шәшаҿу шәалгозар акәхап...
– Амра ҩхалаанӡа ауп акәымзар, аҭәагшоураха...
– Убрыгь ауиашахым, акарпыжә шьаҭақәагьы ирԥырхагами...
– иқьышә ҵаӷақәа еихырԥхьо даацәажәеит агроном.
– Абзиараз, шәгәырӷьааит...
Грышьеи иареи еицны аҭаҭынрҭа ааныжьны, абаҳча
иҵганы игаз амҩахәасҭа инангылеит...
Аҵыхәаҿы илеин, ҽа маҭак аанкыланы инықәгылан,
ирашәо рҿыҩархеит. «Аҷах-аҷах» ҳәа аҽагақәа рыбжьы гон.
Зныкыршәа ан даацәажәеит:
– Грышьа креилызкаауа аӡә иоуп уҳәартә дыҟоуп, аха
егьи?.. Илаԥшықәиҵеит ҳкарпыжә, иҟалашагьы аллаҳ итәуп.
– Уажә нахьхьи дахьнеиуа иеиҳәоит... – иҽага аҿы
аҭаҭын шьапқәа ирыҵаргьежьуа дцәажәон Баџьгәыр... – уаҩ
иҟаимҵац ак ҟаҳҵазшәа.
– Иеиҳәааит аҭахызар... – иажәа нақәиҵеит уи Назыр.
– Амала «Шәгәырӷьааит» ҳәа аҵыхәтәан ииҳәаз ауп
исзеилымкааз. Аԥсшәа здыруашәа сыҟоуп, аха уи ииҳәаз
ҽакала сахәаԥшуеит... Бара бышкола цәгьам ҳәа сгәы
иаанагоит, «угәырӷьааит» аиҳа «умгәырӷьааит» рҳәоит... Са
сҩашьом ҳәа сгәы иаанагоит.
– Усҵәҟьа убахьоу, нан?..
– Уи сара дыздыруеит, иӡбахә сабымҳәан арахь. ..
Убри аамҭазы, Ница лыбжьы геит: «Мама, арахь шәааи,
шәхәы мазеиуп, акрышәфап...»
Рҽагақәа уа инхыԥсаланы, аҵыруа иҭаланы аҩныҟа
рҿыҩархеит.
Хәылԥазык Қәыџьмахан аревизиатә комиссиа ачлен
Шьаабани абригадир Хизани аашьҭыхны аҭаҭынрҭақәа
дрылсны игәеиҭеит, З -тәи абригадаҿы. Аҭаҭын казармақәа
инрыҵсит, ишазхиоу еиликаарц дашьҭан, зехьынџьара
аколнхара ахантәаҩы «кыр иаԥсаз» адҵақәа риҭон, иара
иҳәашьала «ахаа», «аша» зҭахыз еилыхны иман. Шьоукы иага
бзиа ҟарҵаргьы, иаадырижьҭеи «аша» акәын иара иҟынтә
ҳамҭас ироуаз, уи акатегориа иаҵанакуа ауаа еиҳарак агаҿа
акалҭ иамаз ракәын, урҭ бзиа ибацәомызт, иареи дареи
ацгәы еиқәаҵәа рыбжьысны иҟан... Уи акәым, аправление
аҿыҵәҟьа аӡәы-ҩыџьа ракәын урҭ рахьтә иалаз, дара урҭгьы
ицзырӷзуаз
ҳәа ииԥхьаӡоз...
«Урҭ узааигәоутәыр, иуиуршьцылар ҟалом, хара иргыланы
иумазароуп, мамзар иухьынззало иалагоит,
ухы иқәтәоит,
ишнеи-шнеиуа ҭыԥда-ҭышәда унрыжьуеит...
Иаараӡар, ақыҭа
ҳаиуамкәа, ақалақь ҳаиуамкәа,
ҳхылдаӡылданы ҳҟарҵоит –
«абазаруаа». – Урҭ илықәҵа-ҩықәҵа данрыхцәажәоз, абри
ажәала ихиркәшон. Уи зиҳәоз акыҟан, агаҿа инхо зегьы
бжьысқәоуп, рыҷкәынцәа аԥсшьарҭақәа рышә инылаҳауа
идәықәуп, дара ракәзар, рус кажьны, рыҭитәқәа рыманы
абазар аҿы игылоуп ҳәа дахәаԥшуан. Уи агәаанагара
ҵаҵӷәык амамкәагьы иҟамызт, аӡәы-ҩыџьа ракәыхарын
зхы ахызгоз, зҽыбжьызхуаз, аҳабла зегьы еиҿкаамкәаны,
еиқәымшәамкәаны ҟалашьас иамазиз?.. Аха иара – иугугьы-исыгугьы зхарасҵара дызбандаз ҳәа ддәықәын...
Ихабыхацо иааибаз иаразнак дхәылаишьуан, убас
иҿашәақәаз дреиуан Назыргьы. Ааҵәа азна ахьы наганы
ашә илаиргыларгьы, «уацуп» иҭоу, шәаламкьысын иҳәон... Ма
урҭ иахьеи-уахеи идгыламзи, аус ззеилаз аимак-аиҿакгьы
роуан, аха дызхирҟьозыз Рашь? Иугәалашәоит ҳаҭыр зқәу
аԥхьаҩ, Ардон Ҭрашьбеи иареи аимак анроу, ианеиҿагыла,
ихы шымҩаԥигоз... Ҵарак дҭашәа дыҟоуп, акы иҷышәқәоит,
аха «аҟәыдоуп» илҵуа, иҳәон ишьашәалаз ауаа данрықәшәо.
Абасала, иижәшаз аӡыхь зхы ыҵнамхыцыз ауаҩ қәыԥш
иаԥхьаҟатәи «иԥеиԥшхәмҩа» азԥиҵәахьан... Ҽашьоукы, урҭ
ахазынақәа,
дасу илаҭабаа дилаҭыџьџьоуп ҳәа шырҳәауа
еиԥш, «ахаа» ацәымҳа еиԥш инарҿакуа, ирҿихырцгьы
игәы иҭаӡамызт. Урҭгьы зынӡа дырҿынҵәаауаҵәҟьагьы
дыҟаӡамызт, аха иага умҳәан, иаҳа ишьашәаланы иԥхьаӡон,
излеилахәқәаз ыҟан, еиҿырхасырҭан.
Ауа-аҭахы, ажьра-цәара иаҵанакуаз уҳәа еиҳамзар
еиҵамызт урҭ рхыԥхьаӡараҿы. Анхамҩа изҭыгар, абзырӡы
рҳәауа иҟалар, иԥсы шҭаз ибаҟа дыргылап ҳәа дақәгәыӷуан...
Егьырҭ, иара иҳәашьала, «саҳәҭырраа» ракәын, днаԥхьаны
ихәы аныҟарҵалак, рҩы ирҽхәон, рӡы ирҽхәон, рашҭа
иҭагылоу аҵлагьы иахиҳәааша иԥшаауан,
ирҽхәон рбыргцәа,
аха изуҭахызиз, пату иқәҵаны, деикәаҳәа-еикәаԥса ашҭа
данынҭрыжьлак, ипластинка аарҳәны инаҿеиҵон: «Аҟәыд
рҿатата», «раҳәызбаҭрақәа хьаԥи-хьаԥиӡа ирҟәынҵаны...»,
«амаџьар ахаҭыԥан аҭыԥқәа рххо изку», «алахьшәышәқәа»,
«ахәылакқәа» уҳәа иарбан цәаԥҽыга ажәас иҟаз ихы
иаимырхәоз?..
Аҵыхәтәаны иаахиркәшон, ааи ихы-иԥсы изалымхуаз
иажәа «шьахә,» «абазаруаа» ала.
Уи ажәа еиҳа рҟазшьа аанарԥшуеит ҳәа иԥхьаӡозар
акәыхарын, аха даргьы уи азын иаҭәаршьеит аҳамҭа бзиа:
«Ахәаџа уаҩы».
Абас иара иҿынӡа аус зуаз цәыххаақәаки, иара ишьашәалоу
аӡәы-ҩыџьеи ирыбзоураны анхаҩыжәлар рнапы
«еикәырша» иныҟәибагон, «еилашьшьы» инхон.
Қәыџьмахан иҩызцәа ицны уажә дахьцозгьы «аша»
иаҵанакуаз рышҟа иргыланы иман. Ҵаҟа абаҳча иҵсны
ишааиуаз, аҭаҭынрҭа инҭагылт. Акалҭахь еиҳа еиӷьын,
агылашьа ала иубон ибзианы ишыҟаз, ахахьы иҵшлаан,
еиҳаракгьы адиԥ ахьаҵхымыз...
Аҭаҭынрҭа иагуп узҳәомызт ҵабыргны, ааигәоуп ирашәаны
ианахысыз, иҵыкка, инҭаԥшлак игәы иаахәо иҟан.
Қәыџьмахан илаԥш иааҵашәеит аҭаҭын шьаҭақәа
ирыҵаз аракәа, иналак-аалакны, иҿыҟә-ҿыҟәӡа акарпыжә
хәыҷқәагьы рҿалахьан. Ихаҿы есааира имашьцакуа
иалагеит, агәҭахьы данынаскьа, инапқәа иӡара инҭарсны
дааҭгылеит:
– Абри акәын уажә сара исыгыз... Аҭаҭын акарпыжә
аҵаҵаны, ҳазқәыӡуа аус...– уажәада аӡбахә имаҳаӡацшәа,
иҿыцны ицәырҵыз акакәушәа акәын уи дышцәажәоз,
илакыҵақәа ҵшәааны, ила ажьаӡа хтатала, иқьышә хьынҭала
азганк ҵыс-ҵысуан:
– Шәабаҟаз, уара, шәыблақәа хҵәоума? Егьрымбаӡои,
мамзаргьы аколнхацәа рахь аныҟәара шәаҟәыҵу?!.
– Ҳашԥамныҟәо, Қәыџьмахан ухаҵкы, аха иамоузеи
сҳәеит…– иҽхьырҵәыжшәа дынихәаԥшит Хьизан.
– Иҳамҳәахьеи, ирдыруеит, амала ишырдыруа иагрыжьуеит
акәымзар... – амца неиҵихит Шьаабангьы.
Дышнеиуаз, аракәа ишьапы наҿашәан, дкаҳарц аҷык
ааигхеит, дтәарҿаҿны «абри ауп иуқәнагоу» иҳәан,
шьапԥыкәла днасын шьаҭак ныҵижәеит.
– Иабаҟоу аԥшәмацәа? Қына, оо, Қына!.. – дҟааит
иара. Еихьшәшәа-еиԥышәшәа аҳәса аадәылҵын, ибӷьаауа
рҿаархеит.
Қына агәашә днылсны лҿанаалха дҵааит:
– Иҟалазеи, мшәан?
– Иҟалазеи егьиз ҳәа акәым... Акарпыжә усҟак шәаҿынҵәаауа
шәыҟазар, иҟашәҵандаз лахьхьи, Қдыжә
иқәаҵараҿы...
– Иҟаҳҵазеи цәгьарас? – Қына ллаба аалыҵшьуа арахь
дааскьон, уи длышьҭан лҭацагьы...
– Ауаҩы дышәшьит сымҳәаӡеит, аха ари иашам.
Аус нырхага... Насгьы, аколхоз дгьылаҿы?.. Аҭаҭынрҭа
иалеиҭашәҳаз наҟ иҵхны икашәыжьроуп...
– Ҳџьабаа зду!. . Аҷкәынцәа рцәа рхыхны иҟарҵаз?..
– Шәара ишәзымгәаӷьуазар, ҳара ҳшәыцхраауеит... – ихы
лаирҟәын, иааигәа иҟаз аракәа ааидкылан ажәырқьҳәа
дҩахан, иааҵижәеит, адацқәа анышә ирыдчаԥалаз ҿыпны
аӷьара инхиԥсалт. Егьырҭгьы уажәы-уажәы рхы ларҟәуа
акарпыжәқәа рдац инаркны иҵхуа рҿынархеит...
– Ус ҳзыжәымун, Қәыџьмахан... – дҟьеит лыбжьы
ныхҵаны Қына...
– Ари закә хлымӡаахроузеи? – илзымычҳаит Ницагьы.
Иӷьаҵәыӷьаҵәуо аԥшәмацәа шрыдгылаз, аҭаҭынрҭа
иааланакыз акарпыжә шьаҭақәа ыҵжәаны инкарыжьит.
– Аҷкәынцәа аҩны иҟаӡами? – дҵааит Қәыџьмахан.
– Иахьыҟам анцәа иџьшьоуп...
– Мамзар, сара иԥсыша...
– Ааи, ааи...
– Иҟоу бдыруама, Қына, – иажәа ныбжьеигалт Шьаабан,–
азеиԥш ус азын ауп, мамзар...
– Азеиԥш ус ҳәа шәа шәызҿу, ажәҩан аҿынтә иалыҩрны
икаҳама?.. Ауаа рзын акәымзи изаҿыз. ..
– «Ауаа рзын?..» Ахшыҩ ҳабмырҵан Қына, ҳара иаадыруа,
ԥыҭҩык ирызхоит...
– Ауаа рџьа узыӷьашкны, умгәацәа ԥнажәо анцәа
исирбааит!
– Аҳы, аҳы!.. Ахҭыԥшшажәшәа иҟоу... Амцхә бҳәацәоит...
– Қына, ус бызиацәажәозеи аиҳабы? – даалабжьеит
Хьизан, ак сымҳәар ҟалом иҳәазшәа.
– Уара арахь убжьы сумырҳан... Иҳауҳәарауаз ишыҟамлоз,
амца шакыз...
– Ижәымун, сҳәеит, иҟашәымҵан, сҳәеит... – ибжьы ҭааӡа
даацәажәеит Хьизан...
– Ам... амц... Узбахьадаз ара?
– Аныԥснах бҿасааитеи, аиеи...
– Иабаԥырхагоу, иара усгьы ишсоуҳәара... –иаԥхьаҟа
диасны днеиҿагылт, лнапқәа рхахо Қына, – ҽшьроуп иҳақәу
шәҳәар, ҳаҟәымҵуази наҟ...
– Урҭгьы ҭабуп ҳәа расҳәаӡом, ирыхәҭоу иақәшәозар
акәхап...– даалҿаԥеит Қәыџьмахан.
– Изышәҳәозеи, изышәҳәозеи? – даҿын Хьизан, – иҟалом
рҳәеит, и все...
– Аӡәы ӡышак данакуа иҿы инҭеимҟаҟози џьбеит, ома
ҟазҵаз ҳақәымхеи!..
– Аҽыргаӡара шәаҟәыҵ, Қына, аҽыргаӡара...
– Ых, иуҳәауагьы уаргьы...
– Шәача, Гагра ирыманы идәықәымзаауеи... – Хьизан
ииҳәаз инациҵеит Шьаабан.
– Аиеи, аиҭарсра ҳалагон... Ус ухакәапеира мсааит!..
– Шәырҟәаҵ, сан, зегь акоуп дара ртәы рҳәоит, шәаала
аҩныҟа, – дааӷьаҵәыӷьаҵәит лҭаца.
– Сырҟәамҵкәа... Ҳара ҳала ауаа рыбжьоит, ус
инажәнраргааит...
– Уаҩ иҳәара змаҳауа, абри леиԥш дубахьоу џьаракыр...
– иқьышә хҟәанчааӡа ҩаԥхьа даацәажәахт Шьаабан...
– Уара, Шьаабан, арҭ рыхәмаша иааӡахьоу, иухәҭам
абысҟак сара сҿы ацәажәара.
– Изакәызеи, Қына, бызсацәҳауазеи, сара кыр снапы
ианума?.. – иҽаарыцҳаитәит иара... – сан дыҟам, саб дыҟам...
– Адыӷрыжә... Аԥшқацәа ани аби змам ыҟоуп, уара
уакәым... Ԥу, алақәа шәықәчхәрааит! Арҭ рнапы аҵаҟа уаӷоу
дҟалааит, иахьа уажәраанӡа ҳаԥсы ҭаны ҳахьынӡазааизгьы
оумашәа иубап... – лҳәан дшәии-ԥшьиуа лҭаца даашьҭыхны
аҩныҟа лҿыналхеит.
Егьырҭ уаҳа лыцк мҳәакәа, ҽырдагәа, ҽмырҳа ҟаҵаны,
рыхқәа рықәыжьны аҭаҭынрҭа аҵкар иаваланы инеиуан...
Назыр хәылԥазы аҩны данааи, иарҳәеит иҟалаз, шыҟалаз...
Днеин аҭаҭынрҭа дыҩхгыла-аахгылауа ибеит, иҵырхыз
акарпыжә шьаҭақәа рракәақәа еикәарҳәны уа ихыԥсалан...
Ракәақәак еиҵыхәхәа иаашьҭихын, зхышәҭқәа казԥсахьаз
акарпыжә хәыҷқәа днарзыԥшит, илаӷырӡқәа аахыҳәҳәылеит,
иԥсы игәы икылахо, ишьымхқәа дрызнымкыло аҩны дҩеит.
– Имацара иакәызма иҟаз? – дҵааит илакыҵа ҵшәааны.
– Мап... – лҳәеит аҩнаԥхьа амардуан иаҿатәаз Қына, –
Шьаабани, ҳабригадир Хьизани ицын.
– Урҭгьы лақәоуп... Ииҳәауа иахыԥараны иҟоума
мамзаргьы. Сџьабаа аӡы иаҭаны илатәеит.
– Игәырҩоумган, нан... Уԥхӡашоуп, уџьабаауп, угәы
иалсит, аха ҳақәшәеит, ишԥаҟаҳҵо, иаачҳа.
Иԥҳәысгьы дааин зымҩа даагылт. Иара краамҭа ихы
шьҭацаланы ҵаҟа адгьылаҿы дтәан. Зныкыршәа ҽааиҭит:
– Даргьы саргьхандаз, аха иабаҟоу? Сзаарықәымшәазеи?..
– Уреисшазу?
– Уреисшазу ба? – аӷьеҩҳәа ибжьы ҩҭицеит... –
сахьынаҵыслакгьы исышьҭаԥало исышьҭоуп... – асаби
еиԥшгьы ауеимадаҳәа инеимеиҭәеит.
– Нас шәыҽрықәшәшьома?.. – лгәы даарыцҳанашьеит уи
Ницагьы.
– Маап... Ас сџьа амш алазгаз, акькьаҳәа дшәышәо
дысзышьҭуам... – амзаатә изаазшәа аҩны дныҩнаххын,
ишәақь аҭӡаҿы иахькнаҳаз иаакыдԥааны длалбааит.
– Мамоу, иалсыршараны сыҟам... Изакәызеи иаԥшьугаз...
– арҵәаа ааҭлырган днаижәлеит иан, ишәақьгьы агәҭа
нҭарсны иаанылкылеит. – Баџьгәыр!.. – изҿылҭит лыҷкәын.
Ницагьы инапы днахьынҳалеит, иааибарххеит ашҭаҿы.
– Ԥсроуп, уаҳа акгьы...
– Уҽаанкыл ҳәа уасҳәеит... Аарлаҳәа ҳшьапы ҳақәгылоит
ҳәа ҳаҿуп. Ҳахурҵәома? Баџьгәыр дыҟаӡами, мшәан?
Иааӷьаҵәыӷьаҵәиг ахәыҷқәа. «Папа»... Ауеимада
инеимаҭәаны аҵәыуара иналагеит.
– Ҳара акгьы ҳаурым, аха абарҭ аԥшқацәа шәрызхәыцрауазеи?
– лҳәан Ница ишәақь аҵӷа лнапы аҿаршәны дахон...
Ашәымҭаказы, абаҳчала дҩыхәнеит Баџьгәыргьы!
– Иҟалазеи, иҟалазеи? – ҿааиҭит иара.
– Ауаҩы дысшьуеит иҳәеит... – инаиаҭалкит иан.
– Изакәи, уара, уеилагама? – уаҳа ахҟьаԥҟьақәа
дырзымҵаакәа, днарыласын ишәақь ааихихит.
Ихы данақәиҭха, али-ԥси рыбжьара аҩны аҵаҟа дынкылсын,
аҳәаццышә еиԥш ихны аиаҳәа ахы иқәыз аигәышә
аашьҭихын, дындәылҟьан, аҭаҭынрҭа дналалан, «атах-атах»
ҳәа аҭаҭыншьапқәа даарысуа, ихыҵәҵәа инкеиԥсеит...
Ари азалымдара иҟалаз али-ԥси рыбжьара ауаа
инарылсит. Икылхх инеит Қәыџьмахан иҿынӡагьы. Дыҵҟьеит,
дыҵԥеит, аха иикыз. «Саб сиԥам, уи дахьсмырхәуазар», –
дмақарит иара. Акомиссиагьы алихит,
ицаны аправление аҿы
иқәыргыланы иалацәажәарц.
Снапаҿы иҟоуп, ишысҭахугьы
амҩа иқәсҵап, иӡбеит Қәыџьмахан. Аха убри аамҭазы,
амилициа араионтә ҟәша ашҟа ашшыԥхьыӡ аларҵазаарын,
ахаҭарнак дҩеины игәеиҭеит. Афактқәа ашәҟәы аҿы иарбаз
ҵабыргын, аус аилыргара иалагеит.
Раԥхьаӡа иԥхьеит абригадир Хьизан. Ҵаҟа апропуск
аалхны хыхь дыҩхалеит, акоридор аҿы дмырԥшыкәа лассгьы
дидикылеит аусеилыргаҩы. Хьизан уахь даныҩнала астол
дахатәаны ихы иқәыжь аҩра даҿын... Ашьацԥштәыла аблуза
ишәыз, имашьхәылҵ аҿынӡа имаӷрақәа ҵыркәакәан, илахь
иқәԥсоз ихахәы ҵаӷақәа инапала инеиқәиртәан, утәа иҳәан,
инаидиҵеит иааиз.
Астол аҵыхәаҿы игылаз аҟәардәқәа руакы иҽнықәикит
Хьизан.
Аусеилыргаҩы икалам аԥынҵа амиланҭра инҭишьын,
ақьаад инаниҵеит, дзызҵаауаз ашаҳаҭ ихьӡ, ижәла, аус
ахьиуаз, занааҭс имоу, иадрес... Дзызиԥхьаз, еиликаарц ииҭаху
уҳәа илымҳа аҿынӡа ианнеига, ирдырит дызиазҵаауа аус азы
аиашада ҽакы аҳәара дшақәиҭым, иагьиеиҳәеит акы аниҵеик,
амц аниҳәа, ашьауӷа иқәшәарц шалшо. Убри илымҳа аҿынӡа
ишнеигаз, ишиирдырыз анапынҵаралагьы ишьақәирӷәӷәеит
ашаҳаҭ.
– Сузыӡырҩуеит... – ақьаад иҽаҟәыҭханы ашаҳаҭ
днеизыԥшит.
– Ашьыжь азеиԥш усурахь иҭыҵраны иҟан, абригада
иалаз ираҳәатәын...
– Ианба?
– Ахаша, маи 27 азы...
Егьи уи ииҳәауаз атыр-тырҳәа ианиҵон...
– Иабажәгоз уи аҽны аколнхацәа? – дҵааит аусеилыргаҩ.
– Ҭәархра. Назырраагьы инарасҳәап ҳәа рбаҳча сыҵсны
рҭаҭынрҭа сналалеит... – дааҭгылан, дӡыҩӡа аусеиларгаҩ
днаихәаԥшит...
– Нас иубазеи убраҟа, аҭаҭынрҭаҿы?
– Ари ас иҟалозма, сҳәеит, аҳәынҭқараа рмал, сҳәеит,
ԥхашьарами сҳәеит...
– Уара иуҳәаз акәым, ҳара иаҳҭаху... Иубазеи уи
аҭаҭынрҭаҿы?..
– Ҳм... Избазеи, анаа... Аҭаҭын рхны ишышьҭаз...
– Зегь рхызу, мамзаргьы ахәҭак акәу?
– Зегьы ба?
– Сара уара уоуп сзызҵаауа...
Дырҩегьых дышҳазшәа, ииҳәара иҿамшәо дааҭгылеит.
Ашәҟәы иаларҵаз ианыҵәҟьоу издыруамызт. «Ишԥаҳәатәу?
»
– даахәыцит иара. «Иҟаз, шыҟаз, сҳәап» , – неиӡбеит.
– Абас, ишԥасҳәари? – инапқәа неивыгашәа ацәажәара
дналагеит иара. – Маҷк аҟара абрахь аҵыхәахь иаанымхазар,
шамахамзар зегь рхын.
– Шаҟа ҟаларыз убри ирхыз?
– Уарҭалк аҟара ыҟазар ҟалап…
– Ушԥахәаԥшуеи, нас уи?
– Сшахәаԥшуа еилкаауп, иҽеим...
Адкыларҭахь аҵәҵәа данас, ашә зхы аакылазкыз
амилиционер инаидиҵеит:
– Шәсызиԥхьа ашаҳаҭ Џьарсалиа Шьаабан... – ԥыҭрак
ашьҭахь дааҩнашылеит зыӡбахә иҳәаз.
– Шьебзиақәа! – ихылԥа ааихихын астол акьыԥшьахь
дааскьеит...
– Уаԥсыуаӡами, уара?
– Иауазеи, саԥсыуамкәа...
– Изахьӡузеи, нас, «шьебзиақәа, «мшыбзиақәа» ҳәа ауми
ишырҳәауа.
– Аиеи, уххь згеит... «Шьебзиақәа» ами... – иҿы акуа-иашьҭуа аҭак наииҭеит иара.
– Бзиоуп, бзиа... Утәа...
Убрыгь ихьӡ, ижәла ашәҟәы инҭеиҩит, дыззааиԥхьаз аус
ахы дарԥшны, еилиркааит аиашада ҽак иҳәар шыҟамлогьы.
– Шаҟа ыҟоузеи ихшьаау аҭаҭынрҭа? – диазҵааит ҿыц
иааиз ашаҳаҭ.
– Схыланы исымшәацт, исыздыруам, уххь згеит...
– Хьизан уарҭалк иҳәоит, ииашахару?
– Аиеи, уарҭалк аҿынӡа инамӡаргьы, митәык агхом
ҵабыргны...
– Ухаҭа иубоу?
– Иансарҳәа...
– Иуазҳәада?
– Аколнхара ахантәаҩы...
– Ыы... Нас?
– Аҩызцәа аашьҭыхны ҳцаны иаабеит, актгьы ҟаҳҵеит,
ҳалацәажәарцгьы ҳгәы иҭан...
– Иаба?
– Аправление аҿы.
– Уи еилкаауп... Убраҟа аҭаҭын ада уаҳа крыжәбама?. .
– Уаҳа иаабагәышьозеи?..
– Аҭаҭынрҭа акалҭаҿы акарпыжә ыҟан, рҳәоит.
– Шьаҭақәак ылан ҳәа, уеизгьы, уеизгьы... – дааҭгылеит
Шьаабан...
– Аиеи, шьаҭақәак ылан, – инаицирӷзит Хьизан.
– Ашшыԥхьыӡ иҳауз аҿы иарбам, аха сзызҵааз агәыла-азла ирҳәоит акарпыжә шьаҭақәагьы ыҵхны уа ихԥсалан
ҳәа, иҳашәҳәауазеи шәара убри азын?
– Акарпыжә шьаҭақәа?– иӡамҩа хызҩоз ижакьа инапы
налишьит Шьаабан.
– Изҳәада, џьушьҭ, – иааџьеишьашәа ааҟеиҵеит Хьизан.
Аҩнԥҳәыс Қына Чрыгба шәсызлыԥхьеи? – адҵа ҟаиҵеит
аусеилыргаҩ.
Лассы дааҩналеит ларгьы.
– Ԥыхьа ҳанбазҵаауаз, акарпыжә шьаҭақәа аныҵырх
ашьҭахьоуп, быҷкәын аҭаҭын анирхыз ҳәа бҳәеит, иашоума?
– Ус ами, нан... Уи ӡәыр иамеикуама? – игылаз днарзыԥшит.
– Убри ауп изыхҟьаз, ахы зырҵысыз...
– Уи ҽакуп, ҳара еилаҳкаарц иаҳҭаху афакт ахаҭоуп... Арҭ
ус акгьы ыҟамызт ҳәа рҳәоит.
– Ишԥа? Ус агәхашҭра роурцу?..
– Карпыжә шьаҭақәак ыҵхны убра ишьҭан, иҩанҭхь-ҩанҭхьӡа, хшыҩзышьҭрагьы асымҭеит, – иҳәеит Шьаабан. –
Уи аума аус злоу?..
– Акык-ҩбак роуп ҳәа сыҟоуп, – инацәкьарақәа
нхаирҟәалеит Хьизангьы.
– Изакәызеи шәызлацәажәо? – днарҿаԥеит Кына. – Аҭаҭын
акалҭ иамаз акарпыжә зегь ыҵхны икашәыжьиҭеи...
– Ус акәху иара? – дааҿагәаҿасит Шьаабан.
– Мцуп, ыҟамзи... – дынидгылеит егьыгь.
– Ус шәлашарахааит, уи шымцуашәа, – лыбжьы ҩҭылгеит
Қына.
– Иаҭахым ара ус быжь дула ацәажәара, – аусеилыргаҩ
инапы ицламҳәа инаҵыргәаны дтәан. Иӡбеит апровокациа
рзиурц. Илаԥш аарыцәгьаны, аха ҭынч-ҭынч даацәажәеит.
– Аҭаҭын иалаҳаз зегь ыҵырхит, бҳәеит, ус ами? – дҵааит
аусеилыргаҩ...
– Аиеи, нан... – лҳәеит Қына.
– Уаҳа џьаракыр иҟоума акырпыжә?
– Аҭаҭынрҭа аҵыхәахь кырпыжәҭраны инашьҭыми,
ужәраны ихыртын...
– Нас уи шәзымхакәаны аҭаҭынгьы иалашәҳаит ус акәу?
– Иамоузеи ҳгәамхәи, сеидру?
– Иаҭахымызт, ҳәарада... – иаахҵәаны акәаԥ наиргылеит
аусеилыргаҩ… – ашаҳаҭцәа днарыхәаԥшын инаниҵеит: –
Ииага умҳәан, аҭаҭын иаԥырхагоуп.
– Ҳаргьы убри акәымзи иаҳҳәауаз, – иааимидан Шьаабан,
дагьааҽхарччеит.
– Саргьы шаҟантәы исҳәахьааз, убри азоуми... –
дналагоны дааҟәыҵит Хьизан.
Аусеилыргаҩ уи ииҳәарц ииҭахыз ахшыҩҵак наирҭбааит:
– Убри азоуми иҵхны изкашәыжьызгьы – уҳәарц уҭахын,
ус ами?..
– Аиеи, шьҭа, усгьы еилукаар ҟалоит...
Аусеилыргаҩ, иқьышә иаақәыххыз ачча изнымкыло
дынразҵааит:
– Ас уҳәа, анс уҳәа, акырпыжә шьапқәа ыҵызхыз шәара
шәакәхоит.
– Иауам, иҟалом, аниҳәа иҟаҳҵозиз?
– Дызусҭада изҳәауа?
– Дызусҭадах, ахантәаҩы...
– Ишԥа, уара? – иааицәымыӷхан иҩыза днеиҿаԥшит
Шьаабан.
– Иазхоуп шәхы навак-аавакуа шәахьынӡааиз, –
иааҭирҟьеит аусеилыргаҩ, – уи шыҟалаз, изыхҟьаз
уҳәа
аадыруеит. Уа иҩеины иҟаз ҳхаҭарнак ишьақәиргылахьеит
зегьы. Шәара шәҿагәаҿасуа, «кули-ҷали» ҳәа араҟа шәызҿу
башоуп.
– Аха аҭаҭын? – ихаҿы ааҵәаҳәхеит Шьаабан.
– Аплан зҳақәу акультура ауп хшыҩзышьҭра зҭатәу,
мамзар акырпыжә зыҟашәымҵазеи ҳәа аӡәгьы ҽԥныҳәа
ҳаиҭаӡом, – иҳәеит Хьизан деиџьыԥӡа дахьтәаз.
– Зегь акоуп, ианыҟаиҵа алакьысра аҭахӡамызт. Уи аԥшқа
амгәырҭа иҭушьааз иҩызоуп... Аха, ҳәарада уи дазҿыхуа дыҟам
ахара зду аҩыза Чрыгба, иҽникылар акәын...
Уи ииҳәаз уаҳа акгьы ахырымҳәааит, иандәылҵуаз
Қына аҳәара ҟалҵеит, аҷкәын цхыраарак ииҭарц, иалҳәеит
лыԥшәма аибашьраҿы дышҭахаз, лхәыҷқәа акәтаӷьцәа
илхны ишылааӡаз, уи ак анихь, ишрызхымго, ишахыӡааз...
– Еилдыргап, иалацәажәап... Аха даара иҽеимкәа
иҟалеит...
– Аиҳабгьы дыжәбар цәгьамызт... – иналабжьигеит
аусеилыргаҩ...
Урҭ анца ашьҭахь диԥхьеит Назыр. Уи иҟаз, шыҟаз ак
аанмыжькәа зегь иеиҳәеит. Акгьы мап ацәимкит... Аҵыхәтәаны,
аҳәара ҟаиҵеит аколнхара ахантәаҩы иҩызцәеи иареи
изыруз гәыгәҭажьны иаанымхарц, хшыҩзышьҭра аиҭарц...
– Аҩыза амаиор, – дцәажәон Назыр, – сара уи ала схы
сырқьиарц, мамзаргьы сус арԥсыҽра, армариара
сашьҭаны
ҳәа сыҟаӡам. Амала аиаша шиашоу имҩаԥысааит... Саргьы
сиашам, ҵабыргны, самхаццакцәазар
ҟалап, аха иаргьы
диашам. Аус ахь икылсит шьҭа, усгьы иҽеимхозар акәхап...
– Абзиа убар иудырп...
– Намыс змоу шьоукы рнапы ианышәҵа, иахәаԥшааит,
еилдыргааит... Аанда ахьылаҟәу ихыҵуеит ҳәа, аӡә рышьҭахь
давакшәа, егьи игәҭасуа ианалага, ҽеи алҵуам...
– Иуҳәаз апротокол иануп, игәыгәҭаҳажьуам, шәаргьы
шәаахыбыхаца. Уан иласҳәеит иҟаҵатәыз...
– Иуҳәаз саҳаит, иҭабуп. Абзиараз...
Назыр дахьындәылҵыз акоридор аҿы Шьарда
дааиқәшәеит, иангьы уа дыҟан, дымцацызт. Иааицәымыӷхеит арҭ араҟа иахьеидибалаз. «Анцәа иџьшьоуп, Ница
дахьыҟам...» – даахәыцит иара. Иангьы митәык акгьы
лымҳәеит, уи аха лымамызт уажәы... Аха усгьы иубон дгәааны
дшыҟаз, аҵыхәтәаны ҿаалҭит:
– Баргьы ара бмааир ҟалаҵәҟьомызт ҵабыргны!
Идыббалазеи, нан, ари, дҭаацәароупеи?
Шьарда уи ажәакгьы ахылымҳәааит, лқьышәқәа ҵысҵысуа, абыржәы инеималҭәап уҳәаратәы, зымҩа дгыланы
дыԥшуан.
– Ибыԥшааит баргьы аҭыԥ, убри иахьалацәажәатәыз, –
иналаҭеикит иан.
Аусеилыргаҩ иҿынтә макьана санкциа ыҟамызт, убри
аҟынтә, Назыр ҵаҟа дынкыланы дрыман, иани Шьардеи ашә
аҿынӡа инаскьаганы иара иҭыԥахь днеит. Санкциада хымш
еиҳаны иаанкылара азин рымаӡамызт. Ҽназаҵәык акәын
инханы иҟаз...
Рашьи Шьардеи араионтә милициа аиҳабы иҿы
ианнеи, иара дыҟаӡамызт, дааит сааҭыбжак ала. Икабинет
даныҩналоз, ишьҭаланы иныҩналеит даргьы.
Акабинет ишаанагара ирхиан. Зегь раԥхьаӡа Рашь ибла
иҵашәаз асеиф ауп, уи цәышьԥықәӡа, еимгәылыҿӡа, аиҳабы
иарӷьарахь ала акәакьҭаҿы игылан. Ашәҟәтәы етажеркақәа
папкала иҭәын, ашьҭахьтәи аҭӡамц аҿы акыр иҩаҳаракны
Ӡержински ипатреҭ кыдын, ахышә ҟарсала иҭаԥахны ичаԥаны
иҟан. Аиҳабы аԥенџьыр анааирт, ԥшак акабинет иааҩнасит,
астол иқәыз ақьаадқәагьы ааршәыршәырит. Асеиф ааиртын,
итапанча уахь инҭеиҵан, дааины астол днахатәеит. Шьарда
аԥхьаҟа дааскьан аҟәардә акьыԥшь лыҽнықәылкит.
– Утәа, – инаидиҵеит Рашь.
Убрыгь Шьарда лааигәарашәа аҟәардәаҿы днатәеит.
– Сышәзыӡырҩуеит, – иқьаадқәа иаԥхьа иқәыз ааидкыланы
ипапка цәаԥшь инагәылеиҵан, астол аҵкарахь
инықәиҵеит.
– Ҳара ҳзааиз, хаҭыр зқәу Леонти, Чрыгба Назыр иус
азыноуп, залымдарак ҳақәшәеит, уицхраар ҳҭахуп, –
лылаӷырӡқәа аахыҳәҳәылеит, лсумка аҿышәҭа аҷараҳәа
иаартны ачабра иааҭылгаз ллакҭа инҭылшьит.
– Изакәызеи, цәгьара ҟалама?
– Игьыцәгьараҵәҟьам, аха иагьбзиарам...
– Омак ҟалаз џьысшьан.
– Омами, ауаҩы ихараӡамкәа аус дарҭар...
– Бызҿу дызусҭада?
– Чрыгба Назыр...
– Аа... Бара бызусҭада?..
– Сароу?.. – лыблақәа адашьмахьы иналырԥшын, лчавра
аалырҟәыҷит.
«Иԥҳәыс лакәзаап»,– аақәиҵан илаԥш налҟәигеит.
– Уара? – диазҵааит Рашь.
– Сара сыстудентуп, дысҭынхоуп...
– Аус знапы иану, аинформациа сиҭеит иаха ахәылбыҽха,
– дналагеит аиҳабы, – иҽеимкәа иҟалеит. Иҟаиҵаз
ухы иузықәкуам... Шықәсқәак уажәаԥхьа акәзар, ари азын
ҿааҳәыра имоуа дныҵахәаша дыргон...
– Саргьы издыруеит убарҭ реиԥш фактқәак, даараӡа
угәы узырхьуа. 30-тәи ашықәсқәа раан иҭыҵуаз кьыԥхь
органк аҿы, Ӡариҳаблаҿтәи колнхаҩцәақәак аҭаҭын феида
ахықәцәала еиҭарҳауазшәа анын... Ашьҭахь, сахьынаҵаа-ааҵааз уи аҩыза афакт аҭыԥ амаӡамызт, рҳәеит. Аха зегь
акоуп, иҟазҵаз ҳәа зыжәлақәа арбаз лақәхәаша ицеит.
– Шаҟа залымдара ҟалахьоузеи аԥсҭазаараҿы, иҟалар
ҟалоит дырҩегьых, гарантиас ирымоузеи?.. – даацәажәеит
аиҳабы.
– Уи аҩыза анцәа иаҳҟәихааит, – наиаҭаикит Рашь.
– Анцәагьы анцәа иоуп, аха ауаҩгьы хәыҷык дхәыцуазароуп,
аамҭакы ҳануп...
– Абзиа ҟалароуп зегь иаҳҭаху, – лажәа налалҵеит
Шьардагьы...
– Ԥыхьа акәзар... – аха уаҳа иажәа намгӡакәа дааҭгылеит
аиҳабы.
– Уи иақәыӡбахьеит, ихынҳәыр ауама еиҭах азакәандара
аамҭа?.. – Рашь дзықәтәаз аҟәардә иаԥхьаҟа маҷк аҟара
даахеит.
– Иақәыӡбахьеит, аха ашьҭақәа нханы иҟоуп макьана...
– Уи иаразнак, шьаҭанкыла иҵхны акажьра уадаҩзар
акәхап...
– Хымԥада, аамҭа аҭахуп... – инаиаҭеикит аиҳабы.
Ԥыҭраамҭак ҿымҭуа итәан, аӡәгьы акгьы иҳәомызт, ҵаҟантәи
аҭынчра еилаго шьҭыбжьык ааҩуан... Аиҳабы
дҩагылан
аԥенџьыр наиркын, дааины иҭыԥаҿы длатәеит.
Рашь инацәкьарақәа неихданы игәышԥы иадкыло, имашьхәылҵқәа
астол иқәыркьыс, зныкыршәа даацәажәеит:
– Агха змыхьуа аӡәгьы дыҟаӡам, Леонти Борис-иԥа, – хрыжьхрыжь дцәажәон Шьарда, – ауаҩы ихәыцны иҟаиҵои
игәы шны
иҟаиҵои еиԥшым...
– Угәы шны ауаҩы душьыр аума, сеидру?
– Аха шьауӷала еиԥшым уеизгьы...
– Уи иашоуп, аха аус зеиԥшроу еиԥш... Апрокуроргьы
ииҳәауа ҳаздырам макьана.
– Аусахь ианеиха, иаргьы дакуеит, – иҳәеит Рашь митәык
дацрамлацәакәа.
– Иара дарбану узҿу?
– Ахантәаҩы.
– Избан ахантәаҩы? Уа иҟаз рыжәлақәа дырупеи.
– Усҟан уа иҟаз иаргьы дрылан, уи инапхгарала
ауп акырпыжә шьаҭақәагьы шыҵырхыз... – хәыҷыкгьы
иаарымчны инеиҿаирхьит Рашь.
– Шәара уи шәзымдыруа шәыҟоума, Леонти Борис-иԥа,
– лыҽналалгалеит Шьарда, иара иоупеи ахы зкыз, иҳамҳәар
шәымуазар.
– Ахы шԥеики, исзеилкаауам ибҳәауа?
Ҽзымдыр ҟаиҵон аиҳабы, даргьы иагьырзеилкаауамызт
уи змааназ, изызкыз.
– Акырпыжә даламкьысыр, аҭаҭынгьы кәаԥҷаҷараӡа
иҟазаауан...
Ас данаҿалк аиҳабы, уи илҳәаз иҽнамадашәа иналаҭеикит:
– Аҟәышра изаамырԥшит, дыццакцәеит... Сара уа сҩеины
исымбацт, аха алада хазы илаз азирхандаз...
– Аҭаҭын иналакшәа иҟаиҵаз ахәыҷы акы иаԥырхаган
ҳәа иҟаӡам, рхы зыхдырҟьаз сыздыруам акәымзар...
– Уи акәӡам ара аус злоу, Рашь, ҽакуп иҟоу зынӡа. Карпыжәк
ҟарҵоит, иаамбахьеи ақыҭаҿы нас ҳара, ишааҟалалак
еиԥш ирыманы Аԥсны аџьармыкьақәа инархысуеит, рус
бжьнахуеит...
– Акырпыжә Кәбанынтә, Астраханынтә иааганы
ианырҭиуагьы ыҟоуп, ицәгьоума аҭыԥан уи ахьаадрыхуа,
ҷыдала иазҿлымҳау ахьыҟоу. Изҭиуа дҟаларгьы цәгьара
аманы избом, аԥсшьаҩцәа рзын мацара ауаҩы даҿызаргьы
иамҩоупеи.
– Ахшыҩ сыбмырҵан, быххь згеит, ара уи акәӡам
излацәажәатәу, иҟалаз афакт ауп...
– Иҟалаз зегь раԥхьаӡагьы ахантәаҩы иоуп изхароу...
– инышьақәирӷәӷәеит Рашь дырҩагьых. Сара сжурналиступ,
схаҿы иит афелетон, ахгьы абас иҟалоит «Харас ирыдузеи
акырпыжәқәа?!»
– Иҩы уҭахызаргьы, – иҳәеит аиҳабы иҽхыршәааны, ҳара
ашаҳаҭцәа ҳразҵааит, ишьақәдырӷәӷәеит ишыҟалаз.
Шьҭа
аусеилыргарахь идәықәҵахозар акәхап, дук хара имгакәа.
– Уи ус амҩа ианықәышәҵа, егьигь днаганы уа
дышивадыртәо жәбап.
– Сара аҳәынҭқарра аинтерес сыхьчарц ауп ара сызтәоу...
Карпыжә ракәақәак ыҵырхзаргьы, изыҵырхыз,
аҭаҭын
азыноуп...
– Аиеи, нас, шәара ишышәҳәаз иҟазааит... Аха ииашоума
изыхҟьаҵәҟьо, мзызс иамоу аважьра? – азҵаара
ықәиргылон
аиҳабы иҿаԥхьа Рашь. – Иахьеиҳау еиҭасҳәоит...
– Ҳаргьы ҳзызҵаауа аӡә дҳамамкәа ҳауҟаху... – дҩагылеит
Шьарда агәаара лхаҿы ианыԥшуа...
– Ишышәҭаху амарџьа, – иҳәеит, ижәҩақәа еидыԥсалашәа
Леонти Борис-иԥа. Уи ус наҟ агәылалара аҭахым, шәа
шәызхашшаауа ауаҩ еиҳа иус аруадаҩуеит, изышәҭахузеи?..
– Иахамҵгыларгьы, ҳара иқәҳаргылоит...
– Иара дышԥахәаԥшуа уи ишәҳәауа?
– Иара дарбан?
– Назыр...
– Уи ииҳәауа идырп ҳәа сыҟоуп, хьаас иҟаҵатәӡам... –
инаиаҭеикит Рашь.
– Са сгәаанагара шәасҳәеит, шәара ишышәҭаху...
Шәазхәыц.
– Ҳа ҳазхәыцхьеит, – иҳәан Рашь дҩагылеит.
– Ишәҳәаз ҳаҳаит... – лҳәеит Шьардагьы, ацара
лҽыназкуа. Аиҳабы аԥсшәа иаҳәаны индәылҵит...
Назыр наҟ-наҟ инкыларазы апрокурор инапы ырҵәины
асанкциа идырҟаҵеит. Иаарласынгьы уи акамерахь диаган.
Аха иус аӡбараҿы инеиаанӡа, хәдықәҵала доурышьҭын
аҩны дыҟан. Убри ашьҭахь, дук хара имгакәа акьыԥхь аҿы
ицәырҵит Рашь истатиа. Уи еимактәыс-еиҿактәыс иҟалеит,
араикомаҿгьы иаламцәажәар амуа иааҭагылт.
Зехьынџьара иаахтны ирҳәомызт, мамзар ирбон аколнхара
ахантәаҩгьы аус дакырц шалшоз, уи нахыс изларылшоз
ала аиқәгәара иашьҭалт. Иахьаацәырҵлак абомба еиԥш
ирҿаҳауан афелетон аҿынтә абри аҩыза афраза:
«Ахара здырҵаз Назыр Чыргба, уеизгьы-уеизгьы хашәалак
снаҭандаз ҳәа иҽазҵәылхны дашьҭамызт, ус акәны
иҟазаргьы,
четвертк ибзианы аус адуланы аҭаҭын
ҟазҵаз, ахәҭак аҿы
кырпыжәк алеиҭарҳазаргьы, рџьабааԥса аџьшьара аҭаразы
еиӷьыз аформа абаҟаз, ианамуӡах,
ахашәала иаиуаз аколнхара
иаланагало уаҩы еиҿикаар амуаз... Ауаҩы иџьабаа абас
ажәжәа-аԥԥыҳәа аӡы аҭара хшыҩдароуп. Убри ахшыҩдара ауп
изырҵысыз
иааӡа-ихьча иҟаз аҭаҭын ахшьаарагьы. Арыцҳара,
аиҭарыцҳара... Кырпыжә шьаҭақәак аҭаҭын ишаԥырхагамыз,
ауаҩы дышхнамырҵәоз ззымдырыз, анхамҩа
ишахәҭоу амҩа
иқәиҵап ҳәа узлақәгәыӷрызеи! Зехьынџьара
иаҭахуп ауаҩы
имаршәа акра, изнеишьа. Иҳаздырам
уи дзазрыцҳахаз ԥшарԥаа
рколнхара ахантәаҩы?
»
Абри афакт аус иахьынӡахәаз аҳәара уадаҩуп, аха
идыруп, еилкаауп акы... Ацәгьаҵәҟьа алызхырц зҭахыз маҷк
иадамхаргьы иннакылеит, зегь раԥхьаӡагьы иара Кәыџьмахан
ихаҭа. Зегьы анеидырха, Назыр сынидкыланы аӡбарҭахь
санкылырга иҟасҵахи, ҳәа дназхәыцит. Ицәырганы џьара
иабеиҳәоз, аха даргәаҭеиуан,
дарцәомызт, дартәомызт...
Аӡбарҭаҿы аус ианахәаԥшуаз, дырҩегьых иразҵааит
ашаҳаҭцәа, дықәгылеит
адукат, апрокуроргьы иажәа
иҳәон ҳәарада, иавымсит акьыԥхь ианыз аматериалгьы...
Зехьынџьара, Қәыџьмахан изҵаара ахьцәырҵлакгьы, рҿы
аӡы нҭарҭәазшәа
еихәлаӡырҩуа иаатәон аӡбаҩцәа.
Еидыслеит апрокурори адукати, рыбжьгьы акыр
иаарымпыҵҟьеит. Апрокурор аколнхара ахантәаҩы
дыхьчауа иҳәон:
– Ҳәынҭқарратә планла иазыԥҵәоу ақыҭанхамҩа
хыккәа ируаку аҭаҭыни анхаҩы ихазын иҟаиҵаз ауҭраҭыхи
еидкылашьас ирымоузеи?.. Ацәхәда ыҵхны икаижь
иаҩызоуп...
– Апрокурор ухаҵкы! – дыҵҟьеит адукат, – акырпыжә
зҿалахьаз аракәақәа ацәхәда аҿынӡа инаганы ахцәажәара
иашам, аколнхара ахантәаҩы иганахьала, иауаинашәан
ԥырхага ыҟамшәа ауп иаанагауа. Уи даӷрагылеит ауаҩы
иџьабаа. Ауаҩы иџьабаа ҳаҭыр ақәымҵара, атәамбара
аӡәгьы азин имаӡам. – Иԥсы игәы икылач, иблақәа ҭыҵны
ицо инациҵеит: – убри ауп изхылҿиааз иашьҭанеиуа
ацәгьара... Ишәҭахы-ишәҭахым, абас еидҳәалоуп уи аус...
Назыр аҵыхәтәаны ажәа анирҭауаз дҩагылан, аӡбаҩцәа
рахь ихы рханы ус иҳәеит:
– Сара исықәшәҵо сықәшәҵоит усгьы, иахысҳәаараны
иҟоузеи?.. Аха иарбан усзаалакгьы ацәгьара ахыҵхырҭаҿы
шәнеиаанӡа шәусқәа шәара ишышәҭаху еиқәшәом...
Аӡбаҩ дахьтәаз иҽхыршәааны даацәажәеит:
– Уара ҳаумазҵааит, «аҩыза» Чрыгба. Уара ҳануазҵаалак,
иҳауҳәап ишыҟаҵатәу... – иҳәан ипапка иаԥхьа иқәыз
неиҵаԥсаны астол дахҩырны иҿынеихеит.
Аҵыхәтәан, аус иазԥырҵәаз анрыларҳәоз, асуд иҿы
ҭырчаа, апроцессуалтә ԥҟарақәа еиқәыԥхьаӡо, дара ртәала
аҵаҵӷәқәа аҭаны ахара наидҵаны, шықәсык ишьапы
дақәиҭны аус иуа аԥҟара изаԥиҵеит. Егьи иӡбахәгьы
рымҳәеит, дбахӡа аус даалҵит...
Убри ашьҭахь, Назыр Шьарда лҿы акәын еиҳаракгьы
дахьыҟаз, аҩны ихы изықәкуамызт, илацәа нхиҩар, иԥхыӡ
иалаз икҿаҩра, ицәтәымны иҟалеит...
Уахык зны дахьнышьҭалаз ԥхыӡ шанак ибеит: диахуп
рашҭа иҭагылоу араш аҵаҟа, аарла, наԥшыхақә игәалашәо
иаб дааихагылахт. Дабаҟаз, даазгазеи?! – ааигәахәт даниба.
Аҩны даныҟаз ишәиҵалоз кьаҿ-маҿла деилаҳәахуп,
ихҭарԥа ырқьақьашәа ихоуп, иҟама аҭра мацара акәхуп
иҟәну.
Арашҵла ашьапы иалҳәҳәауаз адашқәа руакы днықәтәан,
ишидырлац еиԥш, ибжьы ларҟәны даацәажәеит
иара: «Дад,
абарҭ узықәшәақәаз, саргьы даара хәыцырҭас исымоуп, аха
искузеи?.. Аҟыбаӡыба агхарым аԥсҭазаара, адунеи ус анцәа
ишеит. Уԥсҭазаашьагьы збоит, угәы еиҩша-еихша иҟоуп.
Дрыцҳасшьоит ларгьы, раԥхьа аҭаца ҳәа сашҭа иҭанагалаз,
аха уи аҿы сара акагьы сымчым, сара сакәым иара анцәагьы...
Шьоукы рҭыԥҳа лыгәнаҳа аҵалара гәаӷьуацәоуп. Сара
усазҵаауазар аҭаацәара еиқәхар акәын исҭахыз, аилыҵра
ашҟа шәхы аншәырха, узыриашо акызаҵәыкоуп иумоу. –
Раԥхьаӡа егьи уахьлыднагалаз... Иахьа уҳәеит, уаҵәы уҳәеит,
аха иауам, иӷәӷәаны шәеидызҳәало акы ыҟазар акәхап.
Ари ҭаацәара усуп, зегь раԥхьаӡагьы игылоуп, уи аҵабырг
уҳәозар узлахәмаруа усым. Егьирахь, иуасҳәауазеи? Аӡәгьы
ухы иҵаумҵан, ушиашоу унеила, аха уҽырҿаумыжьцәалан,
урҭ уара уахьыҟоу иҟаӡам, уаа гьангьашқәоуп. Уи иаанагом
ухьаҵ, ақәԥара уаҟәыҵ ҳәа, мап... Уԥсыҽра аарбеит,
унарыҵадырҽуеит, ус зыхьқәахьоу маҷӡам. Ианакәызаалак
напхгагас иумаз аҵабырги аиашареи. Убри ада уусқәа рҿы
узырманшәало ҽак ыҟаӡам. Аццакра уламсын, ишәа, иза, знык
иԥҟа, иугәаламшәои ари ажәаԥҟа... Умбои, Аҭрашба ихьыз,
анҭ еидыҳәҳәала иганы иҭеикуаз уаацәгьақәоуп ҳәа акәын
дышрыхәаԥшуаз, убри излеицәыхареи уажәы уара утәы
зҳәауа, урҭ ус инеилашт макьана, уара иумчгәышьоузеи...
«Сымч дырхом ҳәа, снапқәа сываԥсаны саагыларыма?
«Акгьы удырҟаҵом, избоит уара уаҵкьыс ишаиааиуа. ..»
«Уаҳа ԥсыхәа амаӡамкәану нас?»
«Ауаҩы уск аԥшьигар ицызкуа, идгылауа имазароуп,
мамзар нарха иауам...»
Абри ааиҳәеит илаԥш дныҵшәеит али-ԥси рыбжьара. Ихы
ҩыҵырзза, анышәынҭрақәа рахь днаԥшыхт, иаб уа дшамадам
шидыруазгьы, ибеит руакы агәы ҭабганы ишыҟаз...
Аҭҳарцәҳәа дааԥшын днықәтәеит, инапы ибла
инхишьылеит. «Ҟыҳ» иҳәан иаахьааигеит.
– Изакәызеи, иухьзеи? – дааԥшит Шьардагьы.
Убри аамҭазы, рааигәара ииаз Ниаз хәыҷгьы дааҿыхеит,
«ма-ма» иҳәан, икаруаҭ днахыҩрны дара рахь иҿааихеит.
– Укаҳауеит, сызкәырбану, – лыҽхырнаан, ахәыҷы
деимлагәа дыкны арахь дааихеит.
– Мышәҳәыс, – ишьҭахь инапала днасызшәагьы
ааҟаиҵеит Назыр.
Аԥхыӡқәа реиҭаҳәара ицәымӷын, аха Шьарда хьаас
ианылк, даарӡырҩны илеиҳәеит.
– Аԥхыӡ иадыруазеи, уеизгьы-уеизгьы...
– Сара сыԥхыӡқәа шанашәа иҟоуп...
– Уцәа, уи уазымхәыцын, – лнапы ихахәы иналалкын,
илақәа неимда-ааимдо днагәӡит...
Назыр ихы ныхҵәа аусура дашьҭан, иманшәаланы ааигәа
акгьы иԥыхьашәомызт азы, машьынак дақәтәар иҭахын.
Шьарда ԥыхьатәи лхаҵа аус ахьиуаз дразҵаан, иҽеиз ҳәа
акгьы лмаҳацт. Аиҳабы иреиҳәеит џьара аӡәы ԥсшьара дцар,
акы дақәиртәарц шилшоз, аха убрыгь аамҭала... Шьарда
лҩыза Цақәа лыла, ҭаҭын складк аҿгьы иҵааит, аха акгьы
алымҵит, избан акәзар, урҭ рмашьына акапиталтә ремонт
иқәгылан, ҩымзҟа ҵуан аус амуеижьҭеи.
Аҵыхәтәаны Назыр иҭахык ила еиликааит Бамбора агаҿа
иахьаду аԥсшьарҭа ҩны аргылара ишалаго, убри знапы иану
атрест № 6 Агатәи аҟәша аиҳабы цәымзаркыла аҭыԥантәи
ауаа дышрышьҭоу, ҭыԥк аныҟалагьы
мап шырцәимкуа.
Шьыжьымҭанк Шьарда даашьҭыхны атрест ҟәша аиҳабы
иҿынӡа дцеит. Уи аусурахь даннеиуаз иақәыршәаны даргьы
ныҩналт.
Апланиорка иман, данаалга идикылт.
– Иарбан классу иумоу? –дҵааит атрест аҟәша аиҳабы
Кан Аабыџь-иԥа.
– Ахԥатәи... – аҭак ҟаиҵеит Назыр
– Ахԥатәи? Актәи, аҩбатәи змоу роуп, еиҳараӡак сара
сҿы аус зуа...
– Имҵарызиз, абыржәы хәыҷык цхыраарак имазар...
– диҳәеит Шьарда аиҳабы.
– Амашьына дуқәа роуп араҟа ҳанхамҩаҿы иҳамоу,
а-ЗИС-қәа умч рықәхап угәахәоу?
– Аидарашьҭыхга машьына сақәтәахьеит, атәы здыруеит...
– Нас, абас ҳаицәажәап, Донбасстәи машьынарныҟәаҩык
дсымоуп, аҩныҟа дымхынҳәыр ауам, иҭаацәаратә
ҭагылазаашьа иахҟьаны иҭыԥ шааҭацәыз еиԥш, уара
усыдыскылоит... Асериа ГА, аномер 35-40, иудыруаз...
– Аномер бзиоуп, иара ахаҭа еиқәшәазар?. .
– Ахаҭагьы еиқәшәоуп ҳәа ауп ишыздыруа, сса-мыссақәак
агзар ауеит, уи ааҟашәҵап.
– Ҳуааӡахтеи, – лҳәеит Шьарда, Кан Аабыџь-иԥа иахьгьы
днахырхәашәа ааҟалҵеит.
– Ус ҟаҳҵап нас, уаҵәи уаҵәашьҭахьи руакы уаақәла,
дусырдыруеит. Уааиватәаргьы цәгьоума сеидру?..
Аҟазшьақәагьы умбарызи...
– Азамана... – диақәшаҳаҭхеит Назыр.
– Уи зынӡа ибзиами... – лгәырӷьара аалызнымкылеит
Шьардагьы.
– Шаҟа сааҭ рзы ҳаарызеи? – дҵааит Назыр.
– Шәаанҿаси зны.
– Аталон азы дааираны дыҟан абухгалтериаҿы,
игәаҳҭапи... Уажәнатә шәеибасырдырыр еиҳа еиӷьми, –
иҳәан, рыгәҭа дыбжьагыла иманы дындәылҵит...
Асааҭ хәба ҟаларц митәык агмызт, аҵыхәтәаны амашьына
иааиз аусуцәа хыхь акузов иақәгыланы аидара ақәхра
иаҿын.
Назыр дызлатәаз ала акабина ашә аартын. Уи изшьапык
арахь иҭыганы, изганк аԥсҟы иаҭашәа дтәан.
– Бзиа жәуит!.. – иҳәеит агазик иааҭыҵыз аргыларатә
трест аҟәша аиҳабы.
Арныҟәаҩ уи даниба иаразнак акабина дааҭыҵын, ихылԥа
кәаҟьа ааихыхны аԥсшәа наиеиҳәеит.
– Амашьына аус шԥауеи, еиқәшәоу?.. – дҵааит аиҳабы.
– Хар амаӡам. Кан Аабыџь-иԥа, ашьҭахьтәи аҵырҟьа
иагыз ҟасҵеит, алашарақәа сыԥсахит.
– Аккумалиатор шԥаҟоу, ибжьысит, иԥхасҭоуп ҳәа иҳәауа
саҳахьан.
– Уи аҿыц ҭаиргылазар ҟалап, акы агуп сҳәауа исымбеит.
– Амашьына ҟаимаҭ уақәтәахупеи... Хәыҷы-хәыҷы
уашьцылоит... Иҩыза дҳазҭода, аԥышәа змаз рныҟәаҩын.
– Мызкы ахала-аҵыхәала иҿысҵааз рацәоуп.
– Уи даара ибзиоуп... Ишԥаҟоу аԥслымӡ ахьышьҭышәхуа
акариер?..
– Иабыргузеи, аха аҭыԥантәи аколнхацәа ацҭәы
ҳалырхуеит.
– Избан?
– Дегьызмаха иааны абра ахаҳә шьҭырхуеит, аԥслымӡ
шьҭырхуеит, мышк аацәгьахар, аӡы нҳаҵаланы ҳаарыхрақәа
агоит, – рҳәеит.
– Ирҳәауа ауиашахым, аха уажәтәиала уаҳа ԥсыхәа
ҳамам.
– Излазбаз ала, рыҽрыцәгьаны иҟоуп, уаҳа арахь шәхабар
ҳашәмырбан, – рҳәеит.
– Аҽазны ҳаннеи лыԥхала ҳзеилгоит ҳәа сыҟаӡам... –
даацәажәеит аусуцәа аӡәы. – Ԥсыхәак ҟаҵатәуп.
– Аколнхара ахантәаҩи сареи ҳаиқәшәарц ҳаҟоуп,
маҷк иааҳадраӡааитишь, адгьыл иахьаԥырхагам ҭыԥк
ҳаԥшаауеит.
– Бзиоуп, ируазар... – днақәшаҳаҭхеит ани аусуҩ.
– Ирымур ишԥаҟаҳҵари? – Назыр акабина иааҭигаз
акасыжә ала акабина ахы ааирыцқьан, ҩаԥхьа аҭыԥаҿы
иныҟаиҵеит.
– Ее, изакәызеи иара, ишәхаҩаны иаутәаху, рҽыршьӡо
иалагозар, шәаҟәыҵгәышьа. Арҭ аҩымшк-хымшк рыла аҭыԥ
иқәсҵоит... – исааҭ днахәаԥшын инациҵеит: – уажәшьҭа
аусура амшгьы нҵәоит, шәаргьы шәцозар акәхап...
Абзиара шәзыҟалааит, – имашьына днақәтәан, аус ааруны
иаақәиргьежьит...
Аусуцәагьы амашьына иақәыз анаақәырх, урҭ уа
иааныжьны дцеит иаргьы. Аҩны даннеи, агәашә аԥхьаҵәҟьа
иаанкыланы ашҭа дынҭалеит, аха уаҩы дыҟаӡамызт.
«Ахәыҷбаҳчахь дцоу?» – даахәыцит иара.
Ргәылан Банџьа исекатор кны амандаринаҭра дҭан, аҩа-аӡа неилых-ааилыхуа.
Инапы аашьҭхны аԥсшәа иеиҳәеит уи.
– Бзиара убааит! – аҭак наииҭеит егьигь. – Назыр, шәара
шәҿынтә абра ҷкәынак дааны дыҟан, душьҭан.
– Ииҭахызеишь?
– Аҩнынӡа дҩеиааит, иҳәеит.
– Цәгьара ҟамлазааит...
– Иан дычмазаҩуп, уеизгьы-уеизгьы дымҩеикәа имуааит,
– иҳәеит.
– Иуҳәаз саҳаит, иҭабуп.
Банџьа асекатор зкыз инапы ҩаԥхьа амахә иаҵәақәа
инарыликит.
«Сымцеижьҭеи акрааҵуеит, ари аҩыза адырра иоур
дышԥамаари ҳәа иҟарҵоу, мамзаргьы дычмазаҩхаҵәҟьоу?..
Акы аалыласзар гәыбӷанс илымоузеи, абысҟак аџьа
збахьоу...»
Убри аамҭазы, Шьарда ахәыҷы длыманы ашҭа дааҭалеит,
машьына хәыҷыкгьы импыҵырҟәыҟә икын иара. Иаб
даниба; дыҩны уахь иҿынеихеит.
– Укаҳауеит, ԥшьшьала.
Иӡара инапқәа нарҭарсны даашьҭиԥаан, дааигәыдиҳәҳәалеит.
– Иузаазхәада, уара, ари амашьына?
– Мама.
– Исураарауеи?.. Ицәҩажәӡа сзықәтәоу умбои?..
– Ариу? – уамашәа иааибан ииҳәаз, ихаҿгьы ачча
аақәххит.
– Ых, уара агызмал!.. – ихы днагәӡын, ҵаҟа днаиргылеит.
– Аусураҿы уныдгылоз џьысшьан... – лҳәеит Шьарда
ллакҭа хааӡа.
– Аамҭа цахьеит сҳәан, сышиашаз арахь сааит.
– Ари арԥыс, шьыбжьхьа имфаӡац. Ааӡаҩ исалҳәон...
– Амла дымԥси нас?.. Уаҳа ак имфаӡану?
– Днамцклас-аамцкласит аҟароуп, аҵыс еиԥш ифашьа
шыҟоу умдыруеи?..
– Ее, уи сгәаԥхом, Ниаз! Кырзумфеи, уара? – ахәыҷы ихы
нырҟәшәа дгылан, ҿиҭуамызт.
– Амшын ҳаҽԥынтәалоуп, убрахь дҳаманы ҳнеихьоу?
Ҳаилахоуп есымша...
– Аҳауахь дгалатәуп лассы-лассы.
– Иац ахәылбыҽха ихәы аашьҭыхны дсыманы сынхықәтәалан,
ибзианы акрифеит...
– Иналаршә-ааларшәны акәымкәа, лассы-лассы дгалатәуп...
– ҳамҭакы дааҭгылан, зныкыршәа инациҵеит:
– Аҩнынӡа снамбжьымсыр ҟалом...
– Избан?
– Сан дычмазаҩхазаап... Абыржәы, бара бааиаанӡа
Банџьа исеиҳәон, ҷкәынак даарышьҭит, дызусҭа сыздырам.
– Уан дычмазаҩызар мцашьас иумозеи?.. – лҳәеит лара,
маҷк аҟарагьы лылахь ааиқәылҵеит...
Аҩны данҩеи зегьы еибга-еизҩыда анцәа ишиҳәара
иҟан, аӡәгьы дычмазаҩымызт...
Наалеи Мзанеи «папа дааит» рҳәан инеигәыдхахалеит,
рхы ааишьышьын иааигәыдиҳәҳәалеит...
– Сара егьсурым, аха арҭ иҟарҵо умбаӡо, угәхьааргоит...
– лгәы ԥшаауа даацәажәеит Ница. – Папа дмааӡои
ҳәа
сыркуеит есқьынагьы, дыҟам сызҳәом, дыӡит сызҳәом...
– Дыҟамзар еиҳа еиӷьымзи, аума ҳашԥақәшәеи,
сукәыхшеит... – лгәаара аалылжжауа дцәажәон иан. – Ас
ԥсышьа уаҩы ибахьоума? Иулырбазеи, ларгьы-уаргьы
шәнеиҿықәсҵааит, уаҳа акакәым... .
– Илырбахзи… Бзиа дибеит, – иажәа налеиҵеит
Баџгәыргьы.
– Абзиабара егьиҳәа, ижәдырраҳа, ҽааны сҳәап, аиеи...
– Иан дычмазаҩымкәа, лгәы бзиа, лхы бзиа даниба,
аказын
иԥхьаны дышҩаргаз идырит, уи уаанӡагьы
ицәа иалашәахьан,
илахь еиқәшьшьы араш аҵаҟа ақды ишьҭаз иҽнықәикит.
– Уан дычмазаҩуп, дгәаҟуеит ҳәа илашәмыцҳар
смааӡози, сеидру?.. Избан, ус зыҟашәҵаз, сшәаргьы ҟамлози,
аҳәагәаҵәа сыӷроуп ҳәа шәаҳама?..
– Аҩны даакыдгылааит, аказын даҳҭахуп ҳәа ааҳмыцҳази?..
Зныкоума, ҩынтәгьы... – лҳәан ганхашәа днеизԥшит
ан.
– Сара акгьы смаҳаит, сыздыруам изашәҳәаз?
– Уара, ак уасҳәашан, – даацәажәеит маҷк ибжьы
ааимпыҵыҵны Баџьгәыр, – илаҳмыцҳакәа, аҩныҟа
ишаатәу узымдырӡои? Уҭаацәа урылҵма сеидру, ахәыҷқәа
гәыкыҵәыкуа, ҳаб дабаҟоу ҳәа иҵаауа, арахь ираҳҳәара
ҳзымдыруа...
– 37-тәи ашықәс рзыҟалазшәа, рылақәа ҭраа агәашәахь
иԥшуеит есымша, ҳаб даауазар ҳәа... Аб ҳәа ӡәыр
рымоушәах...
– Изышәҭахузеи абри рххауа, уаҳа ус шәымаӡамшәа?
– инапы наҟьаны наҟ ӡибнаҟа иҿы наирхеит.
– Уара угаӡаӡам, ауаа ахы рысҭоит ҳәа уаҿуп, арахь
ухатәы узымдырит умбо... Аԥсҭазаараҿы зуахкыс иҟамлац
ҳәа акгьы ыҟаӡам, ауаагьы еиуеиԥшым аусқәа ирықәшәоит,
аха ахацәгашьақәа рыԥшаауеит...
– Ушаҟәыҵра удинаныс...
– Уара ушахәаԥшуа ала иауӡом, нан, амҩа иқәҵатәуп
ари аус, дагьҩымкәа, дагьӡымкәа дҟауҵеит шьоук рҭыԥҳа...
Убзиахәӡа ушааиуаз, аҩсҭаа дааучычан, унеилашәкәа
уцеит...
– Саргьы уажәшьҭа исзычҳаҵәҟьом ҵабыргны, –
илгәаӷьит Ницагьы, иҟоузеи, ишәыбзазашьоузеи ҳәа сҭаацәа
ансазҵаалак, хар ҳамам, сҳәахуеит... .
– Аиеи, нан, акыргьы бычҳаит, ҽаӡәызар уажәшьҭа
лхәыҷқәа нкаԥсаны дықәҵны дцахьазаарын...
– Дцандаз, нас, аӡәыр дикызма...
– Иуцәажәашьоу умбо. Ари ала даарцама? Дызхылҵыз
ыҟоуп, лашьцәа ракәзар, ақыҭа иазбжакуп...
– Иҟазар, рхазы иҟоуп...
– Ииҳәауа шәаҳауоу, уара?.. Зынӡа уԥхасҭахеит, излазбо
ала, – инаиҿаирхьит иашьагьы.
– Ухы зыхурҟьо аҭаацәа ираҳәатәуп, стәы-сымаа сырбатәуп,
ауаа ишыҟарҵац еиԥш, зынӡа ҳашәмыргаӡан...
– Ишԥа? – ихаҿы ааицакит Назыр.
– Угәы ишԥаанагаз нас? – инаиҿалырхьит иан. – Хәмарга
усума ари?
Урҭ рцәажәара Назыр ибӷа иаҵсны дтәан, иааиқәырҽаҽашәа
дзалҵуаз џьишьон, аха уажәшьҭа ус ишамуаз
еиликааит, уи уажәраанӡагьы изымдыруа дыҟамызт, аха
иахьа, уаҵәы ҳәа дааиуан... Дагьаҿашәеит аҵыхәтәаны.
Аҩны иҭаацәа зегьы иара иҿагылан, шьоукы еизаргьы ажәак
ихызҳәаауаз, идгылоз ҳәа аӡәгьы
димамызт.
«Сеилызкаауа аӡәы дышԥаҟамлари, анаџьалбахт,
зынӡа ауаҩра рцәыӡма?..» – дхәыцуан иара. Иалиҳәаарыз
издыруамызт, высшьа шамамызгьы ибон.
Ихы асаара ишьҭацалашәа дтәан, ҿиҭуамызт.
– Гәырҩада агәырҩа ухы иазааумгеи, изхарада?.. –
инаиҿалырхьит Қына.
– Нас ишԥаҟаҵатәу? – ихы ҩышьҭхны, иблақәа
акгьы рымҳәауа, ихыгагааӡа иан дналзыԥшит. – Мҩас
ҳазқәышәҵои?..
– Сара сгәаанагара еилукаарц уҭахызар, абас иҟоуп, –
ихыҵәҵәа-хыҵәҵәа дцәажәон иан. – Аҩны уҭаацәеи уареи
шәеимазарц ауп сара исҭаху, мап анакәха, изыхәҭоу шьоук
надгаланы иалацәажәатәуп, урҭ ишақәнадырго ала ҳныҟәап...
– Сара стәқәагьы ирдыруазар сҭахуп, ианбанӡарцәызӡало...
– Бзиоуп, нан, ҿҳәарак наҳҭар, ирзаҳацҳап, иаашьҭтәу
дара ирдыруеит...
– Изаҭахузеи урҭқәа зегьы?..
– Нас иҳабжьоугозеи, ҳхала иҳаӡбуама?..– аӷьеҩ ааҭлыргеит
Қына.
– Ҳбымшьын, амарџьа, ишышәҭаху иҟашәҵа...
Наалеи Мзанеи иҟәбаҟәшәо адәаҿы ихәмаруан, рыхәмаргақәа
наҟ инкадыршәын, ран инлазҵааит:
– Папа деиҭацома?.. Дцар уаҳа дмааӡои?..
– Абарҭгьы угәы ирыцҳанамшьаӡои? Ларгьы уаргьы
арагәаԥшь шәхы анышәҟьааит, уаҳа акакәым... Лаԥшык
дакит, мамзар уаҳа акгьы сзақәҵом сара... Хыхь иҟоу ҳәа
ак ҟаҵатәызаргьы ҳаздыруам... Ҳҵаауам-ҳаԥшаауам.
– Аиеи, хыхь иҟоу ҟабҵандаз, даара ихәап... – иналҿаирхьит
лыҷкәын аиҵбы.
Иара ҿиҭуамызт, ибла гәыҭбаақәа ҵыршәааны дрыхәаԥшуан...
Ихшыҩаҿы еилирхуан иааҟалаз зегьы, аха
иахиҳәаара, иақәиҵара издыруамызт.
– Сзақәшәарызиз сара абри аҩыза, ауаа сызлареицәоузеи?
– лҳәан, даақьыпшәыпит Ница.
– Уи аҭахым, Ница, ичҳауа бааихуан, уажәы?.. –
лыгәшәымшә ааиҳәеит уи Баџьгәыр.
Ахәыҷқәа ӷьаҵәыӷьаҵәуа ран иаалхьынҳалеит.
– Рыгәнаҳа хара иузымгааит, аиеи, – лқьышәқәа еимахәа-еимахәо, лылаӷырӡқәа иаахыҟәҟәалаз лԥыраҳәа
аҿацәала
иаалрыцқьеит ан.
Абыржәаҟара дрыцҳаны ихы имбацызт иара. «Абри
еиԥш иахьышәҭаху снадыжәџьгәало сыҟоума, са суаҩыми,
уара, шәсыхәаԥшыр иауазеи...» – иҭахуп иааҭирҟьар,
аха
ҳәашьас имоузеи, иашьа иҿы изцәырымгаз
аиҳабацәа рҿы
изцәыргараны дыҟахума?..
Инасыԥ ахьиԥшааз, игәы ахькыдхалаз, изызкыдхалаз,
ишыҟоу-ишану ҳәа ажәак ихызҳәаауа ма димазар,
издыруадаз аҭагылазаашьа ҽакала аҽаԥсахыргьы... Аха
иабаҟоу, усгьы иааигәа уаҩ дгылаӡам.
– Нас, ибзиоуп, ҳшеицәажәаз... Адырра сышәҭа, аҿҳәара
аназԥышәҵәалак. Уажәшьҭа сцалап саргьы, – иҳәан
дҩагылеит.
– Уахьымаара уцааит... – ашәиԥхьыӡ наишьҭалҳәеит ан.
Ашьҭахь ишааиуаз, лышәиԥхьыӡ бааԥсны ихьӡеит рҳәартә
ирбеит, аха уи ушьҭан...
– Ҳаи, банаџьалбахеит, дзыбшәиуазеи, иара усгьы
дмаҷҟәикны адәы дықәупеи... – иааигәамԥхеит иан илҳәаз
Баџьгәыр.
– Уаҳа иауӡом бара бтәы... – иналҿаирхьит Назыргьы.
– Сагьиқәшәиуам, аха сагьиқәныҳәауам, дахьыҟоу
дыҟаз... Мчыла сихьынҳаларгьы, зегь акоуп ԥсҭазаарам
уи... Амала ҳҽеилҳаргароуп. Сара хаҵа дсымам. Ихәыҷқәа
– ихәыҷқәа роуп, игәы иаҭахны ибозар, ихызбаауам... –
иаахлыркәшеит лажәа Ница.
Назыр ихы нарҟәшәа дахьгылаз Ница дналзыԥшит, аха
аҭак ҳәа акгьы леимҳәеит. Илахь иқәԥсаз ихцәы шьыҵәрақәа
инапала ихагәҭахь инықәиҳәан, иан лахь даацәажәеит:
– Абри амчыбжь иаҭахым, сусураҿы маҷк сеилахоуп, амза
анҵәамҭахьшәа сара сзын еиҳа иманшәалоуп.
– Уи акыр иахәар аадыруазар, – лгәы ҵкапуа даацәажәеит
иан, – иахаагарын, аха изаҭахузеи? Ас акә, анс акә, шаҟа
заа иӡбахауа хараӡа еиӷьуп. Ахьаа-еидара дзаҵаҳшьрызеи,
илызхоуп илхылгаз, уаргьы уԥсы ушьап.
– Ҵәык алабымҵар буам усгьы...
– Избан аҵәы?. . Сара иҟоу аиашоуп сызлацәажәауа...
– Аиашаҵәҟьа абаҟоу акәымзар, уи ҳақәныҟәозар
иҵегьы хаиӷьхауан... – ихы иқәыжьны днарыдҵны, ашыршырҳәа имашьынахь иҿынеихеит.
– Нагә ихаҳә, Нагә ихаҳә... – инеихьылгӡеит амашьына
аус аруны данынхаҵәиуаз...
«Ларгьы уаргьы Нагә ихахә шәнаганы шәықәгыландаз...
»
ҳәа акәын илҳәарц илҭахыз, аха уаҳа даламлеит, убрыгь
азхоны лыԥхьаӡазар акәхап...
Ница лҭынхацәа адырра рырҭеит, аҿҳәара иазԥырҵәаз
аан аҩнынӡа инеирц, ргәы инықәыршьит реиқәшәара
мзызс
иамаз, ирбарц зырҭаху, даргьы лымҳаҭасқәак рымамкәа
иҟамызт, лашьа еиҵби лаб иаҳәшьеи наҳашьҭуеит ҳәа
рзаарыцҳаит.
Агәыла-азла рахьтәгьы аӡәы-ҩыџьа ирарымҳәар ауамызт
азы, Еснаҭи Қьаазыми Баџьгәыр дырзылшьҭит. Қьаазым аҩны
дыҟамызт уи аҽны, аха ажәа нижьит, ашьыжь аҩны длеирц
азы. Еснаҭ иара ихаҭа дынидгыланы иеиҳәеит, мапгьы
ицәимкӡеит.
Уаҵәы еиқәшәараны иахьеиԥш ауп иҟалаз арыцҳарагьы
шыҟалаз...
Назыр афермаҿы даныҟаз аус ицызуаз иҩызцәа руаӡәы
ԥҳәыс дааиган, ачараҿы дымцар ауамызт, аҽазыҟаҵара
даҿын. Ашланг цәиаҵәа азхык акран инахеиҵан, аӡы аужьны
имашьына ӡәӡәаны инаиргылеит. Иаргьы аҽнынтәарак аус
имуази, дааԥсаха асаба даганы дыҟан, ӡык наиқәҭәаны,
иҽааԥсахны асофаҿы ацәарҭаӷәы днықәтәеит...
Иԥынҵа аҵаҟа, иармарахь ала иқьышә ааибӷит. Абзиара
анцәа иҟаҵа, иҳәеит гәаныла.
Зныкыршәа илаԥш нарықәшәеит ҵаҟа еиқәырчаҟәа
ишьҭаз аԥслымӡраҿы ихәмаруаз Ниази Банџьа имаҭа
Цицинеи.
Ниаз инапы иакыз ахәмарга машьына иҭӷәыхаа уа иалдаз
«амҩа» ишану, инымҩахыҵны адарԥара инкыдсылон...
Ахәыҷқәа дара ртәала акы еибырҳәон, амарда иаҿахаз
амашьына аҿыгашьа иалацәажәозар акәыхарын. ..
«Зны «жыв» ҳәа амашьына ашьҭыбжь рышьҭыбжьын,
аҽазных, «ту, ту...» – иааҩуан асигналгьы...
«Уаб изанааҭ шьҭухырц уӡбама, уԥсцәа акамбашьқәа
рықәымчхәрааит, аиеи...» – дизгәду-аахәмарит аб...
Игәалаҟара бзиахәха дшыҟоу, гәырцҭыԥк иаҟараны
игәаҵаҿы хьаак аабызбызуан, иԥҳәыси иареи реилыҵра
акәын уи еиҳаракгьы дзыргәамҵуаз... Иҭахымызт арххара,
аха уаҳагьы ԥсыхәа амамызт, амҩа иқәҵатәын.
Ақыҭаҿы даныҟаз аџьабаа иибоз, ихигаз иабыргузиз,
уажәы изԥшу аасҭа. Аус усуп, иаламцәажәар ҟалашам, аха
иреиҳәауазеи?..
Лҟазшьа ҽеим изҳәом, даашьаҩуп изҳәом, ауа-ақәла,
асас-ацәас лҭахым изҳәом... Аахҵәоу ак имам уи аганахьала.
Лыблақәа хааӡа, акыр-кырҳәа дыччо, еихьыҩрра-еиԥыҩррак
лыдумбало, деиқәҷаб аҩны дтәоуп есқьынагьы.. Бзиа
дибаргьы ҟаларын, ҵаны, аха арахь ҽаӡәы игәы лызцеит,
илахьынҵахеит ус, анцәа иҿаԥхьа кыр имчу аҳа, убраҟагьы
акгьы имчым...
«Қәрала иара иаҵкыс деиҳауп, хаҵа дцахьан, аԥҳәысеиба
дылхамтәар амуа иҳахьзеи ҳара?..» – илымҳа иҭыҩуеит иан
лыбжьы.
«Ту, ту... Баԥырҷ наҟ, баԥырҷ!» – ибжьы гоит ахәыҷы.
Дырҩегьых игәалаҟара аҽааԥсахит. Шәахәак нагәылҷҷеит
ихәыцра.
Иаигәалашәеит Шьардеи иареи раԥхьаӡатәи реиқәшәара...
Дызусҭазаалакгьы ауаҩы даныҩеидаслак нахыс,
иара ихатәы идеиал имоуп. Иқәыԥшра данынҭагыла
инаркны, ҭеҭԥшла ихы-игәы иҭашәаз илышьашәалоу ракәын
дзызхьаауаз, хәыцырҭас имаз.
Убас иҟаз аӡә лакәны длыхәаԥшуан Шьарда, ҟәыбҷарала,
ҭеиҭԥшла, еиҿкаашьала игьама даҵанакуан, игәы дақәшәон,
иҽылҟәыҭхашьагьы имаӡамызт, жьинапхыци
реиԥш еимадан
рыгәқәа, гәыла-ԥсыла еилибакаауан,
еизааигәан доуҳала...
Убри азоуп «иаҩсҭаацәа лыдхалеит» ҳәа рҳәазаргьы,
лара дзалихыз, лара лҿы дзаагылаз.
«Шәанаџьалбеит, сақәшәеит, схы дадыскылеит, цасҳәа
ихәыцны акгьы ҟасымҵеит...» – ианеиқәшәо исҳәаша
ҳәа акы
дназхәыцит, аха убрыгь ииҭахыҵәҟьаз акәмызт...
«Жәларык рҭыԥҳа дааганы аҩны дыртәаны думоуп, уарах
џьара укыдтәалоуп, измааноузеи, ари?..» – иҳәашт Еснаҭ
дҳақәшәар уи аҽны.
«Иауҳәауеи, аиҳаб бзиа, пату ҳақәызҵо, саб иаҳаҭыр
азы
ацәгьа абзиа рҿы хеиӷьашьа ҟазымҵо, иҳагызмыжьуа?
».
«Ту, ту, ту... Папа, смашьына лышьҭуам ҳәа даҿуп, амҩа
дангылоуп... Баԥырҷ, сымҳәеи!» – ибжьы ааҩуеит ахәыҷы.
Ихы ҩышьҭыхны уахь днаԥшит. Аԥслымӡра агәҭаҿыҵәҟьа
ахәыҷқәа рыхқәа еиҿакны иркын. ..
– Улывымсуеи нас, уи ада мҩа амамкәа иҟоума?!. –
дыхәмаруа ҿиҭуеит аб.
Ахәыҷқәа ажәа шеимаркуаз инеицәхас-ааицәхасит.
– Ыы ҳа-ҳы... – лҳәан аӡӷаб, инеимаҭәаны аҵәыуара
далагеит. Иҟалаз уи ауп, амҩа анилымҭа, дынлыгәҭасын,
имашьына ԥхьаҟа аҿынаирхеит.
Аҵәыуабжь заҳаз Шьарда даадәылҟьеит, зхы ларха
аԥслымӡра илажьыз Цицина дҩышьҭылхын, лнапала
иаалрыцқьеит илыхьтатаз ахәшырб...
«Сара саԥхьатәим, сагьҵыхәтәантәим. Егьаҩы еилыҵхьеит,
егьаҩы еилалахьеит...» – дырҩегьых игәы инҭагьежьит
ахьаа...
Убри аамҭазы, ахәыҷқәа аарҭынчны адрыгә-дрыгәҳәа
уахь дыҩхалеит Шьарда, днеины днаиватәеит... Инапы
лыжәҩахыр инадкыланы дааидихалеит.
– Ани аԥсылмӡра илоу иҽирҵәазызар акәхап!..
– Ушьҭан усгьы дыскәабоит, дыхәмарлааит макьана...
– Ачарахь сцароуп, аамҭагьы ааит ҳәа сыҟоуп ожәшьҭа...
– Ишуҭаху...
– Шаҟа исцәымӷузеи, «сыуацәа» зегь уа иҟазар акәхап...
– Умцар?.. – лыбжьы ҵыс-ҵысуа ауп уи ажәа шылҳәаз
лара.
– Ԥхашьарами, Шьарда, ҳацәгьа-ҳабзиа еилахәуп,
ишԥаҟасҵари, акрыздыруоу?..
– Саргьы суццон, ахәыҷ иоуп акәымзар.
– Бара бцара аҭахым уажәы, ибымдыруеи?..
– Еилыскаауеит...
Агәыла хәыҷы дырҩегьых арҵәаа ааҭлыргеит. Абӷьааҳәа
инаԥшызар, алаламбатә рбеит. Ниаз иҩыза лыхцәкәыкәынқәа
инапқәа рыларԥаны дрыхон, ларгьы днапҟьа-шьапҟьо дцәыскәыкәуеит ҳәа даҿын.
– Иҟауҵо закәызеи, укақәшәашәааит аиеи, – лҳәан
Шьарда ашырҳәа дналбаан иааиҟәылхит.
– Смашьына хлыршәҭит, – дашшуан иан лҿы иара.
– Сара сыхәмарыр иуӡом, зныкгьы исимыркит, : – лҭаҷкәым
хәыҷқәа раҵәаны лыблақәа ирыхшьыло аҵәыуара даҿын...
– Бымҵәыуан, тата! – даалыжьжьеит лара, – иналуркыхыр
знык аҟара, уҩыза лоуми...
– Мамоу, исҭахым, сара...
– Арахь шәиаси, иазхоуп уажәшьҭа... – рымахцәақәа
ирынкны аԥслымӡра иаалылгеит ахәыҷқәа, Цицина лан
дналыҭаны, лхәыҷы иҿы-инапы ӡәӡәаны дналыртәан,
криҿалҵеит.
Назыр иҽааилеиҳәеит, асаркьа днангыланы, ихы ҳәаны
дындәылҵит. Икостиум аҵаҟа ишәыз акьаҿ аԥшшәахәы
цәгьала инаалон, иҟамло егьыҟам ҳәа ишьҭихыз ихылԥа,
Шьарда днаихьӡан, «ухахәы бзианы еиқәтәоуп, изуҭахузеи»
ҳәа наҟ имылхит.
– Амашьына умгар еиӷьзар?
– Уи еиҳа сахьчоит. Аԥсҟы скуп сҳәар, аӡәгьы исыдицалаӡом
арыжәтә.
– Сшәоит, сыздырам...
– Бзыршәозеи, Шьарда!.. Схаршә нарыҭаны, снарықәныҳәаны
саауеит.
Ллакҭа даагәӡын, днеины акабина дынҭатәеит...
Назыр агәарабжьара дыбжьаланы дышҩеиуаз, агәашә аҿы
дҩаӡаанӡа, аҳәаа иҽынкыдкылашәа амашьына ааникылан,
дааҭыҵит. Ашә агәараҳәа инкыдҳалт. Убраҟа иааиԥылаз
иидыруаз шьоуки иареи еицны ашҭа инҭалеит. Изаҳәаз
ԥыҭҩыкгьы еизахьан, аԥшәмацәа инарыдныҳәалан инеины
акәасқьеи амаҵурҭеи рыбжьарашәа
ажәытә лаҳақәа рыҵаҟа
иаагылеит. Асас-ацәас, иахьа арахь ачарахь иааиз гәыԥгәыԥла рыҽшаны игылан. Ашьхыҵә ашьхагәара рыбжьы
шҭыҩуа еиԥш, аууҳәа урҭ рцәажәабжь харантәгьы иуаҳауан.
Ажәабжьқәа еибырҳәауан алаф налаҵауа, зны-зынлагьы
аҟыр-ҟырҳәа иччон...
Абан нахьхьи Қәыџьмахан дахьгылоу, ихылԥарч ихазза,
иаамԥсахӡакәа еснагь ишәиҵоз ицәацәҩыча иахьагьы
ишәын; акаҳуа ԥштәыла игалифе еиқәа, икьаҿ-ахәа ихәда
иҩыҵагыло еибаркны, имагә хәыҵәҩагақәа цырцыруа
ааигәа ишишәыз ҩашьомызт. Иарӷьа напы ҟьауа, уажәыуажәы ижәҩахырқәа ршәшәауа дцәажәон...
Ауаҩы иҟазшьа, иҿаԥшылара иуанаҳәоит ҳәа ирҳәауа,
Қәыџьмахан иузидкыломызт, уи еснагь деиқәҷаб дыҟан,
бабыцк иқәшәар иуамызт. Дудҳәаҵало, иҽузааигәатәны,
иқьышә азбжак лхьырҩыршәа данычча, оман иузыԥшыз...
Илакҭа ҭылашьцаа даныҟоу, уи зынӡа аиааира згеит, хыхь
сыҟоуп ҳәа игәы ианаанагоз аамҭа акәын. Иахьа изшаны
дыҟан, усшәа ибон абрахьынтәи дахьԥшуаз Назыр...
«Бзиа иазҳәам ҳәа ауп ишыздыруа.. Ачараҿы ауаа
гәырӷьоит, ихәмаруеит, иччоит... Уи рыцеиҩишоит иаргьы.
Цәгьарак игәы иҭаку?.. Омашәа избатәузеи, ихы иаҭәаимшьо
ҳәа крыҟоума?..»– арахь ицәырымгакәа иҿы дынҭацәажәеит
Назыр.
Инаҩсан, ашьаԥа аҵыхәа ахьаанҵәоз аанда иҽкыдкыланы
дгылан уи иашьа еиҵбы Закан, ибла ԥштәыдақәа
шаҟь-шаҟьо.
Иашьеи иареи рылаԥшқәа неиқәшәеит, блала иааицәажәазшәагьы
игәы иааинаҭеит... дагьымҩашьеит иара, ԥыҭрак
ашьҭахь инаскьеибаԥхьан, рхы еиҿагәа аанда рыҽнарҭеит...
– Уара, аҽада дмырҟааӡаци уажәыгь? – дҵааит зкостиум
зыжәҩахыр иҭарԥашәа иаарыдгылаз Иасон, ихаԥыц
аӷақәа
ирыбжьырҟьа «аҵкырт» ҳәа дынкажьцәеит.
– Аа, уара уоума?.. Сқьаӷьариа фырхаҵа...
– Изакәызеи, цәгьара ҟасҵама?
– Избан, абзиа илауҵаз ахылҿиаа зегь ҳалачоит, – инапы
рҟьаҟьаны ихәда иныҵеикын, – абас ҳҭәуп!..
– Сара абзиа ҟасҵеит ҳәа ауп ишыздыруа, шәара
ишәзеилымкаауазар, изугәышьари?..
– Ус угәы иахьаанаго адагьы иаҳҭахузеи! Ҳаҭхаџьны
ҳаҟами.
– Ус узцәажәо сзеилкаауам, Назыр, гәынамӡарак умазар,
сара сзыхурҟьозеи'1..
– Ара еибаҳҳәауеи уажәы?.. Аус ҳамоуп, уаргьы
уақәҳаршәоит, усҟан еилукаап изакәу...
– Саргьы лымҳа ҭасқәак сымоуп, аха... Ҳаицәажәап... –
Назыр зыӡбахә имаз аҳәашьҭыбжьқәа иаҳахьазар ҟалап
уҳәартә дхәылԥшша ииҳәара иҿамшәо днеизыԥшит.
– Уара, Иасон, аԥхьан акы уазҵаауан.., – ԥхьхьыҳәа
дцәыҵаччауашәа, ҿааиҭит асасцәа руаӡәы.
– Идырҟаауа рԥыхьамшәоу?.. – дырҩегьых, аҵкыртҳәа
дынкажьцәеит Иасон.
– Ус рыхьзаргьы ауеит, иуҭаху ануҭаху иануԥыхьамшәогьы
ыҟами...
– Уи шәацәымшәан, ирԥшаахьеит, имазеины игылоуп...
Аха иззыԥшу акзаҵәыкоуп: ахаршә ашәара ианаалгалак,
ашҭа
агәҭа иқәызза ишыҟаауагьы жәбап, – иҳәеит агәыла Шьмас.
– Ҟоҳ, уаанӡа убаашәт... Ҳагәшәеитеи! – иҳәеит Иасон
инаҩсшәа игылаз арԥыс маҵәаҟьагьы.
Убри аамҭазы, акәасқьа аԥхьаҟа мырзакан шьҭыбжьык
аахәыҵҟьеит. Иазырҳәоз дыԥҳәызбан, лыхцәы зардагьқәа
лыжәҩахыр иқәчаԥа…
Аҷкәынцәа ҟәардәк налырҭан днадыртәеит. Убри акәхеит,
иаалыдеизалаз агәаран надырҭбаан, адруҳәа рнапқәа
неинырҟьеит...
«Аат!» – ҷкәынак днықәлеит, инапқәа рыла иӡара нҭарсны
икны, дшьыцәхартәуа. Знык данакәша, агәҭахьы дааскьеит,
авырвынт еиԥш, агьежьра даҿын.
«Аԥҳәызба, аԥҳәызба...» – иаагеит быжьқәак.
Лымахцә данкны мчылашәа днықәырҵеит ԥҳәызбак...
Алагара акәын ҳәа, данықәла иаглыжьуазма, ларгьы
дицшьацәхартәуа, лҽыркьандо омақәак ҟалҵон... Ус
икәашо ишнеиуаз ҽа арԥыск дрыбжьаԥалеит, нас аԥҳәызба
длыԥсахит ҽа ԥҳәызбак... Убас инеиҭак-ааиҭакуа акраамҭа
икәашон.
– Аферымқәа! – игәы иаахәеит урҭ рыкәашашьа
Назырраа ирыдгылаз Грышьа. Рнапқәа рымхуа, аԥсшәагьы
нареиҳәеит. – Абри ауп ачараҵәҟьа, ашәаҳәара, акәашара
ахьыҟам закә чароузеи?..
– Иазууазеи, шьоукы-шьоукы уи агәхьаа рымкуа иалагеит.
Уашәагьы рҭахым, укәашарагьы иара убас, – инаиаҭеикит уи
Назыр.
– Ҵабыргны, иаҳҳәеит ҳәа?.. – дааҽхырҵааит Иасон.
– Мамоу, сара иԥсыша, уи уара иузымдырыр ҟалап,
ҵаны...
– Ус иҟоу зхәаԥшуа зынӡа аҽакуп... – иажәа нарылеиҵеит
ани арԥыс маҵәаҟьагьы.
– Ее, баба, убрыгь ҳамамзар ауам, унапы ҭырԥшша
узнеиуам уҭахы иҿы, афы асааит... – иҳәеит быргк арҭ
реицәажәара иазыӡырҩуаз.
– Ишьахәуп, аха шәмыхәмарын, шәмыччан ҳәа ӡәыр
иреиҳәама? – игәы иналакьакьеит Назыр.
– Иихәмаруазеи, ииччауазеи, аԥшәма ахаршә игәы
ишалакьакьо, ишицрыхо... – иҳәеит Иасон иқьышә ачча
ықәхх.
– Уара, ушаагылара, удин аныс, амш угоит... –
инаиҿаирхьит Назыр... – еиҿумкааз акгьы ҟалом, ахаршә
алхра шеиҿыркаауа еиԥш, егьигьы еиҿкаатәуп...
Убри аамҭазы, илабашьа нарсуа, Сафар ажәлар
даарылагылан, ибжьы наиргеит:
– Атәарагьы ааигәахеит, анахь ӡәыр шәхалозар, шәнеи,
шәыххь згеит, иатәу ауп, ҳаилашәмырхан, ҳара шьҭа ҳмазеиуп.
Амшгьы ишыжәбо иҟоуп, ҳа иаҳзыԥшым...
– Иуасымҳәази, – даалацәҟәышьацәҟәит Шьмас
дахьгылаз.
– Аиеиҵәҟьа!.. – днақәшаҳаҭхеит Иасон.
– Исхашҭны сгыламзи, – даацәажәеит Назыр иџьыба
дынҭаԥшшәа.
– Саргьы сымнеиӡацт, – иҳәеит ааигәа иааиз Грышьагьы.
Еицны иҩхалан, аҭаца дырбеит, рхаршә хәыҷқәа наршәан,
ҿыц еибагаз инарықәныҳәеит, фырџьанқәакгьы
ааныркылеит.
Раԥхьа игылақәази дареи еицны ҵаҟа илалбааит. Сафар
ибжьы аарылҩит дырҩегьых:
– Ҳасасцәа бзиахәқәа, агәыла-азла! Шәҳарԥшит мыцхәы,
аџьа шәҳарбеит, ишаҳҳәаз еиԥш, уажәшьҭа атәарахьы ҳхы
ҳархоит, шәнапқәа ӡык нарықәшәҭәа... – ԥыҭк дааҭгылан,
раԥхьа инагылап ҳәа игәы иззаанагоз аԥшәымацәақәакгьы
рыӡбахә неиҳәеит: – Қәыџьмахан, Шьаабан, Абзагә, Шьмас...
Раԥхьа шәнагылан шәҿынашәхеишь...
– Иазыҟаҵаны ишыҟоу умбо?.. – дааԥышәырччан Иасон
дынихәаԥшит Шьмас.
– Ааи, иаҳауандаз абри ишәҳәауа, – иҳәеит ирываԥалошәа
инеиуаз ани арԥыс маҵәаҟьа, аҽыгә-ҽыгәҳәагьы
дааччеит аҵыхәтәаны...
Иԥыҵәҵәа-ԥыҵәҵәа аталбошьцәа аалырхын, акрыфара-чара напы надыркит. Асасцәа ахьтәаз Қәыџьмахан иӡбахә
нарҳәан, «аҿах-аҿах» ҳәа ибжьы ашьаԥа иҵыҩуа игон.
Араҟа Назырраа ахьтәаз, иӡбахә рҳәеит Иасон. «Анцәа
улыԥха» аамышьҭахь, ажәлари еиднагалази ҳәа ҩбаны иааныркылеит.
Арҭ ахҵәыцак рахьтә, Назыр акоуп иижәыз.
«Аԥсҟы скуп, шәысҟәаҵ, амҩаҿы шаҟаҩы гылоу
жәдыруоу» аниҳәа ачараҿы уааины иумжәыр ԥхашьароуп,
ауаа иҟарҵо ҟауҵароуп, изакәызеи узҿу ҳәа идԥсыланы
дыркит.
Анаҩстәи аҵәцақәа Шьмас иаԥхьа иаақәдыргылеит,
урҭ хԥаны еицын. Ижәҩахырқәа ршәшәуашәа, илакҭа
ҭыҟаԥшьааӡа днырӡааԥшылеит иаԥхьа иқәгылаз аҵәцақәа
ирҭаз аҩы. Уи ашәыхгьы ахимырҵит, ижәны иватәаз аҷкәын
патаз инаииҭеит. Уи ишьапқәа еимарҽаҽа, ичабра ихәда
иавҵаџьгәаны, аԥхӡы иҿачы дахьтәаз, уарҭалк импыҵикуеит
уҳәарын. Аҵәца аашьҭыхны иқьышә ианнықәикуаз Назыр
иахь днаԥшын:
– Уара, абарҭ амашьынарныҟәцаҩцәа ассир иалаҟоуп,
ачараҿы инеиуеит, аишәа иахатәоит, нас иаажәӡом, амашьына
ҳақәтәоуп ҳәа иаауҿагылоит. Шаҟа исцәымӷузеи аҽырххара,
уи шьоукы ирцәаҩоуп, ирымжәуаны акәу џьушьо? Иа-ҳа-ҳа-ҳа, – иҳәан иныхҵаӡаны дааччеит...
– Араҟа, аҩыза, изхыччатәу ҳәа акгьы збаӡом,
– даацәажәеит Грышьа. – Ахәыҷы, аду амҩа иануп,
иалудыраауазеи узықәшәо?
– Грышьа, уххь згеит, – иҽырҟәымшәышәшәа аҿынаирхеит
егьи, – ачараҿы ауаҩы дануԥхьа, иуфар, иужәыр
иҭахуп. Ахаршә ашәара мацара ауакәху, ауаҩы ауа-ҭынха
дызрыԥхьо?
– Убрыгь ыҟоуп, изааӡарызеи... – иажәа налеиҵеит
ласкьашәа аӡәы.
– Аиаша иҳәеит, уара, ҳасас... Аишәа чараҿ шаҟа
исцәымӷузеи ахахә ылхра... – днақәшаҳаҭхеит уи ииҳәаз
Иасон.
– Мамзар, амашьына аҩны инижьааит... – илҭаирпҟеит
аҩбатәи аҵәцагьы аҷкәын патаз. – Шьапыла дааиргьы ауеит,
иҷапан кашәарым, џьушьҭ. Изаҭахузеи алахьԥыракыга...
Игәабзиара иазеиӷьымзар, иазицәаӡам...
Сыхәда хызза
сзыҟои зугәахәуа?
– Ыы?.. – иҳәахт Иасон, аҩсҭаацәа ихарԥаны, иикыз
авакьыц акәкәаҳәа дамхо дахьтәаз.
– Сахьтәаз исфоит, изжәуеит, амашьынагьы сымоуп,
аха акагь смыхьцт макьана. Знык аруль аҿы саннеи...
– аҵыхәтәантәигьы дҩаханы ижәны инықәиргылеит... –
снызкыло ҳәа крыҟоума, иахьысҭаху сцеит...
– Уаҿамшәацт ами?.. – даацәажәеит Назыр.
Иаҵәцақәа анҭаирцәы, Назыр иахь дниасын, ишеибарххоз
даҽак аҟарагьы наииржәит. Егьырҭгьы иаарылсит.
Ахахьы итәаз арԥыск ашәа аацәыриган, инаицдырӷызит.
Ашәа ианалага ажәақәак неимдырхха-ааимдырххеит,
лафқәакгьы ныбжьаргалеит.
Иаацахахьан ачара. Аталбошь хада ацәажәара даҿын.
Иасон излеиликааз ала, аԥшәмацәа рахьтә, еиҳабык иныҳәаҿа
шьҭихит, нас асасцәа реиҳабы диныҳәеит, аҵыхәтәантәиқәа
аҩба: ахаҵаҩызеи уи ицыз аҳәсахәыҷқәеи
рныҳәаҿа акәын.
Иасон уахьынтәи ныҳәаҿақәак ааимданы, ажьрацәара
ҳәа иара итәыкгьы наԥшьны днахныҳәан, ани аҷкәын
патаз ииҭарц ихьӡ ааиҳәоны еиԥш аан, Закан дшаҟь-шаҟьо
ашьаԥа дааҵалт, аҷкәын патаз иааигәара данааи, дааҭгылан,
ихы ларҟәны илымҳа дынҭахәыҭхәыҭын, али-ԥси рыбжьара
дниаҟьан дцеит.
«Дзыргәаҭеиуазеи Закан мыжда...» – дазхәыцит Назыр.
Иасон иажәа ҳәаны данаалга, аԥхьатәи ыжәны инықәиргылеит,
акгьы днацҳаит. Егьи иаҵәцагьы ааҭиркәамҷаан,
аԥхьатәи инахаиргылт, ахԥатәигьы уи ахыхь. Хԥаны
еихаргыланы ани аҷкәын патаз инаганы иаԥхьаҵәҟьа
инықәиргылеит.
– Ҽаанбзиала унеит, францыз!.. – иҳәахт иара. Ишҭацәыз
иусҭеит, аха уара иурҭәып, уаҳа узҿуи?
Францыз дшабаны дыҟазшәа, абарҭ зныҳәаҿоу анцәа
иныҳәааит, араҟа ииҳәаз азсырхоит, сара иацысҵараны
иҟоузеи, иҳәан ар даарцозшәа, аҟыԥ-ҟыԥҳәа ижәны
инықәиргылан, имҵаз акәтыжь амаха асыӡбал инӡааишьылан,
ашырқьҳәа инеиҿиҳәеит, днаԥшы-ааԥшын, ихаҿы итәаз асас
ауатка зҭаны иаԥхьа иқәгылаз аԥаҭлыка иара ишҟа даахеит...
Ицәа дынҭас-ааҭасуа, ибла ацәақәа ыртаԥтаԥуа,
иаҵәцақәа рҭәны Назыр инидицалеит.
– Бзиала еимаадалааит аринахысгьы… – иҿы хькәыжӡа
дааччан, – иаиуам акы алам, анцәа ишишаз иҟоуп, сара
сымсит ишуԥырхагам…
– Уара абри сара дсыдызцалазеи иахьа? – иааигәамԥхеит
Назыр.
– Изакәызеи, Иасони уареи шәцан-шәаан иужәыроуп
ҳәа сышәкит, шәеицәажәаны шәыҟоума, уара?
– Ыы, ҳаицәажәаны, уара уаҳцәымӷума? Ҳа ҳтәы уоупеи!..
– ҿааиҭит Иасон, инапала ихаԥыцқәа дрыбжьыхо.
– Цасҳәа иҟашәҵома, сара сыдагьы араҟа ауаа
ыҟоупеи?!.
– Мамоу, сааукәыхшеит... – ибла ацәақәа ааиртаԥтаԥхт
дырҩегьых... – сара исҭахыҵәҟьаны саҿу џьушьома, аха
изжәуеит, изынсыжьри сҿаҵахәы?
– Уара, уаҩиҳәара зышәмаҳауеи?.. – иажәа нарылеиҵеит
Грышьагьы.
– Грышьа ухаҵкы, ачараҿы ауаа пату еиқәҵаны
иныҟәибагароуп мамзар?.. Х-аҵәцак, ари, изымжәуа дыҟоума,
ԥхашьарами иара?..
– Абарҭ ижәааити, нас акгьы иаҳҳәауам... – инаицирӷзит
аталбошьгьы...
– Уи, ижәыхыр, егьихыр... Нас уара узиҭаххи, иааг аҳәауа
иалагоит, – иажәа нарылеиҵеит Шьмасгьы. Дырҩегьых ашәа
аацәыригеит ани аԥхьатәи арԥыс, рыхәда адашқәа ргыланы,
рхаҿқәа уаркалеиуа ицырҳәон уи ааигәа-сигәа итәақәаз,
ишнеиуаз «уараида рааидара, уаа-ҳаа ҳааира шьараҭын», –
инаԥыршьит акәашарагьы.
Астол илахибаҳәан, ана-ара иаақәлеит икәашо...
– Ахымцақәа, ахымцақәа!.. – игон Шьмас ибжьы.
Аҵыхәтәаны ианалгоз, аӡәы-ҩыџьак раҟара акәашацәа
аххы инеидаҳалеит.
– Аҳаҳаи, абааԥсқәа!.. – инарыҵгәеит шьоукы. Уаҳа рҭыԥ
ахь ихнымҳәкәа ибӷаӷа-ҽаӷо ашьаԥа иныҵҵит.
– Аҵәцақәа ахьнеиз уа икыдхалт, изакәызеи аталбошь
ухаҵкы, уаҳа патуеиқәҵарак ыҟаӡамкәа?.. – ихырнаашәа
Назыр иахь дыԥшуа даацәажәеит аҷкәын патаз.
– Ижәуеит, ишԥеимжәуеи... инаиаҭеикит аталбошь. – Назыр
сааукәахшеит, ииҳәаз уаҳаит, ҳаиҵаумырхан, иаҳамныҳәац
асасцәа ыҟоуп, егьиуп...
– Ижә, џьушьҭ, изурххозеи? – инидиҵеит аладахьы итәаз
рҩызакгьы, са сҿы иааиндаз ҳәа дгәаҟуазу, ма уи ииржәырц
иҭахызу, изызкыз аллаҳ итәуп.
Инеиларԥсеит икәша-мыкәша:
– Ижә...
– Уҩаха...
– Ааи, шәаргьы саргьы, сҳәарын... ҳабеидхалеи?
Назыр иаҵәцақәа даарыхныҳәан, раԥхьатәи днаҵашьшь
ижәны наҟ инықәиргылеит, иага умҳәан аҵаа-мҵаа иифаз
акәу, дшабашәа дыҟан, иӡышарагьы ааиқәнартәазшәа
ибеит,
аха фҩы ҷыдак ахикааит, изеилкаауамызт изакәыҵәҟьаз.
Аҩбатәи акгьы адимбалеит, ахԥатәи аан, дырҩегьых, гьама
ҷыдак иҿыҵаҿы иаҿыцаҳәцаҳәеит, игәгьы ааиласырц
аҷыка
ааигхеит. Иаҵәца анааиҿих, ауатка фҩы иԥынҵа инҭасит...
– Абри аханатә иаажәуаз, акәу?.. – дҵааит Назыр.
– Аханатә иаажәуаз шԥакәым, инапала иҭеиҭәаз, ҷыдарак
алазар уаҩы идыррын... – даацәажәеит Шьмас, иԥаҵа
ԥшӡақәа иҿаз инапы нарылишьын иааирҽеит.
– Аиеи, усоуп ҳаргьы ишаадыруа... – инаицирӷзит аҷкәын
патазгьы.
Ачара абжара инеиуаны еиԥш аан, «ҳазҭоу» ҳәа аҵәца
днахыхәаны дҩагылеит Назыр, аха иакәӡамкәа акәын
дшыҟаз. Ишьапқәа иххәыцуамызт, иаасыҵнахуама иҳәауа
аҿынӡа ихы ибон.
Амашьына агәарабжьара ацәхыԥқәа инрықәс-аарықәсуашәа
ицон, амҩаду ахь даныҩхала ауп иижәуаз аҩы, ауатка
аларҭәазар ҟалап ҳәа агәаанагара аниоуз. Арыжәтә амч
ицәеижь иалсны дӡааркәкәала дагон, аха иара игәаҟәышра
ирӡуамызт, сҽалызгоит ҳәа даҿын.
Ԥыҭрак даныласкьа, ԥҳәыск лхәыҷы длыманы дышлеиуаз
длыхьӡан, иналыварххшәа даанҿасит.
– Изакәызеи, дсысуама?.. – ашәымҭаказы днеиҭаԥеит
лара.
– Шәааи, шәызгап, – акабинагьы ашә ааиртит.
Аԥҳәыс аԥхьа ахәыҷы дынҭарԥаланы, ларгьы днеины
днаиватәеит.
– Ҟоҳ, Назыр уоума?
– Цақәа!.. Бысзымдырыз џьыбымшьан, бб-дырны ауп
сшаангылаз, – иҿы акуа-иашьҭуа дцәажәон иара. Аруль
ырҭрысны иааирҵәин, – ааит, мандалашка!.. – омак иҳәеит,
иаанагоз лара лакәым, иаргьы изымдыруазар ҟаларын…
– Аа, амарџьа, ԥшьаала уцала.
– Бабаҟаз арахь?
– Ачараҿы...
– Бзымбаӡеитеи, нас убра?
– Уаргьы уа уҟазаарын, иумжәызааит, уара?
– Ии-зжәызгьы митәык акгьы ыҟам, аха… Ахаҵоу?.. Ахаҵа
ижәыроуп, данақәшәа...
Амашьына аԥхьатәи агьежь ҭаҟәаҿарак инҭасын, адыхҳәа
иҩышьҭԥеит, уу, су, рҳәеит ани аԥҳаи.
– Уаагыл, уаагыл... ҳара ҳақәҵуеит... – дааӷьаҵәыӷьаҵәит
Цақәа.
– Ус ббахьоу... Амашьына сара исызхәыцуеит, сҳәатәы
ханаҵоит. Шәымшәан, акымзаракгьы ҟалом, уажәыҵәҟьа
аҩны ҳлеиуеит...
Алада иҭачшәа иҟан, цәыкәбарқәакгьы аԥхьа асаркьа
инахьыжжит, иласкьацыԥхьаӡа иаргьы еиҳа-еиҳа аҽарыцәгьон.
Арыцқьагақәагьы ықәгьежьаан, ашыҩ-шыҩҳәа
аус руан. Афарақәа рылашара акырӡа ԥхьаҟа идыршәуан,
аха зегь акоуп алашара маҷын. Акаҭран мҩаҿы данҩеи,
иаарҳәны аҩныҟа ихы рханы ддәықәлеит. Ақәа еиҳа-еиҳа
аҽарӷәӷәон, асаркьа иахьыҵәҵәа илеиуан,
арыцқьагақәа
аԥсгаха рнаҭомызт.
– Абааԥсы, ԥшьаала уцала, умццакын, – инҭасцыԥхьаӡа
игәиҽанылҵон Цақәа, дамхацәар ҳәа дшәаны
цәажәарҭахәысгьы дылкит. Назыр ижәҩахырқәа рыла аԥсҟы
дақәыӷәӷәома уҳәауа иаԥхьаҟа дыԥшуан, ианааблаҟьалак,
иаразнак иаариашаны инықәиҵон. Аихамҩа астанциа
инавалеит, акыргьы ирӷьны дцон. Зныкыршәа митәык
ихарамкәа, амҩа агәҭаҿыҵәҟьа ауеиа дналибааит хаҵак,
алаба алырҟьаны еилаҳәаракгьы изжәҩахырк иқәкны икын.
– Амҩаҿы – ауаҩы! – дныҩныҵәааит Цақәа, лхәыҷы
дшәаҟьаны лҩыҵра лыҽныҵалкит. Назыргьы агага еиԥш
илаԥш дныҵашәеит, аха ихьшәан зегьы... Аҽхыцәгьа еиԥш
изнымкылакәа акыр ԥхьаҟа ицеит амашьына... Дшанхашәа
дааҭыҵит Назыр, иҩшьрагьы нихыҵызшәа игәы иааинаҭеит
азныказы, аха дҭашьыхаа, ихьыз изгәнымкыло дгылан...
Ирыниаз ашәымҭаказы напы адыркит арыцҳара иақәшәаз
ацхыраара ирҭарц, амашьына ашьҭахьтәи абарбалқәа
руакы имаҭәа наҵжәаны, цәгьаԥсышьала дааҵырхит
уи. Амашьына арныҟәашьа здыруаз аӡәы аԥсҟы наикын
ишиашаз дрыманы ахәышәтәырҭахь ицеит.
Аҵыхәтәаны излашьақәдыргылаз ала, уи ԥсхәрак
аҟынтә дхынҳәны даауазаарын, ақалақь аҿы даазгаз автобус
дақәҵны аелектричка сҽахьысыгӡоит ҳәа дшааиуаз
ауп
амашьына шиаахаз...
Автоинспекциа апротокол аҟынтә:
«КАЗ №45–40 арныҟәаҩ Чрыгба Н. 75 см. имҩа
дахыҵны даауан, авокзал азааигәа, 9-тәи акилометр аҿы
уи дисит ашьаҟауаҩы Митра Шьаҳан-иԥа Кырцхалиа,
излашьақәыргылоу ала, Бзыԥ ақыҭантәиуп, Гагра араион.
Ашьаҟауаҩы Кырцхалиа М. дшааиуаз амҩа агәҭаҿы
даанҿасит, амашьынаҿы инижьыз аԥсшәа реиҳәарц, иара
убри аамҭазы ауп ааха аниоуз. Амашьынарныҟәцаҩ, хыхь
ишазгәаҳҭаз еиԥш, имҩа даныҵны даауан, данисгьы, ихы
изнымкылакәа быжь метраки бжаки дырҳәазаны дигеит.
Ахара зду Чрыгба уи дааныжьны дымцеит, ахәшәтәырҭахь
диманы ддәықәлеит, илшоз зегь ҟаиҵеит, аха арыцҳара
иақәшәаз ааха аниоу нахыс, иԥсҭазаара далҵхьан...»
Арныҟәцаҩ ижәны дыҟазу, дыҟамзу гәазҭауаз аҳақьым
Цақәа дылдыруан, лыҽкажьны диҳәеит маҷк иадамхаргьы
ирԥсыҽырц, цхыраарак ҟаиҵарц азы, изларҳәауала,
ҟәрышьқәакгьы дақәлыргәыӷзаап... Ҵабыргны
уи иҟаҵәҟьаз
аиаша аимырбеит илиҭаз ақәыршаҳаҭга,
аха «легкое
опианение» ҳәа ишьақәиргылт.
Ақәыршаҳаҭга амҳәыр аарханы инапы анҵаны ириҭеит...
Абас ГАИ аусзуҩцәа авариа ахьыҟалаз аҭыԥ аҿы ицан,
ахышәара-аҵышәара шәаны, ашаҳаҭцәа иразҵааны, шәҟәыла
ишьҭыхны амилициа араионтә ҟәшахьы ирырҭеит...
Адырҩаҽныҵәҟьа, иаҳзырбаз рҳәауашәа, дааныркылеит
Назыргьы. Аус аилыргара знапы ианырҵаз
иҽазҵәылхны
напы аиркит.
Ишаԥыз еиԥш, иаргьы ашьҭра днықәлан, дрыԥхьеит
ашаҳаҭцәа, дразҵааит, арныҟәцаҩ иҿахәы иҿихит хазы,
длацәажәеит Цақәагьы...
Шьарда амилициа аҟәшаҿы днеицыԥхьаӡа иҭынхацәа
нышәкыл ҳәа рарҳәон, урҭ ауаа рзыркит. Амашәыр
машәыруп, иара хәаша акгьы иқәмызт, усгьы дрыцҳахеит,
ҽаӡә ирыцҳара заҳҭахузеи ҳәа рарҳәон, арахь ахәаԥшь-аҿаԥшь иқәлыргыломызт иҭахаз иаҳәшьа, инеилак
арҵәааҳәа дыҳәҳәаны дырԥылон. Аԥсыжра аан ахацәа, аҳәса
еицырхашьшьы ицеит, ақә-аҵас амҩаԥгараҿы ирыдгылеит,
акыр рыларҵеит, аха убрыгь рмыхәеит. Ибашан...
Аус еиҳа-еиҳа идырӷыӷкуан акәымзар, еиқәтәашьа
амаӡамызт. Уи ҭҵааны, еилырганы ианалгоз, аус ахы анҵысыз
иахьыҟаз иҟан, ацхыраара аганахьала иҟаҵаз акгьы
иамыхәеит. Аӡбара аан, апрокурор ииҳәауаз аҽԥынкылақәа,
иҟаиҵоз ашьауӷатә кодекс аҿынтә астатиақәа рыла
ишьақәырӷәӷәо, ахара злаиду аарԥшны, мцхәы иҽаламгалакәа
дцәажәеит, иагьиқәиҵеит быжьшықәса... Уи иазԥиҵәаз
ашьауӷа акәша-мыкәша акәын аӡбаҩгьы дышцәажәоз. Амала
аӡбаҩ, апрокурор ирымчцәеит, аҭагылазаашьақәа злаҟаз ала,
иқәиҵаз маҷк имцхәуп ҳәа иԥхьаӡеит.
Иҭахаз ашьаҟауаҩ иҭынхацәа ашәы рхьыхәхәа аӡбарҭа
зал аҿы итәан, уи аҭагылазаашьа, ҳәарада, Назыр иус
еиҳагьы иаруадаҩуан.
Адукат урҭ ргәаанагарақәа шьақәызҟьоз аҿырԥштәқәа
ааганы, иара итәала иҽазҵәылхны ихьчара даҿын.
Дшьақәҟьарцгьы аҷыка ааигхеит иҭахаз ипатреҭ ашәы
акәыршаны изгәыдкыла аԥхьа итәаз иаҳәшьа данынлыхәаԥш.
Ииҳәаз лгәамԥхозар акәхап, абжа мыткәманы, абжа гәаҟ
ашәаны иаалҿышәшәеит:
– Ҳара анышә ҳцәыҵабаауеит, уара ацәгьа ҟазҵаз
духьчоит... Уароума, гәыцхәроума, ма даҽакума?.. Узырҳәацәо
аадыруа ҳаҟандаз ҳара ахәылакқәа, аау, уаа-уаа... – ҳамҭакы
лҽааиқәылкын лҽеиқәԥшьыхаашәа даатәеит... Аха ԥыҭрак
ашьҭахь лхы ыркәеитмеитуа деиҭаналагеит: – узшьуа
дуздыруам, узкуа дуздыруам, ҟьасаҳәасас иҟоу зегьы
амашьына аԥсҟы иахьынҳалоуп... Шәаагыл ҳәа разҳәауагьы
уаҩы дрымам, зынӡа ихәылаукыма,
нан, Митра уаҳәшьаа
аау, уаа, уаа...
– Баагыл зны иҟалозар, аус амҩаԥгаха ҳаҭ... – дааныскылоит
ҳәа даҿын аӡбаҩ, аха иаанукыло дабаҟаз...
– Нан, уаҳәшьа, уаҳәшьа, акгьы шԥауқәмыз... Мыждаразын
унҭымҵуази уи амш аҽны, уаҳәшьаа...
– Аҭынхацәа ӡәыр шәыҟоума, уара?.. – аӷьеҩ ҩҭиргеит
дырҩегьых аӡбаҩ. «Кыл-кыл-кыл» ҳәа иҵәҵәагьы абжьы
ааиргеит.
– Абри зыбжьы урго шәхаҵаны ақәаҵа шәыҵаҵазар,
ҳҭынчымхози, нанаа.
– Вот, тебе раз?.. – иҿгьы аахькәажит иара. – Ихы
ырнаашәа, алатәаҩцәа днарыхәаԥшын: – илауҳәауеи?
– Баагыл, уажәшьҭа Адушьа!
– Бҽеиқәк иҟалозар...
– Иазхоуп. – илықәрыԥсон лҭынхацәа.
– Ус зышәҳәауазеи, шәара аушәакәыху, сара соуп анышә
иагаз.
– Ух, бынишьҭаргалааит, аиеи... – изымчҳаит лганахьшәа
итәаз аӡәы.
Зныкыршәа иааиқәтәеит азалаҿы, иналак-аалакшәа
қьыпшәыпбыжьқәак уаҳауан акәымзар, ҭынчран
шамахамзар...
Адукат иажәа неигӡон, аӡбаҩцәа рыхшыҩ азишьҭырц
даҿын, авариа аан аҭагылазаашьа шбааԥсыз, ақәаршаҩы
шлеиуаз, иаԥхьаҟа иааиуаз амашьына алашара шиҿанарҷҷаз... Ус ак ыҟаны аӡәгьы издыруамызт: аха иҳәон,
иҳәон, избанзар ианеилга исцәагози ҳәа мҩасҩык иҳәеит,
ирылаиршәит ажәа, ҿык аҿынтә шәҿык шырҳәауа еиԥш, ауаа
ирылаҵәеит, ирылаҵәеит акәым, апротоколгьы ианшәалеит...
– Алашара иҿазырҷҷаз амашьына акәӡам, арыжәтә
ауп, иҽаҭаны дыҟан, шәара ишәыҵашәкәеит ҳәа шәаҿуп
акәымзар...
– Ҳсас хьыбымжәан, ҳажәа ҳарҳәа иҟалозар!..
– Инықәырҩршәа шәнапы ахыжәгарц шәҭахуп, аха
ишәзыӷьашкып уи мышкызны...
Азал аҿы «ауу» ҳәа иааилалеит.
Адукат дааҭгылан, аӡбаҩ днеизԥшит, еиқәиртәарц иҭахын.
«Кыл, кыл, кыл...»
– Исҳәауазгьы схадмыршҭи?.. Аиеи, иара ԥсаҭа шкәакәа
ихаҭагьы амҩаҿы аныҟәара аԥҟара еилеигеит. Иҩызцәа
ишьҭахьҟа инижьыз «бзиала» ҳәа реиҳәарц даахьаԥшны
инапы ҩышьҭихуаны еиԥш аан...
– Аԥсы иҿахәы изҳәом ҳәа акәу? – иажәа ааиԥылҟьеит
дырҩегьих Адушьа... – Аанда ахьылаҟәу ауаа хыҵуеит ҳәа
дызҿу шәымбои, Уу, ыу, ыу... – лыӡӷгьы ҩынтәҟа днахеит лара.
– Амилициа рыла ддәылаагоит, лыҽнылымкылар... –
лҭынхацәа рахь ирхаашәа ауп арҭ ажәақәа шиҳәаз аӡбаҩ.
«Шәаагыл», «саагыл» рҳәан рҽаадырҭынчит аӡырҩцәа.
– Ҳаҭыр зқәу аӡбаҩ, алатәаҩцәа!.. Абарҭ аҭагылазаашьақәа
аҵыхәтәаны иасырбаз, шәанеилатәауа
хшыҩзышьҭра рышәҭарц аҳәара ҟасҵоит. Сара сажәа салгеит,
– иҳәан иқьаадқәа ааидкыланы днеины иҭыԥаҿы днатәеит.
Ииашаны, адукат иқәгылараҿы иааигоз аҿырԥштәқәа
апрокурори аӡбаҩи урҭ ирывымсит, амала митәыкгьы
иалрымкааит, ашьа аларбаны иҟарҵеит умҳәозар... Ахара
здыркылоз ицхраауа фактқәан, аха аҩы дашьымкәа дыҟазар
арыцҳара иҽацәихьчар ҟалон ҳәа иазышьақәдыргылт.
«Легкое опианение» ҳәа уаанӡа ақәыршаҳаҭга ишьҭырхыз
ианызгьы иауан-иашәан акгьы рнамҭеит.
Аҵыхәтәаны Назыр ажәа анирҭа, дҩагылан ус иҳәеит:
– Шәнапы сануп, исыхәҭоу сықәшәҵозар акәхап,
исықәнагам ала шәсызныҟәарым ҳәа сгәы иаанагоит… Уаҳа
ишәасҳәозеи, иҟалаз ижәдыруа ауп...
Аԥсшьара ашьҭахь рызегь азалаҿы еилаӷәаа ишеилагылаз,
аӡбаҩ ирылеиҳәеит;
«Ашьауӷатә кодекс астатиа 241, З-тәи ахәҭа инықәныҟәаны
абраҟа апроцесс аан ирҳәаз иназхәыцны иазԥырҵәеит
Чрыгба Назыр Нарықь-иԥа хәышықәса ариашара-џьатә
лагер аҿы ихигарц...»
Агәынамӡарақәа рыман дырҩегьых арыцҳара иақәшәаз
иҭынхацәа, Адушьа уи ипатреҭ лгәыдкыланы амыткәма ҳәауа
ддәылҵны данцоз, лҵакырагьы еицырхәхәа
иналышьҭалт...
Ирзымариамызт Назыр иҭаацәагьы, урҭгьы иқьыпшәыпуа
уахьындәылҵуаз аҵлақәа рыҵаҟа игылан.
Аӡбра иалатәаз азал анааҭадырцәы, Назыр амилициа
наҟ-ааҟ ивагыланы дрыманы рҿынархеит...
Ааигәа иҟаз иҭынхацәа днарзыԥшит, иблақәагьы мачк
иаацәаакит...
– Ҳуааӡахтеи, нан, хәышықәса сызнеиуа сыҟахума сара...
Ичыхәчыхәуа акы ҳҟәаҟәа ишықәыз ҩашьомызт, – даацәажәеит
ан, амилициа лыҷкәын дрыма ианаалывала.
Лҭацагьы
лнаҩсшәа дгылан, лхы-лгәы ԥшаауа, иубон лыҽшнылкылоз,
лыблақәа ҭраа Назыр изқәа дынкыдԥшылт аҵыхәтәаны.
Шьарда лакәзар, лчабра лыбла иҭшьуа, рзаа-рзаа
дааҭгыло атротуар иаваршәны дцон. «Изибарызеи» лҳәан
ахәыҷы даалымгаӡеит, лымацара лакәын иҟаз.
Акыр ианынаскьа, Назыр даахьаԥшын, рылаԥшқәа неиқәшәеит.
Атротуар ааныжьны амҩаду ианынангылоз, ихы
ааиҟьеит Назыр. «Уахь бныдгыл», – ҳәа акәын уи иаанагоз...
Аанҿасырҭаҿы аелектричка дналбааит Назыр. Ааилашәшәуан.
Ихәарџьын ижәҩахыр ихшьны, ихәхәа-хәхәаӡа ииагаз
аихамҩа давалан дцон... Амҩаду агәҭашшара еиҩызҵәоз
ацҳаҿы даннеи, амҩахәасҭа ахы уа иналаӡит. Дарыԥараны
дыҩхалан, иҿыҩеихеит. Еимаа цәышқәак ишьан, иеиқәа
ашьапы ҭбаа уа инахагылауа илоужьны, кьаҿ ахәак ишәын,
амаӷрақәа ҵыркәакәаны. Дааҭгылан, илхылԥа кәаҟьа
дҩаханы ичабрала илахь иқәшыз аԥхӡы ааирбеит.
Ԥшьышықәсеи бжаки... Имариамызт акы иалаҳәаӡамкәа
иниакәкәа ицаз урҭ ашықәсқәа иара изы. Аԥхьа дыҟан
Рустави, аҵыхәтәан Сида асовнхараҿы... Амла дакит, ахьҭа
дакит, хкыс ихимгаз ҳәа иҟоузеи. Аха анцәа иџьшьахартә,
урҭқәа зегьы ишьҭахьҟа иҟан уажәы. Ус аихамҩа агәҭаҵәҟьа
ианыршәланы дышцоз ишьҭаршәны иааиуаз адәыӷба
«арҵәаа» ааҭнаргеит, днеиҭаԥан аганахь иԥслымӡраны
илашьҭыз анаара днаҿаԥалт...
Адырдырҳәа аԥша индо инаивалт авагонкәа, џьараџьара
аԥенџьырқәа рҿы акнаҳалашьҭқәа шәыршәыруан...
Ивсны
ианцагьы, еихсыӷьуамызт ашьҭыбжь...
Иааҭынчрахеит. Ҩ-мҩакы реихагыларҭа илаԥш назирхеит,
акы, аҩада ақыҭа иагәыләаа иҩаган, егьи – амшын
аԥшаҳәа иаванаршәуан. Убри даныланы дышҩеиуаз, митәык
ихарамкәа нымҩахыҵ илаԥш нақәшәеит аҩны – Шьарда
лыҩны. Арахь иара ишҟа ихаз аԥенџьыр иалԥхоз алашара
ибла инхыҷҷалт.
Адрама ԥшь-қәгылараки жә-сахьаки аманы
ИАЛОУ АУАА:
Баҭыр – ԥсыуа нхаҩуп, дбыргуп.
Мсыгәда – иԥҳәыс лоуп.
Шьханыҟәа – урҭ рыҷкәын.
Зимфа – Шьханыҟәа иԥҳәыс, дқәыԥшуп.
Нина – ԥҳәызбоуп, Зимфа лҩыза.
Аҟәланқьари – қыҭа сҭаршынуп.
Зосма – аменшевикцәа рмилициа аиҳабы.
Аҿахәҿыхҩы.
Хобола – уахәамахьчаҩуп.
Баџьга – абрагьуп.
Камыгә – «Кьараз» иалоу.
Зураб – Камыгә диҩызоуп, древолиуционеруп.
Апап – Уасил ҳәагьы ишьҭоуп, дкьаразуп.
Ауардынхьча.
Адикәан.
Анду.
Қамча.
Иаҭма қыҭа милиционерцәоуп (алабаҟьаҩцәа).
Ханиа
Акьараз ҷкәынцәа, анхацәа, ауахәама ашәаҳәацәа уҳәа убас егьырҭгьы.
Шьыжьуп. Амӡырха азхаз игылоуп иӷаӷаӡа ҵла дук. Аганахьала
иубоит асура. Урҭ рыбжьара абора. Уаҟа ашә дылагылоуп Баҭыр,
Қамчеи Иаҭмеи ласышьҭуам ҳәа даҿуп. Иҟалаз лгәахы амца
анаркуа уахь днеиуеит Мсыгәдагьы.
Қамча (ибжьы ҭахәаҽӡа). Хаала анакәымха, саб иԥсаныс сшумеигӡо.
Баҭыр. Сыла шааԥшуа, сыхәда ԥышәымҟан. Мап, ишәысҭом, изуам...
Иаҭма. Уаҳԥырцқьа наҟ, аӡыргагажә!
Баҭыр. Уаҳа нцәахәы дшәымаӡами, абааԥсы!
Мсыгәда. Уара ныҵашшақь, арҭ умч шрықәымхуа узымдырӡози?
Баҭыр. Снапала исааӡаз, сџьабаа зду...
Қамчеи Иаҭмеи Баҭыр ижәҩа данкны ддыршәуеит, дара шьхәала ашә аԥҽра иалагоит.
Уаҩ ишьа шәылаӡами шәара аламысдақәа? Ҳажәымҭыҽха ҳзықәшәараны иҟазеи…
Дааиуеит Аҟәланқьари, имагә хәҵәы ҳаракқәа ҟаԥшьӡа, икәымжәыхәа бӷьаауа, иԥаҵақәа хыршаны, иҟамчы еиҩырҿа икны.
Аҟәланқьари. Шәызҿузеи, шәара акалдаџьаҟәқәа?
Қамча. Ҳм... Абра иҭаргыланы имоуп ицәуӷәқәа, хаала ианиму...
Аҟәланқьари. Абрагьцәа реиԥш?..
Қамча. Ҳм... мшәан...
Иаҭма. Уара уакәӡами...
Аҟәланқьари. Шәысҭыҳә! Ишәазҳәадаз мчыла-ҳәа.
Баҭыр (дгылауа). Аҟәланқьари ухаҵкы, абарҭ сыцәқәа баа дук еиԥш срықәгәыӷуеит, дара ракәгәышьоуп хныҟәгагас иҳамоу, иансымышәх...
Мсыгәда. Аанда ахьылаҟәу ихыҵуеит ҳәа зегьы ҳара иҳагәҭасуеит, нанхеит, Аҟәланқьари.
Аҟәланқьари (дхәыцуа). Ҳм... Уцәуардын уанаҳажьуеит, Баҭыр... (Қамчеи Иаҭмеи рахь.) Шәарҭ?... Уажәшьҭан ҳаицәажәап. Шәызгылоузеи шәҿабба-ҿаббаӡа, шәца аусҳәарҭахь. (Иҽырҭынчны.) Ацәуардынқәаа, уи еизыргаз, ирзышьҭыхуа афатә-ажәтә еидышәкылароуп. Мчыла акәым, хаала... Исҳәаз шәаҳама?..
Қамча (ихы быӷбыӷуа). Ыҟ...
Иаҭма. Ҳм... аиеи. (Аҩыџьагьы цоит.)
Мсыгәда. Иҭабуп, нан...
Аҟәланқьари. Бызхаҭабуазеи, дихеит. Ҳм… ҳара ажәлар ҳнапы ианырҵаз аус иашала иныҟәаагароуп.
Баҭыр. Абзиа ҟаҵаны аӡы иаҭ, рҳәоит...
Аҟәланқьари (икаба ахацқәа ԥыртлауа)… Сқьышәқәа еимаҷабуеит, ӡык сшәыржәындаз.
Мсыгәда. Уажәыҵәҟьа...
Аҟәланқьари (аҿынахаха лымҭакәа). Ҳм... Зимфа дабаҟоу, дызбаӡом?
Мсыгәда. Агәыларанӡа днеин...
Аҟәланқьари (илахь еиқәҵаны). Еҳ, Шьханыҟәа башамаша ҵеимызт, ишԥааури, убла иабо зегьы анцәа иуиҭом-тәа.
Мсыгәда. Уи ҳаицәынхоитҳәагьы ҳаҟамызт.... Инхо-инҵуа зхы иақәгәырӷьо иоуп. (Лхаҵа иахь дыԥшуа.) Ари, иԥсы ахьынӡаҭоу адгьыл даақәымхалар иуам... Ҳара усгьы шьҭа акгьы зырҽеиуаз ҳакәмызт, аха қыҭак рҭыԥҳа дҳадӡылоит... (Дцоит.)
Баҭыр. Иаауа заауа зугәахәуада?..
Аҟәланқьари. Сабраа рахь сцап егьип ҳәа... лымҳәаӡоишь макьана?
Баҭыр. Ацәымза рыцҳа анышьҭаҳх ашьҭахь, бца, дад, бхы ҳадбымшьылан, ҳҳәеит, аха...
Аҟәланқьари. Макьана дқәыԥшми, илдыруазеи…
Мсыгәда аԥҳал лыманы асура дааҩныҵуеит.
Мсыгәда. Унан, анышә саманда кәармак аӡы ҳаҩны иҩнам, уажәыҵәҟьа иаазгоит.
Аҟәланқьари. Егьоурым, ди, сара амахҽ саҩызоуп, ачҳара сымоуп.
Мсыгәда ахҵысҭа дхыҵны дцоит.
Баҭыр. Уигьы алуажә еиԥш аҩны дааҩнахеит, ҳмажәи, иҳалуршагәышьозеи ожәшьҭа. Аиашазы Зимфа лакәгәышьоуп ҳаԥсы ҭакны изку. Уи днықәҵны дцар, уахыкгьы иҳазнагом сҭакәажәи сареи.
Аҟәланқьари. Ус мацара... Ҳм... Ларгьы лыгәнаҳа цәгьоуп умбои, Баҭыр, макьана дқәыԥшуп.
Баҭыр. Ус ҳаргьы иаҳҭахгәышьамызт, аха иҟаҳҵарызеи, ҳақәшәеит.
Дааиуеит Зимфа, ашәы лшәуп. Лыбла агәқәа ааҭбааны, лӡара еиҩыҳаҳа, еиқәароу касыла лхы ҵакуп.
Зимфа. Изакәызеи, мшәан, ҳаҩны аусҳәарҭаа ақәлан ҳәоума, абрахь акы рыманы иқәуп...
Баҭыр. Акымзаракгьы, митәык ҟамлаӡеит, баба дбыкәыхшааит.
Аҟәланқьари. Сара сахьынӡаҟоу ари агәараҭа ишакәым ала аӡәы дазныҟәар зуам, уи жәдыруаз иахьарнахыс.
Зимфа. Аха усгьы...
Аҟәланқьари. Ара уажәы усқәак мҩаԥаагоит.
Зимфа. Уи здыруеит сара...
Аҟәланқьари. Даараӡа ишьахәуп.
Зимфа. Ауаа ҳақәшәҵоит?..
Аҟәланқьари. Сара иахьрасҳәаз акәымкәа. ..
Зимфа. Заманалаҵәҟьа еилыскаауеит уи сара.
Баҭыр. Аҟәланқьари иакәымзар, ҳацәқәа ҳуардын инаҵаҳәаны ес-с, ирыманы ицон.
Зимфа. Иргандаз нас, шәыҷкәын шәилаӡеит, урҭ ракәым...
Баҭыр. Ааи, аха...
Аҟәланқьари. Ус шԥабҳәои, Зимфа, сара иҟасҵо уаҳа патук амаӡамкәаны...
Зимфа. Сара исзеилымкаауазар акәхап. Иҟами ауаҩы ицәгьагьы ибзиагьы ануҭахым...
Баҭыр. Шьахәуп, аха Аҟәланқьари дуӡӡа, бабахеит...
Мсыгәда аԥҳал лыжәҩахыр иқәыргылан ахҵысҭа даахыҵуеит, дцоит асурахьы.
Баҭыр. Ԥыхьа ҳасас аӡы, иҳәан...
Зимфа. Аӡы?.. (Дцоит.)
Баҭыр. Гәыбӷанс илуҭозеи, ма лцәа-лжьы иалҵыз аӡәы дылбондаз...
Аҟәланқьари. Иҟаҳҵарызеи, ус адунеи анцәа ишеит.
Баҭыр. Акы аашәырмазеи ҳәа нарасҳәапи, макьана шьыжьхьагьы умфацзар ҟалап. (Дцоит.)
Аҟәланқьари (ихала). «Иҟами ауаҩы ицәгьагьы ибзиагьы ануҭахым...» Аҽеи уаҳар, иумдыркәа. Ари агәарԥ қьаԥҭажә бҽықәыбшьырц иақәыбкыма нас?... Мамзаргьы, сҽырԥшқашәа схы ахьбсырбаз акәзар, зегьы зхароу? Ауаа мыцхәы уреихырхәацәар, раҳаҭыр убо уалагар, ухы инеины иқәтәоит. Ухақәцә иқәумырԥшыр хара еиӷьуп, ианубогьы улакыҵа ҵыршәааны урԥылауа, аҟамчы рхакны иукызар уаԥхьа икәаталеиуа ишгылоу убарын. Сара абзамыҟә.
Дааиуеит Зимфа агәыгәым лыманы, кәапеикгьы лкуп, уи аӡы нҭаҭәаны илҭоит.
Аҟәланқьари. Шәӡы агьама бзиоуп, еиҳаракгьы бара бнапала иансыбҭо, исызҭаҭәа иҵегь.
Зимфа (ҩаԥхьа аӡы изҭаҭәо). Узаазеи арахь?
Аҟәланқьари. Сара сакәымзар шәеимырҵәон... (Акәапеи ҭарцәны инлиҭоит.) Сыԥсы игәаҟуаз ааснаргеит...
Баанҿаси зны.
Зимфа. Изакәызеи?
Аҟәланқьари. Баасзыӡырҩыр сҭахуп.
Зимфа. Уара сузыӡырҩхьеит, иагьуасҳәахьеит сызхымԥоз ажәа.
Аҟәланқьари. Зегьы банасыжьуеит, амала...
Зимфа. Исоуҳәозеи сара аԥҳәысеиба, сразҟы сақәҵәыуо адәы сықәуп, сызларыцҳау сзымхошәа, даҽа рыцҳарак сзалаужьрызеи...
Аҟәланқьари. Бқәыԥшра ашәиқәара изалабырӡри, ибҭаххар...
Зимфа. О. мап, мап!..
Аҟәланқьари. Зимфа!.. (Наҟ-ааҟ лыжәҩахырқәа аанкыланы дааидихалоит.)
Зимфа. Соушьҭ, соушьҭ сымҳәеи! (Лҽааимпыҵылжәаауеит.) Сыхьӡ ԥуҽырц ауп узышьҭоу, уаҳа акгьы.
Аҟәланқьари. Избан, изысҭаххарызеи сара убри, иснаҭозеи?
Зимфа. Уи аҭак аҟаҵара сара исцәуадаҩуп. Аха ауаа ирымдыруеи ушлаԥшуа. Тәамбашақә узызныҟәахьоугьы маҷҩума?
Аҟәланқьари. Ишԥа, убасҵәҟьа сгәымбылџьбарану?..
Бзык быҵазар ҟалап...
Зимфа. Схатәы гәаанагара сымамкәаны сауҟаху...
Аҟәланқьари. Бхатәы гәаанагара бымам ҳәа сҳәом, аха ас ԥсышьа уаҩы ибахьоума?..
Зимфа. Убасгьы акәзааит, аха дабаҟоу уԥҳәыс? Уи гәыԥсшьак лакәын изларҳәауа ала.
Аҟәланқьари. Сыԥҳәыс лоума бзызҵаауа?
Зимфа. Уеизгьы-уеизгьы уи сусс иалоузеи, аха...
Аҟәланқьари. Ҳм... уи дысԥҳәысҵәҟьаны дыҟазар, уажәгьы аҩны дтәазаауан, аха... аҿиара, аизҳара ахьыҟам, аҭаацәара зыҟалом. Абажәгьы ақапихәаш алҵуеит, ауаҩы...
Зимфа. Ус еиԥш арыцҳарақәа иагаџьара иҟалахьеит, аха убри азы мацара ауаҩы мап ицәкра, игәҭасра быргәым.
Уи аҩыза агәнаҳара аҵалара гәаӷьуацәоуп.
Аҟәланқьари. Игәнаҳараӡами, Зимфа, ауаҩы дзықәгәыӷуа ҵәҩаншьапык имаӡамкәа дниагәгәа дцар?..
Зимфа. Аха уи амзыз џьарак акыдыжьларагьы шԥаҟало?..
Аҟәланқьари. Бара бацәажәара цәгьоуп. Ус бымҳәан, сбыкәыхшааит!..
Зимфа. Уареи сареи ҳаидызкыло иҳамоузеи... Насгьы Шьханыҟәеи уареи шәеиҩызцәан, ирҳәозеи инаԥшуа?
Аҟәланқьари. Аиҩызара зымҩакуп, абзиабара...
Зимфа. Иарбан бзиабароу узлацәажәауа, иканӡахьоу ашәҭыц аԥсахаҵара ӡәыр илшома, мамзаргьы!.. (Дцоит.)
Аҟәланқьари (ихала). Ус хара бызцарым. Хара ицо ма ихало ахьшь аиадақь ацрарҳәоит, саргьы убас еиԥш иадақьк быцрасҳәап, ашәиҭышә бзымнеиртә еиԥш. (Ааҭгылара.) Иаҳҳәап, лара илзааигәоу ԥҳәыск длыдызгалар?.. Аԥҳәыси аԥҳәыси еиҳа рҳәатәы еибакуеит, рҳәауеит. Дызусҭахарыдашь ус еиԥш иҟоу зылшара?.. Ҳм...
Дааиуеит Баҭыр.
Баҭыр. Саҭамзааит, мҿык ршьшьаны инарысҭеит. Дук мырҵыкәа ҳахәгьы дырмазеишт.
Аҟәланқьари. Сымлага-млаго сыҟан, иҵабыргны, аха аӡы изжәыз акәу, убас сҭәит... мазеик шәымазар, хара еиӷьын.
Баҭыр. Бысҭа ԥхак уфап ҳәа акәымзи, акгьы ахы аахаҳҵәарын.
Аҟәланқьари. Аамҭа ауҳамаху.
Баҭыр. Ҳм... Уара ишуҭаху... Уа бара, акы аацәырыжәгеи, ҳасас дыццакуеит.
Зимфеи Мсыгәдеи аҵла аҵаҟа аишәа наргыланы архиара иалагоит.
Аҽнышьыбжьон арахә ҭакны измоу дубахьоу?.. Аӷьычцәа цәгьала иаҳчычеит. Ашьыжь уааӡырҩыр, аӡә ицә рӡеит, аӡәы иҽы абоура иахьҭакыз инҭыганы иргеит, даҽаӡәы…
Аҟәланқьари. Урҭ зегьы напы рылаҳкраны ҳаҟоуп, аха макьана ҳаилахоуп.
Баҭыр. Уаанӡа ҳара иҳахьша ҳахьуеит, Аҟәланқьари…
Жәаха сӷаац аӡәы иԥсы иеиҭеит, дызусҭада здырхуада!?
Аҟәланқьари. Ауаа ҩашьахеит, ԥыхьа иубац ыҟоума...
Рнапқәа ӡәӡәаны инатәоит, Мсыгәдеи Зимфеи уа ирхагылоуп.
Баҭыр. Аӷьычцәа ракәын ҳара ҳзыцәшәоз, арҭ иахьа ара иааиз...
Аҟәланқьари. Урҭ маӡала акгьы шәцәыргом, Баҭыр.
Баҭыр. Маӡа ирга, аргама ирга...
Аҟәланқьари. Уажәтәи аиҳабыра, ҿыц ишьақәгылаз, нхаҩыжәлар ирыхәара иашьҭоу еиҳабыроуп, рҳәоит, ҳаргьы ирҭаху акаҿы еиҵаҳмырхароуп.
Баҭыр (иаҵәца аашьҭыхуа). Нхаҩыжәлар ирыхәо ҟазҵо ҳагымзааит. Уныҳәазааит, Аҟәланқьари! (Ижәуеит.)
Аҟәланқьари. Иҭабуп. (Уигьы иаҵәца нҭаирцәуеит.)
Мсыгәда. Мшәан, Кәыдырҭа аибашьра ыҟан, егьин ҳәа, акы иаҿуп, иаиааида, иаҵахада?
Баҭыр. Ух, аныԥсныха бҿасааитеи, уи бара бусс иалоузеи?
Аҟәланқьари. Абольшевикцәа џьоукы ашьхара рҽарҭеит, џьоукы – агаҿа... Ақырҭуа ир ықәҳа абрахь алада ацара иаҿуп.
Баҭыр. Анхацәа адгьылқәа рырҭошь убарҭ?
Аҟәланқьари. Ирырымҭакәа... Аурыс ҳәынҭқар ихаан еиԥш акәымкәа ажәлар иҵегьы еиӷьны инхо-инҵуа иҟалоит, ахақәиҭра роуеит, ахақәиҭра...
Зимфа. Ахақәиҭра?.. Иарбан хақәиҭроу зыӡбахә умоу?
Аҟәланқьари. Аҳәынҭқар иус аҳәсақәа аламцәажәозар шаҟа ибзиаз.
Зимфа. Убрыгьы хақәиҭрами?..
Мсыгәда. Ҳара аҳәсақәа аҳәынҭқар ҳаитәӡами, седру...
Баҭыр. Ее, шәҿабаха нҵәеит...
Аҟәланқьари (ихьаршшо). Аиҳабыра рус ҳара ҳзалацәажәарызеи, урҭ ҳара ҳаҵкысгьы рдыруеит... (Иаҵәца шьҭыхуа.) Иҳ, Шьханыҟәа,асҵәҟьа сиқәгәыӷуамызт сара.
Дытҟәаны дыргоу, мамзаргьы?.. Иудыруеи, аибашьраҿы иҟало ианыло...
Мсыгәда. Раԥхьаӡа ахы инҭҟьаз, иан илгәыҵашәама?..
Зимфа лкасы аҿацә аалыҿшьуа дцоит асурахьы.
Аҟәланқьари. Зеиԥш ҟамлац акагьы ыҟам адунеи аҿы. Аибашьраҿы иҭахеит ҳәа еинырххьоу, еинырҵахьоу иагьаҩы кылгәгәа иаахьеит.
Баҭыр. Ее, Аҟәланқьарихеит, ҳгәы ҳажьжьоит акәымзар, иаҳзаауа ҳәа ӡәыр дҳамоума?
Аҟәланқьари. Шәыҷкәын изы! (Ижәуеит.)
Баҭыр. Иҭабуп. (Днаҿыхәаны инықәиргылоит.)
Аҟәланқьари (дхәыцуа). Адабрауалец ҳәа уа еицыз аԥсуаа рыҷкәынцәа аӡәы диеицәамызт уи, зны ҳфицар излаҳадиҵаз ала ԥшыхәра ҳиццеит. Акыргьы ихаран иара, ҳашнеиуаз, чарҭараны ҳнылалеит, ҳаҽқәа ныԥхьакны, аҿывсывҳәа ачахқәа хкәыцәаа ахқәа ҳавҟьҟьон ҳахьнеиуаз.
Ус, хәы ҳаракырак ҳанхалеит, уантәи нырцә унаԥшыр, ҳаӷацәа аҭабиақәа иахьырҭатәаз убон, иара иоуразоуроу дгыланы ланарԥшыгала дыԥшуан, ахқәа шышәышәыц ишәышәуан, акы уҽавак ма ушьҭаиа, ус умгылан, ҳҳәеит ҳара, аха иара џьеи иурын.
Аҿывҳәа ихылԥарч акы инихнакәыцәааит, уигьы агәхьаа имкит... Иҟаз-иныз анеилаҳкаа, ҳаахынҳәит, аха ҳаҽқәа рҟны ҳанааи, иубар иаахә, изга аллаҳ дидырп, цәгьаԥсышьала ҳҭыԥ аҿы ҳааит усҟан. Ҳаҽқәа ахьыӡыз азыҳәа ҳарххауа ҳрыман иқәын... Фицарк дҳазбзиахан лыԥхала ҳаилгеит. (Ааҭгылара.) Ашьҭахь агерманиа ифронтахь ҳдәықәырҵеит. Уброуп Шьханыҟәеи сареи ҳахьеицәхҟьазгьы... .
Баҭыр. Уаҳа ишьагашьагьы узеилымкааи?. .
Аҟәланқьари. Иуазҳәодаз, Баҭырхеит, аилыхараҿы... (Ааҭгылара.) Еиҿамск иакәгәышьан иара, Гьаргь иџьарсахьақәагьы ианаршьахьан.
Баҭыр. Уи сара иабасыхәарҭагәышьоу...
Аҟәланқьари. Ҳм... Сара иҟасҵаз, сара уа исырҿиаз... игәазҭагәышьодаз акәымзар, ицәыргазар, аҽа медалкгьы сырҭар ҟаларын. Аҳәынҭқар дуӡӡа. (Иҿы инапы аԥыракуа.) Иӡбахә ҳҳәар ҳазқәыӡуа ҳаздыруам, иашьа днеины даныҟаз, ҷыдала дсыдныҳәалеит сара... Ажәа шәасыршьит, иҳахҭысыз аҭоурых зегь зҳәода.
Баҭыр. Мамоу, баба, ҳаҷкәын итәоуп узлацәажәо...
Аҟәланқьари. Абзиараз уаҩы дааилааит, шәныҳәазааит ҳазҭоу!..
Баҭыр. Ҽа ҵәыцак укындаз, Аҟәланқьари.
Аҟәланқьари (аишәа дахыҵуа). Сцароуп сласны, ауаа сызԥшуп.
Дааиуеит ауахәамахьчаҩ Хобола.
Ҟоҳ, Хобола уоума?..
Хобола. Цәымзаркыла сушьҭазаргьы, узбарымызт...
Аҟәланқьари. Сара сызҭаху сиԥшаауеит. Аусҳәарҭа еиҭаганы џьаргьы ирымгаӡацт макьана.
Хобола. Жәаха аусҳәарҭаҿгьы сынудҵаалан, аха усықәымшәеит.
Аҟәланқьари (деиԥхьхәыцаауашәа). Сзуҭахыз?
Хобола. Ҳм... Шьнагәи сареи ҳабжьара, аҳәааҿы ҩ-ҵлакы гылоуп, аӡахәа рықәны. Саб аԥсаҭа шкәакәа ихаан аахыс сара икыдысхуан ажь иҿалоз. Данамыхәоз, саницхраауаз акәын саниҭахыз...
Аҟәланқьари. Нас иҟалазеи уажәы?
Хобола. Сынтәа сара исҭаауеит, ухәынгангьы арахь исумырбан ҳәа цәгьаԥхамшьарыла дысҿагылоуп.
Аҟәланқьари (деибакны). Схахәы амца акызар, арцәахаҵәҟьа сымам, уара уҵлақәа ракәым. (Инапы ҟьаны иҿынеихоит, аха нас даақәгьежьааны.) Ҳм... ҳахәаԥшып... (Дцоит.)
Хобола. Ҟоҳ...
Баҭыр. Иқәшәазеи, ианаџьалбахт, уи Шьнагә?
Хобола. Иԥсы анига, чычырҭахәыс сикит.
Баҭыр. Абзиара уаҩы инаалаӡом... Иҟоуп џьоукы, урхамшәало ушрышьҭоу, рыԥсқәа аныргалак, икшаԥаны иааумпыҵахоит.
Мсыгәда. Ишьаргәацәқәа ҟәианы ахәшҭаара даныҽҳәатәаз ихамшҭи... (Ааҭгылара.)
Хобола. Аҽқәа аӡы дсыржәп ҳәа акәын, изласто џьара кыр шәымазар?
Баҭыр. Уигьы ҳауп, уааи арахь. (Дцоит.) Дааиуеит Зимфа. Аҵла аҵаҟа ашәшьыраҿы днатәоит. Асалам шәҟәқәа дрыхәаԥшуеит. Акы аалхны даԥхьоит.
Шьханыҟәа ибжьы. «Алмаса!» – сқьышәқәа ҵыс-ҵысуа абри ахьӡ сҳәеит баԥхьа акаруаҭ сықәтәаны, амҳараҿы саннеи ауха... Уи хьыӡ ҷыданы сара ибхысҵаз ауп, сыгәгьы иҭҵәашам ԥсраҽнынӡа иара. Исгәалашәоит, ҳара ҳанеиԥырҵуаз, иԥҟыш-ԥҟышӡа былаӷырӡқәа, шьыжьтәи аӡаӡеиԥш бӡамҩа илахьҳәҳәит. Быԥштәы быхҟьаны бҽаасгәыдыршәыланы, ус бҳәеит, уаҳа убла аҭаԥшра сқәашьхарыма, сара анасыԥда ҳәа. Ааԥынтәи агәилшәҭеиԥш аԥырқьҳәа амцаԥшь зхылҟьо ҩыџьа рыбзиабара мчыс иҟоузеи иҿзырцәаара!... Бымгәырҩан, с-Алмаса хәыҷы, лассы ҳаиқәшәоит...»
Зимфа. Сгәы нукылон, усылабжьон... Абарҭ ақьаад бӷьыцқәаҵәҟьа рхы схырбааит. Сыблақәа ҭраа амҩа саԥшуп башаӡа, сгәыӷрақәа зегьы насымпыҵарба ишԥоугеи. (Иаалылхуеит ҽакы.)
Шьханыҟәа ибжьы. Аӷба ҳаманы амшын агәы ианхыла, сыԥсы гәаҟуа сыԥшуан агаҿахь. Избон ҳқыҭа, ҳаҩны, лассаамҭа сыбла иҵшәомызт ҳамжәаҵла ду... Знызынла схәыцуа санаатәалак, аҳаҷаҳәа иаасгәалашәоит, уара аӡәк уоуп ҳазхәаԥшуа, ҳаԥсы шҭоу уаб иашҭа умырлашьцан ҳәа агәашә санҭыҵуаз сан исышьҭалҳәаз ажәақәа... Урҭ сара сдыргәаҭеиуеит уахгьы-ҽынгьы, аха убри еиҳагьы ихьаацәгьаха сгәы иҵалаз бара бызаҵәроуп. Быгәнаҳа хара исызгарыма, издыруада, уаҳа схабар ҟамлозар, быҽбымражәгәышьан... Ишԥаҟақәоу сани саби? Асалам сызрыҭ, игәыдкыл сцымхәрасгьы...
Зимфа. «Быҽбымражәгәышьан...» Иаанагозеи уи?
Џьара митәык схы ақәсыршәар ҳәа ушәозаарын. (Даҽа салам шәҟәык лылаԥш нахылгоит.)
Шьханыҟәа ибжьы. Мшыбзиа, сАлмаса хәыҷы! Сара уажәы сыҟоуп Галициа ҳәа иахьашьҭоу, Польша аҳәааҿы. Абар, мчыбжьынаҟьак ҵуеит амца шыра ҳаалымҵӡакәа афронтаҿы ҳаибашьуеижьҭеи, уаӷоу имшхара ҳҭагылоуп, ҳҩызцәа акатаҳәа иҳавыршьаауеит.
Аԥсадгьыли аҳәынҭқарреи ҳахьчоит ҳәа ҳарҳәоит ҳаиҳабыра... Аибашьҩы иихьчои дзыдгылои анидыруа, ихы-иԥсы дамеигӡакәа гәышԥыла
джәылоит, аха сара?.. Уажәшьҭа срылҵны сдәықәлар, дшәеит рҳәап, саԥсыуоуп, уи схы исзақәнаргом. Ари аӡыблараҿы ахызаҵә саԥшаар, икылххы ибызнеишт ашәҟәеиқәаҵәа.
Лаӷырӡыла ибымблын иара, гәнаҳала иҭәу ауаҩы алаӷырӡ изкаҭәатәӡам. Аха сымам уаҳа, бзиала! Бы-Шьха-ныҟәа.
Дааиуеит Нина. Ԥҳәызба қәыԥшк лоуп лара, икьатрацә-кьатрацәӡа лыхцәқәа ԥаны илықәԥсоуп. Зимфа данылбалак, дааҭгылоит, нас дҵеиҟә-ҵеиҟәо лҿыналхоит. Аха уи аӡәы лышьҭахьала дшааиуа аалыгәныҩны, дҩаҵҟьоит.
Нина. Бсыршәарц сгәы иҭан, сақәбкит...
Зимфа. Сара амалагьы сгәыҭҟьа-ԥсыҭҟьаха адәы сықәуп... (Илеибартәоит.)
Нина. Изакәызеи арҭ ибкқәоу?
Зимфа. Абарҭ роуп ари ахәаша имҭаны исзынхаз.
Уаҳагьы илакҭа сҭаԥшырц сыҟахума, аха ибзиабара исымоу ԥсраҽнынӡа сгәаҵа иҭаҵәах исымазаауеит.
Нина. Уи абзиабара ҳәа изышьҭоугьы сыздыруам сара.
Зимфа. Макьана бхәыҷуп, иалбдыраагәышьозеи?
Нина. Схәыҷуп? Ҳаи-ҳаи... (Лгәышԥы ҭыганы лӡара ҭкәыцәаа даагылоит.)
Зимфа. Избоит, изба... Нас бара макьана уаҩы бзиа дбымбаӡаци?
Нина (дтәауа). Исгәалашәоит, ҵыԥх саншьцәа рахь сышцоз, амҩан, аӡы ацҳа хнахын, сшьапы хтны сыҵкы ҵыркәакәа уа сҭалоит ҳәа сшаҿыз, ҽыуаҩык апыҟҟаҳәа наҟтәирахь ала дааҽԥынгылт. «Бҭамлан, аӡы цәгьала иӷьуп, багоит, бара ахәыҷшәа иҟоу» – иҳәан ибжьы аасықәиргеит.
Саргьы сшәан иҟасҵара сзымдыруа аҽԥы саақәхеит. Ашьҭахь ацәқәырԥа игәыдҽҽала даарын, ашыжәҳәа сҩышьҭиԥаан, махәажә-шьахәажәк иакәын иара, иҽыхәда снықәикын, снаганы нырцә аҟәараҿы снаиргылт. «Агәаӷьра змоу аӡәы бакәзаап», – иҳәеит ижакьа еилачыра далаччо. Ҩ-ҵла бӷьыцк реиԥш ибла гәиаҵәақәа шаҟьон, сара сыԥхашьан схы-сҿы амцаԥшь наҿалеит...
Зимфа. Дызусҭадаз иара?
Нина. Дсыздырӡом, уажәааигәагьы бџьарла деиқәныхла, ҩыџьаҟа аҽцәа ицны агәарабжьара дыбжьҟьа дцауан.
Зимфа. Дахьыбзымдыруа анцәа иџьшьоуп.
Нина. Избан?
Зимфа. Уажәы ҳаҷкәынцәа рхы злоу ибдыруазеи?
Ибымбои са стәы иҟаиҵаз... Ииҭахыз, изымхози?.. Сара сеиԥш баргьы абас брыцҳахоит.
Нина. Жәаха санынихәаԥш, сгәы аҭҳара-ҭҳараҳәа иааисит, хьаакгьы сшьа инҭахәмарит.
Зимфа. Бара избо уи бзиа дыббеит ҳәа сыҟоуп.
Нина. Бзиа иубо иудыруа, иузааигәоу иакәӡами, мшәан?.. Знык унызхьыԥшыз...
Зимфа. Усгьы ҟалалоит.
Ԥыҭраамтак ҿымҭӡакәа еихәлаӡырҩуа итәоуп. Адәахьыҟа быжьқәак гоит, иӡырҩуеит.
Нина. Ари, санду лоуп.
Зимфа. Дабаҟаз арахь?
Нина. Сара дсышьҭами, сымҵадырсыр ҳәа дшәоит.
Анду (акулисахьынтә). Нина, уа Нина...
Нина. Ара сыҟоуп, нанду, ара...
Даацәырҵуеит лара, лыҵкы шьҭырҳәазо, ллабҷашь лԥышьҵыргәо илкуп.
Анду. Нина...
Нина. Иҟалазеи, мшәан?..
Анду. Ашьашәы бирҽҽааит!.. (Ллабҷашь лықәырххо.) Арахь биас, сымҳәеи!
Зимфа. Ара са сҿы дыҟоуп, шәызлыцәшәозеи?
Анду. Зимфа боума?.. Сыблақәа ирыгымхеи, сара иԥсыша, нанхеит, дегьызмаха еиԥхьытта амҩақәа ирнуп...
Нина. Нас аҩны стәазаауама еснагь, мшәан, агәылара снеиргьы ҟамлаӡои?
Анду. Шәара ҳаншәаҟараз аҩны ҳаҩныҵӡомызт, сан, зыԥсаҭа шкәакәахаша, асасцәа анаҳзааилак, саҳәшьа еиҵби
сареи урҭ ахьтәаз ҳналышьҭӡомызт, џьара ишакәым аӡәы дҳахәаԥшыр ҳәа дшәаны. Шәара? Шәара...
Нина. Дызҭахыда бара б-Нина.
Анду. Бара бҩызцәа нкажьуа иҳамамҭгьы. (Зимфа лахь.) Бара бышԥаҟоу, нан?..
Зимфа. Ҳазшәыргагәышьозеи?
Анду. Ее, Шьханыҟәа, нан, ацу зегьы гәыӷырҭас иҳамаз иакәымзи. (Лылахь-лыџьымшь ӡатәуа.) Ӷоронт сқан сахьел хәамили... (Нинеи Зимфеи ԥыф-чыф ҳәа инеицәхас-ааицәхасуеит.) Ирзымдыруа иаҭоумҵан, ухьышьаргәыҵа сакәыхшоуп... Бызшаз џьара разҟык биҭап, иааурызеи. (Нина лахь.) Баала, баала... (Ицоит.) Дааиуеит Ханиа, лԥынҵа агәы ылганы, лыбӷа рџьыҟәуа, шьал/-ӷра дук ала лхы-лҿы ҭаҳәҳәоуп. Чықьмаџьа хәыҷыкгьы лкуп.
Ханиа. Ыы, бара бшеибгоу... (Дгәыдылкылоит.) Бнан аҩны дыҟоума, Зимфа?
Зимфа. Сан ҳгәылацәа рҿынӡа днабжьысит, цәымзак асыркуеит ҳәа.
Ханиа (лгәырӷьара нкылауа). Уи сара ара санааиуа, џьара даасықәшәашам. (Ааҭгылара.) Ара бтәеишь, маӡажәак басҳәарц сҭахуп.
Зимфа. Исашәҳәагәышьауазеи?..
Ханиа (лҽырмашьцаны). Бара бызхылҵыз уаа шьахәқәак ракәын. Баб ҽнак симбар изычҳауамызт... Бахьаанагазгьы исыцәтәыму уааӡам. Урҭ рхәыҷқәа рзыҳәан ацәгьара сгәы ианҭаскуа – ахьышьашә аҳ ду сыблақәа ааҭиршәшәааит.
Зимфа. Мшәан, шәзырқәуазеи, уи сара исзымдыруа сыҟоума!
Ханиа. Ауаҩы разҟыла анцәа деиқәиршәозароуп...
Зимфа. Анцәагьы анцәа иоуп, аха иаргьы. ..
Ханиа. Ҳәарас иаҭахузеи, ауаҩы ихы даҵгәозароуп.
Зимфа (иҵаулаӡаны дқәыԥсычҳауа). Улахь иану хара узацәцом, иагьа ҟоуҵаргьы.
Ханиа. Хьаас иҟоу зегьы уҩнуҵҟа иҭагәаны наӡаӡа агәаҟра уҽоуҭаргьы зыԥсоузеи?
Зимфа. Иҟоуп убри еиԥш ахҭысқәа, ахьаақәа наӡаӡа уаҩы ихамшҭуа.
Ханиа. Аамҭа зегьы уанҭаны иахысуеит.
Зимфа. Зымч кәадоу роуп уи иагәыҵанаҳәҳәо, иатәнатәуа.
Ханиа. Уаӷоу ибааит аԥҳәыс ҿа лыԥсҭазаара ихьшәашәа-шхаҩазаа.
Зимфа. Уи арԥхара зегьы ирылшом-тәа.
Ханиа. Убас егьа иҟазаргьы...
Зимфа. Еилыскаауеит, ишәҳәарц ишәҭаху. Сара сҳәыԥыӡыԥуа гәаҟра шәкы срылоуп, шәара арахь...
Ханиа. Бара ибымоуп ажәҩақәа, урҭ бҽызларҟәыбыҭхаша.
Зимфа. Сыжәҩақәа хыжәжәахьеит, сзымԥыруа уаҳа.
Ханиа. Бара ибҭаххар, ҩаԥхьа еиҭаахуеит аҿа.
Зимфа. Изыхынҳәуам уажәшьҭа уи ааԥын қәыԥшра, ԥыхьа сара сызҭагылаз.
Ханиа. Бшьа еилашуеит, уажәоуп бҿара банҭагылоу.
Илшоит уи даҽаӡә далачарц...
Зимфа. Мамзаргьы, сара...
Ханиа. Аибара балызгарц сҭахуп, бызгәаауазеи!
Зимфа. Абри агәарԥ аҿы сгәы сыжхьеит, иара сцәа-сыжьгьы абра иамадахароуп.
Ханиа. Бхы зыхбырҟьозеи? Ҳм... Уи сааикәыхшахааит, ҽнактәи ицәырҵра мацара зыԥсоузеи!
Зимфа. Дарбану шәызҿу?
Ханиа. Бара дыбдыруеит...
Зимфа (дааиҭашәаны). Уи аҭак заманалаҵәҟьа сара иасҳәахьеит, дыԥхамшьакәан...
Ханиа. Нан, Зимфахеит, ус бымҳәан... Аҟәланқьари дуӡӡа, башамашак иоума, инхара-инҵыра... Ишьхагәараҵәҟьа ҽыуаҩ дзакәшом. Иабацәа?.. Урҭ адуӡӡақәа!.. Ӡыгмацәазк азна акәыбры абаҩлашала иумшәозар, шәашьа амаӡам урҭ ршьа. (Ааҭгылара.) Рыҩны инанагаз анакьаҭара дақәшәеит.
Аддыҳәа асасцәа лҽыжәҵыр, бырхагьежьуа рымаҵ булап.
Аамсҭеи-ҭауади рзаарыгӡа, урҭ рчеиџьыка агьама зымбац дызусҭада?.. Бхаҵа дбыԥхеит, бхылҵ дыҟам, бԥылҵ дыҟам, бнызкылозеи?
Зимфа. Аламыс, ауаҩра...
Ханиа. Абаак аԥсцәа брысҭеит, урҭ уажәы уаҩы ианиҭахӡам, бара иалабхузеи!.. Хәыҷык дбоур, анаӡӡеицәа бывагьежьуа драаӡалап, баргьы...
Зимфа. О, шәаагыл... Дунеихаангьы ус сзыҟаҵом сара. Даҽаӡә иахь схы сырхапҳәагьы шәгәы излаанагаӡазеи!..
Сымҩа сшану сцалароуп, схьаҵны изыҟалом, аӡиас шьҭахьҟа ихынҳәуеит ҳәа заҳахьада?.. Сцәеижь ԥыҭҳа-ԥыҭҳа иҭжәаны еимҵкәыцәаа алаҳәақәа иргаргьы, сара уи иҿаԥхьа схырхәом, ишәаҳама? О, сқьышәқәа еимаҷабуеит, сшабоит...
Ханиа. Игәжәажәо адгьыл еснагь аӡы аҭахуп.
Зимфа. Уи адгьыл уахгьы-ҽынгьы арҩаш агәгәаҳәа агәы иқәҭәозаргьы, аӡышара зеихсыӷьуамызт... Иабахәарҭоу бара иадыбгало кәапеи ҭаԥҽык азна аӡы?..
Ханиа (лчықьмаџьа аартуа). Ибымбои, бара бзыҳәа ирхианы имоу ахьымаҭәа. Амацәаз, ахыдхәаҵ...
Зимфа. Сара сзыҳәа... урҭ еиқәыхьшәашәа, адамра иҭоу иаҩызоуп.
Ханиа (дхәыцуа). Банԥҳәызбаз, иареи бареи ажәақәа шәыбжьамзи?.. Усҟан дыбжьеит, ма уажәы. ..
Зимфа. Изҳәада уи?
Ханиа. Иара ихаҭа исеиҳәеит. (Ааҭгылара.) Аа, бцәацәҩыча злыҵша абырфын.
Зимфа. Арахь исыдшәымгалан, сыла иахьабо – схаҳәхоит.
Ханиа. Мамзаргьы ас иҟоу бцәа иадыбҵахьоума зныкыр, бцәа иадшәало иӡахны, ибышәҵаны бахьаақәгылаз...
Зимф. а. Амаҭәажәқәа рыла схышәхырцу? Абарҭ сышәҵатәқәа, алыхәҭеиԥш икылхха исшәызаргьы, еиӷьу ыҟам сара сзыҳәа.
Ханиа. Уажәтәи аҳәсахәыҷқәа бзиа иахьныҟәнаго ицарц иашьҭоуп, бара... Бгәы зыҳәо имам ҳәа иҟоузеи уи?
Зимфа. Сара сзыҳәа акгьы имаӡам.
Ханиа (лхазы). Уаҩы иҳәара змаҳауа аӡә лакәзаап!.. (Лара лахь.) Зимфахеит, нан, сыбмырҳәҳәозар...
Зимфа. Сара арҵәаа-арҵәааҳәа убыс сыҳәҳәап, сыҳәҳәабжь аҽхыбаҩ аркьыркьырыртә еиԥш.
Ханиа (дааиҭашәаны). Быҟаз, нас, бара бхала... бышнеиуа, ашәҭ еиԥш бканӡар, наҟ быҿшәап.
Зимфа. Убыс сыҿшәар – хара еиӷьуп.
Ханиа. Бара бзы акәын сзашьҭаз, ибҭахымзар... (Лчықьмаџьа ахыԥҳәа инеихажьны дҩагылеит.) Амала, уажәшьҭан ицәгьарахар, сара исхарам. Ибдыруеит уи иҟазшьақәагьы зеиԥшроу.
Иаацәырҵуеит Баҭыри Хоболеи абыца ҿаҳәарақәа ирыҵаланы, агәара-сараҳәа реидарақәа азхаз инкарыжьуеит.
Ханиа (Хобола иахь). Исышьклаужьуама, угәы иқәыршшааитеи!
Хобола. Ҟоҳ, Ханиа боума?
Баҭыр. Бзиала баабеит!
Ханиа. Ушԥаҟаӡоу, умҳәои?
Баҭыр. Ԥсымшьҭыгак ҳнацҳауеит...
Ханиа. Ҳм... уара узгаша...
Баҭыр. Арахь баҳзаазгазеи, Ханиа, ҳм... бзиароу?
Ханиа. Адәқьан аҿынӡа саабжьысын... Ара сшиасуаз шәызбап, сҳәан, саакыдгылт.
Хобола. Быхәҳахәҭзар акәхап?
Зимфа. Дыхәҳахәҭуеит. Амаҭәа, аҩыҭәа, ахәыҷымыҷ...
Баҭыр. Ус ишԥа?
Хобола. Ыы, Ханиа дкаҵкәыруаҩума?
Ханиа (лхазы). Исхыччоит акәу?.. Снацәахы шәахасыргьежьып, анцәа исиҭар! (Дара рахь.) Уажәы аамҭа ҳазну...
Акы уҭироуп, акы ааухәароуп, ишԥаҟаҳҵари.
Зимфа. Аха, рыцҳарас иҟалаз, ауаҩы ииҭахыҵәҟьоу зегьы ахьизаамхәо ауп.
Хобола. Ханиа, бдинаныс, Арзаҟан лашә ԥҳәыс дшизаабгаз шҳабҳәара...
Ханиа. Нын... Уаргьы аӡәы сихыччоит ҳәах!.. Аҷаҷмаса роуми уаҩы дызмыхәо. (Дцоит.)
Хобола (дхәаԥхәаԥуа акы дашьҭахуп, длатәоит, иқьаса ҭыршәшәауа, ақьаад ирҳәуеит). Ее, сҭаҭын нҵәахт.
Баҭыр. Ҳамҭакы иузхаша сара иусҭап...
Хобола. Ҳм... Ус сзууандаз...
Баҭыр. Дад, Зимфа, дамаҭқәак шизаабгара, асураҿы хыхь ашәваз иқәуп. (Зимфа дцоит.)
Хобола (иҭаҭынрҳәы ацәымса аҿагәо дахоит, деимҳәоит).
Самыхеит ҳәа уаҳааит!
Баҭыр (ибӷа аанкыло). Ее, аллаҳ, аллаҳ... (Днатәоит.) Ажәра мыжда!
Хобола. Макьана ажәрахь уабаҟоу, Баҭыр.
Баҭыр. Иахьатәиу џьушьома... Арахь – сыҷкәынзаҵә сгәаҵӷа кыдижәеит...
Хобола. Агәырҩа уҽоумҭароуп, Баҭыр, уара ункахәыцуа ухы кны унатәар, аҳәсақәагьы ирҳәо-ируа иақәымшәо еилахар ҟалоит.
Баҭыр. Ҳҭаца хәыҷ лоуп акәымзар, ҳарҭ анышә ҳҿаркәаҳаит ҳәа уаҳаит... Сҭакәажәи сареи иаҳфо абысҭахьҵәҟьа ҳхы ахаабаауеит... Акы ҳнапы иакуам.
Иумбои, ҳаандақәа зеиԥшрахаз, илаҟәит, еилаҳаит. Аанда ахьылаҟәыз...
Хобола. Умшәан, ишыдыдуа қәа ауам, рҳәоит. (Ааҭгылара.) Саргьы исылшагәышьозеи, аха схы сеигӡарым, сшәыцхраап.
Баҭыр. Сара саасҭа, уара...
Хобола. Ԥыхьатәи сгәашьамх абаҟоу, Баҭыр! (Абаҳчахь дыԥшуа.) Анҭ аҵла маҵәқәа сырхьынҳаланы ажь анысҭаауаз еиԥш сыҟоу џьушьома?
Дааиуеит Зимфа аҭаҭын дамаҭқәа лыманы, Хобола илҭоит.
Хобола. Иҭабуп дад, иҭабуп, сшәааӡахтеи... Закә ҭаҭын шьахәузеи, «самсун» ҳәа изышьҭоу акәхап.
Баҭыр. Абас иааиуа рзыҳәа ҩбаҟа ҵәаҳә ҵәахны исыман, жәаха ҽнак зны шьоукы аакылсын, ирыманы ицеит.
Сыҩҵәаҳәк аҭаҭын ирхаанхаз ҳанзырхо еиҳабырам.
Хобола. Ҳм... анаа... Арҭ аҵәҩанқәа аармазеила, хҭацәыхак шаасоулак, саабжьысуеит, уи уаанда сара иузыскып.
Баҭыр. Усырааԥсагәышьоит, аха...
Хобола. Ишԥоуҳәауеи, Баҭырхеит. (Дцоит.) Баҭыр ҵәҩанк аалхны аҿҟьара иҽыназикуаны, Зимфа иааимхны аԥышә ақды инықәылкуеит.
Баҭыр (аихала аҵәҩан ҿҟьауа). Мышрак иақәшәаша!..
Уахынлоуп. Аҵх акыр инеигәахьеит. Аԥсабара еиқәышьшьы ицәоуп. Ихаԥшь-цәышха маҷӡак аҩежьра иаманакуа алашара ашәгәашә инадԥхалоит. Даацәырҵуеит Шьханыҟәа. Ичыба ишәхашьшьы, урыс шәақь дук изқәа икыдуп, икуп хәырџьынкгьы, аҵла аҵаҟа дааҭгылоит.
Абжьы. Иагьа сҳәаргьы, абасҵәҟьа избоит ҳәа сыҟамызт сабацәа рыҵәҩаншьап ахьарсу адгьыл хьырҵәаҵәа... (Ихәырџьын нышьҭеиҵан, аҵла иҽнадиҵоит.) Саб иашҭаҿы уара уоума раԥхьаӡа исԥыло?.. О, иудыруандаз, угәхьаагара мцаха сгәы иҵаланы шаҟа саргәаҭеиуаз... Исаҩсхьазма ҽнакгьы ма уара уансгәаламшәоз.
Бӷьы иаҵәала иҩычаз умахәқәа ажәҩан иалхәхәа сахьцалакгьы сыбла ихгылан. Иара убри убзиабара исымаз акәзаргьы сеиқәызырхаз?.. Аброуп сара сыблақәа анаат иахьызбаз ашьхақәа, амшын, таати ҳәа аныҟәара ахьысҵаз, сахьцәажәаз... Сшьапы хырҟьаҟьа сықәын умӡырха... Ансызҳагьы, сааԥса-скара аҩны санааилак, ушьашәыраҿы суапа нкаршәны снықәион, сыцәон сраҳаҭны.
Сҿыхон, џьабаак зымбаӡац иеиԥш, сгәы еихыкка. (Ааҭгылара.) Аброуп санду лҿынтә алакә ссирқәа ахьсаҳаз, иахьсаҳаз раԥхьаӡа Сасрыҟәа иҭыӡшәагьы. (Инапала ишьышьуа.) О, сымжәаҵла! Усҟан гәырӷьарала иҭәымзи схәыҷра, уаргьы
умҵәыжәҩақәа еиҵыхны уҽырбо ашҭа уҭагылан. Аԥхыӡ хаа еиԥш иниаҟьа ишԥацеи урҭ амшқәа... Рацәак еиҩаагозеи уаргьы саргьы иахьа. Са сеиԥш уаргьы ужәҩақәа ҿыххаа ахәрақәа уныӷӷала, унасыԥеиқәаҵәахоуп ушыҟоу. Ари аԥшаӷьы иасыз акәзар абас уҟазҵаз? Усгьы ҳашԥалахеи аамҭа ашыҩкра?.. (Дхәыцуа.) Исзеилкаауам, мшәан, уара уакәӡами исыхьчоз? Уара узакәӡами сзеибашьуаз? Иара схаҭа схымҭақәа ракәзаргьы, иҿаҿа-ҿаҿаӡа угәышԥы иану?
Иуааӡаз дызусҭада, уҷкәын уиԥсахма, хьымӡӷы уиргама?..
Исыхәҭамыз џьара ак ҟасҵазар, саҭамзааит...
Шьханыҟәа (аҩнахьы дыԥшуа). Уа аԥшәма!..
Абжьы. Ҳанлықәԥш-ҩықәԥшлак ауп узакәу анаадыруа.
Шаҟаҩ, улахәаахәҭхьоузеи ҳаԥсадгьыл рыцҳа!..
Иара ҳхаҭақәагьы ҳҽеины ҳумандаз...
Лыҵкы уажәы ишаалшәылҵаз удыруа лҽырҽеиуа даацәырҵуеит
Зимфа.
Зимфа. Уарбану ҿызҭуа?
Шьханыҟәа. Сара соуп, сара!..
Зимфа. Узусҭада, усзеилкаауам?
Шьханыҟәа. Бара, анасыԥ шкәакәа!
Зимфа (лхазы). Дызусҭада зыбжьы саҳауа? О, мап, мап...
Шьханыҟәа. Бысцәымшәан, сара соуп, бхаҵа!..
Зимфа. Хаҵа дсыман сара, аха уи...
Шьханыҟәа. Алмаса!..
Зимфа лыбжьы лтәымкәа арҵәаа ааҭлыргоит, лхаҵа лҽынеигәыдыршәыланы, дқьызқьызуа аҵәыуара далагоит.
Шьханыҟәа. Ус ҟабымҵан... (Дгәыдикылоит.) Еихьымӡа-еиԥымӡа ишәаны иаацәырҵуеит Баҭыри Мсыгәдеи.
Баҭыр. Иҟалазеи?..
Мсыгуда. Ҳазшьыда?..
Шьханыҟәа (иԥҳәыс даалыдҵны). Шәымшәан, са соуп Шьханыҟәа!
Баҭыр. О, сыҷкәын...
Мсыгәда. Уан лыԥсы ҭоума, уан шәыркы?..
Асценаҿы иаалашьцоит. Ашьхақәа инырхыкны ажәҩан ахь иааҵлашоит. Хәыҷы-хәыҷы ашарккара иаҿуп. Акәлыҷлыҳәа ишәаҳәоит аҵарақәа. Аԥсабара лахҿыхуп. Зимфа ԥҳалк лыжәҩахыр иқәыргыланы, Нина длыцны агәарԥ ааҩҵәаны аҩныҟа днеиуеит, уа даарԥылоит Баҭыр.
Баҭыр. Дад, Шьханыҟәа дабаҟоу?
Нина. Аӡахьы дҳаццан... Ара абаҳчала дҩеиуеит.
Баҭыр. Бабахеит, иԥсгьы имшьацтеи.
Нинеи Зимфеи асура иҩналоит, Баҭыр ахҵысҭра днадгылоны, наҟтәирахьала дааиԥылоит Шьханыҟәа, ишьапы хтны, иеиқәа ашьапқәа ҵыркәакәаны.
Баҭыр. Ушьапы хтны, аӡаӡаха...
Шьханыҟәа. Мамоу, баба, сшьапқәа еиҳагьы рыԥсы ршьоит, амагәқәа ирҭаҟәкны иҟамзи...
Баҭыр. Хьҭакы уламлааит, мышрак иақәшәаша!
Шьханыҟәа (дхәыцуа). Иуздыруам ҳазқәу адгьыл закәу...
Баҭыр. Издыруан, аха...
Шьханыҟәа. Абри ауп ҳара ҳазқәырфо.
Баҭыр. Аамҭацәгьаха аӡәы акы иумырҳан... Иубазу, анҭ аҵәақәа, уара еихауҳаз?
Шьханыҟәа. Ибзахоит ҳәа сыҟаӡамызт, рымахәқәа аурыжьҭын, егьин... Алада аӡы иӡхгылақәаз акы аарызмырҽеит.
Баҭыр. Арахә ихырҟаҟааит, умбои, сеиныӡӡааны сшыҟоу, аанда-сында уҳәа... Иааулак абжаранӡа иаҳкит.
Шьханыҟәа. Умшәанн, саб, уи сара аҵысҵәҟьа зкылымԥраауа иҟасҵап.
Баҭыр. Иаҳхылаԥшхәу ахьӡара уиҭагәышьааит.
Игеит аҽышьҭыбжьқәа, аби аԥеи уахь иԥшуеит. Иааиуеит Камыгәи Зураби, бџьарла еиқәныхла еибыҭоуп.
Камыгә. Шьханыҟәа, сашьа...
Шьханыҟәа. Бзиала иаабаша! (Игәыдибакылоит.)
Камыгә (Баҭыр иахь). Анцәа иџьшьоуп!..
Баҭыр. Анцәа иуџьишьара уиҭааит, баба! (Зураб инапы имхуа.) Иуцу дысзымдыртеи?..
Камыгә. Ари Самырзаҟантәуп, сара дысҩызоуп...
Баҭыр. Аа... Сасдахьуп...
Камыгә (Шьханыҟәа ижәҩахыр днас-насуа).. Ари уара уакәу, уара?.. Абра амҩан ҳашҩеиуаз џьоукы исарҳәан, омашәа избеит... Уажәра шкәакәан, Баҭыр, уажәшьҭа...
Баҭыр. (ажәҩан дҩаҵаԥшны). Сышрыцҳаз ибазар акәхап.
Камыгә, шәааи арахь, шәаатәақәа. (Илеибартәоит.)
Камыгә. Иҳаҳәишь ажәабжь, арахь, ҳаӷеиҭа, урҵәыуеит, урхьит.
Шьханыҟәа. Абарҭ ахышықәсак рыла сара исхызгаз аҭоурых ианӡалом.
Камыгә. Адабрауалец ҳәа уахь еибашьра ицаз рыӡбахәқәа цәгьамкәа ирҳәон, аха...
Шьханыҟәа. Иалоухи... Ҳара шьоукы ҳгаӡахан, аамсҭеи-ҭауади ирҳәаз хаҵаны...
Баҭыр. Бабахеит, уи даргьы оумак ирҭахны акәу џьушьома! Аԥсуа, аҳәынҭқар иҿаԥхьа агәрамга ҳәа дыԥхьаӡан... Ахырқьиараз акәхап адабрауалец ҳәа шәызҿугьы заԥшьыргаз.
Зураб. Аҳәынҭқар инышәаз роуп – аԥсуаа, егьырҭ ашьхаруаагьы, ажәларқәа реимҵәара иазкыз аибашьра инаганы иалазырԥалаз.
Шьханыҟәа. Ҳм... ус акәхап, аиеи.
Баҭыр. Иабашәҭаху, шәадызцалазеи!..
Камыгә. Аԥсны шәшаақәыргаз еиԥшҵәҟьа афронт ахь шәыргоу, мамзаргьы...
Шьханыҟәа. Ԥыҭраамҭак Армавир ҳаанҿасит. Уброуп маҭәа-ҩыҭәала, бџьарла зҳәаз еиԥш, ҳахьеиқәдыршәаз, ҳахьазыҟарҵаз. Самырзаҟанаа, абжьыуаа, абзыԥқәа уҳәа аԥсуаа еицыз ибзианы иҟан: рашәа, рыкәашара, ргәаӷь. ..
Баҭыр. Арыцҳақәа...
Шьханыҟәа. Мызкы-ҩымз роума уа ҳанхеит, нас амҩа иқәлеит ҳрыманы. Дәыӷбала, ҽыла, иара шьапыла ҳахьцозгьы убарын. (Ааҭгылара.) Афронтаҿы, еиҳа иахьеицәаз, уаҩы дахьамыхәоз акәын ҳахьагәыдырҵоз.
Ҳаҷкәынцәа знык ианжәылалак, хьаҵра ҳәа рыздырӡомызт, аус руан ибзианы.
Аҳәаҟьараҿы ирыхәомызт дара амадиарцәа рхаҭагьы.
Исгәалашәоит, ажәыларақәа руакаҿы 11-ҩык аҽцәа, Аилакырба хадас дрыманы иркит аӷа ихырӷәӷәарҭа, ирацәан иара убас итҟәаны иргазгьы рхыԥхьаӡара. (Ааҭгылара.) Убри азыҳәан аиҳабыра рҟынтә аџьшьара дуӡӡа рыҭан.
Афырхаҵара иаадырԥшыз атәы реиҳәарц ианиҳәа, иара ус иҳәеит: Сара инасыгӡон аурыс фицар иуалԥшьаны идыз, ашьхара иааӡаз аԥсыуак иаҳасабала. – «Аха шәара 11-ҩык аҽцәа шәакәмыз иҟаз, шәымч зларықәхазеи убасҟаҩык? – иазҵааит иара. Аҭакгьы нариҭеит абас: – «Мамоу, урҭ ҳара акырӡа ҳреиҳан, 11-ҩык аҽцәа – рызегь аԥсуаан.» (Ааҭгылара.) Агерманиа ифронт аҿы, Чертовец ҳәа иахьашьҭаз ақыҭаҿы ауп мшымыхәлаҵәҟьа ахьаҳзыҟалаз.
Иара уброуп Аилакырбагьы дахьҭахаз.
Баҭыр. Агәаӷь змаз уаҩын, рҳәоит...
Шьханыҟәа. Избеит уа афырхацәа, аха уи иҩыза дмаҷын.
Камыгә (Шьханыҟәа иахь). Уҭахеит ҳәа ашәҟәы аара зыхҟьазеи, мшәан?
Шьханыҟәа. Ҽнак зны ԥшыхәра ҳахьцаз ҳаӷацәа ҳаарылашәан, аиҿахысра ҳалагеит. Сара ӷәӷәала сырхәит.
Уаҟа Аҟәланқьаригьы дҳацын сгәахәуеит.
Камыгә. Аа, уи ихьӡ рымҳәахааит... Бысҭаҿахрак азыҳәа Аԥсны зегьы ашаха нахаршәны изҭиуа!
Шьханыҟәа (дхәыцуа). Ҳм... Аиеи, адгьыл ааҳәны схы илҭаԥазшәа ҿыцха агәызҳәа сынкаҳаит, уаҳагьы акы сгәалашәом. Санааԥш, аӷа ихәшәтәырҭаҿы сышьҭан, убасҟан акәхап ашәҟәгьы анроуз сҭынхацәа. Сшьапы санықәгыла, соурышьҭуазма, Агерманиа идгьыл аҿы снанагеит...
Урыстәылан ареволиуциа аныҟала, ӷбакы ҳалҭарыжьын,
ҳакәыршаны ҳрыманы Баҭым иааит. Уа ҳахьааргаз, илаҳахәаԥш-ҩаҳахәаԥшын, шәара арраҿы шәыҟан, шәазыҟаҵоуп, зхы иақәиҭхаз Қырҭтәыла шәыхьчароуп ҳәа иҳацәажәаны, аменшевикцәа рыр ҳанрыларҵеит. Аҳәынҭқар изы баша шәқамсон, ҳара ҳауп ажәлар ахақәиҭра рызҭо ҳәа ҳарҳәон агенералцәа. Аха сшәақь кны Кәыдры ахықәаҿы сашьцәа санаарҿагылоуп урҭ ирыхәшьадуаз анеилыскаа. (Ааҭгылара.) Инсыжьит зегьы, сшәақьгьы абна асураҿы акәакь инкҿасыргылт.
Зураб. Ашәақь ашьҭаҵара макьана изаацәазар?
Шьханыҟәа. Изысҭахузеи аибашьра? Иаласхи? Ҩаԥхьа!..
Камыгә. Мамоу, иара убри уабџьар ахы дара рахь иурхар?..
Шьханыҟәа. Дара рахь?..
Зураб. Убрыгьы узызхәыцша усуп, сгәаныла.
Баҭыр. О, анцәа зылԥха ҳаура, сыҷкәын еинысххьаз-еинысҵахьаз ицәаара ансирба, шәарҭ...
Камыгә. Ақәԥара макьана еихсыӷьуам, иԥсыда-инхада анырҳәауа аамҭазы ҳара ҳҿи-ҳнапи еиқәыԥсаны ҳтәар, иҟалоит зегьы ҳцәыӡыр...
Баҭыр. Қәԥароуп, еибашьроуп шәызлоу, аха макьана нхаҩыжәлар ирыхәарҭоу ҳәа акгьы збом, гәаҟҵәаҟроуп изҿу.
Камыгә. Иара убри азоуп изаҭахугьы ақәԥара. Ақәԥара – узыҩноу уџьаргәал ҩназы, ауаатәыҩса рразҟазы, узқәаарыхуа адгьыл азы, иумҭикәа, имԥсахкәа уҩызцәа, уҭынхацәа.
Шьханыҟәа. Шаҟа исҭахузеи ацәмаа аанкыла амхы сынҭагыланы ацәаӷәара, анхара...
Зураб. Макьана ҭынч анхара уақәиҭыртәуам, Шьханыҟәа.
Баҭыр. Ҳм... Шәара усгьы џьаҳаным аилашыра шәҽалашәмыжьыр жәуам, сыҷкәын шәиҟәаҵ... Дмааӡаргьы шәалаӡон.
Камыгә. Уажәы дҳаманы ҳцоит ауаҳҳәах...
Зураб. Уи ҳара ҳгәы иаанагаз ауп, шәара шәазхәыц, амала аамҭагьы ҳзыԥшым.
Камыгәи Зураби еибаргылоит.
Шьханыҟәа. Иҟашәҵозеи, шәцашоу?
Камыгә. Ҳаццакуеит, Шьханыҟәа, ана џьоукы ҳзыԥшуп, егьиуп...
Баҭыр. Исҳәаз шәазгәаама?.. Акака аанышәымкыларыз, асасгьы дуцупеи.
Камыгә. Аҽазны... Абзиараз!
Зураб. Бзиала ҳаибабалааит!
Баҭыр аҩныҟа днеит. Шьханыҟәа асасцәа наскьеигоит.
Иаацәырҵуеит Зимфеи Нинеи.
Нина (Зимфа акулисахь дырԥшуа). Абан, абан...
Зимфа. Изакәызеи, бара?
Нина. Аа, ани иоуп, изызбасҳәаз.
Зимфа. Дарбану руа?
Нина. Уажәы иҽыжәло.
Зимфа. Камыгәу?
Нина. Камыгә аума ихьӡу?
Зимфа. Дызусҭада сҳәахуеит, уи ҳара ҳаҩнаҭа иазааигәоу уаҩуп, ари иареи Ԥсырӡха ашкол еицҭан.
Нина. Ҳм, иахәа, ҳаибардыр.
Зимфа. Бзиоуп...
Нина (илҳәаз аалцәымӷхан). Мап, мап... Иаҭахым.
Зимфа. Избан?
Нина. Сыԥхашьоит.
Зимфа. Бзырԥхашьахуазеи?
Нина. Сеидру.
Зимфа. Бхәыҷуп сҳәан, ихабҵом.
Нина. Ҳм сара? (Дцоит.) Дааиуеит Шьханыҟәа, Зимфа дангәеиҭалак, уахь иҿынеихоит.
Шьханыҟәа. О, сгәырӷьахә...
Зимфа. Анҭ зырццакызеи, мшәан?
Шьханыҟәа. Аусқәа ҳамоуп, рҳәеит.
Зимфа. Сшәоит, сшәоит, Шьханыҟәа.
Шьханыҟәа. Бзыршәозеи, са сахьыҟоу!
Дигәыдҳәҳәала аҩныҟа иҿынеихоит.
Ҩымчыбжьаҟа ҵхьеит. Асцена азбжак аҿы иқәгылоуп ауахәама аҩнуҵҟатәи ауадақәа руакы, аха макьана илашьцоуп иара.
Аҳаскьын ықәшьшь ииаҵәҟаҟараӡа уҭаԥшуеит, ауахәама ашҭа наҟ иаакәыршаны иқәацә-қәацәӡа аԥсаҵлақәа гылоуп.
Инахараны иубоит қьашанақәак рыгагақәа. Иаацәырҵуеит
ЗимфеиНинеи.
Зимфа. Абри ашҭа санааҭалалак иаасгәалашәоит схәыҷра... Уажәымзар-уажәы даасԥыларашәа сгәы иабоит Зимфа хәыҷы лыхцәқәа кьатрацә-кьатрацәӡа, лшьапқәа хтны. (Ааҭгылара.) Шаҟа бзиа избозеи ауахәамаҿы ирҳәауа ашәа, ана ашә сылагыланы уи сазыӡырҩхьази заҟантәы. (Ааҭгылара.) Аброуп раԥхьаӡа дахьызбаз Шьханыҟәагьы.
Мшаԥык аҽны, нырцә-аарцә ҳәа рыҽшаны аимҵакьача иасуан, ҳқыҭа зегьы еизеит уҳәарын, убасҟак ауаа рацәан.
Шьханыҟәа ампыл рылԥаа ашҭа агәы дықәҟьа амбахь дцон...
Уажәы-уажәы иааихьынԥашон, аха ивыҟьҟьа икаԥсауан.
Убасҟан сыԥсы инеихьынҳалаз...
Нина. Уаанӡа дыбзымдырӡози?
Зимфа. Ус, наԥшыхақә... Ашьҭахь ауп ҳанеибадырқәа, ҳанеигәныҩқәа.
Нина. Бара аразҟы змоу ԥҳәысуп, сбыҵашьыцуеит. Ҳм... (Зимфа акы лҳәарц лҽыназылкуеит, аха лҽаанылкылоит.) Сахьынӡаабгаз иҭабуп, аа...
Зимфа. Маӡак бымоуп исцәыбҵәахуа.
Нина. Ҳм... Мамоу.
Зимфа. Сыбжьоит.
Нина. Бара бымсит, акымзаракгьы. (Дцарц лҿыналхоит.)
Зимфа (лҽаархәаны). Нина, бахәаԥши ари агәилшәҭ, абӷьыцқәа еикәаҳәны иԥштәыдаха ишгылоу.
Нина (дааҭгыланы уахь дыԥшуа). Уи рыцҳасшьоит, хьаак агәы иҭагьежьуазар?..
Зимфа. Иацы амцаԥшь агәылҟьон, аԥша анаҵаслак, аԥарԥалыкь еиԥш иԥыруан. Гәырҩа ҳәа амаӡамызт. Иахьа?..
Нина (ишьышьуа). Иаԥшуп амҩа, иаԥшуп...
Зимфа. Иззыԥшыда, мшәан, иара?
Нина. Иззыԥшыда? Саргьы сҵаауеит.
Зимфа. Ақәаԥсата...
Дааиуеит Камыгә, раԥхьа Зимфа дибоит, блала еибадыруеит урҭ.
Камыгә. Уа мшыбзиақәа!
Зимфа. Бзиара збаша!
Нина лхы дҩахоит, илҳәара лҿамшәо дыԥхашьаны дгылоуп.
Камыгә (иҽырманшәалашәа). Ҳм... Ари ибыцу дызсуҭада, мшәан? Џьара дызбахьеит...
Зимфа. Лара ибзианы улдыруеит.
Камыгә. Аа... Дысгәалашәеит, дысгәалашәа... Ибыхьӡузеи?
Нина дыԥхашьаны лхы лалырҟәуеит.
Зимфа. Дыԥхашьоит, дхәыҷыми макьана.
Камыгә. Дхәыҷ бзиоуп. (Иҽааԥсахны.) Шәабацои арахь?
Зимфа. Џьаргьы, Нина днаскьазгон.
Камыгә. Нина!.. Хьыӡ шьахәуп. Лыблақәа сыхлырԥшылом, имҵарсны изгар ҳәа дшәауашәа.
Зимфа. Аамҭацәгьаха, узықәшәо иалудыраауазеи!
Камыгә. Бзиала ҳәа шәасҳәаӡом, ҳаиҭеиқәшәахуеит. (Ауахәама дыҩналоит.)
Нина. Исзыбузеи... Исзыбузеи...
Зимфа. Иҟалазеи, мшәан?
Нина. Ҳм... Ас сгәысҽанӡамкәа...
Зимфа. Ажәак аабҿымшәеит, бшьаҳаиҭхазшәа бгылан.
Нина. Исыздыруам, акгьы сыздыруам. Ибла ӡмыжьқәа снырӡаакәкәала сцеит. (Ааҭгылара.) Бааи ара, џьара ҳнатәап.
Зимфа. Уажәраанӡа быццакуанеи.
Рҩыџьагьы зымҩатәирахьшәа ақды икажьу инықәтәоит.
Нина. Бырзыӡырҩхьоу, Зимфа, еишьҭачча-гәырӷьо ҳашьхақәа ирықәкьаса илеиуа арҩашқәа рышьҭыбжь, иббахьоу, хәылԥазыла ицәырҟьацәырасуа ажәҩан агәы зҽалазԥсо аеҵәақәа, мамзаргьы, шьыжьы амра ацәырҵра?
Уажәоуп урҭ еиҳа сылаԥш иҵашәо ианалага, измааноузеи?
Зимфа. Измааноузеи, бызҳаит...
Нина. Аҵлақәаҵәҟьа сара исахәыҭхәыҭуашәа збоит.
Зимфа. Урҭ зегьы башҳакӡа, хаара мацәак рыҵаӡамкәа акәхарын улаԥш ишыҵашәоз, бзиа иубо ауаҩы адунеи дықәымзар.
Нина. Сыԥсы ҭасгьы дыҟам, аха зегь акоуп, бзиа дызбеит.
Зимфа. Зынӡа ус акәӡам.
Нина. Иалбдыраауазеи ус шакәым?
Зимфа. Гәынхәҵысҭала еилыскаауеит игәы шбызцо.
Нина. Ҳм... сахьизымдырыз бымбаӡо?
Зимфа. Бидыруеит уи заманала...
Нина. Уахгьы-ҽынгьы анцәа ишьапы скуеит, иареи сареи ҳаинасыԥхарц азыҳәа... Амала...
Зимфа. Ибҳәарц ибҭахузеи?..
Нина. Бзиагьы дызбоит, сагьшәоит, анс иҟоу ахацәа ари аилаҩеилас еибгала изалҵып ҳәа быҟоу? (Дцоит.) Зимфа данаақәгьежьлак, даалԥылоит Аҟәланқьари, уи дангәалҭалак, лыхцәқәа лышьҭахьҟа инаршәны, ашыр-шырҳәа лҿыналхоит, аха иара дџыџӡа лымҩа аԥхьа даагылоит.
Аҟәланқьари. Ибыдысныҳәалоит, бхаҵа дааит ҳәа саҳаит.
Зимфа. Гәык-ԥсыкала иуҳәозар, иҭабуп.
Аҟәланқьари. Сара еснагь гәык-ԥсыкала сыҟан...
Зимфа. Ус акәхап.
Аҟәланқьари. Агәрагь бызгом. (Ааҭгылара.) Сара уаҳа ус сымаӡамкәан гәҿыӷьшақә акәмызт, сызбышьҭаз... Уамашәа иубаша, иҟоуп џьоукы рыԥсы рымхарацәаха иҟьажышуа адунеи иқәу, аԥсабара кашырра ду ираҭәанашьаз ахаара-бзаара мап ацәыркуеит. Риеҵәахә ахькыду иавсны ауаџьаҟ ахы иҭалоит. Ахьычԥаԥыр лашәқәа ирҩызоуп, уахыла ацәашьы зҽадԥсаланы....
Зимфа. Шаҟа исцәымӷузеи аҽхырцәажәара.
Аҟәланқьари. Бара бтәала сара сыҽхырцәажәоит…
Ус акәзар, ажәа ибнысҵаз бхаҿы имнеиӡеит.
Зимфа. Уи алацәажәара ишаԥсам уажәшьҭагьы иузеилымкааӡаци?
Дцарц лҿыналхоит, аха иара лыжәҩа нҭарсны дааирхынҳәуеит.
Дааиуеит Шьханыҟәа, иҽдмырбакәа дгыланы дрыхәаԥшуеит.
Аҟәланқьари. Сатәамбакәа, бынсыцәхасшәа бызцарым усгьы.
Зимфа. Суҳәоит, аԥҳәыс улыхшазар, иулазар ауаҩшьа, иузынханы иҟазар маҷӡак иадамхаргьы аламыс, срыцҳашьа, сахумбаан сынасыԥ...
Аҟәланқьари. Бара сара сыбжьеит.
Зимфа. Мамоу...
Аҟәланқьари. Ааи, ааи...Сара бсызҳәаны быштәаз, биццеит аҽаӡәы. Уи ахьымӡӷ ишьаҟәаҟәаха сгәы иҭажьуп.
Зимфа. Анцәа ибоит, сара ҿа уасымҳәацызт, ҽаӡәы сыркааны сиртәахьан.
Аҟәланқьари. Рхы иҭырҳәаауазма сқьаӷьариацәа?
Зимфа. Рхы умхадырбзиарц акы рымҳәозар...
Аҟәланқьари. Сара сыржьон нас?..
Зимфа. О, анцәа срыцҳашьа...
Ашырҳәа Шьханыҟәа уа раԥхьа даагылоит.
Аҟәланқьари. Иҵхәаҭа ишааиуа аӡыхь, ахра ԥганы иаԥыраҳар ҽаџьара ахы ыҵнагоит, амзагь икьагәаӡа ашәахәақәа нагәыларцәа ажәҩан иналабаз ишашаӡа еиҭаацәырҵуеит, агәилшәҭы наҿшәар абаҳчаҿы, ҩаԥхьа иҿалоит даҽакы!.. Аха иԥсыз дгылоит ҳәа иажәангьы
исмаҳацызт. О, аллаҳ, зегь зымчу, илымшараҳәа акагьы ыҟазаарым.
Шьханыҟәа. Зыламыс ҟьашьны, имаҳагьаха ауаа ирылоу ахьзырхәыша абзацәа рахьтә уаҩы даныҟамлалак, адамра хыла иасны аԥсцәагьы гылозаап ашьауразы!..
Аҟәланқьари. Нас уара излоуҳәо ала, сара...
Шьханыҟәа. Ааи, уара уахьхаҵоу аҳәсақәа рҿоуп...
Ашьа ахькаҭәоз уаннеи убналаны арахь уааит, уԥсажә аиқәырхараз...
Аҟәланқьари. Иаадырқәо зегьы ҳҳәарым, Шьханыҟәа...
Шьханыҟәа. Иҳауеи шьыри, исыбаргәызыз, џьоукы реиԥш сыблақәа хҩаны, слымҳақәа ацәашьы рҭарҭәаны акгьы смаҳауа, акгьы зымбауа адәы сықәзар...
Аҟәланқьари. Ианаҭаху убасгьы улшароуп.
Шьханыҟәа. Уара уеиԥш иҟақәоу рхы иоужьны адәы иқәзарц? Исҳәо уаҳауама, сара уаҩ гәыҳалалк соуп.
Ҩба сылаӡам, аха ҳарам-цәгьахәыцрала иаасыҵалаз, сыԥсы даҵасҵоит. Иаҳҳәап, са сзихьымӡакәа сҟаларгьы, уи дтышанаҳәуеит аԥсҭазаара ахаҭа.
Аҟәланқьари. Излазбо ала, амцашоура умоуп.
Шьханыҟәа. Уи шьҭыҵзаргьы уамашәа ибатәӡам, избанзар, амца саалагылт сахьааиз. Анцәа иумҳәан сыхьшәашәахан.
Аҟәланқьари. Цәгьарак угәы иҭамкәа уҟам, издыруада анҭ абрагьцәа уҿаҭәҳәазар…
Шьханыҟәа. Иабатәи абрагьцәоу зыӡбахә умоу?
Аҟәланқьари. Жәаха «сасцәаны» иуҭаз, иудыруеит урҭ заманалаҵәҟьа.
Шьханыҟәа. Сара иахьа издыруа акызаҵәыкоуп, анхара... .
Аҟәланқьари. Аҽырҩашьага ажәақәа уажәадагь акырынтә исаҳахьеит.
Шьханыҟәа. Зыҽзырҩашьо ихы идырааит...
Зимфа. Уаала, уаала аҩныҟа, иаҭахым.
Шьханыҟәа. Баагыл зны... Ҳм... Аҟәланқьари, иудыруеит ари сара дшыстәу, лыдагьы уаҳа ԥсыхәа шсымам. ..
Аҟуланқьари. Дсымхны дугеит ажәа лынҵаны дышсымаз.
Шьханыҟәа. Уи ԥсажәоуп.
Зимфа (Аҟәланқьари иахь). Ӡәыр умазар аахәаны суҳәоит...
Шьханыҟәа. Иаҭахӡам ари иаԥхьа ахырхәара.
Аҟәланқьари (азныказ даамышьцакит, аха нас еиҳа иҽырҭынчны). Бзиоуп, бзиа... Ишышәҳәаз акәзааит. Аха ҳауа иахьхәуа даабап.
Шьханыҟәа. Уагьсықәмақаруеит акәу?... Сымҩа уаԥырцқьар хараӡа еиӷьуп.
Аҟәланқьари (игәы еибакны). Урҭ аҭаҳмадацәеи шәареи саԥхьа шәҳәазаны скалҭ шәагәӡуа шәҟасымҵозар, баша исҿоуп абарҭ сԥаҵақәа.
Шьханыҟәа. Ҳаит, ала қьаафырхша, уара уоума Аранаа шьамхнышзыргылоз...
Атах-сахҳәа иааидыслоит, Аҟәланқьари уи дааиҵагьежын дкаижьуеит. Аха али-ԥси рыбжьара хыхь дхалоит Шьханыҟәа, иҟама ааҭԥааны аҿанылаирхалак, Зимфа инапы дамҵасны иаанылкылоит.
Шьханыҟәа. Соушьҭ, иԥсы абыржәыҵәҟьа иҭысхуеит.
Зимфа. Сара срыцҳауп, сара...
Шьханыҟәа уи дааихыҵуеит, Аҟәланқьаригьы дҩагылоит иҽырҽеиуа.
Аҟәланқьари. Ҳа, ҳа, ҳа, ҳа... Уԥысшәарц азакәын ас зыҟасҵаз, сашьҭан еилыскаарц абри ахьырҵәаҵәа лзыҳәа ухы узыгәаӷьуазу иузымгәаӷьуазу... Сара бзиа дызбон, дызбоит иара иахьагьы, сцәанырра ҳәаа ахьамоу ҳәа сыздыруам. Аха са исылшоит уи наӡаӡа сгәы иҭасшьырц, шәара шәынасыԥ азын! Иааг унапы!
Шьханыҟәа уи инапы ииҭом, ииҳәара иҿамшәо дгылоуп.
Шьханыҟәаибжьы. Изызҳәоузеи ари?..
Зимфа. Уаала, уаала, уххьа згааит...
Ицоит.
Аҟәланқьари. Убасҵәҟьа шәызцозар, сара саб Алхас сиԥам... (Ишьапы иаҵашәан иаашьҭихуеит аҳазыр, икны дахәаԥшуеит.) Ари иара итәоуп. Ы-ҳы... (Иҵырҟа џьыба инҭеиҵоит, дцоит.) Иаалашоит ауахәама аҩнуҵҟа. Аҭӡамцқәа иркыдбӷӷала анцәа исахьақәа кыдуп. Агәахьы аарла унахьԥшуеит аҳ ишә-гәашә.
Кәакьҭак рҽаҭаны еидтәаланы еицәажәоит Камыгә, Зураб, апап Уасил... Иаацәырҵуеит Хоболеи адикәани ахԥатәи анхаҩы дрыцны.
Камыгә. Иуҳәаз ҵабыргуп, Зураб, ажәлар аиаша раҳәатәуп, аха...
Зураб. «Аха» закәызеи?
Камыгә. Иабеизаагои?
Апап. Абра.
Камыгә. Зыԥшраҳәа аҭахӡам, ус акәзар.
Адикәан. Ыы, нхамҩа шәымамзааит...
Ахԥатәианхаҩы (аанҿасра иҽазкуа). Мшәан, сара...
Хобола. Уцала, уцала...
Ауахәама иныҩналоит, ашыр-сырҳәа иаагылоит уа итәаны ицәажәоз.
Адикәан (апап иахь). Ҳаимҵәара иаҿуп аҽнышьыбжьон...
Апап. Ишԥа? Ҳм...
Адикәан. Архаҿы аӡнырцә нхацәақәак аҭәа шдырхуаз ҳнарыдгылт, ҳхацәа ианнықәыԥш, иҩит...
Хобола. Ҳхыст, ҳаҳәҳәеит... Аха аӡы рыҽналарԥсан ицеит, абри идыруеит, уа дрылан иаргьы.
Адикәан. Иҳақәиҭу ҳрыцҳашьа! Ушьапы ҳкуан еснагь аԥсабара иқәу зегьы реизыразреи анцәа иуахәамацқьақәа реибгазаареи рзыҳәа, аха...
Апап. Уабатәиу уара?
Ахԥатәи анхаҩы. Алқыдтәуп, саҳ ухаҵкы!.
Апап. Уаазцазеи ауахәама иахьаҵанакуа адгьылахь?
Ахԥатәианхаҩы. Жәхьа заҵәык сымоуп, жәхьа заҵәык... Иароуп хәыҷгьы дугьы ҳаблақәа ҭырхаха ҳазхәыԥшуа. Иахьа хәлаанӡа иуауаӡа амҩаду иангылоуп, иабагәарҳхуеи... Уаха инамҵасԥсашаз ҳаскьынк аасырхып ҳәа сахьынҭалаз...
Адикәан. Гьаргь ацқьа иҭыԥ рҟьашьит иабаҟаху.
Апап. Адгьыл шәымаӡами шәара?
Ахԥатәианхаҩы. Иҳазҭада адгьыл, ҳаб Уасил, аҳәынҭқар дахаҳҳәар анакьаҭара ҟалоит, рҳәан арахь...
Зураб. Уажәтәи аиҳабыра адгьылқәа шәаҳҭоит ҳәа рарҳәон анхацәа, идыргәыӷуан... Аха урҭ ирымҭаны изқәиҭхашаз дгьыл ҿаҵакгьы анырымба, дара рхала иркуа иалагеит амхәырсҭақәеи архақәеи.
Адикәан. Уара изҳәо узусҭада? Ҵаара ԥхашьарам.
Апап. Ҳм... Аратәқәоуп, уск аҵыхәала иаакыдгылан…
Адикәан. Шәџьам злам шәымҳаҵә алашәымҵани. .
Апап (дхәыцуа). Доушәышьҭ ари анхаҩы, ихароу ҳәа акгьы збом.
Адикәан. Ҳаб Уасил, ухаҵкы, ари, уаҵәы еицәоу ҟаиҵоит. Деидҿаҳәаланы амилициа рахь дгатәуп, дҭактәуп...
Егьырҭгьы абжьап.
Апап. Мап...
Ахԥатәианхаҩы (дшьамхнышгылан апап икалҭ сагәӡуеит ҳәа иҽазкуа). Ҳаб ухаҵкы!..
Апап. Угыл наҟ, закәызеи иҟоуҵо?..
Ахԥатәианхаҩы. Иҭабуп, иҭабуп... Уа, аллаҳ дуқәныҳәааит. (Дцоит.)
Адикәан. Аллаҳ?.. Гьаргь ацқьа иҭыԥ шҩашьахаз абри алагьы иумбои.
Апап. Аби, аԥеи, аԥсыцқьеи рыхьӡала амин!
Камыгә. Амин!
Зураб. Амин!
Адикәан. Иҳақәиҭу ҳрыцҳашьа...
Адырҩаҽны ашьыжь. Акаҩ-акаҩҳәа асаркьал бжьы шгауа аԥарда аатуеит. Ауаа еихьышәшәа-еиԥышәшәа ауахәама иҩналоит. Аҳәса, ахацәа аныхаԥааҩцәа рсахьақәа ахькыду ирымҵаныҳәоит, рылахь-рыџьымшь ӡатәуа. Ара иҟоуп Баҭыр, Мсыгәда, Шьханыҟәа, Зимфа, Нина.
Мсыгәда цәашьык хахаӡа иаркны Анцәа исахьа ахькыду инадырҷабланы, дхырхәо аныҳәара даҿуп. Асаркьал бжьы ааихсыӷьуеит.
Шьханыҟәаибжьы. Шәиашьапкла, шәиашьапкла уа шәиҿагәыгәны... Амза атыҩ ианаклак, шәынтә уеихсыр, хык наӡаны уи ахы иақәиҭнатәуеит ҳәа рҳәоит, ижәдыруазеи шәныҳәаԥхьыӡқәа рахьтә џьара акы иақәшәаны разҟык шәоургьы. Шаҟа еижьагоузеи аԥсҭазаара... Ижакьақәа иҿарбаба амаалықь сахьа иҭаны абаа аҭӡамцқәа рҿы икыдыӷӷа зпатреҭқәа кыду, са саадырижьҭеи имҵаныҳәара ауп ҳазҿу, ихьӡ ҳәаны аӡы ҳахәом, аха агәаҟреи арыцҳареи рыда иҳаиҭаз ҳәа акгьы збом, аӷәыцәҳәы ҳнаган ҳақәиртәеит.
Ауаа рыбжьара абзиабара нагӡеи, аизыразреи, аицхыраареи, аламыс ҳалалреи ҟалароуп ҳәа ашәандыҟәрақәа ираҟараха ихьӡала иҭыжьу ақьҭаԥ-шәыҟәқәа ирҳәоит. Арахь, ршьа рыҵеибажәаауеит ауаа, хыла-гәыла еилоуп, иӡит агәрагара...
Ус сҳәеит ҳәа, шьоукы қьаф руеит иара ила, ихԥша рыҵасны иханагалан... Урҭ апаҿа реиԥш, ихьӡ иадԥсыланы иадтәалоуп.
Ишьшьылаҳаха ирфоит жәлар рымшхә-рыбзазара... Ҟаҳ, угәаӷ шсымоу удыруандаз, абанҭ ужакьа еилачырақәа снацәкьарақәа нарыларԥаны саханы икыдсыркәкәаауан наҟ, аха... (Ааҭгылара, днаԥшыааԥшуеит.) Иара убри «аха» мыждоуп снызкылогьы.
«Аџьабаа жәбала, аԥхӡы кашәҭәала ари адгьылаҿ, ахраҭ гыларҭа шәоуеит...» (Аҟырҟырҳәа ибжьы импыҵҟьаны дыччоит... Икәша-мыкәша игылоу Шьханыҟәа иахь ихьаԥшуеит.)
Зимфа. Иухьзеи, мшәан, узырччозеи?..
Шьханыҟәа (даалҟьаны). Ыы? Сышәԥырхагахеит ҳәа сыҟоуп.
Баҭыр. Иаҳхылаԥшхәу даҭоумҵан...
Иааҩналоит Камыгә, Зураб, ирыцуп нхацәақәак.
Ԥшьаала иаатуеит аҳ ишә-гәашә. Уа дааҭысны даагылеит апап.
Даацәырҵуеит Адикәан арыӷьарахьтәи аганахьала.
Адикәан. Иԥшьа, аҳ.
Апап. Дыԥшьоуп ҳанцәа уажәгьы, наӡаӡагьы, ԥымкрада.
Ашәаҳәацәа. Амин.
Адикәан. Ҳаизыразны иҳақәиҭу иҿы ҳныҳәап.
Ашәаҳәацәа. Иҳақәиҭу ҳрыцҳашьа.
Адикәан. Хыхьынтә аизыразреи ҳаԥсҿыхреи рзы иҳақәиҭу иҿы ҳныҳәап.
Камыгә. Хыхьынтә уаҩы акгьы ҳаиҭом, ажәлар шәхаҵкы!
Аарҩара адгьыл рҿажәкуа ианахаԥалак, ақәа амоур изыҟалом аҽаҩра. Ауаа арыцҳара-пылҳаҭра ианалахалак, ашьа аҵоумҭәакәа изыӷьацом рыԥсҭазаара...
Адикәан. Ҳаб, Уасил, ари змааноузеи?..
Апап (ауаа рахь дааскьаны). Анцәа иашьапкра акгьы шырнамҭоз рбазар акәхап...
Адикәан. Антихрист, антихрист...
Ауаа аууҳәа иааилалоит.
Апап (итапанча ааҭыган дхысуеит). Шәаагыл...
Актәи анхаҩы. Анцәа злыԥха ҳаура... (Ауахәама дыҩнҟьаны ддәықәлоит.) Ҳапап деилагеит, ҳапап деилагеит. (Дцоит.)
Апап. Шәааӡырҩы!.. Уажәа нагӡа Камыгә.
Камыгә. Урыстәыла иқәынхоз ажәларқәа шамахамзар зегьы ахақәиҭра роуит... Ҳара арҳәреи, аӷьычреи, ҳзыҩноу ҳқәацәқәа рбылреи рыда иаабазеи? Еичдырчоит,
иара убас, Аԥсны иаланхо амилаҭқәа... Ишьҭышәх абџьар, шәҽеидышәкыл «Кьаразаа» рыкәша-мыкәша, шәгыл аӡәыкны шәхьыԥшымреи шәхақәиҭреи рыхьчараз!
Адикәан. Иалсыршом ари аҭыԥцқьаҿ анцәа ицәымӷу ажәақәа рҳәара!
Апап (адикәан ижәҩа данкны дырҭрысуа). Исҭоубоуп, уаанымгылар...
Баҭыр. Абри шәызҿу хаир шәзалгоны збом, Камыгә, баша ҳаҷкәынцәа шәырҟьалоит.
Камыгә. Уи ада уаҳа мҩа ыҟам анхаҩыжәлар рзы!..
Аҩбатәи анхаҩы. Адгьылқәа шәаҳҭоит, рҳәан, уажәтәи ҳаиҳабыра...
Камыгә. Ирҳәоит... Ражәақәа уқәсны узырхыԥом, аха арахь ҟаҵоу рымаӡам.
Аԥшьбатәианхаҩы. Зегьы иаразнакала ираҵәаны ишәҭаххеит, ҳаарԥеиԥшыр...
Зураб. Ҳаарԥеиԥшыр?.. Нхыҵ Кавказ ҳашьцәа рҿы сыҟан уажәааигәа. Урҭ ахақәиҭра анроу ашьҭахь адгьылқәа рзыршеит анхацәа.
Аҩбатәи анхаҩы. Адгьылқәа анхацәа ирызҭо аиҳабыра срыдгылаҩуп.
Ахԥатәианхаҩы. Саргьы...
Баҭыр (длакҩакуа). Иара саргьы. ..
Зураб. Аҳәынҭқар иакәын ҳанзмырхоз рҳәан ажәлар, иҩагылан дахырҳәеит иара. Ипатреҭқәа ӷьаз ӷьазуа иахькыдыз икыдыжәжәаны инкаҳажьит, иԥаҵақәа кьацәӡа ҽаӡәы ипатреҭ нкыдаҳҵеит, аха иаҳзыҟеиҵеи... Аԥсуа жәлар рҵеицәа! Шәнапы иаку алашара шьҭышәх, амҩа дшәырба ажәлар…
Аҩбатәи анхаҩы. Абарҭ ҳаҷкәынцәа мҩакы иқәушәа збоит, ҳархьымԥашар, џьара ҳашԥакылрымгари. Уажәы аиҳабыра иҳамоу ҳара иаҳтәым.
Камыгә. Ҳара иаҳтәым мацара азхом, ҳрабашьроуп, урҭ аламалагьы иҭеислымхо ракәӡам...
Шьханыҟәа. Дырҩегь аибашьра?!.
Камыгә. Ҳамчқәа еибыҭаны ҩаԥхьа ҳрыжәлароуп, қыҭацыԥхьаӡа еиҿкаатәуп «Кьаразаа» ргәыԥқәа, жәлар русаҿы шәара шәқыҭагьы акы иаҵаханы иҟалашам. ..
Дааиуеит арԥыск, ашә илагылоу руаӡәы илымҳа дынҭахәыҭхәыҭуеит уи Камыгә, Камыгә – апап. Уи иганахьшәа игылоу Нина даалывагылоит. Иҽеимарҿаҿа ашә даалагылоит Аҟәланқьари.
Апап (дара рахь). ...Ишәаҭәеишьааит ишәзыркаау абзиара адкылара...
Нина. Ҳаб... Уасил?..
Апап. Шьшьы... Ацқьа анцәа дзыхшази, ацқьаӡеи рныҳәара, амин.
Адикәан. Ҳм... аи... аи...
Апап (илакҭа ырцәгьаны). Уласы, уласы...
Адикәан (иҽамариашаны). Ҳахшыҩ азаҳшьҭып.
Апап. Ицқьаӡоу анцәа дзыхшаз, ҳҿых ҳара.
Ашәаҳәацәа. Аҭыԥҳара мырҩашьакәа, Анцәа иԥа дзыхшаз быхьӡ ҳардууеит.
Апап. Иуҳәо сзеилкаауам, Аҟәланқьари.
Аҟәланқьари. Заманалаҵәҟьа еилукаашт уашьҭан... (Шьханыҟәеи Зимфеи рахь.) Шәарҭгьы ара шәыҟоума?..
Баҭыр. Ара иҟамкәа ируазеи, иахьа чароуп, ныҳәоуп...
Аҟәланқьари. Даара чара бзиоуп, аиеи...
Мсыгәда (аҷкәынцәа рахь). Шәҿыбба-ҿыббаӡа шәызгылоузеи? Иаацәырыжәга аҭацаагарашәа «Радеда»!
Ашәа цәырган иҳәауа, аҟәҟәаҳәа ихысуа ицоит зегьы Хобола ида. Ауахәама дааҩнҟьоит адикәан.
Аҟәланқьари. Агәыргьын хаҵара шәыман ҳәа сыҟоуп иахьа?..
Адикәан (ихаҟынтә ишьапаҟынӡа дихәаԥшуа). Ааи, агәыргьын хаҵара ҳаман. (Дцоит).
Аҟәланқьари. Иҟази ара, Хобола?
Хобола. Иҟази ҳәа аума ушҵаауа?. .
Аҟәланқьари (иҽааиҭакны). Хобола, ани изсоуҳәаз азы жәаха Шьнагә сиԥхьан ицәа ккаӡа ихысҳәеит.
Хобола. Ных, анцәа иныс?..
Аҟәланқьари. Ааи, урҭ аҵлақәа Хобола изимоукуаз, ԥхашьара мацәак убла ирхым ҳәа иасҳәеит, уиасны уанцаҵәҟьогьы урызхьамԥшын ҳәа иасҳәеит...
Хобола. Ушьҭан, анаа...
Аҟәланқьари. Сара ианысҳәа иҟаимҵа сыздыруам, аха дызҵысуа дахсырԥап. (Ааҭгылара.) Уи акәым, ҽнак хәылаанӡагьы дҭакны дсыман.
Хобола. Уххьа згааит... (Амҩахь дыԥшуа.) Анҭ иаауа зусҭцәада, мшәан?
Аҟәланқьари (ҽзымдыр ҟаҵауа). Аа... Иабатәиқәоушь?
Ҟоҳ арҭ...
Иаацәырҵуеит аҿахәҿыхҩи Баџьгеи.
Аҿыхәҿыхҩы. Мшыбзиақәа!
Аҟәланқьари. Бзиала шәаабеит!
Хобола. Ҳм... Бзиара жәбааит. Ҟоҳ, Баџьга уоума?
Уанбаурышьҭи, уанаџьалбахт.
Аҿыхәҿыхҩы. Иус рӡбаанӡа, хәдықәҵала дауҳашьҭит.
Баџьга. Саара уцәымӷума, Хобола?
Хобола. Ҳм... ишԥасцәымӷу, аха...
Аҿыхәҿыхҩы. Арҭ акькьаҳәа ашәа ҳәауа ицоз зусҭцәадаз?
Аҟәланқьари. Изусҭцәада ҳәа ауп ушҵаауа. Аҩсҭаацәеи ақаҷааи тәҩасуа иҩноуп ҳуахәама. Ҳм... шәаалеи, абас абаҳчахь ҳнаскьап, ҳаицәажәароуп... (Рҿынархоит.) Хобола уаргьы...
Хобола. Шьахәуп, аха... (Дцырга-цырго днарышьҭалоит.) Асценаҿы иаалашьцоит. Амза аԥаҭхь еиԥш ашьхақәа ирхакуп.
Ауахәама иавгоу амаа иҟәашӡа уанԥшылоит. Агәашә аԥхьа ашәақь иԥышьҵыргәаны дхырсысуа дгылоуп Хобола.
Иаацәырҵуеит хҩык абрагьцәа рҽырҩашьаны, рхырҿқәа ҭаҳәҳәаны.
Хобола. Ее, шәарбақәан?
Актәи абрагь. Шьшьы...
Аҩбатәи абрагь. Ҳара ҳауп.
Хобола иниҿахәыҭхәыҭны, ацәыҵарахь дрыма ицоит. Ауахәама аҭӡамцахь иубоит аҽыуардын агага, лассы амҩа инанубаалоит иаргьы, иақәтәоуп ҩыџьа ауаа. Аҵықьҳәа ахысбыжь гоит, аӡәы далҟьан дкаҳауеит. Егьи ишәақь дҩахоны еиԥш, абрагьцәа деимлагәа дыркуеит, ихы иасуеит, дылхьышьшьуеит. Ажәжәаҳәа ҵаҟа икажьу ихалоит, ддырҳәуеит. Аҽыуардын иақәу амаҭәақәа рыманы ицоит. Дааиуеит Хобола.
Хобола. Шәсыцхраа... Ауаҩы дыршьит, ауаҩы...
Дхысуеит. Игоит асаркьалбжьы.
Баҭыр имӡырха, иашҭа. Аҵла аҵаҟашәа еицәажәо игылоуп Нинеи Зимфеи.
Нина (лыԥсы лгәы икылахо). Аҩны ираҳан, каамеҭуп иҟарҵо...
Зимфа. Иҟалаз зхылҿиааз аурдырхуа. (Ааҭгылара.) Усгьы зны ишәхышәхыр акәхон агәыргьын...
Нина. Бара алаф бҳәоит, сара...
Дааиуеит Камыгә, аԥсшәақәа аареиҳәоит.
Камыгә. Быԥштәы быхҟьаны ибыхьзеи, бшәама?
Нина. Мамоу...
Зимфа. Иацы иҟалаз лгәы ҭҟьаны дамоуп. Аҩнгьы ираҳазаарын…
Камыгә. Ираҳазааит... Уи ҳара ҳзыҳәа митәык аҵанакуам, ҽакы иазкын.
Зимфа. Ишԥа?
Камыгә. Агәыргьыни ашәҟәи ракәым аус злоу.
Зимфа. Аха иара убзиабарагьы агәра лгом, иаалырҟьаны иҟалаз усны илыԥхьаӡоит.
Камыгә. Бара сыхьшьбыл хәыҷы... (Лара лахь днаскьаны.) Сылаԥш ихыҵуам абарҭ бқьышәқәа, быбла маахырқәа...
Нина. Агәыргьын ҳхаҳхижьҭеи ауми?
Камыгә. Избан? Аӡы бырзгеижьҭеи, убасҟан ауп...
Нина (Зимфеи Камыгәи неимда-ааимдо дрыхәаԥшуа.) Нас, са сышәжьон...
Камыгә. Нина, уахаҵәҟьа Бзыԥ, нырцә саҳәшьа лахь быбжьсырҟьароуп, уиадагьы хәшәы амам.
Нина. Асҵәҟьа иаарласну?
Камыгә. Аиеи...
Анду (акулисахьтә). Нина, уа Ни-наа...
Нина. Санду...
Камыгә аҵла ашьапы иҽавикуеит, Нина Зимфа лганаҿы дгылоит. Дааиуеит анду.
Зимфа. Изакәызеи, нанду?..
Анду. Ари анҵәаԥшь илхабару ҳәа кырбдыруазар, нан?
Зимфа. Шәара ишәаҳазоуп...
Анду. Лхы лсааит џьбит, дзырццакызеи... Уажәтәи аҳәсахәыҷқәа иҵаауам, иԥшаауам. Ҳазхаанхазеи?!. (Лхы-лыџьымшь ӡатәуа.) Ҵминда уԥало... (Лнапы лылахь иадкыла дыԥшуа.) Ари ибыдгылоу дабатәиу, нан?
Зимфа. Ҳм... саҳәшьаԥҳа лоуп.
Анду. Дхәыдраазуа, закә ԥҳәызба шьахәузеи... Сара стәқәа рхы рлымҳақәа ибжьазза, изхылҵызгьы даргьы еиԥшуп. Рацәа бысҭа ифеит уи Нина дызгазгьы. Абри сԥыраҳәаҵәҟьа ӡык нахьыршаны исылҭомызт.
Зимфа. Ҳм... Усҵәҟьа шԥаҟалҵарыз...
Анду. Ных, ных... Шәарҭ зегьы шәеиԥшуп. (Дцоит.)
Нина (аччара лқьышә иқәыхх). Сылзымдырӡеит...
Камыгә. Дажәгәышьами, лыбла иагхеит рыцҳа. (Ааҭгылара.) Ахәылԥаз Пашыр иҳаԥаҿы ҳаиқәшәоит.
Нина. Мшәан, абас сшыҟоу сабацои.
Камыгә. Егьоурым... (Ацара иҽазкуа.) Сшәызԥшуп.
Зимфа (ижәҩа аанкыланы). Мамоу... Арыгь уажәы дааиуеит, акы шәнацҳап.
Камыгә. Убрыгьы цәгьамзар ҟалап...
Урҭ еиманы аҩныҟа иҩналоит, иааиуеит Баҭыр, Шьханыҟәа, Хобола.
Баҭыр. Аҳәахәдеиԥш дылҭахәаша дышԥацеи...
Хобола. Иахаахыс лацәеихьшьык ҳамоу џьушьо...
Баҭыр. Ҳазхаанхаран иҟазеи!. .
Хобола. Абзиара убар иумдыркәа. Арахь унықәԥш-аақәԥшла, рҳәахт, ацәгьара ҟазҵаз ара даагылома...
Шьханыҟәа. Иҟазҵаз егьи ҳәа ӡәыр ихабар раҳахьоумашь.
Хобола. Абрахь нырцәҟа икыдылт шьҭақәак ирхыланы.
Аначальникгьы дааит, рҳәеит. (Ааҭгылара.) Шәбаҳчала архахь сызлыбаауама, Баҭыр?
Баҭыр. Аиеи. Аха арахь умааиуа зны.
Хобола. Сцароуп... Амаругақәа рзааркӡа адәы иқәԥсоуп, еимшамыта аимҵәара иаҿуп, иукуада...
Баҭыр. Никәалаи дахырҳәар ҳкьаҭахоит рымҳәази... (Ааҭгылара.) Уажәы ҳәынҭқаргьы дҳамам, закәангьы ыҟам...
Џьоукгьы рхы раԥызараны адәы иқәуп.
Хобола. Иҳамчузеи ҳара?.. Анцәа мҩасы ҳазқәиҵо аабап.
Баҭыр. Анцәагьы мап ицәаҳктеи, иумбаӡеи иацы... (Шьханыҟәа иблақәа иирбоит, иҽааникылоит ижакьақәа быӷбыӷуа.) Ҳм... Ауаҩы ма адин дыннакылозароуп, ма азакәан... Ҳара анигьы аригьы... Зегьы рыла ҳҿы ӡәӡәаны ҳаҟоуп.
Хобола (Баҭыр ииҳәаз дацәшәауа). Акраадыруоу, Ҳм... аҳәынҭқар усқәа... (Иҿынеихоит.)
Баҭыр (Хобола амҩа ирбо). Абас... Аӡхала улбаауеит...
Шьханыҟәаибжьы. Анцәа... Адин... Азакәан... (Иааҭиԥаауеит иҟама.) Аа, Анцәа!.. Дырҩегьых ҳаиҭеиниеит уареи сареи.
Пашыр иҳаԥаҿы. Уи ахы азбжак уҭаԥшуеит, аиаҵәара ахашьшьы иҟоуп. Насҭхашәа ахџыџ дықәтәоуп «апап» Уасил, иҿаԥхьа итәоуп Зураби Камыгәи. Ҩыџьа Кьаразаа иреиуоу абџьар зҭоу аиашьыкьқәа аҳаԥахьы иҭагаланы иԥхьаркуеит.
Зураб. Амахә-чымахә ижәбо уа инаганы иаԥырашәыжь.
Уасил. Имцәаакызааит, амарџьа... (Ибжьы ларҟәӡаны иаацәыригоит ашәа «Шәнеибац»... Иацдырӷзуеит егьырҭгьы.) Иааиуеит Нина, Шьханыҟәа, Зимфа.
Уасил. Маҷк шәынхеит, аха егьоурым... (Нина лахь.) Бара ҳҭаца хәыҷгьы ара быҟоума?
Камыгә. Саҳәшьа лҟны дганы дынсыжьроуп.
Уасил. Иабыкәу дахьынужьуа, ҳара дҳацуп... (Ааҭгылара.) Аӡә ҳархәыргьы...
Нина. Уи сылшап шәгәахәуазар, иахьышәҭаху сыҟоуп.
Зураб. Ишьахәуп.
Зимфа. Шәара аусқәа шәыӡбеит, аха лхаҵа ииҳәо иалжәдыраауазеи!
Уасил. Дақәшаҳаҭымхаргьы иукуазеи уажәшьҭа. (Камыгә иахь.) Аԥҳәыс бзиа дузысыԥшааит ҳәа сыҟоуп, иаҳҳәақәо ирылухи, аха...
Камыгә. Иҭабуп, ҳаб Уасил, уџьабаақәа сырӡрым.
Уасил. Исырӡрым ҳәа акәым. ..
Зураб. Аиеи, даақәгьежьын чарак ҳзиуроуп...
Уасил. Ахәмарра анцәа иҳагумырхан... (Ааҭгылара.) Аԥсуа жәлар рхақәиҭраз иҵысны иандәықәлоз аамҭазы насыԥла шәеилахәхеит, уи аиааиреи аԥсҭазаара ҿыци ирдырганы иҟалароуп... (Иҽырмашьцаны.) Агәыргьын лхалоит анцәа иитәу Нина, анцәа иитәу Камыгә иҿы. Аби, аԥеи, аԥсыцқьеи рыхьӡала амин. ..
Камыгә. Уара сара сыԥсылмануп, уара арахь ауахәама сҭаргыланы, егьины сықәныҳәара уаҿуп...
Аҟырҟырҳәа еибарччоит, акьараз ҷкәынцәа изҿыз рус иалганы иааины урҭ иаарыдгылоит.
Уасил. Шәааӡырҩи...
Зегьы рыхқәа неиларкуеит.
Аревком аҟнытә иҳауит адҵа, маӡала аусура мҩаԥгалатәуп аӷа иҩнуҵҟа. Урҭ ыцәам, аамысҭеи ҭауади рхы иархәаны Аԥсны аҽахарԥара иаҿуп. Нышәарак ҳәа ҟаҳамҵароуп.
Сара, Камыгә, Зураб, адҵа излаҳәо ала, ҳаҽшаны ҳцароуп ашьха қыҭақәа рахь. Уаҟа ауаа еидкыланы ҳрыжәлароуп аменшевикцәа ротриадқәа ахьтәоу.
Шханыҟәа. Ҳм... Сара?..
Зураб. Ҳм... Сеидру, уара...
Шьханыҟәа. Сыгәра шәымгаӡои?..
Уасил. Уара араҟа уаанхароуп.
Шьханыҟәа. Избан?
Уасил. Ҳарҭ ара уажәшьҭа ҳаԥбақәа ркит... Иаха иҟалазгьы акы иамаанызар алшоит. Избан, ауахәама аԥхьа?..
Зураб. Агәҽанызаара аҭахуп хымԥада.
Шьханыҟәа. Нас, исыдышәҵозеи сара дҵас?.
Уасил. Абраҟа ауаа еидкыланы иумазароуп, абарҭ аҷкәынцәагьы ҩызцәас иуаҳҭоит, зыбаҩ иацәаашьо ракәӡам дара. (Ааҭгылара.) Ҳара ҳҿынтә адырра ануоулак, аменшевикцәа рыр рымҩақәа ԥыҵәҵәаны ишәкыроуп...
Шьханыҟәа. Абџьар?..
Уасил. Абџьар ара иҵәахуп.
Зураб. Шәара аӷа иҩнуҵҟа маӡала аус зуа ҳәа шәыгәра ганы шәынҳажьит...
Шьханыҟәа. Еилкаауп...
Наҟ ихараны ажәҩан аацәыҵлашоит, былрак џьара ишыҟоу удырратәы.
Актәи акьараз. Изакәызеи, мшәан, ани илашо?
Камыгә. Акы былуеит, аха изакәу анцәа идырп.
Зураб. Иҩнуп сгәанала.
Зимфа. Аҩны?..
Аҩбатәи акьараз. Шәыԥши, шәыԥши, амцабз халаны ишҩеиуа!
Зураб. Амца азыркызеи?
Уасил. Ани аначальник ицәқәасуа арахь иқәу баша дааит угәахәуама?..
Шьханыҟәа. Изыҩнхарыдашь?
Уасил. Рамшьыхә иҩнакәзар ҳәа агәра сызгом... Нырцә уи ида уаҳа зыҩны рбылуа иҟада?.. Уи аӡәзаҵәык иоуп дара рзыҳәа ишәарҭоу.
Камыгә. Икашуеит ашьа, ибылуеит аҩнқәа...
Уасил. Даараӡа изаманоуп...
Актәи акьараз. Ишԥа?
Зимфа. Изакәызеи ишәҳәо?..
Уасил. Уи ҳаблақәа арҵаруеит, ҳамҩагь арлашоит иара убас... Ҳдәықәышәҵа, аҩызцәа! Шәгәышәҽаныз. Бзиала!
Шьханыҟәа. Амҩа алԥха шәымазааит...
Зимфа (лнапы ҟьауа). Нинаа!..
Асура ахышә ҭааӡа илашоит. Аҵлеи уии рыбжьара еишьылаҳаҳараӡа алашара ныбжьаԥхоит. Ауҭраҿы шьамхахьы ауац илакуп Баҭыри Мсыгәдеи, ҩыџьа амилиционерцәа уа ирхагылоуп. Ара иҟоуп аменшевикцәа рмилициа аначальник Зосмеи асҭаршын Аҟәланқьарии.
Зосма. Даажәг шәыҷкәын, мамзар абри шәыҩны амца аԥырқьҳәа иахсыжьуеит.
Мсыгәда. Ҳзыхҟьазеи ҳарҭ анҵәақәа, ишәзааузеи?..
Баҭыр. Шәуаами уара?..
Зосма. Аҷкәын даажәг...
Баҭыр. Дахьыҟоу ҳәа иаадыруазеи, бабахеит, индәылҵит иԥҳәыс хәыҷи иареи.
Аҟәланқьари. Иԥҳәыс хәыҷи иареи?. .
Зосма. Мамоу, дыбноуҵеит уи.
Баҭыр. Дызхабнасҵозеи, иҟаиҵазеи цәгьарас?
Зосма. Џа... ҳа... ҳа... ҳа... Иузымдырӡои, нас?...
Аҩны иааҩныҵуеит Қамчеи Иаҭмеи,милиционеркгьыдрыцуп.
Қамча (аказен шәақь иику Зосма ирбауа). Абриоуп иаабаз, аначальник ухаҵкы. Аа, апатронақәагьы....
Аҟәланқьари Зосма илымҳа дынҭахәыҭхәыҭуеит.
Зосма. Уаҳа акагьы шәымбаӡеи?
Қамча. Мап, аначальник ухаҵкы.
Зосма. Цқьа шәеимдоу?
Қамча. Аҩны зегь ҳаркшеит, аначальник ухаҵкы...
Зосма. Иабаҟоу ахьы иҵәахны ишәымоу?
Баҭыр. Закә хьузеи?!..
Зосма. Ахьы...
Баҭыр. Иҳадызгалазеи?!.
Зосма. Шәыҷкәын иааигаз...
Мсыгәда.. Закә насыԥцәгьароузеи?!.
Баҭыр (ихы-иџьымшь ӡатәуа). Абри зсахьоу имаҿоуп.
Зосма. Мцла... Ирыжәышәҵа...
Амилиционерцәа аас лабақәа ирку рыла урҭ рыпҟара иалагоит.
Баҭыр. Ҳшеи ҳамҵышәи еилумхын. Аҟәланқьари.
Аҟәланқьари. Ҳшеи ҳамҵышәи анеилаз ҳаҩсит уажәшьҭа...
Агәашәала ашҭа иааҭалоит Шьханыҟәеи Зимфеи. Адгьыл иҩыҵыҵызшәа рҽыртлауа ирышьҭалан иааскьоит амилициа рабџьар ҭыхны. Аначальникгьы Мсыгәдеи Баҭыри зыԥҟоз адырга нарыҭаны, рыԥҟара иаҟәыхны уахь иҿынеихоит.
Шьханыҟәа. Шәарбақәан?.. (Ашырҳәагьы иҟама ааҭиԥаауеит.)
Зосма (днаимпыҵасны инапы ырҵәины имихуеит). Ари алахәмарра маҷк ишәарҭоуп «сыхаара».
Амацәаз еиԥш иаарыгәҭыларкит. Баҭыри Мсыгәдеи гыланы еихеигәо дара рахь рҿынархоит.
Шьханыҟәа. Закәызеи, иҟалазеи?..
Зосма. Зхы иақәиҭу ҳдемократиатә республика ахьӡала убаандаҩуп. Ҳаԥхьа угыл.
Шьханыҟәа (иԥҳәыс лыблақәа дырҭаԥшуа). Бзиала...
Сани саби раџьал ааиаанӡа исшьит...
Зосма. Иазхоуп, уца...
Баҭыр (Аҟәланқьари дхьыжәжәауа). Ҳзыхшәырҟьозеи, Аҟәланқьари?..
Аҟәланқьари. Уи сара иалыздыраауазеи. Аа, абарҭ шәразҵаа. (Рҿынархоит, хара-хара дрышьҭоуп Зимфагьы.)
Мсыгәда. Убла дҭаԥшуа аԥсра лқәашьзаарымызт, уан ажәрацәгьа.
Баҭыр. Еҳ, ҳара ахлаҳәадақәа. (Ицоит.) Ааҭгылара. Харантә иуаҳауеит еиқәԥара шьҭыбжьқәак.
Деилажәжәа-еилаԥԥа дааиуеит Зимфа, асура дныҩнаххын, аиха кны ашә данаахыҵлак, ашырҳәа даацәырҟьоит Аҟәаланқьари.
Зимфа. Уааи агәы умазар... Ушәама? Исҳәо уаҳауама, Аҟәланқьари, ухы уеижьоит. Схаҭагьы исылшоит жәҩан еиԥш ицқьоу сынамыс ахьчара...
Аҩны аган иаавшәаз Баҭыр дадырсызшәа дшанханы дааҭгылоит.
Аҟәланқьари. Аах... (Дцоит.)
Зимфа. Сара соуп зегь зхароу, сара...
Баҭыр. Бара ибхарагәышьоузеи, баба, ҳа ҳазшаз ҳалахь акагьы анимҵеит.
Зимфа. Мамоу, мамоу... (Леиха лабхәа иахь ирхауа.) Аа, сышәшьы, сышәшьы...
Ҩымчыбжьаҟа цахьеит. Абахҭа ауадақәа руакы ицәыҵлашьцоуп, ихәыҵаԥироуп. Аҿахәҿыхыҩ ичыба хәылда дҭашьшьы астол дахатәоуп, иганаҿ – амаӡаныҟәгаҩ. Аӡәгьы дтәырҿаҿа ауаџьаҟ дадтәалоуп. Дааҩнадырԥалоит Шьханыҟәа, ааха даганы.
Аҿахәҿыхыҩ. Уажәыгьы иумҳәаӡои?.. Ҿуҭуам... (Дҩагыланы иааигәара днеиуеит, иблақәа дырхыԥшыло.) Шаҟаҩ шәыҟада?..
Шьханыҟәа. Шаҟаҩы?.. Ара уааскьеи иуасҳәоит. (Ихәнацәак ирбо.) Абасҟаҩык… (Иҭаҷкәым аараҵәан аҿаҩҳәа диҿасуеит.)
Аҿахәҿыхыҩ. Даанышәкыл...
Амилиционери амаӡаныҟәгаҩи инапқәа ишьҭахьҟа ирҵәиуа иааныркылоит, аҿахәҿыхыҩ ишимчу дыкшоит.
Шьханыҟәа. Шәсысла, шәсысла... Ишьаха-иҭәаха ишәҿырхып уи мышкызны.
Агәызҳәа ашә аатуеит. Уа даалагылоит аначальник, ақьаԥсықь хәхәаӡа икуп.
Зосма (ибжьы ҭцаны). Ас аума абаандаҩы ишизныҟәо.
Шәдәылцқьа наҟ...
Аҿахәҿыхыҩ. Аначальник, ухаҵкы...
Зосма. Аначальник ухаҵкы... Аначальник ухаҵкы.
Апҟарада ижәдыруазеи? Иаасашәраӡа.
Амаӡаныҟәгаҩ ида егьырҭ цоит.
Зосма (астол дықәԥшуа). Иабаҟоу ари иус?
Амаӡаныҟәгаҩ. Аа, патын...
Зосма (иааимхны дагәылаԥшуа). «Аԥсуа сотниа, Дикаиа дивизиа аҟны, 193-тәи аполк, аменшевикцәа рыр рҿы»...
Ҳм... Иашоуми ари?
Шьханыҟәа. Ус ауп, ааи.
Зосма. Утәа, утәа... Нас?..
Шьханыҟәа уи иҿаԥхьашәа ацәарҭаӷәы игылоу днықәтәоит.
Шьханыҟәа. Уантәи сара...
Зосма. Уантәи убналт... Аха уи даҽа шьаусуп, абра уажәы еилаҳкаарц иаҳҭаху даҽакуп. Ҳм... Уара ухәыҷым, еилукаауеит ҳзышьҭоу. (Ааҭгылара.) Зегьы иаҳуалуп иахьа аиҳабыра иҳамоу ршәарҭадара ахьчара. Убриаҿы дасу илшо ала дҳацхраар ауп... Ауаҩы ацәгьара ихала имӡбыр ҟалоит...
Аӡәы дазикзар?.. Ҳара еилаҳкаароуп уи дазызкыз, дзазикыз... (Ааҭгылара.) Ахара зду ахара шиду аартны иҳазҳәаз ҳааиԥеиԥшуеит. Излаҳалшо ала дызкуа ашьаус ҳармариауеит, избан акәзар, уи ҳара дҳацхрааит...
Шьханыҟәа. Абарҭқәа зегьы зызҳәоу ауп сара исзеилымкаауа.
Зосма. Уажәраанӡа уи ахьузеилымкаац сгәы иалоуп даара. Ҳм... Суцхраарц сҭахуп.
Шьханыҟәа. Шәара шьоукы ахшыҩ анышәҵоз ҳара аҟәыд ҳаԥҟомызт, аначальник ухаҵкы.
Зосма. Убри здыруеит азоуп саргьы ҟыҟда-ҿыҟда ҳаилибакаарц зысҭаху, хымдырцәақәак, абра уажәы идәылсцаз реиԥш иҟақәоу, ирҟьоит рмагәшьхәа, еигӡом рнапы... (Иқьаԥсықь ӡашәа ирҵәиуа.) Абрыгьы зеихҭах иажәырҵо дубап, аха...
Шьханыҟәа. Уигьы сыгӡам сара, ицаҳәцаҳәо ашьҭақәа ара сызқәа икыдыӷӷаа икыдуп, абланџьаргьы сҿашәыртәеит.
Зосма. Шьахәуп, аха сара?..
Шьханыҟәа. Избан? Шәуаа... Ари «Ахәшәтәырҭа» амаҵ азызуа...
Зосма. Џа... ҳа... ҳа... ҳа... «Ахәшәтәырҭа»... Ииашоуп «хәшәтәырҭа» бзиоуп ахзымдырцәа рзыҳәа. (Акәлаԥ ҭаҭын ҟаҵак ааҭганы инеиҿыҵеикуеит.) Уах уаргьы.
Шьханыҟәа. Мап, уи счысхәӡам сара.
Зосма. Усолдаҭны, аҭаҭынгьы уамыхо... (Ааҭгылара.) Ҳм... Еилыскаар сҭахын раԥхьаӡа ихысыз...
Шьханыҟәа. Шәсыӷрыӡаа, акы еиԥшымкәа сшәыҳәоит.
Зосма. Уҩызцәа иҳарҳәахьеит зегьы.
Шьханыҟәа. Сҩызцәа зусҭцәада?..
Зосма. Иузымдырӡои урҭ?.. Камыгә, Зураб...
Шьханыҟәа. Иабажәбоз дара?
Зосма. Ҟоҳ, ишыбналазгьы удыруеит. Амала асаӡ ҩызара узыруит.
Шьханыҟәа. Уи ауха дареи сареи ҳаицӡамызт, аҩны сыҟан сара, аҩны.
Зосма. Шәеицын... Аҭуџьаргьы дызшьыз шәара шәыԥшьҩык шәоуп.
Шьханыҟәа. Излашәырҵабыргуазеи, ашаҳаҭцәа?..
Зосма. Урҭ зегьы еиқәыршәаны иҳамоуп. Угәы иаанагазеи...
Схы исхагылоу мҟәыбоуп ҳәа уаҳазма... Ҵабыргыҵәҟьаны иаҳҭахымызт ашаҳаҭцәа ҳрыԥхьаны иуҿаҳаргылар, иҳарбыжкыр абри аус. Аха уи уара иузеилымкааит. (Аӷьӷьаҳәа аҵәҵәа дасуеит.
Дааиуеит адежурна.)
Адежурна. Сузыӡырҩуеит, аначальник ухаҵкы.
Зосма. Шәсызиԥхьа ашаҳаҭ Иаҭма Каҷабаа.
Адежурна. Уажәыҵәҟьа, аначальник ухаҵкы. (Дцоит.) Иааҩнашылоит ашаҳаҭи Аҟәланқьарии.
Зосма (Аҟәланқьари иахь). О, бзиа иаабаша!.. Аҟәланқьари (иҽкажьны дхырхәо.) Бзиара убааит, саҳ ухаҵкы! Утәа арахь.
Шьханыҟәа (ихазы). Амаҭаԥшь... (Иара иахь.) Угәырӷьала, Аҟәланқьари, угәы иҭоукыз наугӡеит.
Аҟәланқьари (дтәауа). Сара ажәлар рымаҵ зуеит, урҭ ҭынч рбысҭаԥха рфауа иҟаларц сҭахуп, уаҳа акагьы.
Зосма (ашаҳаҭ иахь). Иужәлоузеи?..
Иаҭма. Каҷабаа, Иаҭма сыхьӡуп, ухаҵкы.
Зосма. Ҳазуазҵаауа аиаша ҳауҳәоит... Нанҳәа мза 21 ауха уабаҟаз?
Иаҭма. Ачараҿы, ухаҵкы, ҳгәыла Чаабал Шьрыф иҷкәын Сауеи ԥҳәыс дааигон...
Зосма. Акыр унхоу уа?
Иаҭма. Хәҷышьшьҭахьынӡа. Ҳм... Аиеи, сгәыла Мырзеи сареи акәараҷҷа ҳарны, амарда ҳаныҩкыдла, ауахәамахь аумашь ҳҳәаратәы ахысбжьы геит. Иҟалазеишь ҳҳәан...
Зосма. Шаҟантәы игазеи ахысбжьы.
Иаҭма. Ҩынтә роуп ҳәа сыҟоуп сыԥсымзар...
Зосма. Сыҟоуп ҳәа акәым, еилырганы иҳәа шаҟантәы ахысбжьы уаҳаз...
Иаҭма. Ҳм... Анаа... (Аҟәланқьари иблақәа ырмацәысуа дыргақәак иирбоит.) Ааи, ҩынтә, ҩынтә, ухаҵкы... аначальник.
Зосма (амаӡаныҟәгаҩ иахь). Ианҵа убас... (Ашаҳаҭ иахь.) Ҳаузыӡырҩуеит.
Иаҭма. Аберцәа рбаҳча ҳаннадгыла, аддыҳәа џьоукы ахҵысҭа иаахибаҳәеит. Иаакылҷҷаз амза ашәахәа инадызбалеит. Ҳм... (Дааҿахоит.)
Аҟәланқьари. Иҳәа, иҳәа уԥхамшьакәа...
Иаҭма. Ҳм... Инадызбалеит Шьханыҟәа ихаҿы.
Шьханыҟәа. Убас уҵоурахааит...
Зосма. Уаагыл, уажәы уара ҳуазҵаауам. (Ашаҳаҭ иахь.) Егьырҭ узеилымкааӡеи?
Иаҭма. Аӡәы ҳапап иоуп сҳәаратәы снаигәыдԥшылт...
Ҳанырба, руапақәа рыла рхырҿқәа ҭаҳәҳәаны, аанда рҽаваӡо ицеит.
Шьханыҟәа. Ари еиԥш цәыгьцәыԥхамшьара уаҩы ибахьоума?.. Аҟәланқьарии сареи ҳаизыҟазаашьақәа жәдыруеит, ари иара иуаҩ иоуп, убри аҟнытә...
Зосма. Умццакын... (Иаҭма иахь.) Иҭабуп, ухы уақәиҭуп...
Иаҭма. Абзиараз... (Дцоит.) Адежурна еилаҳәарак ааганы аначальник иаԥхьа инықәҵаны ашә аԥхьашәа даагылоит. Зосмеи Аҟәланқьарии рхы неиҿакны акы еибырҳәоит. Убри аамҭазы аввыҳәа аԥша ахышәахь икшоит, уи ҟьаҟьаӡа иаатуеит.
Зосма (астол аҿы ақьаадқәа иҽрықәыжьны.) Аԥша мыжда. (Амаӡаныҟәгаҩ иахь.) Унеины ахышә аркы.
Аҟәланқьари. Уԥшахара ыӡааитеи...
Амаӡаныҟәгаҩ ахышә аркны, ҩаԥхьа иҭыԥаҿы днатәоит.
Зосма (астол амгәа аҳазыр ааҭыганы Шьханыҟәа ирбо).
Абри зтәыда?
Шьханыҟәа. Иалыздыраауазеи изтәу.
Зосма. Укәымжәы иҭаз аҳазыроуп, ауаҩы данушь икаршәны уҩит. (Аҟәланқьари иахь.) Уами иахьыжәбаз...
Аҟәланқьари. Аиеи, аҭуџьар дахьыршьызҵәҟьа, ԥшь-шьаҿакгьы бжьамызт.
Зосма. Икауршәт аҳазыр угачамкны уқәымхараз, ахьшь еиԥш уԥырны уцаразы... Аха ишубо еиԥш, хара уамшьҭит, уашьаҳаит...
Шьханыҟәа. Аԥсуа кәымжәы ныҟәызго жәпаҩуп, иагьа ҳазыр рҭоуп урҭ.
Зосма. Мамоу, ари уара иутәуп. (Аилаҳәара иаалихуеит акәымжәы еиҵыхәхәа.) Уара укәымжәы ами? Мамзаргьы, сара истәу? (Аҳазыр аҳазырҭра иҭаҵо.) Рашьа иҿыгәҳәааны иԥсуан, умбои ишеиԥылаз...
Шьханыҟәа. Машәырла џьара иҭшәеит, мамзаргьы исцәырӡеит.
Зосма. Исцәырӡеит?.. Џа... ҳа... ҳа... ҳа.., ҳара ақәылацәеи арҳәцәеи ҳрышьҭазаҩуп, урҭ ҳкуеит ҳәа ара ҳтәоуп, уара иаарҳәны... (Адежурна иахь.) Урыԥхьа егьырҭ ашаҳаҭцәа.
Адежурна. Сӡырҩуеит, аначальник ухаҵкы (Дцоит.) Иааҩналоит ауардынхьчеи Хоболеи.
Хобола. Бзиа шәҳәеит...
Ауардынхьча. (дшәаԥырҳаԥуа). Мшыбзиақәа!
Зосма. Узанааҭ?..
Ауардынхьча. Ҳм... сара, анаа...
Зосма. Уара уакәым сызҿу, уҩыза иоуп.
Хобола. Сароу?
Зосма. Аиеи.
Хобола. Сара ауахәама сахылаԥшуеит, ҳаб Христос иуахәама цқьа.
Зосма. Уи аныцқьаз иаҩсит. Анцәеи адини рыбзиабара дыркра ацымхәрас ауаа рхы-рыхшыҩ гәамсамла идырҭәуеит.
Ауаа ршьуеит, идырҳәуеит уи ааигәа-сигәа. Шәарҭ шәҿаббаӡа шәрыхәаԥшуеит. (Ауардынхьча иахь.) Уара занааҭс иумоузеи?
Ауардынхьча. Сара суардынхьчаҩуп.
Зосма. Иужәлоузеи?
Ауардынхьча. Ҵышәба... Кәакәса сыхьӡуп...
Зосма. Шаҟа шықәса ухыҵуазеи?..
Ауардынхьча. 45-ҟа, 48-ҟа схыҵуазар ҟалап.
Зосма (амаӡаныҟәгаҩ иахь). 48 ҳәа ианҵа. Ҳазуԥхьаз умдыруеи?
Ауардынхьча. Ҳм... Издыруеит, ухаҵкы!
Зосма. Иабашәықәла абрагьцәа.
Ауардынхьча (инапқәа рхахо). Абас ҳазнеиуаз, анаа...
Абас ҳазнеиуаз... Ахәы ҳахьыҩхалаз, аваҵәирҭаҿы, анаа...
Зосма. Цқьа еилырганы иҳәа, цқьа...
Ауардынхьча. Аваҵәирҭаҿы...
Зосма. Уи ҳаҳахьеит.
Ауардынхьча. Ахысбжьы геит.
Зосма. Уаагыл зны, уԥеит...
Ауардынхьча. Сыԥаны сабацагәышьоз, иҳакәшаны игыланеи.
Зосма. Аилымгажә... Иабашәықәлеи абрагьцәа.
Ауардынхьча. Ахәаҿы... Адәҳәыԥш азааигәара.
Зосма. Ауахәама аҿаԥхьа...
Аҟәланқьари. Иаалырҟьаны иҳәа.
Ауардынхьча. Аиеи... Усшәақәоуп, ауахәама ҳнавалоны, «шәзымцеит» ҳәа иааҳакәшеит.
Зосма. Дызусҭада ишәықәлаз?
Ауардынхьча. Абрагьцәахап сеидру...
Зосма. Агәрагьы узгом, нас?..
Ауардынхьча. Ихыст... Уи ахысбжьы еиԥш дыдрабжьыкгьы ус исмаҳацт. Дхыбкьны дынкаҳаит аҭуџьар рыцҳа, ихараҭ бзиахааит...
Зосма. Заҟаҩы ыҟадаз дара?
Ауардынхьча. Хҩык, ԥшьҩык...
Зосма. Заҟаҩы?
Ауардынхьча. Ԥшьҩык раҟара ыҟазар ҟаларын.
Зосма. Ҟаларын, ҟаларын... Ублақәа заҟаҩы рбада, ублақәа... Баша иӷьаӷьаӡа иааԥшуама?. .
Ауардынхьча. Ма хҩык, ма...
Зосма (дҩагыланы иааигәара днеины инацәкьарақәа рыла ирбо). Хҩык ракәу, ԥшьҩык ракәу?
Аҟәланқьари. Ԥшьҩык, уара, ԥшьҩык...
Ауардынхьча. Ԥшьҩык ракәхап...
Зосма (амаӡаныҟәгаҩ иахь). Ԥшьҩык ҳәа ианҵа. Ари дудыруама?
Ауардынхьча. Илздыраагәышьозеи...
Зосма. Аҭуџьар дызшьыз абрагьцәа дрылан.
Ауардынхьча. Крыздыруоу, схы аҭыџь еиԥш акы нҭаҳан, адырҩаҽноуп санҿыха. Иара сыԥсы ахьеиқәхаз ауп уамашәа избо.
Зосма. Аа, ухы иасыз дахьгылоу. Ауардынхьча. Ных, анцәа иныс... (Инап илахь иадкыланы Шьханыҟәа иахь дыԥшуеит.)
Зосма. Ари иоума?
Ауардынхьча. Сеидроу...
Зосма. Нас, абри думбаӡеи уара?
Ауардынхьча. Дызбазаргьы ҟалап...
Зосма. Дырҩегьых иҟалап... Ишәымази шәара?
Шәуардын иақәзи?
Ауардынхьча. Аба...
Зосма. Уаҳа?.. .
Ауардынхьча. Аԥарагьы иман, рҳәоит...
Зосма. Ухаҭа иузымдырӡози уи?
Ауардынхьча. Ҳм... Сара исирбозма, аначальник ухаҵкы.
Зосма. Аԥара, ахьы рацәаны иман, убри азоуп еиҳаракгьы изшәықәлаз. (Хобола иахь.) Уара угәы иаанагозеи, аԥара имамзи аҭуџьар?
Хобола. Ҳм... Иман, ааи...
Зосма (Шьханыҟәа иахь). Изышәҭахызеи шәара уи аԥара, иалышәхуазеи? Абџьарума, мамзаргьы даҽа...
Шьханыҟәа. Ишәасҳәахьеит, уи сара сус алаӡам, иара убас сҩызцәагьы.
Зосма. Нас абарҭ зегьы амц рҳәоит...
Шьханыҟәа. Ааи, урҭ зегьы мцышаҳаҭцәоуп.
Зосма. Иабацәыҵашәҵәахи ижәгаз, иҳәа мамзар...
Шьханыҟәа. Ара санҭашәа нахысгьы издыруан ҽеи сшақәымшәоз.
Зосма. Иумҳәаӡои, нас... (Ақьаԥсықь аақәхны иаԥхьаҟа диасны дџыџӡа даагылоит.) Хаабызшәа ауаа ирнаалаӡом.
Ишьаҳаиҭхазшәа, аҿаԥа рҿаланы ишыҟоу аҿыжәҳәа абри анрыжәуҵалак, рыхшыҩ хәхәаӡа иаанагоит.
Шьханыҟәа. Аҩы еиԥш шәаҵашьшьы ижәжәуеит ауаа ршьа, убри шәырҩашьы шәамоуп, шәхы ҭууа шәҟанаҵеит.
Зосма. Алахша, исоуҳәараҭгьы аиаша. (Ақьаԥсықь ихиҟьоит.) Иабаҟоу амал еимышәҵәаз... (Дырҩегьых сисуеит ҳәа инаиқәирххоит...)
Хобола. Сара ишәасҳәоит уи... Дызхшәырҟьозеи акгьы зхараӡам ауаҩы. Шәааисуа баша ааха дашәыргеит... 0, шаҟа гәнаҳа аҵаҵәахузеи аԥсабара блахкыга иаабо. (Шьханыҟәа иахь.) Сара исхароуп, сымҩахырҟьеит, аха уажәшьҭа аиаша сымҳәарада хәшәы сымам.
Аҟәланқьари. Аҳа, аҳа...
Хобола. Хара иснаргарыма шәчеиџьыка, уи сааӡахьан сара, храҭҳәа крыҟазар гыларҭагьы соурым. (Аҟәланқьари иахь дыԥшуа.) Аа, аҭуџьар дызшьыз, саргьы мцышаҳаҭра сықәзыргылаз дахьгылоу. Арҳәра иҟалаз иалахәын ахан ҳзыҩнагылоу аҭаацәара иаиуоу аҿахәҿыхҩи «хәдықәҵала» иоушәышьҭыз абрагь Баџьгеи...
Зосма. Закәызеи иупатҟалеиуа?..
Аҟәланқьари. Мцуп ииҳәо, аначальник ухаҵкы. (Итапанча ааҭыганы диеихсуеит.)
Хобола (дааблаҟьоит). Аа, абар, сыхәҭаа ахьы исырҭазгьы. (Амакәан ыршәны астол иқәижьуеит.) Зҩа ԥхӡны исылнаҳәазар акәхарын, иара усгьы...
Аҟәланқьари. Атәитәых хәынгажә... (Деиҭаиеихсуеит.)
Хобола. Сраҳаҭны... Сыԥсуеит…(Днышьамхгәыгәлоит.)
Шьханыҟәа. Ааит, уара амаҭаԥшь... (Акаҳара иаҿу Хобола иҟама ааҭыхны Аҟәланқьари иахь иҿынеихоит, егьи итапанча иқәкны даҵхоит, аҿаԥ, аҿаԥ ааҿгоит, еибагаӡом.) Сара сеигәырӷьоит уабџьар ахьеибамгаз... (Иҟама Аҟәланқьари инеиӷырҳәаны, аначальник иӡамҩа кыдыршша аԥенџьыр дынкылԥоит.)
Аначальник (ашәахь). Шәабаҟоу, шәынҵәама?... (Итапанча аԥенџьыр инкылакны дхысуеит.) Аҟәланқьари дыбӷаӷо уахь днеиуеит, дхысуеит ахышәахь, нас дкаҳауеит адашьмахьы. Адежурнеи милиционерцәақәаки ааҩналоит. Амҩахь аԥҟара-ԥҟараҳәа аҽышьҭыбжь гоит.
Зосма (ахышәахь дыԥшуа). Сҽы игеит, сҽы, сҽы...
Ихроуп, иҳаракыроуп. Амҩа нымҩахыҵ ахаҳәчаԥақәа ирылҵәраауа иааиуеит аӡыхь. Даацәырҵуеит актәи акьараз, атрышә дасуеит. Абнара иаалҟьоит Зимфеи аҩбатәи акьарази.
Зимфа. Жәабжьс иаҳзааугазеи?
Актәи акьараз. Камыгә иҩызцәеи иареи ӡыгәҭа иҳазыԥшуп. Уа ҳаиқәшәароуп ҳара. Хәыҷышьҭахь, ианааҭынчхалак абахҭа ҳақәларц ӡбоуп.
Зимфа. Изаманоуп...
Актәи акьараз. Адырра злаҟоу ала, Шьханыҟәа идагьы ҳара ҳтәқәа иҭаку маҷзаарым.
Игоит аҽышьҭыбжь, рҽааԥхьаркуеит. Даацәырҵуеит Шьханыҟәа, дшьымхгәыгәылан иҿы аӡы инаҵеикуеит...
Аарла дҩеиханы дҩагылоит, данаақәгьежьлак, Зимфа лҩызцәеи лареи иара иахь рҿынархуеит.
Зимфа. Шьханыҟәа! Уԥсы ааугама, уара ахәаша? (Лҽынеигәыдлыршәылоит.)
Шьханыҟәа (инапқәа лыкәыршо). Салмаса хәыҷы!..
Бымҵәыуан... Сеибга-сеизҩыда сааит бымбои…
Зимфа. Ҳагәнаҳа хара изымгааит, уареи сареи абас ҳаихызбааз.
Шьханыҟәа. Ҟыҳ, ҟыҳ... (Иԥсы маҷхоит.)
Аоркестр ицәырнагоит алахьеикәҵаратә мелодиа.
Зимфа. Шьханыҟәа!.. Уаа... ра. (Лнапы игәабыцаҟь инкыдшьыланы дахәаԥшуеит, арҵәаагьы ааҭлыргоит.)
Шьханыҟәа. Бымшәан, хаҵа имыхьыц акагьы смыхьит... (Ихы налымпыҵыҩруеит. Аҷкәынцәеи лареи ԥшьшьала днышьҭарҵоит.)
Зимфа. Сызқәуршәазеи абааԥсы... Исурҟаҵозеи сара ԥҳәыск. Башаӡа усықәгәыӷт...
Шьханыҟәа. Сан рыцҳа иахьлаҳауа ус бымҳәароуп, ҟыҳ... лгәы бмышьҭын. Баасзыӡырҩи, сҩызцәа сжьеит, анапынҵа исырҭаз... Исырҭаз!.. Бара, ҟыҳ... Бнапы ианысҵоит.
Сахьԥсуа акәым, сҭахара ахьыҟалаз ауп игәхьаазго... Бара брыцҳасшьоит.
Зимфа. Ус умҳәан...
Шьханыҟәа (иашәаны). «Ахәра ӷәӷәа ахаҵа иԥышәагоуп...»
Амузыка иналыҩны иуаҳауеит ауоубжьы.
Зимфа (деиԥхьышьшьаауа дыԥлыртлоит). Рацәа ахаҵара уларҵеит... (Иҟама имаҟахы иавҵхны дахәаԥшуеит.) Ишақәнагоу исызныҟәымгар? (Аҽыҩҳәа ганха иҵалырсуеит.
Амузыка ҭаауа аӡра иаҿуп.) Ухарԥ иалашәыз ашьаԥха снацәкьарақәа ирхьыҵәҵәаны адгьыл иқәҭәо санықәуеит, сара ишынасыгӡо уҳәахьа!..
Актәи акьараз.
Аҩбатәи акьараз. Ҭоуба аауеит ҳара ишынаҳагӡо ала уҳәахьа!..
Иалоуауаа:
Катушьа – ан.
Манча – аб.
Ница – рыԥҳа.
Асҭана – рԥа.
Баӡ Сардион-иԥа – акафедра аиҳабы.
Камушьа – уи иԥҳәыс, акырӡа дқәыԥшуп.
Кәынтыл Кәымпыл-иԥа – алектор.
Шамуниа Тарас-иԥҳа – арҵаҩԥҳәыс.
Ардон.
Какашьа.
Хьыкәыр – ашкол аҭыжьымҭацәа.
Шьыбга.
Ӡаба.
Алтениа – Ӡаба лан.
Дамеи – Шьыбга иаб.
Мадина – лаборанткоуп.
Едрыс.
Маниа.
Алчка.
Лад Пила-иԥа.
Аслан.
Гули.
Аҟарул.
Администратор.
Акәасқьа аԥхьаҟоуп. Шҭаны унықәԥшуеит. Ашәшьыра аганахьшәа аҵла игылоу антена алыҳәҳәоит. Аҵаҟа ршьапқәа рыҵаԥсаны итәоуп Ардони Асҭанеи, анапылаҟаҵара радиодкылага рхиауа иркуп.
Асҭана (аҭацәажәага иқьышә иадкыло). «Акра, Акра»... Сыбжьы уаҳауама, уара? «Акра»... (Дӡырҩуеит.) «Акра...» Уабабжьаӡи, ахәыларшшақь... (Иҩыза иахь.) Ари ацәқәырԥаҿы аӡәгьы ишьҭыбжь гаӡом, ицәалахама?..
Иабацеи, сукәыхшеит?
Ардон. Макьана изаацәаӡами? Хә-сааҭк рынахыс ауп урҭ, акькьаҳәа рыбжьы аҳауа ианналало.
Асҭана. Хәба рынахыс уҳәама? (Исааҭ днахәаԥшын.) Акрыздыруоу, уажәаангьы исклон, иахьа ирықәшәацәгьазеи?
Ардон. Абжьаратәи ацәқәырԥаҿы иқәыргылеи... Ани, Халаҟьа даабозар аабапи.
Асҭана. Ыы, уи дыҟоума, Шәачаҟа дымцаӡеи?
Ардон. Иҟаиҵоз Шәачаҟа?
Асҭана. Шәырқәак ҭитәыс исымоуп, егьиуп иҳәауан иацы ашҭаҿ ҳанеиқәшәа, ихы злоу ҳәа иудыруазеи?..
Ардон. Ых, аныԥсных иҿасааит, уаҳа ак акәым. Убри аҵкыс дтәаны аҭоурых иҽазыҟаиҵалар, хараӡа еиӷьымзи…
Асҭана. Аҭоурых сара имкӡакәангьы издыруеит, иҳәеит.
Ардон (дааԥышәырччо). Имкӡакәаны идыр егьи ҳәа, ихы ԥжәаны имцои...
Асҭана (арадиодкылага ирҵәиуеит, ахәхәа-ӷьӷьаҳәа бжьыкгьы ҭыҩуеит). «Акра», «Акра...» «Мзымҭа» соуп изҳәауа, «Мзымҭа»...
Асҭана. Уарбану, уара?
Абжьы. Гьаргьаласа соуп...
Асҭана. Гьаргьаласа ҳәа аӡәгьы иӡбахә смаҳацт сара.
Абжьы. Ус акәзар, уара умиӡацт.
Асҭана. Умиӡацт ҳәа сеимҳәеи, уара.
Ардон. Уара уихьеит, аха умриуп ҳәа иаҳәеи, ахзымдыршәа иҟоу.
Асҭана. Оора, арахь уааӡырҩи, уара?..
Абжьы. Что «вара», «вара»... Бензина не хватает что-ли?
Асҭана. Какои бензин, слушаи?
Ардон. Духымччои, ацәагькы...
Асҭана. Уҿы еихагәеи, уҿы...
Абжьы. Изуазеи, сҿы еихагәаны, уҿы иамҳәауа сынҭаԥшааитеи, аиеи... Еи, «вара», буивал патериал, не видал?
Ардон. Ииҳәазеи, уара?
Асҭана. Скамбашь ыӡит, егьит ҳәа акы даҿуп.
Ардон (иҩыза илымҳа иқьышә надикылан). Уԥсы иамоуп ҳәа иаҳәеи.
Асҭана. Уԥсы иамоуп...
Ардон (амикрофон ахь). Убри акәзаарын узыршуазгьы...
Абжьы. Изакәызеи «вара?»
Асҭана. Аиеи, иуаҳазоуп...
Ҩаԥхьа ахәхәа-аӷьӷьаҳәа абжьы гоит арадиодкылага, ацәҳара-ашҳара ҭыҩуеит. Ԥыҭрак ашьҭахь иааҭынчрахоит.
Ардон. Иабацеи, уара арҭ ҳара ҳтәқәа?
Асҭана (архиага еиҭакуа). Аӡәгьы шәыҟаӡами, иарамышкала шәықәцқьоу зегьы?
Абжьы. Уарбану изҳәауа?
Асҭана. «Мзымҭа» соуп, «Мзымҭа».
Абжьы. Шәабаҟоу уара, иахьак сшәышьҭоуп,
Асҭана. Иахьак уҳашьҭа егьиҳәа, анҵәажә. «Акра» уоума?..
Абжьы. Мамоу, уара. Шьыбга соуп.
Асҭана. Ух, аф усааит. (Иҩыза иахь.) Шьыбга иакәзаап.
Ардон. Исмаҳауеи... Ани сышәҟәы иигаз анбааугои ҳәа усызиазҵааи.
Асҭана. Ардон ишәҟәы абоугеи, иурӡма?
Абжьы. Избасырӡуаз, иназгоит уахь.
Асҭана. Аҭоурых ҳаргьы ишаҳҭиуа умдыруеи?..
Абжьы. Уи сзымдырхуазар, уаҳа издыруеи, уара?
Ардон (иқьышә амикрофон иадкыло). Аҽада еиԥш сурҟаарц уҭахымзар, исзаага уажәшьҭа...
Абжьы. Бзиоуп, бзиа. Исаҳаит иуҳәаз.
Ардон. Арахь исырбеи. (Иааимихуеит аҭацәажәага.) Кылҵәа, ишԥеибаҳҳәаз?
Абжьы. Хабжь-Кәыт... Саҭамыз, пардон...
Ардон. Амардон иалухи, аха... Уара, кыр уаԥхьоу, мамзаргьы, цасҳәа исымуху?
Абжьы. Цасҳәа ишԥаумсхуаз?
Ардон. Алацәгьа иаргьы иафом, аӡәгьы инаҭом ҳәа ак рҳәоит еиԥш, изакәызеи, узҿу?
Абжьы. Умцәҳан, Ардончик, уаха иназгоит.
Асҭана. Уанааиуа ацакгьы ҳзаага ҳәа иаҳәеи.
Ардон. Сҩыза ииҳәауа уаҳауама?
Абжьы. Изакәызеишь?
Ардон. Ҳаумацәҳарц уҭахызар, излаҳаҳауала, шәыцақәа еилабааны ицоит, хьаҭрак инҭаԥсаны ацак ҳзаага.
Абжьы. Уаҳа акгьы шәҭахӡами?
Ардон. Иаҳҭахқәоу рацәоуп, аха иузҭода?
Асҭана. Иаҳәшьа даҳзааигааит. (Аҽыгә-ҽыгәҳәа дыччоит.)
Ардон. Ҳаиуршьуеит ауп узҿу...
Абжьы. Ииҳәазеи, уара, уа иудгылоу?
Ардон. Акымзаракгьы. Дыгәхьаазгоит, иҳәеит.
Абжьы. Ус длашарахааит…
Дааиуеит Цица. Апионертә галстук ҟаԥшьы-уаркалеиуа лыхәда иахоуп. Шәҭқәакгьы лгәыдкылоуп.
Асҭана (иприомник днаханы). О, салам бымазааит апионерԥызаҩ, бхаҵкы.
Ардон. Бзиала баабеит!
Ница. Бзиа сыжәба, цәгьа сыжәба сааит.
Ардон. Иауазеи џьым, бзиа баамбакәа, ҳаҳәшьа хәыҷ боупеи!
Ница. Аҩны уаҩ дыҟаӡами, мшәан?..
Ардон. Ҳм... ҳара ҳашԥаббаз?
Асҭана. Сара аҭаацәа сырхыԥхьаӡалами, сеидру?
Ница. Сан дабацеи? Абри шәызҿу аҵкыс, шәекзаменқәа шәҽырзыҟашәҵар, еиҳа еиӷьын сара стәала.
Ардон. Аекзаменқәа абаҳацәцо зыбгәахуа, ара иҟами саҳәшьа хәыҷы.
Ница. Аиеи, шәзырццакуазеи, аамҭа ду ишәымоу егьиу... (Дынрывсны дцоит.)
Асҭана (лышьҭа дазԥшуа). Улзыԥши, уара, абрыгьы улыхәарҭам.
Ардон. Ашколхәыҷқәа данрылоу убондаз, шырқь-ԥырқьҳәа. Ргәы дақәшәоит, иҩуа илышьҭоуп, идлырбаз сыздыруам... Абри лакәын арҵаҩра иазктәыҵәҟьаз.
Асҭана. Уи акәымзи. (Амикрофон иҿагәо.) Сакьа, Мақәа...
Шәабаҟоу уара? Сакьа!..
Ница (абарҵа аҟынтә). «Сакьа, Мақәа ҳәа уа шәеидтәалаз...
Сакьа, Мақәа улырҟаҵап ани арҵаҩԥҳәыс. Нан дааиаанӡа иҵәахи наҟ уи априомник хазынахә иуку.
Ардон. Ҳекзаменқәа рҵыхәала ауп мамзар, амшгаха ҳазҭада?
Ница. Сара сыжәжьахуеит уажәы. Шәхоуп ижәжьауа сара сакәым, аха...
Асҭана (лара лахь дыԥшуа). Амла бамккәа быҟам, акы бнацҳа. Бхәы аш мпахьшьы илаҳәаны, бахьиауа быхчыҵәҟьа иаҵоуп.
Ница. Шәара?
Асҭана. Сара акрысфахьеит.
Ница. Уара хьаас усымоу џьушьоума, Ардон?..
Ардон. Саргьы уажәоуп акранысфаз...
Ница. Бзиоуп, нас. Уаҳа ак нҭамшәаӡозар ишԥаҟасҵари.
(Дцоит.)
Асҭана. Сакьа, Мақәа. Шәабакылаӡи, уара? «Мзымҭа» соуп, «Мзымҭа»...
Абжьы. Амш шԥаҟоу, уара шәа шәҿы?
Асҭана. Уарбану, изҳәауа? Сакьа уоума?
Абжьы. Мамоу.
Асҭана. Мақәа?
Абжьы. Мамоу.
Асҭана. Нас уарбану?
Абжьы. Хәаскьа соуп, Хәаскьа...
Асҭана. Уԥсы ҭоума, уара?
Абжьы. Ыы, изуазеи сыԥсы ҭамкәа?..
Асҭана. Акрыздыруоу, ухабарк ансмаҳаӡа, ҳаӷеиҭа...
Абжьы. Иубо ухы иақәшәааит сҳәар, урыцҳасшьоит, мамзар...
Асҭана. Уара ухы...
Абжьы. Схы уакәыхшоуп.
Асҭана (амикрофон Ардон илымҳа иадкыло). Ииҳәауа умаҳауа…
Ардон. Ихы уакәыхшоуп.
Абжьы. Иаргьы уаргьы шәхы сҳәарын...
Ардон. Ишԥа, уара? Иуҳәаз еиҭаҳәеи. ..
Асҭана. Ыы, ацгәы уҿаԥалааитеи, иуцәажәашьоузеи...
Абжьы. Изакәызеи, сгәада?..
Асҭана. «Сгәада» усырҟаҵара сыҟан, сааигәара угылазар...
Иааиуеит Катушьеи арҵаҩԥҳәыси. Аҵыхәтәантәи шәҟәқәак еидкыланы илкуп. Аҷкәынцәа арадиодкылага ныԥхьаркуеит.
Ашырсырҳәа иааиз иаархаҵгылоит.
Катушьа. Аамҭа зықәшәырӡқәо закәызеишь, уаҳа ус шәымаӡами?
Асҭана. Уажәоуп ара ҳанааидтәала, аҽазыҟаҵара ҳаҿын иахьак.
Катушьа. Ус акәхап...
Шамуниа Тарас-иԥҳа (арадиодкылага дахәаԥшуа). Иҟалом ҳәа шәарымҳәахьеи, уажәгьы ирххо ишәыманы шәықәума? Араионтә милициа аинспектор ишәеиҳәаз шәлымҳаҿы имнеиӡеит излазбо ала. Ҽакала ирыдыркыларгьы ауеитеи...
Катушьа. Уи акәын иҳагыз. Иԥырхагоуп азыноуп изырҳәо, нан...
Асҭана. Шамуниа Тарас-иԥҳа, ажәа шәаҳҭоит уаҳа ишыҟаҳамҵо ала.
Шамуниа Тарас-иԥҳа (Ардон иахь). Уаргьы иумазар акәхап.
Ардон. Ҳм… Сара стәы сымхны ирымгеи.
Шамуниа Тарас-иԥҳа. Уи дырҩегьых ухы иаақәукып, арадиохулиган ҳәа урххо урыманы инықәлар, убри ами арыцҳара.
Катушьа. Аиеиҵәҟьа, Биӡыӷә иҷкәын ирадиодкылагеи иареи аашьҭыхны ирган, ҩымшҟагьы дынкыланы дрыман, ашәҟәгьы дҭарҩызаап. Иабаҳҭаху, џьбеит...
Асҭана (ирадиодкылага ԥхьакуа). Сыздырам, абриала цәгьарас иҟаҳҵаз.
Шамуниа Тарас-иԥҳа. Цәгьарас? Арадиоцәқәырԥақәа шәынрыбжьалалак, адырраҭарақәа ирԥырхагахоит, иарҩашьо иҟалар алшоит. Ишәмаҳаӡаци абри рҳәауа?
Ардон. Иаҳҳәеит ҳәа...
Асҭана. Ее, ее... Изакәызеи иара?
Шамуниа Тарас-иԥҳа. Ихашәҵом. Макьана ани аинспектор шәиҿамшәацт ауп... (Ааҭгылара.) Уи аха шәызҭада, аԥышәарақәа ааины шәышә илагылоуп…
Дааиуеит Манча. Еилаҳәарак иҩыҵра иҵак икуп.
Катушьа. Ҟоҳ, аԥшәмагьы дааит.
Манча (арҵаҩԥҳәыс данибалак). Асасгьы даҳҭазаапеи...
Бзиала баабеит! Бышԥаҟоу быххь згеит, Шамуниа?
Шамуниа Тарас-иԥҳа. Хар сымам...
Манча. Уахь бнықәлалон, акы анҳауа егьиуа. Аха уажәык еиқәшьыхаа ҳтәоуп...
Шамуниа Тарас-иԥҳа. Ахагьы ауҳамаху, ҳаилахами.
Манча. Ус акәхап, ус акәхап...
Катушьа. Ница, бабаҟоу, нан?..
Абжьы. Ара сыҟами.
Катушьа. Бааишь, нан, аранӡа.
Манча. Адәқьан ашә анаҳаркышаз аламҭалазы шәыӡӷабцәа неит аҭыжьратә хәылԥазы аан иаҳҭахуп, аҵкы ззааира злыҵуа шәымазар ҳәа. Ҳара иҳамоу дара ираҭәаршьома?
Дааиуеит Ница.
Шамуниа Тарас-иԥҳа. Нас?
Манча. Иреиӷьыз иаларԥшны ираҳҭеит, ашифон, аноилон...
Катушьа. Уаҳагьы руӡомызт, анҵәажәқәа. Ҳара аш ҵыкқәа ҳашәҵаны ашколахь ҳныҟәон, иара убрыгьы аҩнытәи алаҵалых иалхны иҟаҵан.
Ница. Уажә ус иҟам, сан.
Катушьа. Бара, баб иикқәоу ааимбхыр...
Манча (арҵаҩԥҳәыс лахь). Абра бшыҟоу здыруазшәа...
Уеизгьы, уеизгьы ссирк акәым, аха... Ҳалаабгәалашәалап сҳәан, ҳамҭа хәыҷык набзыскит. (Аилаҳәара налырбо иԥҳа иналиркит.) Нас шәара аҳәсақәа инеимыжәдап.
Шамуниа Тарас-иԥҳа (уахь дыԥшуа). Изаҭахузеи, џьбит...
Катушьа. Бџьабаақәа ҳазларыԥсоузеи. Аӡӷаб лзы бгәы ԥаҳҵәахьан, уажәы ари изы ҳаабыдгылеит.
Шамуниа Тарас-иԥҳа. Урҭ аԥсоупеи, срыкәыхшахааит!..
Амала абри ақымсҳәыџь маҷк аҟара даахабыхацароуп, мамзар...
Катушьа. Аиеи, уи ауиашахым, аха зегь акоуп шәыцхыраара рымазароуп.
Манча (дхәыцуа). Инхаз амаҭәар ибзианы ианырзымҭи ҳазҿу зегь мцурашахоит. Аҭоурых ауп аус злоу... Аиуристтә факультет иҭалауа аҳасабра, ахимиа, афизика изымдыруазар акгьы амаӡам, аха аҭоурых хымԥада идыруазароуп.
Катушьа. Ахәшьара бзиа анимоу анышәҵәҟьа ҳагеит ауп, усҟан идокументқәаҵәҟьа рыдыркылом.
Асҭана. Убри сыздышәкыло ауп схы ззымцо зынӡаскгьы.
Катушьа. Ыы, нан, ицәгьоума?
Шамуниа Тарас-иԥҳа. Иабаргузеи, уаҳа зҭахым ауми... Иаҭәеимшьои нас иара?
Манча. Абарҭ аҭиграфқәа ирххалар еиҳа еиӷьишьоит.
Сара арахь сахоит, иара – наҟ. Иҟоу сзеилкааҵәҟьом ҵабыргны?..
Катушьа. Уи ушьҭан еилҳаргап. (Арҵаҩԥҳәыс лахь лхы налырхан.) Шамуниа Тарас-иԥҳа аамҭа лымаҳхрым, шәарҭ аҽазыҟаҵара шәалага.
Шамуниа Тарас-иԥҳа. Шәаалеишь, уара, иаҭаху ашәҟәқәа аушәымаху?
Ардон. Урҭгьы лассы иҳақәшәоит, хьаас иктәӡам.
Катушьа. Аиеи, нан, аиеи... Саргьы уаххьак аасырмазеип...
Манча ида егьырҭ цоит. Иааиуеит Ӡаба, Хьыкәыр, Какашьа.
Катушьа. Шәышԥаҟақәоу, нан? Бан дышԥаҟоу? Шәара шәшеибгоу... Лгәы рахәым ҳәа рҳәауан...
Ӡаба. Уажә хар лымам, дҩаҵыгәгәашәа луит.
Катушьа. Малгьы-шьалгьы зуҭахузеи, адунеиаҿ гәабзиароуп иҟоу. (Дцоит.)
Хьыкәыр. Агәырҩа балаҳамҵеи, саабымбхааит.
Ница. Бара бтәы мазеиуп. (Илырбо.) Иаабышәҵеишь, ишыҟало аабап.
Хьыкәыр (илымхны дахәаԥшуа). Иаарласынгьы ибӡахитеи... (Дцоит.)
Ница (Какашьа лахь). Иаабгама?
Какашьа. Шәача сыҟан абри атрез азын, аарлаҳәа исоуит. (Асумка иааҭыганы еиҵартло.) Бгәы ишԥаанаго, иснааларушь?
Ница. Ахьаԥштәыла. Быблақәа рыԥштәы иашьашәалоуп.
Какашьа. Бахьӡару?
Ница. Сышԥахьымӡо. Уаҵә ахәылбыҽха баақәла, ибынбыршәарц азы.
Ӡаба. Сара стәы?
Ница. Бара бтәы мазеиуп, маҷӡак ауп исзаанхаз. (Аӡахра далагоит.) Уажә иаҿысхуеит.
Ӡаба. Баҳмыргәаҟи, џьбит. Ма ҳабзиара дук бдыруандаз.
Ница. Убас изӡахит, иахьыбшәыбҵалак, бацәыԥхашьо ҳәа иҟам.
Дааиуеит Ӡаба лыҵк ҿыц лышәҵаны. Ница уи лнапы лхьырсуа ишылнышәо гәалҭоит.
Какашьа. Лнапы ахьы аԥссоит, мшәан...
Ница. Аҩыҵраҿы маҷк аҟара иҭаԥҟатәуп. Аӡара бцәыҭбааӡами?
Ӡаба. Сгәаныла мап.
Хьыкәыр (длызԥшуа). Шаҟа ибнаалозеи! Бамбар иԥсуан ҳәа шырҳәаҵәҟьо еиԥш иҟоуп.
Ӡаба. Ииашану?
Хьыкәыр. Аиеи...
Иааиуеит Ардони Асҭанеи. Аӡӷабцәа урҭ анырбалак рҽааиҿыркаауеит, инеиҿахәыҭхәыҭуеит.
Ардон. Арҭ алаԥш хкыгақәа ара иабаҟазишь? Иарбан ԥшоу арҭ ахышәҭқәа арахь еизыҳәҳәа иаазгаз? (Ӡаба лахь дыԥшуа.) Арахь бааҳәишь иҟалозар аҭыԥҳа!
Ӡаба (акәыркәырҳәа дыччо). Ух, ҽааны сҳәап, аиеи...
Асҭана. Уара, ари акласс аҿы зыхцәкәакәын ианкны исыршәлоз лакәӡами? (Дааикәыршаҟьашәа дналзыԥшуеит.) Дҭыԥҳахеит, ак уасҳәашан.
Хьыкәыр. Дызбаубазишь?
Ардон (даалхыбаашәа). Ее, ее... Узлажьқәоу закәызеи?..
Асҭана. Саҭамзааит, аҩыза...
Ардон (дыччауа). Аҽазназы, угәуҽаныз...
Асҭана. Сгәы иҭазаап...
Ница (аҷкәынцәа рахь). Ишәгәаԥхома нас, Ӡаба аҵкы илзылӡахыз?
Асҭана. Иабаргузеи...
Ардон (цасҳәашәа). Иауцәаӡами, угәы ишԥаанагои Асҭана?
Асҭана. Иауцәазар ҟалап ҵабыргны.
Ница. Ух, ижәдырраҳа…
Амашьына абжьы гоит, нас хәыҷы-хәыҷы иӡуеит. Даацәырҵуеит
Манча.
Манча. Асасцәагьы ҳҭазаапеи... Иаақәшәацәгьахт дырҩегьых, машьына ҟадыџь. Иаазхәо аӡә дызбар, исҭон, аха дабаҟоу?..
Ардон. Иахьзеишь?
Манча. Иахьыз здыруа сыҟахындаз... Шәаалеи абааԥсы...
Асҭана. Абензин ацәмаҷхазар?
Манча. Уи иахьа ашьыжь ауми ианҭасҭәаз 30-литра, сагьанбалгарыз.
Ицоит Манча, Ардон, Асҭана.
Абжьы. Уа Катушьа!
Ница. Дызусҭада ҿызҭуа?
Ӡаба. Сан лоуп.
Даацәырҵуеит Алтениа.
Алтениа. Дынкылахәаша дабацеи, сукәыхшеит.
Ница. Шәзышьҭада?
Ӡаба (аԥхьаҟа дааскьо). Са соуп, уаҳа ӡәыр дишьҭоума.
Алтениа. Шәызҿузеи, бара, абраҟа шәыҩнагәыгәны, мадиска бзиакгьы дшәыԥшааитеи...
Ница. Зегь ԥшӡаны еилаҳәазар рҭахуп тәа. Ишԥеиҳәаз ашәҟәыҩҩы? Ауаҩы иԥшра-исахьа, имаҭәа-иҩыҭәа уҳәа зегь рыла деиқәҷаб, ихы-игәы цқьаӡа, дыԥшӡаӡа дыҟазароуп...
Алтениа. Мыцхәы аҽырԥшӡарагьы абаҭаху. Ахьажьқәа реиԥш ԥштәхкыла рҽеилаҳәаны ицырцыруа иаацәырҵуеит, нас ҵандрахс иҟоу зегьы дара инырхьынҳалоит... Ани амӡанрагьы деиҩырҿахә ана Манча имашьына даҵажьуп.
Ӡаба. Дызусҭада уи зыӡбахә бымоу?
Алтениа. Ашьашәы бхаԥыцқәа ыҵимхааит, аиеи...
Ница. Дызҿыда, мшәан?
Ӡаба. Дызҿыхда?..
Ница. Аа, ҳара дшаҳҩызоу еиԥш, ларгьы дылҩызоуп...
Алтениа. Аиеиҵәҟьа. Ишеиҿкаам рхаҭа ирымбои, аха рҽамадыриашоит, игаӡақәами...
Катушьа. Убри ауп уаҩы изымчҳауа, ашәыркра зыхьӡу.
Алтениа (лыԥҳа лахь). Баалеи, нан, баала. Хәык-ԥхьык ҟаҵатәыми. Ишаауаз ҳгәы ԥырҵәазшәа, сықәҵатәы мазеим, ссыӡбал ҟаҵам...
Катушьа. Сасцәақәак шәырзыԥшызар акәхап.
Алтениа. Саҳәшьаԥҳа лхаҵеи лареи аарц иҟоуп. (Ааҭгылара.) Ҳҩеиуеит, дәык ҳнықәгыла-аақәгылап, ҳазхарагьы шәаабап, рҳәеит...
Катушьа. Баҳәшьаԥҳа, рыуа дарбану?
Алтениа. Аҟәа ирымоу лоуп сызҿу... Сыблааԥшыра Баӡгьы дмааижьҭеи иҵуазеи, игәхьааганы сыԥсуеит.
Катушьа. Уи хазынахәк иоупеи... Ҵыԥх ҳаӡӷаб лзы закәытә џьабааузеи иҳарбаз, кыр ҳаизаԥсахушәа?..
Алтениа. Хьаас имамзи сара иԥсыша, иахьынӡахәҭаз ацхыраара сызрымҭеит ҳәа шаҟантә иҳәауа саҳахьаз?. .
Катушьа. Илшаз акаҿы ихы ҳавигама, амала ари аҟарҟлыш ҳлиҿашәан, ҳаикит акәымзар. Дазыҟаҵам, иҳәахт.
Иҭалаз даара иазыҟаҵоу џьушьап.
Алтениа. Ус ами, ус ами... Абзиақәа аган иавахоит ҳәа рҳәауа саҳахьеит саргьы.
Катушьа. Ма адырыҩ думазароуп, мамзаргьы...
Ница. Убрыгьы, анигьы – акгьы аҭахӡамызт, ишахәҭаз сазыҟаҵаны сыҟазар...
Катушьа. Ых, ибдырраҳәа... (Алтениа лахь.) Бысасцәа бзиахәқәа... Пату зықәҵатәу роуми... Ҳчеиџьыка хәыҷ агьама рбар сҭахын, адырҩаҽны акәзаргьы иаакыдгылар, ҳабзиарак рыздырӡомеи...
Алтениа. Изаҭахузеи џьбит. Сара пату рықәсҵа, шәара ирықәшәҵа аками. Сибацыԥхьаӡа Манча диазҵаауеит.
Шәара зегьы дшәазҵаауеит...
Катушьа. Ԥсра аныҟало, иаԥхьаҟа анцәа сишьааит.
Иара иоупеи ҳзықәгәыӷуа, иҳамада уаҳа?..
Алтениа. Илшо аҿы ихы дамеигӡо џьыршьоит, аха ишәымдыруеи ишыҟоу? (Дҿагәаҿасуашәа.) Краадыруоу, сыблааԥшыра Баӡ џьара ԥсыхәак ҳзыҟаиҵозар ҳәа ҳаԥшыми, нан...
Катушьа. Шәара ус анышәҳәа, ҳара иаҳҳәараны иҟоузеи? Алтениа, бнапы ҳануп...
Алтениа. Ух, сара исылшахуазеи?..
Катушьа. Ибылшо маҷӡам. Алтениа, ҳм... счеиџьыка хәыҷ агьама рбар сҭахын...
Алтениа. Уи уадаҩрак алам сгәахәуеит, иаадгылап, џьушьҭ. Иара усгьы ифом, ижәуам. Дшыҟоу ибдыруа ауп.
Катушьа. Урҭ ирымфац, ирымжәыц ҟаҳҵоит ҳәа акәым, аха...
Алтениа. Ибҳәаз саҳаит, Манчагьы дынкыдгылааит, ианаауа адырра шәысҭап.
Катушьа. Аригьы днеип, аха бара иабҳәар, хараӡа еиӷьхап.
Алтениа. Сара издыруа агсыжьрым, Катушьа, амала шәаргьы шәаахабыхаца, ибымдыруеи...
Катушьа. Еилкаауп.
Алтениа (лыԥҳа лахь). Баалеи бара, ҳтәанхалацәеит.
Ани ԥҳаи цоит. Егьырҭгьы нарышьҭалоит. Асценаҿы иаалашьцоит.
Ахҭыс ҩаԥхьа уа имҩаԥысуеит, Асцена шыхиац ихиоуп. Катушьа ашәшьыраҿы аҩмсаг шьҭылшьуеит, Ницагьы уи длыцхраауеит, ашҭа дрыцқьоит. Асҭана аҵлаиадҟаҵалоу атәарҭаҿы дтәоуп.
Катушьа (дызҿыз дааҟәыҵны). Абысҟак слыҳәеит, нан, сҳәеит, шьыри, сҳәеит. Аха иласҳәаз ллымҳа иҭамлеит,  ҳәа иузықәлыргылар, илыхьзеи ланаџьалбеит, лжьы иамылхуазшәа?..
Асҭана. Лара лымадарагьы ауаа тәамзи, иҟалҵарыз?
Катушьа. Аҟаҵашьақәа аман, гәаԥхарҭахәыс анцәа илимҭеит акәымзар...
Асҭана. Зҵаарак сыздыруамызт абилеҭ аҿынтә. Абри сықәымшәандаз ҳәа шысҳәауаз ауп, ишыҟалаз.
Катушьа. Мҩакы унықәылҵар, иудыруаз акы дынуазҵааргьы амуаз, мыхьтә рзыҟалааит, уаҳа акакәым, улыҳәар уазрыцҳашьаны иузықәдыргылон.
Асҭана. Ее, баашәт, срыҳәауа-сырчо убра сықәлахон…
Катушьа. Уара узыноуп, мамзар, сара сзын, изакәыхи?
Ница. Иахьаҭахымгьы ҳхы лаҳарҟәуеит.
Катушьа. Нас убра шәтәаз... Абас ауп, аӡәы игәы аҟаҵашьа иақәшәом. Илыхьзеи лара Шамуниагьы...
Ница. Уи хар лымаӡам, аџьабаа рацәаны иҳадылбалахьеит.
Катушьа. Ахьурӡы нақәҳаргылап. Ачыс-мыс зегь мазеиуп... Ана араҵлақәа рыҵаҟа ҽбыгак нышьҭушьыр, асасцәа абаҳча инҭаԥшыр ҟалоит, рыгәгьы иаамыхәари.
Асҭана. Сан, ббаашәт, аӡәы џьара даатәар шԥабымуеи?..
Катушьа. Шәара шәзыноуп, мамзар, сара сзыҳәа изакәыхи? (Дхәыцуа.) Мшәан, абра адәаҿы аума иахьҳартәо асасцәа?
Ница. Иамоузеи, ԥшак аарысуа... Еиҳагьы еиӷьми.
Иааиуеит Хьыкәыр, Ӡаба, Шьыбга. Аидарақәа ркуп.
Аҵыхәтәантәи шьынкаки кырпыжәки наҟ-ааҟ иҩыҵракуп.
Аԥсшәақәа ааибырҳәоит. Аԥшәмацәа урҭ реидарақәа аарымхны иныԥхьаркуеит.
Катушьа. Изаҭахызеи, нан, аџьабаа шәхы алашәҵеитеи...
Хьыкәыр. Кылҷ-мылҷқәак ныҟаҳҵеит... Ҳара иҳамҭангьы џьара ак агьама ибандаз ҳгәахәт. (Акарзинка иҭақәоу дырбо.) Ари сан иаалҭиит, дара ирышәҭарц ианцо.
Шьыбга. Игәы иалсыр? Изакәызеи шәызҿу, амла сагоит ҳәа шәаҳама, иҳәар?
Катушьа. Иԥҳәыс уи мап ацәылкуа дыҟахума, ашә унхыҵыр дкәакәԥшуа днаудгылоит. Изаҭахызеи, лҳәахуеит арахь...
Ница. Ҵыԥх иныҟаҳҵа-ааҟаҳҵақәазгьы баша иныбжьаӡ имцеи...
Шьыбга. Аҟырҟлышқәа...
Хьыкәыр. «Иааг» ауп иҟоу, «усҭеит» ыҟаӡам.
Ница. Аиеиҵәҟьа...
Катушьа. Шьшьы... Иабашәҭаху, нан... Анцәа шәаҭеимҵааит. Уи иоупеи, уаҳа ишәымада ишәыцхраауа.
Дааиуеит Асҭана иҽбыга ихарззала.
Шьыбга. Ҭәархра уҟазма, уара?
Асҭана. Аа, ана абаҳчаҿы инышьҭысшь-аашьҭысшьит.
Катушьа. Аҳәира ҳхысны ҳтәами, нан, иаб аха имам, иаргьы...
Асҭана. Сан ббаашәт, ишыбҳәаҵәҟьогьы иҟаӡам...
Хыцмыцк ҩагыларгьы луам, аума ҳақәшәеит.
Катушьа. Аӡәы дшаху удыруа иҟазароуп, мамзар...
Шьыбга. Илҳәауа ауиашахым.
Асҭана. Ух, аф усааит, уаргьы ак сҳәоит ҳәа уаҿыхуп.
Машьынашьҭыбжьык гоит. Ницеи иааиз аӡӷабцәеи аидарақәа рыманы рҿынархоит.
Катушьа. Шәааицхыраақәеишь, нан, амажәагьы шьҭа имазеизар ҳәоуп ишыздыруа. Ница, нан, ачашәгьы аӡра шәналагеи, уажәшьҭа иаамҭоуп.
Аӡӷабцәа цоит.
Асҭана (дӡырҩуа). Иааит ҳәа сыҟоуп, ҳмашьына ашьҭыбжь акәушәа саҳауеит.
Катушьа (амҩахь дыԥшуа). Акыр роуушь, анаџьалбеит.
Иааиуеит Ардони Манчеи. Аџьма раԥцаны ашәшьыра иааҵалоит.
Манча. Қыц, қыц... Ацхь уагааит, ацхь, иҟанаҵозеи, ахы аԥырԥырҳәа иҟьауа.
Ардон (аҷапырхәа азхык Асҭана иркуа). Аа, аԥшәма ухаҵкы, ԥыҭк аџьа ҳаибарбеит иареи сареи.
Манча. Арахь ааигәа-сигәа ӡәыр имоума мамзаргьы...
Ҳаиманы ҳашнеиуаз дрԥараны ҳанкыдгылт, ашыц еилачыра инапы нхәыҵишьын, ашьапы ианкны акы аахәыҵигеит, уи дуцәоуп ҳҳәан иҳамузт, нас абри иббо ҳаиҭеит.
Иахьцәыҵатәоу сыздырам...
Асҭана. Ӡәыр рыцума сукәыхшеит?
Ардон. Ирыц уҳәоу... Излеиҳәауа ала, убрахь абна атоура илаҵаны ирымоуп.
Катушьа. Заҟа ҳәа ишәирхәҳазеи иара?
Манча. Акы-ҩба ҳәа иааԥхьаӡаны ԥшьынҩажәа мааҭ наиаҳҭеит.
Катушьа. Хсаблааҭых... Иаб ихә икуазаапеи.
Манча. Бара бзиара ззыҟалаша, ииҳәаз исҭеит, илахәаахәҭра салагозма, нас убра?..
Ардон. Абри иаҟараз 200–300 ҳәа ирҭиуан жәаха аџьармыкьаҿы... Манча дицәыԥхашьашәа иҳаиҭеит, мамзар уи ахәала иузҭода?..
Катушьа. Ахә усҟак иҳаракымзар ауан, ԥшьышә мааҭ?!
Манча (дхәыцуа). Ҳасны ахәыҟаҵара ҳаҿуп, дара асасцәа ҳақәымшәар ауп ассирҵәҟьа!
Катушьа. Ҳнеиуеит ҳәа аарыцҳаит, ҳаржьауама сеидру?..
Манча (дхәыцуа). Сҳәынџьар сышәҭонда...
Катушьа. Уа, Ница!
Абжьы. Аау...
Катушьа. Аҳәынџьар уа адулаԥ ахаҿы иқәуп, иаагишь лассы.
Абжьы. Уажәыҵәҟьа.
Манча. Шәаахеишь, уара, арахь!
Дааиуеит Ница. Аҳәынџьар лаб инаиҭаны дцоит. Ардони Асҭанеи ашьтәа ахы амраҭашәарахь ирханы инышьҭарҵоит.
Ардон. Изакәызеи, аԥыр-ԥырҳәа иҵыгьуа изҿу?.. (Иҳәынџьар кны днахагылоит.) Улыԥха, угәаԥха ҳаҭа.
Иаҳзымдыруа анцәа ҳаҭоумҵан. Ҳхәыҷқәа рхы назқәыркыз ахьхьа-аџьџьаҳәа иахьӡеит ҳҳәауа анцәа иҟаиҵааит!..
Гәыхәтәыхьӡара рымазааит!..
Иаацәырҵуеит Баӡ Сардион-иԥа, Гьегьешьа, Кәынтыл Кәымпыл-иԥа, Алтениа, Дамеи.
Дамеи. Уа мшыбзиақәа!
Манча. Бзиала шәаабеит!
Катушьа (Гьегьешьа дгәыдкыло). Бара бшеибгоу...
Баӡ Сардион-иԥа. (Иҩыза ихы иқәкуа.) Аус еицаауеит, шәеибадыруаз.
Катушьа. Уӡбахәқәа ҳаҳахьеитеи, сукәыхшааит... (Изқәа лнапы нықәылшьуеит.) Аԥшәмаԥҳәыс Алтениеи Гьегьешьеи лыманы аҩныҟа днеиуеит. Иаанхаз ашәшьыраҿы илеибартәоит.
Баӡ Сардион-иԥа (дхәыцуашәа). Ушԥаҟоу Манча?
Ишәымоузеи жәабжьыс?
Манча. Ажәабжь здыруа шәара шәоуп, ҳара иаадыруазеи, ара џьара ҳакҿаҟәыҟәуп.
Баӡ Сардион-иԥа. Шәара ишәмаҳац ҳара иаадыруа иҟагәышьоузеи...
Кәынтыл Кәымпыл-иԥа. Сара ишәасҳәауа акгьы сымам. Арҭ аҩымшк газеҭ самыԥхьацт, арадио сазымӡырҩыцт, Кьарантыхәгьы дсымбацт, иҿыцу ҳәа акгьы сыздырам, ыҟамзи.
Манча. Уи дарбану, зыӡбахә уҳәауа?
Баӡ Сардион-иԥа. Уи иара иами. Ақалақь аҿы иҟало-ианыло ажәабжь иаԥхьа аӡәгьы иаҳаӡом, иаԥхьагьы еиҭазҳәауа шамахамзар уаҩ дузыԥшаауам.
Манча. Уи иҩызцәа ҳаргьы иҳамоуп. Сынтәа ашкол иалго еиҳау аҵарахьгьы ирышьҭӡом ҳәа уҳәан-сҳәанк аӡәы ирылеиҵан, аиаша уасҳәап даараӡа иааиҵанарӷәӷәеит ауаа.
Баӡ Сардион-иԥа. Аҵара апрограмма ҿыц иара итәала еиликааит.
Дамеи. Ашкол иалгаз ахәыҷқәа усс ирураны иҟоузеи, исашәҳәеи?..
Баӡ Сардион-иԥа. Ахәыҷқәа аџьа рылааӡара, аҵареи аусуреи реилагӡара ԥхьаҟа аҿиара иазҳәоуп.
Иаҭаху акоуп. Ашкол иалгоит, шьоукы-шьоукы ауасеи аџьмеи рзеиҩдырааӡом.
Дамеи. Ус убахьоу...
Баӡ Сардион-иԥа. Анцәа, ауаа...
Ардон. Ақалақь аҿынтә ҵыԥх абра школхәыҷкәак аан, абри аҵла иахьӡузеи ҳәа ихарахаԥшуа ал иаҵагылан. ..
Баӡ Сардион-иԥа. Ҳәарада, аԥсҭазаара шаҟа иазааигәоу аҟара, убысҟак рдырраҿгьы ирыхәоит. Астаж змоу арра иҟаны иааз, аԥышәарақәа раан еиҳа ирыхәаԥшуеит...
Манча. Ҩышықәса дуӡӡа узлаԥшрызеи?..
Баӡ Сардион-иԥа. Изакәызеи ҩышықәса? Ҽнак еиԥш, иниасуеит.
Манча. Ҳмыццакуеи... (Дхәыцуашәа.) Аӡӷаб лтәы шаҳҳәауаз, сынтәа аҷкәынгьы днацлеит, шаҟаҩы урыхәода?
Кәынтыл Кәымпыл-иԥа. Ҳлыцхраап, ыҟамзи...
Манча. Иара?..
Асҭана. Са стәы усым...
Алтениа. Ус ами ишалаго зегьы... (Зымҩа иқәу аҵкқәа дырзыԥшуа.) Еизада-еизадаӡа иҟоу џьара акы аашәшәышәҵар, иамахузеи? Иабашәҭаху еилаарцыруа абарҭ ишәӡахуа?
Какашьа. Ахәылԥаз азы ҳамҳәеи...
Алтениа. Ахәылԥаз хәылԥазуп, аха аԥышәара?.. Арахь саргьы сеилахамҭа иақәшәеитеи.
Какашьа. Зегь маншәалахоит, гәырҩас ишәымкын.
Манча. Уара утәоупеи, аӡӷаб илымҵаргьы егьамаӡам.
Кәынтыл Кәымпыл-иԥа. Иҳалшо агҳажьрым, ыҟамзи.
Манча. Иуадаҩхашт...
Кәынтыл Кәымпыл-иԥа. Избан? Ҳархылаԥшып, иҭаҳҵап...
Манча (аҩныҟа иҿы нархашәа). Шәалымгаӡеи? Асасцәа рԥшны иҳамоупеи, шәабаҟоу?..
Катушьа (ашә даалагылоит). Ҳа ҳмазеиуп, аха хәыҷык ҳаашәмырццакыни.
Манча. Ҳа ҳаццакрым, аха ҳасасцәа?..
Баӡ Сардион-иԥа. Иуадаҩым, хьаас изыҟаҵатәузеи?
Манча. Ҵыԥх ирҭиуаз амаҭәарқәа ракәхап сынтәагьы иҟоу? Кәынтыл Кәымпыл-иԥа. (Ихы ырнаашәа аҷкәынцәа дрыхәаԥшуа.) Х-маҭәарк роуп ирҭиуа, х-маҭәарк.
Манча. Х-маҭәарк, ыы?
Кәынтыл Кәымпыл-иԥа. Аиеи, х-маҭәарк...
Манча. Ицәгьазар акәхап?
Кәынтыл Кәымпыл-иԥа. Ҳәарада. (Ааҭгылара.) Аԥсуа азы шәышԥаҟоу?..
Манча. Роднои иазыку?
Кәынтыл Кәымпыл-иԥа. Роднои иазык, Роднои иазык... Ыҟамзи...
Асҭана. Аԥсуа азыҳәа... Ашәыхгьы иаласҵом.
Кәынтыл Кәымпыл-иԥа. Угәы уамжьааит, сгәада.
Алитературазы ак шәҳәақәап, аха аграмматика?..
Манча. Иара алитературазгьы иԥсыҽми, ирдыруеи зугәыхәуа...
Ардон. Избаҳзымдыруеи? Денуар Хәҭаҷ-иԥа иҩымҭақәа инадыркны...
Кәынтыл Кәымпыл-иԥа. Уара, ари зыӡбахә иҳәауа дызусҭада?
Баӡ Сардион-иԥа. Сара уажәада уи иҩыза шәҟәыҩҩы иӡбахә смаҳацт.
Кәынтыл Кәымпыл-иԥа. Дабацәыҵырԥшааи, ыҟамзи, ари ашәҟәыҩҩы?
Манча (уамашәа ибауа). Ыы, уара, шәара дышәзымдыруазар дабааргоз нас, уи иҩыза ашәҟәыҩҩы.
Ардон. Ашәҟәы дануп.
Кәынтыл Кәымпыл-иԥа. Иарбан шәҟәу?
Ардон. Иарбахын? Арҵага шәҟәы.
Баӡ Сардион-иԥа. Уи еиԥш арыцҳара иагаџьара иҟалахьеит.
Кәынтыл Кәымпыл-иԥа. Уа анцәа дажә ҳаҿоумҵан.
Ҳамԥсыр, иаҳмаҳара крыҟоума? (Ааҭгылара.) Аамҭа усгьы иҳамоуп, ыҟамзи, ҳм... Зҵаарақәак рысҭар ҟаларызмашь?
Баӡ Сардион-иԥа. Иабаҭаху уи уажә ара?
Кәынтыл Кәымпыл-иԥа. Уажәшьҭан иҿыцӡа раԥхьа иаацәырҵыр аҵкыс, ибзиами заанаҵ, ирдыруазар, ыҟамзи...
Дамеи (ихазшәа). Уԥши рыцҳа, ауаҩ гәыраз замана, дҩашьаӡом дахьугалакгьы.
Кәынтыл Кәымпыл-иԥа. Иаур иауит, иамур иамуит ҳәа иҟалом-тәа.
Дамеи. Акы еиԥшшәа иҟалар уҭахыми, анцәа уиныҳәааит.
Манча. Ҵаны, ацхыраара зҭаху дҩашьаӡом.
Дамеи. Аиеиҵәҟьа.
Ардон. Аекзамен ҳуркышоу?
Кәынтыл Кәымпыл-иԥа. Избан? Ишәдыруеи ишәзымдыруеи шьақәыргылазар цәгьоума?
Баӡ Сардион-иԥа. Иахьа крыфароуп, крыжәроуп аурок аха змада?..
Иааиуеит аҳәса  ә а, ачыс астол иқәырҵоит, Ница агәыгәым кны даагылоит. Саси аԥшәымеи еибарԥшны рнапқәа рыӡәӡәоит.
Адруҳәа астол инахатәоит. Аӡӷабцәа арахь зымҩа иаагылоит.
Катушьа (асасцәа днархагыло). Амла шәаҳаркит, акы шәнацҳа ишәымоу ахәыҷала.
Манча. Аҵәца хәыҷқәа рыла акака аанаҳкылап.
Баӡ Сардион-иԥа. Ҟалашьас иамоузеи?
Кәынтыл Кәымпыл-иԥа. Уара усгьы уалхәдоуп, аха ҳара ҳзыхурҟьозеи?..
Баӡ Сардион-иԥа. Ижә уххь згеит, шаҟа уҭаху, аԥшәмацәа усгьы мап уцәыркрым.
Дамеи. Акакагьы ҳамкырцу?
Баӡ Сардион-иԥа (ахәшә зҭоу кәалап хәыҷык ааҭиган идырбо). Сара исымжәуеишьҭеи крааҵуеит, сгәаҵәа сыхьуеит.
Алтениа. Ыы, сара ҽааны имнеиша... ;
Манча. Жьырӡык ма иҳашәҭондаз....
Кәынтыл Кәымпыл-иԥа. Ажьырӡы ба?
Баӡ Сардион-иԥа. Уара узхара роуп, умшәан абааԥсы...
Катушьа. Абар, иахьыҟоу.
Кәынтыл Кәымпыл-иԥа. Арахь сара исыҭишь уи. (Инаганы иаԥхьа инықәдыргылоит аграфинка.)
Манча (Дамеи иахь). Уара уеиҳабуп, иаанкылишь, Дамеи!
Дамеи. Сара сеиҳабуп, аха уара уаԥшәымоуп, иҵасым...
Манча (аҵәца шьҭыхуа). Анцәа улԥха ҳаҭа, иаҳҭоу анцәа шәиныҳәааит.
Дамеи. Ишԥа, жьырӡылоу?
Манча. Дасу ишиҭаху...
Кәынтыл Кәымпыл-иԥа. Ицаҳәцаҳәуа иҟоу акоуп, мамзар, арҭ шәыӡқәа сара исаабом, фырџьанқәак сжәит ҳәа аӡәгьы сахирҟьарым. (Афырџьан аашьҭихуеит.) Анцәа улԥха ҳаҭа. Саргьы хәарҭас анцәа исыҭа!
Манча. Иаанумкыло Дамеи!
Дамеи (цасҳәашәа). Саргьы сахықәааны сыҟоуп, аха акаҟара ааныскылап уеизгьы. Анцәа улԥха ҳаҭа. Абзиара шәзыҟалааит иаҳҭоу, иахьа абраҟа иаҳзааз. ..
Баӡ Сардион-иԥа (ижьырӡы днаҿыхәаны инықәыргыло).
Хшара бзиақәоуп, сынтәа аума ианалга?. .
Манча. Ҵыԥх иалгазгьы дубап.
Баӡ Сардион-иԥа. Аа, уӡӷаб ҵыԥх акәҵәҟьами даналга, исхашҭыз. Ҳзылмыцхрааит, усҟан.
Катушьа. Ҵыԥхтәи згәалашәода...
Камушьа. Ҵыԥх иҳагхаз, сынтәа ихаҳарҭәаап.
Катушьа. Шәара шәоуп ҳзықәгәыӷуа нан, Баӡ. (Кәынтыл Кәымпыл-иԥа изқәа шьышьуа.) Уаргьы, нан...
Кәынтыл Кәымпыл-иԥа. Сароу? Сара исылшагәышьозеи?..
Манча. Ус ухы ларҟәӡаны умцәажәан, иулшақәо аадыруеит.
Кәынтыл Кәымпыл-иԥа. Азҵаарақәа ироуа рҭак аныҟарҵа...
Дамеи (ихәы амхуа). Азҵаарақәа рҭак ҟарҵахыр, егьихыр...
Манча. Арҭ иреиӷьу ишәыдышәкылода...
Алтениа. Зегьы шҳәыԥку џьарак иҭалоу, мамзаргьы?..
КәынтылКәымпы л-и  а (цасҳәашәа). Зегь шҳәыԥку џьарак иҭаҳҵаҵәҟьап сгәахәуеит, ыҟамзи, аӡәаӡәала урышьҭазар аҵкыс, џьарак еизакны иҟазар еиҳа еиӷьми.
Баӡ Сардион-иԥа. Нас ацхыраара бзианы иҟаумҵаҵәҟьеи...
Алтениа. Еихҟьа-еиԥҟьа иҟалар, рыхьӡара уадаҩхоит.
Манча (Шьыбга иахь). Удинаныс, анкьатәи ҳарҵаҩ бзиахә лыҟаҵашьа шыҟашәҵара.
Катушьа. Нан, сызкәыхшоу ҳасас бзиахә! Абри апыркоу ҵара сынтәа ихтны иҟоуп ҳәа ҳаҳауеит, иҟоузеишь? (Ааҭгылара.) Акәша-мыкәша уаҩ дзымнеиуазар акәхап.
Кәынтыл Кәымпыл-иԥа. Избан? Аԥышәарақәа бзианы изҭииз ҭалоит, иззымҭиз аанхоит.
Дамеи. Баак, аԥсцәа урысымҭеит, уи аамдыркәа...
Баӡ Сардион-иԥа. Уи дыхәмаруеит, иззышәҭахыдаз, ди, бхаҵкы?
Катушьа. Ҳаҷкәын изы.
Асҭана. Баагылар иауазеи, мшәан...
Баӡ Сардион-иԥа. Уи афакультет аҭалара акалашәа иҟоуп. Ибзиаӡаны абжьаратәи ашкол иалгази мамзаргьы ҩышықәсатәи астаж змоуи роуп еиҳаракгьы иаднакылауа.
Катушьа. Уахь ҳара ҳназгозеи, иаурц иҟоума?
Манча. Изымуа ҳәа акгьы ыҟаӡам, зегь акоуп ԥсыхәак ҟаҵатәуп.
Камушьа. Ахәыҷы уи аниҭахха, мап ицәаҳкыр ауама, дҳадаҳкылароуп.
Баӡ Сардион-иԥа. Бароу? Дбыдкыл нас...
Камушьа. Иаба? (Дааиԥхьхәыцаашәа.) Сара дабасыдыскылахуеи?.. Аха...
БаӡСард ио н-и  а. Ихәыцны ацәажәара аҭахуп.
Катушьа. Бара бнапы иакызар кырҳҭахызма уаҳа?
Кәынтыл Кәымпыл-иԥа. Ицәгьахомызт ҵабыргны усҟан ҳусқәа.
Катушьа. Ҳм... сшәыкәыхшахааит, шәымч зқәымхо иҟоузеи убра?
Камушьа. Аӡәгьы дызмаӡам иеиԥш, шәхылаԥшраданы шәынҳажьуама, нас, ҳара?..
Баӡ Сардион-иԥа. Дырҩегьых лара лтәы лҳәоит.
Кәынтыл Кәымпыл-иԥа. Уи ихы азцаҵәҟьоны дыҟазар, ицхраатәуп.
Манча. Ихы зызцаҵәҟьо даҽакуп аха... Исҭахым, исҭахыҵәҟьам, иаахҵәаны, иуҳәозар...
Катушьа. Иаҳҭахым.
Баӡ Сардион-иԥа. Уи арбану зыӡбахә шәымоу?
Манча. Аҳасабра. Аицҵара, аицрыхра...
Кәынтыл Кәымпыл-иԥа. Нас уи цәгьоума?
Манча. Уи аганахьала сара издыруа зегьы иҳазхоуп...
Иара...
Кәынтыл Кәымпыл-иԥа. Аа, еилкаауп.
Катушьа. Аҳасабраҵәҟьа иабыргузеи, нан. Аихаҷамаҷақәа рырххара аасҭа акәыркоу, ҳм... мамоу, апыркоу ҵара еиҳа еиӷьми.
Камушьа. Еиҳа еиӷьуп, ҵаны... Ҳицхраароуп ахәыҷы…
Манча. Иабаҟоу ихы иҳазҭагаломеи.
Асҭана. Абри аума уажә абра цәажәатәыс иҟоу.
Катушьа. Ҟыҳ, ухапыцқәа ашьашәы иҵимхааит...
Манча. Аиеи, мшәан...
Баӡ Сардион-иԥа. Ауаҩ қәыԥш амҩа дықәҵатәуп, аха ихы зызцогьы уазҿлымҳазароуп. Уи ангәыгәҭаужь, илҵшәадахоит иныҟауҵо-иааҟауҵо зегьы.
Дамеи. Акраадыруоу, уажәтәи аҷкәынцәа рхы ахькыду?
Катушьа. Ибжьымсшеи, анахь, арахь шырҳәауа...
Дамеи (иаҵәца дҩахо). Анцәа диныҳәааит, ҳасас Кәынтыл...
Аҵарадырраҿ уџьабаақәа рацәоуп, рҳәоит. Еихьӡара бзиа умазааит, ҽаангьы цахәгьы бзиала уаабалааит...
Аԥарда
Ахҭыс мҩаԥысуеит Баӡ Сардион-иԥа иквартираҿы. Ауада рхиоуп ишаанагара. Игылоуп астол гьежь, аҟәардәқәа адгылоуп.
Анаҩсан – адиван, иубоит апианино азганк. Аҭӡамц икыду асаркьа аҿаԥхьа дтәаны лхы лҳәоит аԥшәмаԥҳәыс Камушьа.
Лӡамҩа асақә ахьылшьуеит, дҽырбо асаркьа дадгылоуп.
Камушьа. Быӡӷабушәа ауп бшыҟоу иҳәахт, ани, агәараҳәа зҽааҩназыжьыз ахаҵа, аиҳабы диазҵаауан, арахь илаԥш сара исызхгомызт, аԥхӡы иҿашыз ныԥхьеиҳәахын, аӡӷабцәа бжиақәа ыҟазаап ара иҳәахт. Абни анхаҩ аӡажәгьы фҩы хаак неиҿасыр цәгьа ибаӡом... Бышԥаҟоу сҳәыҳә ԥшқа ҳәа дааҩналоит, ани Хырбза-Кәырбза-иԥа. Зны саԥхьа аҟәардә днықәтәахуеит, нас ателефон трубка дашьҭоушәа снапы днахькьысуеит... Дааихьоума… Уигьы дзызҵаауа ани сеиҳаб иоуп, иара иакәу, сара сакәу дзышьҭоу сзеилкаауам....
Ибз иқьышә иаақәшьуа дтәоуп, лафқәак насҿаҟьаны дындәылҵны дцоит. Еснагь ииҳәауа акоуп... (Аҵәҵәабжьы гоит, иаақәылхуеит ателефон атрубка.) Сӡырҩуеит. Аа, уара уоума?
Шьыбжьон снеиуеит ба?.. Картошк аазӡып, чаик ужәып... Нас уаҳа иузыҟасҵап зугәахәзеи? Иузеиласҵап ара ахарчоуқәа, уара акгьы ааугом, ани акгьы ааигом... Сԥара хәыҷқәа исоуа шәрыхәаԥшуа шәтәаз... Бзиоуп, бзиа. Икаҳаит... Аӡә даазгоит ҳәа уаламган. Ус удырлоит уара. (Инықәылҵоит атрубка. Арахь агәҭахьы дааскьоит. Лыгәчам ахқәа ӡарышәаруа асаркьа днанԥшылоит.) Схы акы адысҵар, иабаабгеи, ибызҭада ҳәа даасысны сикуеит. Иаасауа сыҟәрышь хәыҷқәа афатә инахҭынҵо, абра сыҩназароуп ииҭаху. (Ателефон абжьы гоит ҩаԥхьа.) Иахьа аҩны сшыҟоу рымдыруеи... (Иаақәылхуеит атрубка. Лыбжьы ырԥшқаны.) Уарбану, аа? Радион, Радиончик...
Уҵабгааит аиеи, жәаха ателефон сыбзасуеит умҳәаз... Уара абас еснагь уахнагоит. Шәачаҟа сыҟан уҳәоу? (Лгәалаҟара аабжьысны.) Аиеи, анҭ ахазынанқәа ануба са сугәалашәозма? Ашәахьа аусура сҟалоит. Сеиҳабу? Узиазҵаауазеи, уицәшәома? Лассы Москваҟа дцарц дыҟоуп... Аргылара аҵыхәала... (Ашәахь шьапышьҭыбжьқәак гоит.) Бзиоуп Радиончик, шьоук ашә иасуеит, нас ҳаицәажәап. (Ателефон трубка нықәҵаны днеины ашә аалыртуеит.) Иааҩналоит Хьыкәыр, А с  ана, Ница, Ӡаба, карзинақәак, еилаҳәарақәак ркуп. Хазы – рдокументқәа згәылоу апапкақәагьы.
Асҭана. Ҳаднакыло ҳаздырам, аха ҳааит.
Камушьа. Ҳаҩны аӡәгьы шәахибаауам, егьырахьгьы...
Асҭана. Уахь ҳшыҟалаша аллаҳ итәуп...
Ница.
Ӡаба Мшыбзиақәа!
Хьыкәыр.
Камушьа. Бзиала шәаабеит... (Днарԥыланы иркқәаз аарымылхуеит, акрыфарҭахь инаганы даахынҳәуеит.)
Ница. Шәышԥаҟоу шәгәабзиара, шәхабзиара? Бымацара боума аҩны иҟоу?
Камушьа. Ари уажә дааиуеит. Аҷкәын ашкол ахь дыҟоуп. Аҩны ахәыҷы, аду шәеибгақәоу? Бан, баб?..
Ница. Ирыбыргәузеи...
Камушьа. Бан знымзар-зны абрахь аҩныҟа дысзаамгеит.
Ница. Дмаари убригьы. Амала уажәы лхьаақәа рацәоуп, иара сабгьы...
Камушьа. Ыы, избан, цәгьара ҟалама?
Асҭана. Цәгьарас иҟалоз... Аҭалара мааигәеи, уи ауп изхылҳәаауа.
Камушьа (лнапы ааҟьашәа). Аа... Уи аума шәызҿу. Уи ара ҳнапаҿы иҟами, краҭахума?.. Шәдокументқәа алашәҵахьоу?
Хьыкәыр. Макьана...
Асҭана. Ҳнеизҵаақәап, егьип ҳгәахәын...
Ница. Зегь еиханы иахьдәықәло џьара ҳалашәар?..
Ӡаба. Уи ауми, иуҳәаша. Аҵыхәтәанынӡа ҳааԥшыр еиӷьхап.
Асҭана. Ҳазԥшӡом, дасу дахьҭало дазымхәыцкәа дыҟам, ираҳҭароуп ҳдокументқәа.
Хьыкәыр. Уи ҳара ҳтәала ауп, аха...
Камушьа. Уа сара сшәыцхраап...
Ӡаба. Ҳаццакрым макьана, ушьҭан ҳманшәаламхар, ыы?
Камушьа. Иманшәаламхар иабацо. Арахь шәдокументқәа сшәырбеи...
Ница (адокументқәа згәылоу апапкақәа еиқәҵаны илыркуа). Абар...
Камушьа (лаԥхьа инықәылҵан, раԥхьатәи аалылхит).
Хьыкәыр Мшьалиа-ԥҳа...
Хьыкәыр (дҩагылауа). Са соуп...
Камушьа. Исымдыруеи,исымдыруеи... Бтәа... Ҳм... Бара бҭаҳҵап… (Дхәыцуа.) Апедфак...
Хьыкәыр. Мап.
Камушьа. Ҳм... Ус акәзар...
Хьы кә ы р. Абиологиатә факультет ауп сара сҽыззыҟасҵо...
Камушьа. Уи уаҩ дамаҭәаӡам, аҭыԥқәа зегь аахәоуп.
Асҭана. Ус ббахьоу!..
Камушьа. Ихоумҵои?
Асҭана. Са иахасҵа ихасымҵа, уи акәым аус злоу...
Дазыҟаҵазар иҭало?
Камушьа. Дазыҟаҵала шаҟа уаху...
Хьыкәыр. Сҭала, сызҭамла 8-тәи акласс инаркны уи ауп гәҭыхас исымоу.
Камушьа. Бзиоуп, нас... (Апапка ацәаҿы иақәлыҩуеит.) Абиологиатә факультет... Иамур сара исхарам.
Хьыкәыр. Баӡ Сардион-иԥа иасҳәап, егьип...
Камушьа. Ари имацара дахәос бдыруанда... Анаҩстәи? (Апапка хыртуа дахәаԥшуеит.) Ница бтәакәзаап.
Бара бахьҭало аадыруеит, ҵыԥх бахьыҟаз ауми? Афилологиатә факультет, анемецтә ҟәша.
Ница. Мамоу. Англызтә ҟәша ауп.
Камушьа. Англызтә ҟәша бҳәоу? Уи еиҳа изеиӷьабшьазеи.
Анемец бызшәа хараӡа еиӷьми... Фроиншафт! – Бымбои шаҟа ашьҭыбжь бзианы иго, егьи?.. (Иатәамбашәа лцәа дынҭас-ааҭаст.)
Асҭана. Лара иалылхыз ахь лхы ҳархап Камушьа... Баб ихьӡ сыздырам...
Камушьа. Изаҭахузеи абхьӡ? Захар ихьӡгәышьан саб...
Асҭана. Захаровна? Ус анаҳҵап, лара иалылхыз!..
Камушьа. Бзиоуп, сара исцәагахуеи... (Иақәыҩуа.) Афилологиатә факультет англызтә ҟәша. (Изтәу иналыҭаны иаашьҭылхуеит аҽакы.) Ари Ӡаба бтәоуп... Бара?
Апедфак ахь бҭаҳҵап.
Ӡаба. Азамана!
Камушьа. Аҟәыбҷа бара. Знык бшьапы абыркыр, нас уантәи...
Ӡаба. Ус иауру?
Камушьа. Изымуа ҳәа крыҟоума, ауаҩы имазар агәаԥхара, насгьы...
Асҭана. Еилкаауп...
Ӡаба. Ных, ных...
Камушьа. Ибҳәарц ибҭахызеи?
Ӡаба. Џьара сиасуа егьиуа, иабасҭаху, сахьыҟоу сыҟаз...
Камушьа. Бзиоуп, нас бынҳажьп. (Иаашьҭылхуеит аҵыхәтәантәи апапка.) Асҭана, уара?
Асҭана. Сара стәык цәгьала иҟоуп, ишыҟасҵарагьы сыздырам.
Каму шь а. Избан?
Асҭана. Аелектро-техникатә факультет акәын сара сызҭаларц исҭахыз...
Камушьа. Нас уахь иалаҳамҵои.
Асҭана (дыччо). Агуманитартә ҵараиурҭаҿы уи аҩыза афакультет ҟалашьас иамоузеи.
Камушьа. Уи ыҟамзар, ҽакахьы иалаҳҵап, уи ҟамлар...
Ница. Уажә азын, азиндырратә факультет аҿы ҳаагылап.
Камушьа. Азиндырратә факультет?..
Ашә абжьы гоит. Дааиуеит БаӡСардио н-и  а. Араҟа итәаз ихаҵгылоит, аԥсшәа еибырҳәоит.
Баӡ Сардион-иԥа. Аа, асасцәа ҳҭазаапеи. Излазбо ала аинститут аҿтәи адкыларатә комиссиа аполномочиақәа арахь ииажәгазаап...
Камушьа. Дасу рдокументқәа ахьаларҵо неибаҳҳәеит, егьиит.
Баӡ Сардион-иԥа. Иахьаларҵо дара ирымдыруеи...
Камушьа. Иалырдыраауазеи, макьана ихәыҷқәами.
Ница. Сара издыруеит мшәан иахьыҟоу, уажәы избама?..
Камушьа. Бара ибдыруа заҳҭахузеи, сара сшәыцымцари... Шәагьдсмырдырри...
Баӡ Сардион-иԥа. Уи зынӡа иаҭахӡам. Бара бакәын уа иагҵәҟьаз...
Камушьа. Иҟалазеи, мшәан... Уажәада сымнеицшәа...
Баӡ Сардион-иԥа. Убрыгь џьара ианҵаны ирымазар акәхап...
Камушьа. Цәгьарас иҟасҵагәышьазеи, ҳҭынхак-ҳҭынҵык иоуп акәымзар.
Баӡ Сардион-иԥа (баагыл ҳәа ила лырбо). Уи уажәы изаҳҭахузеи?
Асҭана. Ҳара ҳцалап...
Иҩеибаргылоит. Бзиала ҳәа раҳәаны аԥшәма егьи ауада дыҩналоит. Камушьа лысасцәа наскьаганы даахынҳәит.
Дааиуеит Баӡ Сардион-иԥа.
Камушьа. Акы нроуҳәахыр, ргәы ааҟанамҵозиз.
Баӡ Сардион-иԥа. Абас ак анаарго ибыдбымкылан ҳәа басҳәахьеит, аха зегь акоуп бара бтәы ҟабҵоит.
Камушьа. Иамоузеи, хәык-ԥхьык ааргазар, итәымуааума?
Сан лаҳәшьа лхәыҷқәа роупеи...
Баӡ Сардион-иԥа. Уи еилыскаауеит, аха егьырҭ?..
Нас аҵарбел еиԥш ибылаԥсны быркып анцәа исиҭар, сара егьсылшом, баргьы...
Камушьа. Усԥырхагамхар, сара исылшоит.
Баӡ Сардион-иԥа. Ҳыҳ, илҳәауа уаҳауоу, уара?
Камушьа. Иаҳҳәап, иамоузеи сара убра ашҭа сынҭалар... Исыкәыхшаны акәын ишыдсырҟаҵоз.
Баӡ Сардион-иԥа. Анҭ иахьраҳауаз акгьы сымҳәеит.
Ибусхәузеи, издызкыло бреиуам, идзырҵо бреиуам...
Абызҳәацәа ацыфа рыбҭоит акәымзар, акы иҳахәо ҳәа иҟам...
Камушьа. Зегьы ушрыцәшәоз ах ҳнеины ҳнылатәеит.
Баӡ Сардион-иԥа. Ашәара, анамыс... Урҭ еиларҩашьатәым.
Камушьа. Шьоук рзын зегь ҟалоит, абри ҳара ҳзын иауам акәымзар...
Баӡ Сардион-иԥа. Егьырҭ ртәы сара исыздырам, сара стәоуп издыруа, шьоук иранахо, сара исанахом.
Камушьа. Нас утәаз убра, уҿи унапи еиқәыԥсаны. ..
Аԥарда
Аршәи аӡқәеи рыҭирҭа аԥхьатәи афасад унадԥшылоит. Еихык-еиҵык астолқәа гылоуп. Уаҟа итәоуп ауаа, еиҳаракгьы аҿар.
Аԥхьаҟа рҭыԥ ылхны инатәоит гәыԥҩык абитурентцәа, урҭ ирылоуп Асҭана, Ница, Шьыбга, Ӡаба уҳәа егьырҭгьы.
Иааргоит аршәы ачанах хәыҷқәа ирныргыланы, акаҳуагьы зжәуа убап, раԥхьа иқәгылоуп иара убас арыжәтәқәагьы.
Асҭана (иаҵәца иқьышә инықәкуа). Шаҟа рыжәтә бзиоузеи, агьама жәбеи! (Еихьышәшәа-еиԥышәшәа инаҿыхәоит егьырҭ аҩызцәагьы.)
Шьыбга. Анцәа улыԥха ҳаҭа!
Асҭана. «Иӡҩамзар» акы-ҩба уаҩы изеицәаӡам.
Аҳарданҩы, акаҷыҷ, аӷбажь, ацхажь, амлахәа...
Аслан (икаҳуа даҿыхәан инықәыргыло). Иабаҟоу урҭ зыӡбахә уҳәақәаз аӡахәа жәлақәа? Имыӡхьеи...
Шьыбга. Усҵәҟьагьы иҟам, иуԥыхьашәақәоит, еиҳаракгьы ашьха қыҭақәа рҿы.
Аслан. Агьама сымбеижьҭеи акрааҵоит, еиқәханы иахьыҟақәоу ыҟазар, анцәа иџьшьоуп! Акаҷыҷ шкәакәа ыҟан, аиқәаҵәа ыҟан, еилашәуа, башамаша жьума?
Асҭана. Уажәшьҭа аиуагьы умбо имыӡшеи.
Аслан. Атәыла бгоит анырҳәа ахәацаԥшь алақәа ҭнахуан ҳәа, ииашам ус азнеира. Ақәҵара ирыдыркылаз иаанагом, урҭ аныхтәуп ҳәа. Аӡахәажәла бзиақәа иҳамаз еиқәырхатәуп, иагьырҿиалатәуп.
Аслан (дхәыцуа). Ҵаара ԥхашьарам ҳәа рҳәауеит, шәабеиқәшәеи зегь абраҟа, бзиароума шәеидызгалаз?
Шьыбга. Еиҳау аҵара ҳҭаларц ауп, иҟало ҳаздырам макьана.
Аслан. Аферымқәа, уи даараӡа ишьахәуп. Шәабатәиқәоу?
Асҭана. Аԥсаратәқәоуп. Чагьам акалҭ иадуп, аӡбахә шәаҳахьазар акәхап.
Аслан. Ҟоҳ, шьха уаазаапеи...
Ӡаба. Аԥышәара иадҳәалоу аилаҩлас ҳазхымго аҿынӡа ҳнеины ҳаҟоуп, аха...
Аслан. Уи аҩыза аидара шәанаҵала, ишәычҳароуп...
Шьыбга (аӡы зҭоу иаҵәца шьҭыхуа). Ҳаӡӷабцәа анцәа шәиныҳәааит!..
Ӡаба.
Н иц а. Ӡыла, ыы?
Шьыбга. Иабаргузеи!.. Хԥа заҵәык шәзеиӷьасшьоит аԥсҭазаараҿы, зегь раԥхьаӡагьы, аинститут аҭалара, агәалаҟара бзиа, анасыԥ!..
Асҭана. Анцәа шәиныҳәааит!
Ӡаба. Уаргьу?
Асҭана. Аиеи, саргьы...
Шьыбга (ибжьы ныҵакны). Ура... (Еицырҳәоит.) Иҭыркәамҷааӡаны ижә, иҭыркәамҷааны!..
Асҭана. Аӡы сашәыршьуеит, уара...
Ӡаба. Изхарада?.. (Лыбжьы ларҟәӡаны иаацәырылгоит «Гәдиса иашәа». Илыцдырӷызуеит.)
Аслан (ианалгалак). Шәықәра шәахьӡааит, ааигәа ас ихааӡа ԥсыуа ашәа смаҳацызт...
Ница. Аккаҳәа ашәак шәлырҳәап заманала, аҳәаанхыҵтәи абызшәа азы аекзамен здызкыло Марҭа Пимен-иԥҳа.
Ӡаба. Ллеишәа цәгьоуп рҳәеит, ҵабыргыҵәҟьаны.
Ница (Асҭана иахь). Нас ишԥа, Асҭана. Имариоуп ҳәа угәы иаанагозма апрокурорҵара...
Шьыбга. Дыпрокурорны даақәбыргылеит, ус бара бымсааит...
Ӡаба. Ҽакгьы акәзааит, зегь акоуп убри узацәцом.
Асҭана. Сара исҭахыз зынӡа аҽакын, аха ишԥазури, сақәшәеит. Упрокурорхароуп ма усудхароуп иҳәеит саб...
Аслан. Ицәгьоума, нас, уи?
Ница. Ҳаб агуманитартәқәа еиҳа еиӷьишьоит...
Асҭана. Сара арадио-техникатә факультет акәын сызҭаларц исҭахыз...
Аслан. Уи факультет ҟаимаҭуп, аԥеиԥшхә дугьы амоуп.
Асҭана. Саргьы ус акәын сшахәаԥшуаз, аха...
Аслан. Зыҟаҵарас иумоу сыздырам, амала агәаҳәара ахьумоу уи бзиоуп...
Асҭана. Зыҟаҵарас исымоу митәык акгьы ыҟам. ..
Аслан. Уаҩы имч зқәымхоҵәҟьа акоуп ҳәагьы ишәымԥхьаӡан.
Ница. Аҟәа ҳдырцәа шыҟоугьы иаҳцәуадаҩуп, атәым қалақь аҿы акәым...
Ӡаба. Иара убри адырцәа ҳәа бызҿу роуп ҳусқәа бжьызхыз. Уахьазымдыруа уҭалозар еиҳа еиӷьуп.
Асҭана. Аиашаҵәҟьа бҳәеит...
Аслан. Абри аԥҳәызба ҟәыбҷак лоуп, излазбо ала...
Аекзаменқәа шәрылагахьеит, ус акәу?
Асҭана. Аиеи.
Аслан. Аконкурс рацәаӡазар акәхап.
Шьыбга. Ирацәамкәа, быжьҩык-ааҩык ахьыҟоугьы убап.
Ница. Азинҭҵаараҿы ауп, хьӡеиқәаҵәа ахьыҟоу, аррантә ихынҳәызи астаж змоуи роуп аԥыжәара зырҭо, егьырҭ?..
Асҭана. Егьырҭ хәба-хәба ҳәа ирҭироуп амаҭәарқәа зегьы.
Аслан. Сара суцхраап, уҭахызар?
Ница. Ишԥа, шьцыла дшәымоума?
Аслан. Уи акәым сара сызҿу.
Асҭана. Иарбану? ..
Аслан. Угәы иақәшәо азанааҭ алхраҿы.
Асҭана. Саҭамзааит, аха шәара уи аганахьала аус жәуама џьаракыр?
Аслан. Аиеи, убри аганахьала акы саҿуп саргьы...
Асҭана. Хыла иабыкәу, имаӡамзар?
Аслан. Аҟәатәи априбор ҟаҵарҭаҿы.
Асҭана. Аӡбахә саҳахьеит, ҵабыргны…
Шьыбга. Уара, ари изҵаара шаҟа имарианы иӡбахазеи.
Акылҷмылҷқәа рырххара бзиа иубон, усгьы…
Асҭана. (длакҩакуашәа). Нас убраҟа аус ууеит, ыы?
Аслан. Агәра узымгои?.. Абзиара шәзыҟалааит! (Дцоит.)
Шьыбга. Уԥши, уара? Иатәоумбо аҳәак иҟәнуп ҳәа, аҟазарҭа ду аҿы аус иуазаап...
Асҭана. Аиеиҵәҟьа.
Ӡаба. Шьҭа иазхоуп, ҳшәышьҭы аҷкәынцәа!..
Шьыбга (цасҳәашәа). Ҳазҭоу ҳәа акака ҳамкырцу?
Асҭана. Шәзырццакуазеи бара?
Ӡаба. Ҳзырццакыхуеи, ҳҵатәқәа зегьы кәаԥҷаҷараӡа имазеины иҟаҳамҵахьаҵәҟьеи, исхашҭыз.
Ница. Шаҟа ԥхьатә ҳамоузеи, ҳазлахьӡозеи уи зегьы?..
Асҭана. Ибналаны џьаргьы ицарым, уи ҳаԥхьатә ҳәа иҟоу.
Шьыбга. Ҳазҭоу анцәа иныҳәааит.
Асҭана. Ишԥа?..
Шьыбга. Аӡәы иҟаимҵац ҳашәмырҟаҵан. (Днахырхәашәа иун.) Шәҭазара пату амазааит, бзиала уаҩ дымҩахыҵлааит, аринахысгьы. Ԥшәыма ҳәа уаҩ дыҟаӡами, мшәан, абраҟа?
Дааиуеит администратор, кьаҿ-маҿла деилаҳәоуп, ихахәы ажә иарбзазшәа иԥхьаҳәаны, дыхрааӡраауа дааҭгылоит, ицәыӡыз имбошәа.
Администратор. Дызусҭада, изҭахыдаз?
Шьыбга. Аԥсшәа уаҳауама, уара?
Дааиуеит Ардон. Уамашәа ибаны дырзыԥшуеит.
Ардон. Уа, мшыбзиақәа! Шәызҿузеи, уара, иагьаныхәлам, иагьаншам...
Шьыбга. Ҳазҿыхузеи, аконсультациа ҳаналга ӡык ҳнахәап ҳҳәан, абра ҳаакыдгылеит... Уара уабаҟаз?
Ардон. Сиасны сышцоз шәыбжьы саҳан, саамҩахыҵит, ак уасҳәоит...
Шьыбга. Ак акәзар, уалгеит.
Асҭана. Ҳарҭ ҳмыҷҟәикны азеиԥш нхарҭеи аинститути ҳрыбжьахеит, аха уара?..
Ардон. Сымацарагьы сыҟам, сеиҳаби сареи ҳаицуп.
Асельхозтехникаҿы ҳныдгылан, культиваторқәак ҳарҭараны иҟазаап, макьана ирзымаац...
Шьыбга. Уара уоуп аиашаҵәҟьа ҟазҵаз. Аҩызцәа уҭахӡами?..
Ардон. Шәусқәа шԥаҟоу уара?
Ница. Ишԥаҟаху?.. Агьаргьаласа иануп.
Ардон. Шәаагәхьаазгеит.
Ница. Ҳара зегьу? Амц...
Ардон. Анцәа, ауаа...
Ница. Игәхьааугаз даҳзымдыруа ҳаҟоума ҳара?..
Ардон. Ҽаџьара ишәмырхан.
Ница. Уажәшьҭа ҳдәықәшәҵа. (Рҿынархоит.)
Ардон. Ӡаба!..
Ӡаба (дааҭгыло). Аиашазын, сузԥшымызт.
Шьыбга. Абзиабаратә романтика!.. (Дцоит.)
Аҵараиурҭа азинҭҵааратә кафедра. Акәынҭхәаҿ игылоуп астол.
Уа дахатәоуп Баӡ Сардион-иԥа, ақьаадқәа дрыхәаԥшуеит, иааигәа иҟоуп ателефон, иарӷьарахь ала игылоуп ашькаԥқәа ашәҟәқәа рҭаны.
Иаԥхьаҟа ашә азааигәара дтәоуп алаборантка. Лаԥхьа иқәгылоуп акьыԥхьга машьына. Лыҽхырнааны акаҳуа лыршуеит.
Баӡ Сардион-иԥа (ателефон атрубка ықәхны, ацифрақәа ҭеиҟәшәоит). Алло! Алло... Иақәшәазеи ари ателефон? (Атрубка ықәҵауа.) Еиҭабжьысхма, ипапанҵҟәырхааитеи...
Алаборантка. Аԥхьан саргьы сасып сҳәан, иамуит. (Ааҭгылара.) Акаҳуа мазеиуп.
Баӡ Сардион-иԥа. Ҳаи, анцәа биныҳәааит...
Алаборантка (акаҳуа иаԥхьа иқәыргыло). Алашара мчыдоуп иахьа, ишыҟалаз здырхуада?
Баӡ Сардион-иԥа (акаҳуа даҿыхәо). Ахҷаҭ хышьшьыла, ицәгьаӡамеи...
Алаборантка. Абзиаҵәҟьа абаҟоу, аха...
Баӡ Сардион-иԥа. Уаҵәтәи ҳаилатәара азы адырра рыҭа, акафедра ачленцәа зегь алахәзароуп. Аизшара аан иааиӡом, нас ари зсышәҭазеи, ани зсышәымҭазеи ҳәа иааилалоит. Аӡәы дахьаԥхьо акурс иаҭәеишьом, егьи итемақәа ицәыхьанҭоуп, аҽаӡәых, асааҭқәа зегьы иара дрыҵаҳҵазшәа игәы иабоит. Абра илеилартәаны асааҭқәа реизшашьа атәы раҳәатәуп, иалацәажәааит, еилдыргааит.
Зегь ргәы иаҭаху аҟаҵара зылшода, аха...
Алаборантка. Ауаажәларратә ҭҵаара амаҭәар акәмызт сара исыҭатәыз, аҭоурых асааҭқәа ракәын, иҳәеит...
Баӡ Сардион-иԥа. Изҳәауа?
Алаборантка. Кәынтыл Кәымпыл-иԥа.
Баӡ Сардион-иԥа. Ух, аныԥснах иҿасааит аиеи, дзыԥхьо иидыруа аҳа...
Алаборантка. Абзиараз. (Дцоит.)
Иааиуеит Кәынтыл Кәымпыл-иԥеи Лад Пила-иԥеи.
Баӡ Сардион-иԥа. Зыцәгьа уҳәауа ушә дылагылоуп ҳәа ирҳәауа мцызаарым...
Кәынтыл Кәымпыл-иԥа. Аиеи, сыцәгьа шәымҳәакәа, сыбзиа шәҳәап ҳәа сауҟаху...
Баӡ Сардион-иԥа. Уаҵәы аизара шҳамоу адырра урҭахьеит. Амаҭәар иудаагалаз митәык иугәаԥхом ҳәа ҳаҳауеит, изыхҟьаз сыздырам, ҿыц ҳахәаԥшып, ишахәҭоу иҟаҳҵап...
Кәынтыл Кәымпыл-иԥа. Сара убри азын акәӡам, Баӡ ухаҵкы, абраҟа сзааиз. Уи аҭыԥ иқәшәымҵар шәабацари?
Баӡ Сардион-иԥа. Иарбан уажә уи иаҷыданы ицәырҵыз?..
Кәынтыл Кәымпыл-иԥа. Абасҵәҟьа аҽнышьыбжьон исыҵаукуеит ҳәа сыҟамызт, кафедрак ҳаиднакылоит, ҳацәгьа, ҳабзиа еилахәуп.
Баӡ Сардион-иԥа. Цәгьак уарҳәахт, аллаҳ цәгьара рықәиҵааит... (Ааҭгылара.) Иҟалазеи, уеизгьы?
Лад Пила-иԥа. Иузымдырӡои иҟалаз уажәгьы?
Баӡ Сардион-иԥа. Уара угәы иалахузеи?
Лад Пила-иԥа. Сгәы ишԥалам...
Кәынтыл Кәымпыл-иԥа. Реиҳа узықәгәыӷуа кәац ҿаҵак уимҭеит ҳәа...
Баӡ Сардион-иԥа. Уҿаԥхьа харак сыдны сыздыруам...
Исаҳәеишь, нас ухы зхурҟьо?
Кәынтыл Кәымпыл-иԥа. Сзалашәымҵазеи, уара, акомиссиа, сзеицәада сара?.
Баӡ Сардион-иԥа. Иарбан комиссиоу, уара?
Кәынтыл Кәымпыл-иԥа. Иузымдыруашәа умцәажәан, ыҟамзи... Иарбан комиссиаху, адкыларатә комиссиа.
Лад Пила-иԥа. Ииҳәауа иашоуп. Егьараангьы уԥшыргьы, иалац роуп... Есышықәса рыгәгьы ԥымҵәаӡеи?
Кәынтыл Кәымпыл-иԥа. Изуҭац иҭала ҳәа. ..
Лад Пила-иԥа. Аизҵаара ҳамазар цәгьамызт, адкыларатә комиссиақәа анышьақәдыргылауа.
Баӡ Сардион-иԥа. Аӡә ихы иааҭашәаз ала, ишьақәыргылам усгьы...
Кәынтыл Кәымпыл-иԥа. Сара саҟара изыхәҭадаз сынтәа акомиссиа алахәра, аҭоурых аҿы ишәылада, уара, уаҳа? Амриқәа рыдыркылоит, нас ирххо иҳаманы ҳақәуп.
Баӡ Сардион-иԥа. Сара сакәӡам акомиссиа шьақәзыргыло, аректор иоуп.
Кәынтыл Кәымпыл-иԥа. Аректор иоуп ба?
Сумыргаӡан, ухаҵкы сцааит, уи заманала сара издыруеит, ыҟамзи...
Лад Пила-иԥа. Шәара дышәмазҵааӡакәа ҟалашьа амоума, мамзаргьы...
Баӡ Сардион-иԥа. Уара, Лад, аказы сузҵаашан...
Кәынтыл Кәымпыл-иԥа. Акакәзар уалгеит, ыҟамзи...
Баӡ Сардион-иԥа. Сажәа ацыфа аумҭан, акы еиԥшымкәа суҳәоит... (Лад иахь.) Сара исзеилкаауам, абри уара изуҭаххаз!..
Лад Пила-иԥа. Изысҭаххазеи, саркьаҭарц... (Иҽааԥсахны.) Крыздыруоу, Баӡ Сардион-иԥа, хар змам шьоук ҳзалԥшаауазар ҳәа ами. Ҳара ҳауп аус рыдызуло, уахи-ҽни ирыдгылоу, ҳара иалҳԥшаар еиӷьымзи.
Баӡ Сардион-иԥа. Абри иудтәалоугьы абас иҳәоит.
Кәынтыл Кәымпыл-иԥа. Нас ииашаӡами? Изысҭахузеи сара? Схазы кыр сашьҭоума, ҳзеиԥш ус азын ауп акәымзар?..
Лад Пила-иԥа. Шьоукы ирыдыркылоит, шьоукы рххатәыс ироуеит, абри ауп арыцҳара.
Кәынтыл Кәымпыл-иԥа. Ыы, ибзиами, аханатә иудыруазар, аханатә урыцзар, ыҟамзи...
Баӡ Сардион-иԥа. Лад акы иҳәаргьы, абри уара узҿу ауп сара исзымдыруа....
Кәынтыл Кәымпыл-иԥа. Исыхьзеи сара?
Ишәыҵызжаама џьаракыр, саадырижьҭеи аиаша сашьҭоупеи скәалкәало, ыҟамзи...
Баӡ Сардион-иԥа. Ушаҟәыҵра удинаныс... Жәгараа реиԥш аӡәыр убазар зегьы уцырхәхәа... Иумдыруеи, уи...
Кәынтыл Кәымпыл-иԥа. Сҭахык симыцхраауазар, ус иҭасҵахьада сара?
Лад Пила-иԥа. Аӡәы уимыцхрааргьы ауама, сеидру?
Баӡ Сардион-иԥа. Узыцхыраашагьы дҟалоит, аха баагьы-ԥсгьы ҳара иаҳтәуп ҳәа ҳанрышьҭоугьы ыҟами?
Кәынтыл Кәымпыл-иԥа. Хымхәак сицхрааны сыздыруам, ҵаны...
Баӡ Сардион-иԥа. Иаҳҳәарым уажә урҭқәа зегьы.
«Абааԥсы, абарҭ шәрыцхраа, ихазынақәоуп» ҳәа иҭоуҵаз роуми ҵыԥх аҭоурых аҿы ҩбақәа зауз. Аҭцара ахықәаҿы инеины иқәгылаз Акетиагьы уара уоуми иҵгәо даазгаз.
Кәынтыл Кәымпыл-иԥа (иҿы акуа-иашьҭуа).
Сабхәында иҷкәынзаҵә иоуп, ишԥазурыз нас? Убри дҭырцар, саҭамыз, сабхәараа саарылҵыр акәыхон, ыҟамзи...
Баӡ Сардион-иԥа (лаԥшыла еимдо). Митәык хьаас иҟауҵаша акгьы збом ара.
Кәынтыл Кәымпыл-иԥа. Избан?
Лад Пила-иԥа. Ыы, хьаас иҟаҳамҵакәа...
Баӡ Сардион-иԥа. Ҳкафедра аҿынтә, шамахамзар, аӡәгьы даламшәаӡеит.
Кәынтыл Кәымпыл-иԥа. Ишԥа, уара?
Лад Пила-иԥа. Издызкылода нас, аԥышәарақәа?
Баӡ Сардион-иԥа. Издызкылахуада, егьырҭ аҵараиурҭақәа рҿынтә иааргеит. Абжьаратәи ашколқәа рырҵаҩцәа рахьтәгьы иаладырхәыз аӡәы-ҩыџьа ыҟоуп...
Лад Пила-иԥа. Уи еиҳагьы еицәоуп... Избан ҳара ҳтәқәа аган инаважьны атәымуаа зааргаз. Ари аҩыза гәрамгара уаҩы ибахьоума?
Кәынтыл Кәымпыл-иԥа (даҵаҳәҳәашәа).
Сара саӡәыкны сақәшаҳаҭым, сшақәшаҳаҭым иҳәахьеит Ламшьаҵә-иԥа Саӷәымгьы... (Дааиҭашәашәа.) Ҳҿаҵахәы наганы шьоукы инарҿарыжьит, хымҳа-џьымшьа ахаз мгьал рхаара ицон ҳәа, ирҳәоз мцызаарым.
Баӡ Сардион-иԥа. Иарбан ҿаҵахәу узлацәажәауа, Кәынтыл Кәымпыл-иԥа?
Кәынтыл Кәымпыл-иԥа (иааицәымӷханы). Закә ҿаҵахәузеи џьушьҭ, ус ажәазы исҳәеит акәымзар... (Еиҳа ҭынч.) Ҳм... Баӡ Сардион-иԥа, зегьы узырмыцхрааргьы, аӡәы-ҩыџьа гәаҭатәыми сеидру. Ани зҿы ҳаҟазгьы маашеи еиқәибаҵа, ираҳҳәауазеи усҟан?
Баӡ Сардион-иԥа. Рхы изацхраароуп акәымзар, уареи сареи иҟаҳҵараны иҟоузеи?..
Кәынтыл Кәымпыл-иԥа. Рчеиџьыка ҳанахатәаз ус ҳамҳәаӡеитеи!..
Баӡ Сардион-иԥа. Сара акгьы иақәсмыргәыӷӡеит.
Кәынтыл Кәымпыл-иԥа. Аха уԥшәмаԥҳәыс иралҳәауаз умаҳауаз?
Баӡ Сардион-иԥа. Ус акәзар, лареи уареи шәрыцхраап.
Кәынтыл Кәымпыл-иԥа. Лареи сареи?
Баӡ Сардион-иԥа. Аиеи...
Кәынтыл Кәымпыл-иԥа (дыҵҟьауа, иблақәа ҭҳаца).
Ииашам ари, Баӡ Сардион-иԥа, шәаалаганы иацы смаҭәар сымшәхит, «Афоп» ҳәа акы еиҿышәкаан, ани аҟәраан днаганы днахашәыртәеит, акомиссиа салашәымҵеит, уаҵәы лажәхырԥа сзуны ашҭа сҭышәцозар акәхап, мамоу, изуам, изуҵәҟьом, ыҟамзи.
Лад Пила-иԥа. Ушаагылара, удинаныс...
Кәынтыл Кәымпыл-иԥа. Сзаагылаӡом, схы еиҭасҳәароуп, сашшуеит, Ламшьаҵә-иԥа Саӷәымгьы уашшы ҳәа сеиҳәеит...
Баӡ Сардион-иԥа. Уи ихы налиршәшәашт, аха аилаҩеилас Таҟь имҳаҵә алаӡуан ҳәа, уара уакәхоит дырҩегьых иҿарбаӷьа иакуа.
Кәынтыл Кәымпыл-иԥа (дхәыцхәыцуа). Зегь акоуп, сашшуеит, ааи, ааи, иахьеиҳау ашәҟәы аласҵоит...
Баӡ Сардион-иԥа. Уашшы. Уашшыԥхьыӡ дара уззашшыз ирзаарҭиип, нас дареи уареи шәеибарххо шәықәыз...
Кәынтыл Кәымпыл-иԥа. Ишԥа, уара? Иуцәажәашьоузеи, ыҟамзи?
Лад Пила-иԥа. Аф усааит, умашшыкәа уажәы.
Рҿынархоит рҩыџьагьы еишьҭаԥало. Ашәаҿы даарԥылоит
алаборантка.
Кәынтыл Кәымпыл-иԥа (дхырхәо). Блеи, быххь згеит.
Алаборантка. Уаҵәы аизара шҳамоу умдыруеи?
Уаароуп хымԥада.
Кәынтыл Кәымпыл-иԥа. Смаакәа, сшәыркьаҭап.
Ицоит. Ашә агәараҳәа инкыдҳалоит. Алаборантка лҭыԥаҿы днеины днатәоит.
Баӡ Сардион-иԥа даагылоны еиԥш аан, ашә ихы аакылеикуеит
Едрыс.
Едрыс. Ҳлеир ҟалома, Баӡ ухаҵкы?..
Баӡ Сардион-иԥа (ихазы). Ундәылҳәҳәаргьы руам...
Маҷк сыццакуан, аха улеи...
Дааҩналоит Едрыс. Уи ицуп ԥҳәыскиӡӷабки.
Едрыс. Мшыбзиа, ҳаҭыр зқәу! (Иҽынаигәыджьыланы дгәыдикылоит.) Ҳааԥшып аамҭа умамзар?..
Баӡ Сардион-иԥа. Мамоу, мамоу...
Едрыс. Ҳаибамбеижьҭеи иҵуазеи, ахәыҷы, аду шәеибгоума? Гьегьешьа дышԥаҟоу?
Баӡ Сардион-иԥа (иҿы акуа-иашьҭуа). Уи хар лымаӡам, аха усзымдырите, саҭоумҵан.
Едрыс. Сызбаузымдыри. Ҳм... Анаа, ҳаԥсы еицаҳамшьози...
Баӡ Сардион-иԥа. Иаба?
Едрыс. Аӡҵәаԥшь, анааҵҵ... Ӡык ҳаицаҿыхәон, аҽыԥҳәа уԥынҵа иҭасуа, каамеҭк акәын иара. Ҳм... Ахәыҷгьы дшәыцын, Ҷымса лыхьӡын ҳәа сыҟоуп сыԥсымзар, уи уажәшьҭа лызҳазар акәхап.
Баӡ Сардион-иԥа. Ҟоҳ, аха абри уареи сареи ҳахьеиқәшәаз сгәалашәом...
Едрыс. Ани, аџьҵла ду аҵаҟа лассы-лассы ҳтәалон...
Баӡ Сардион-иԥа. Аџьҵла аҵаҟа?
Едрыс. Аиеи, аџьҵла, ахәы уахьынхшәо, Мыҷ итәарҭа ҳәа иахьашьҭоу ахәаҿы игылоу, аџьҵла... Иугәаламшәои?
Баӡ Сардион-иԥа. Ҵабыргуп, аӡҵәаԥшь сцахьеит, аха уи анбатәи аамҭоу?
Едрыс. Знык аҟарагьы мышәхаҩара ҳаиццахьан, ани Кәындырхәаа рырахә ирылаланы иқәызхыз амшә...
Баӡ Сардион-иԥа. Амшә ус азоопаркқәа рҿы акәымзар, исымбацт...
Едрыс (иҿы инапы аԥыракуа). Ианакәым акы сҳәара сыҟоуп... Ҳм... Даара акыр иныҟәеит усҟан ашәарыцацәа...
Амаҵуар лақәа ракәзар, «аақ-аақ» ҳәа аҳәишрақәа ирҭан...
Баӡ Сардион-иԥа. Аа, исгәалашәоит исгәалашәа...
Мшәыс иаҳшьыз акгьы ыҟам, аха аҭыԥаҿы аԥшәмацәа цәык рцәаҳфеит...
Едрыс. Абас акәынҭхәала увараҿыҵәҟьа стәан усҟан.
Иахьагьы исхашҭуам «ла иабо хы иаԥсоуп» ҳәа ажәа ҭынха иуҳәаз...
Баӡ Сардион-иԥа. Уи сара сакәӡам изҳәаз, ажәлар роуп.
Едрыс. Сара раԥхьаӡа уара уҿынтәоуп иахьсаҳаз...
Закә ҳауаз иҟаз, уҳәарауааз... Ашәаԥыџьаԥ, аӡқәа... Снапы акы аҩуашәа иҟазар, урҭ ирыхҳәааны шаҟа поезиа ҩны еиқәсыжьрыз сара... (Ааҭгылара.) Ладемыр дугәалашәо, Ладемыр?..
Баӡ Сардион-иԥа. Ладемыр?
Едрыс. Ладемыр... Ҳм... Ани аԥсаса зманы ҵаҟа итәаз.
Баӡ Сардион-иԥа (ихазы). Ари иахьа шьҭа даҟәыҵӡом... (Дхәыцуа.) Дысгәалашәом...
Едрыс. Ладемыр, ани аԥаҵа кьацә, аҭыԥ сахырцоит, абааԥс шәсыцхраа ҳәа иҳазнеиз. ..
Баӡ Сардион-иԥа. Аа...
Едрыс. Ӡсыкгьы ҳаиҭанеи...
Баӡ Сардион-иԥа. Аӡыс?..
Едрыс. Аиеи, аӡыс...
Баӡ Сардион-иԥа. Анцәа, ауаа, ишысгәаламшәо...
Едрыс. Аӡыс-жьы иацызго ҽа жьык ыҟоума, мамзаргьы...
Баӡ Сардион-иԥа (иаарымчны иаахжәашәа). Иҟоу уасҳәап, аҩыза, саргьы маҷк аҟара сыццакуеит... Хыла узааз арбану, ишсоуҳәара?
Едрыс. Уи анаа, Баӡ ухаҵкы, хәыҷык сынтәа ашкол далган...
Баӡ Сардион-иԥа. Ари аԥҳәызба уара дутәызар акәхап?
Едрыс. Мамоу уххь згеит, сашьеиҳаб Хәмаскьа иԥҳа Ҷампаса лоуп...
Маниа. Уи лхәыҷыхьӡоуп...
Едрыс. Алчка ҳәа ашәҟәы дҭаҩуп... Далгеит...
Баӡ Сардион-иԥа. Далгеит, ыы?
Едрыс. Далгеит, аиеи. Ҳм... сынтәа...
Алаборантка (цасҳәашәа). Аинститут аума дзылгаз?
Маниа. Аинститут иалго дабаҟоу, дыԥшқаӡоупеи зынӡас...
Бара ара аус буама, нан?
Алаборантка. Аиеи...
Маниа (лхазы). Бзиацәахәк лоупеи... Саабыкәыхшахааит нан. Зегьы шәыцхыраара ҳҭахыми. ..
Едрыс. Сынтәа...
Баӡ Сардион-иԥа. Сынтәа, ыы?
Едрыс. Сынтәа жәа-класск дрылгеит, ус даанхар...
Маниа. Џьара акы дамазар сҭахын, нан... Ухьӡ сыздырам, сара иԥсыша...
Баӡ Сардион-иԥа. Уи акгьы амам. Дыззышәкырц ишәҭахузеи?
Маниа. Аԥсуа филологически ҳәа ак аӡбахә рҳәоит...
Рыхьӡқәа цқьа иҳаздырам...
Баӡ Сардион-иԥа. Аԥсуа азы илымоузеи лара?
Маниа. Аԥсшәа дахысӡомызт, нан...
Едрыс. Аԥсшәа зынӡагьы ирымбаӡеит.
Баӡ Сардион-иԥа. Ишԥа? (Аԥҳәызба лахь.) Бзылгазеи школс?
Аԥҳәызба лхы ларма жәҩахыр инықәылкит.
Маниа. Дшыхәыҷыз саҳәшьа Ԥсырӡха ирымоу дылган, иара уброуп ашкол дахьалгазгьы...
Баӡ Сардион-иԥа. Уа аԥсуа школ ыҟаӡамзи?
Аԥҳәызба лхы ларӷьа жәҩахыр инықәылҵахуеит.
Едрыс. Ак ыҟазаап, аха илцәыхаран, илзеиҿымкааит...
Маниа. Иааигәоуп рҳәан, уа дынҭарҵеит. Амилаҭ рхәыҷқәа ҭан егьин, аурыс аҿы дыӷәӷәоуп.
Баӡ Сардион-иԥа. Ԥсышәала аԥхьашьа бдыруоу?
Аԥҳәызба дахьгылаз дааҳәыҵәыҳәыҵәит.
Едрыс. Баӡ, ухаҵкы! Дсырԥхашьар ҳәа сшәоит, аха исымҳәаргьы ҟазшьас иамоузеи? Ҳм... Уажәааигәоуп аҩнраҳәа данцаз, ҿылымҭӡацт аиҳабацәа рҿы...
Маниа. Аиеи, сара ҽааны имнеиша, макьана иабалықәнагоз, аха... иузыӡырҩуама ахәыҷқәа.
Баӡ Сардион-иԥа. Дҭацоуп, ыы?
Едрыс. Аиеи, анаа... Дҭацоуп... .
Алаборантка. Дҭацану?
Маниа. Аиеи, нан зашәа баргьы бызбаша.
Баӡ Сардион-иԥа. Ибуазеи, абааԥс... Ари макьана аҵара лҵароупеи...
Маниа. Бзиацәахәк лоуп, слыкәыхшахааит...
Едрыс. Ирымго анцәа дшәимҭааит...
Баӡ Сардион-иԥа (аԥҳәызба длызԥшуа). Еиҭарҳәеит дызгаз, лҳәа уашьуам, луы уашьуам... Аԥышәарақәа ҭитәуп, ак лҳәақәароуп, егьироуп, ишԥаҟаҳҵои...
Едрыс. Хәыҷык шәаалыхәаԥш егьи, нас ҳаԥсуара еилалгома?
Маниа. Асҟак лдырқәоит ҳәа сыҟаӡамызт, лан длыкәыхшахааит. Аҩнаҭа ныҟәызго дабаҟаху, аха ируама?
Едрыс. Иуазҵаауада?
Баӡ Сардион-иԥа. Ибыхьӡузеи, аԥҳәызба?
Маниа. Алчка... Алчка ҳәа ашәҟәы дҭаҩуп.
Баӡ Сардион-иԥа. Хьыӡ шьахәупеи... (Аԥҳәызба лахь.) Аԥсшәа бахымсуазаргьы, ибҳәозар акәхап...
Алчка. Рускуиу школу закончила.
Маниа. Ари деиҳабупеи, нан, ԥхашьарами. Уи ззымдыруа иоума, сикәырбанхааитеи.
Баӡ Сардион-иԥа. Аԥсуа филологиатә факультет иҭалауа ахатәы бызшәа азы аҩра рымоуп, иҟоуп иара убас ҿырҳәалатәи аекзаменгьы. Излазбо ала илылшарым абарҭқәа зегьы.
Маниа. Избалылымшо, жәа-класск дрылгеитеи, нан.
Баӡ Сардион-иԥа. Жәа-класск дрылгеит, аха аԥсуа иахымсуазар?..
Едрыс. Ацхыраара лымазар, иалҭон лара...
Маниа. Аиеи, ацхыраара лымазар, иалҭон...
Баӡ Сардион-иԥа. Жәашықәса илымҵазар, иҟалҵараны иҟоузеи, исашәҳәеишь? Лара лзын аԥышәара ҽаӡәы имҭиуазар...
Маниа. Хәшьарак налзықәдыргылар, нас дахьӡонеи...
Баӡ Сардион-иԥа. Џьара хәшьарак налзықәдыргылар ҳәа иауама, ди бхаҵкы?
Алчка. Иа смогла бы учитсиа.
Баӡ Сардион-иԥа. Аиеи, аха аекзамен ҭитәыми, аԥсуа азы. (Дхәыцуа.) Аурыс сектор ахь дҭашәымҵо, издыруада уа еиҳа дманшәалахар?
Едрыс. Уи ҽынлатәи аҟәша акәхеит, иаламтәакәа аҵара иахьахысуа аҟны уи ыҟам. ..
Баӡ Сардион-иԥа. Акгьы ҳазшәыхәом.
Маниа. Аӡә даалыцхраар...
Алаборантка. Илыцхраауада?
Маниа. Уамас иаҭахузеи, убри аҩра ҳәа изҿу, акы нықәдыргылар.
Баӡ Сардион-иԥа. Шәгәы иалымсуазар ак шәасҳәауан.
Едрыс. Изакәызеишь?
Маниа. Ыы, нан?..
Баӡ Сардион-иԥа. Уара абри хаҵа дцеит. Аҭаацәа бзиа аԥҵара зынӡагьы имариаӡам... Дызгаз изанааҭузеи? ..
Едрыс. Аруль икуп ҳаҭыр зқәу!..
Баӡ Сардион-иԥа. Иабаргәузеи... Аҭаацәа ныҟәиго дҟалар, уи ами абзиа. ..
Маниа. Унан, рыцҳа, уаҳа акы аалмырҵаӡакәану?
Едрыс. Дипломк лымамкәа...
Баӡ Сардион-иԥа. Кәынтыл Кәымпыл-иԥа Аԥшыцба абра дыҟан уажәы. Анцәа иџьшьоуп убри шәахьиқәымшәаз.
Изышәҭахузеи ачуан диплом.
Маниа. Ачуан диплом?
Едрыс. Дипломда ачуангьы уахадыргылом ҳазну аамҭазы.
Баӡ Сардион-иԥа. Аха иабаҟоу, уххь згеит Едрыс, исҭахуп мацарала иауандаз...
Алчка. Иа так и знала.
Маниа. Џьара акы днахәаԥшрын, егьиун. Иҩны илымақәоугьы ыҟоупеи, џьбит.
Баӡ Сардион-иԥа. Уи аалыдырбалт, иаразнак иаалымыркәыцәааит ауп.
Маниа. Зегь ус аупеи ишырҩуа, ӡәыр ихала иҩуама?..
Баӡ Сардион-иԥа. Издырбалаз дындәылдырҟьеит ауп, рлеишәа цәгьоуп урҭ уамакала.
Маниа. Иазусҭада, анҭ...
Баӡ Сардион-иԥа. Аиеи, анҭ... Аекзамен здызкыло алекторцәа...
Маниа (алаборантка лахь). Нан, сызкәырбану, бара цхыраарак бзыҟамҵарыз?..
Алаборантка. Сароу?..
Баӡ Сардион-иԥа. Ла лзын дтәаны илмыҩуазар, иҟалҵари убрыгьы...
Маниа. Дгәыгәҭаҳажьуамызт, хшыҩзышьҭрак лаҳҭарын...
Едрыс. Аиеи, анаа...
Алаборантка. Сналыдтәаларын илсырбарын, аха...
Баӡ Сардион-иԥа. Дызлалыхәарызеи убрыгьы уажәшьҭа, аамҭа абаҟоу? Ахықә шәанлықәгылалак ауп...
Едрыс. Са соуми изхароу, иахьа уаҵәы шысҳәауаз...
Сшьапқәа анцәа иԥиҵәҵәааитеи...
Баӡ Сардион-иԥа. Анцәа иуҟәырхуп, иауазеи?..
Маниа. Нас, уаҳа?.. Ҳм... аԥсуаҵасла...
Баӡ Сардион-иԥа. Иауам уажәшьҭа инықәҳәа-аақәҳәаны, ацәажәара уи алаӡап, аха аус аҿы?..
Едрыс (игәы каҳаны). Бла ҳамазар бгаҵыхәа аабеит зҳәаз еиԥш, еилыскаауеит иуҳәаз, аха џьара ԥсыхәак амазар... (Иҿынеихоит.)
Маниа. Улаԥш ҳхызар ҳҭахын, нан....
Едрыс. Абзиараз ҳаибабалааит....
Урҭ цоит. Иааиуеит Асҭанеи, Ӡабеи, Ницеи.
Баӡ Сардион-иԥа (дырхаҵгыло). Иҟоузеи, ишәымоузеи?..
Шәхабарк ааҳашәмырбаӡеитеи, шәгәааны шәыҟоума сеидру?
Асҭана. Иагьыцәгьаӡаҵәҟьам, аха иагьбзиам...
Баӡ Сардион-иԥа. Шәусқәа шымҩаԥысуа аасашәҳәеишь?
Ӡаба. Иацы аконсультациа ҳаман абызшәазы.
Баӡ Сардион-иԥа (Ница лахь). Баргьу?
Ница. Мап. Сара уанӡа анеира саҭәамхеит.
Баӡ Сардион-иԥа. Иҟалазеи?
Ница. Иҟалац.
Асҭана. Аиеи, Баӡ Сардион-иԥа, аҳәаанхыҵтәи аҿы дааихәларшьит...
Асценаҿ алашара ыцәоит. Аха азганкахьала хәыҷ-хәыҷы иаалашоит. Аҵараиурҭа ашә унылаԥшуеит. Уахь иҩагоуп амардуан.
Аԥхьаҟа дәны инашьҭуп, аганахь митәык ихарамкәа ҵлак гылоуп
игьежьӡа. Иааиуеит Манча, Катушьа, Алтениа, урҭ дрыцуп
Кәынтыл Кәымпыл-иԥа. Ихрааӡраауа шьоук аган иавоуп.
Кәынтыл Кәымпыл-иԥа (дааҭгыло). Арахә мхҭала еиԥш урҭгьы уахь иԥшуеит, шьоук рзықәгылазар акәхап.
Катушьа. Иалагеижьҭеи акырҵуоушь?..
Кәынтыл Кәымпыл-иԥа (исааҭ дахәаԥшуа).
Уажәшьҭа иалгозар ахәҭоуп...
Алтениа. Уҩнарыжьлозар, унеир изҿугьы умбарызыз...
Манча. Ицәгьамызт, ҵаны.
Кәынтыл Кәымпыл-иԥа. Сыҩнармыжьлакәа, ируазеи, афы иҟьома ыҟамзи?.. (Ашә дасуеит.)
Катушьа. Иҵашьыхаа изаркузеи, ҳаӷеиҭа ӡәыр имҵарсны игар ҳәа ишәошәа?
Манча. Уаҟа...
Кәынтыл Кәымпыл-иԥа. Аԥышәарақәа мцои зехьынџьара, избалак неир ҟалома. ..
Манча. Аԥышәарақәа цоит ҳәа ас уаҩы ибахьоума?..
Иара ухаҭа улармышьҭыр ауп ахәаӡҵәҟьа анҳаҵалаз. ..
Кәынтыл Кәымпыл-иԥа. Сароу? Сара... Ҩажәашықәса инареиҳаны сцәа-сжьы ахьадсырӡылахьоу?.. (Ааҭгылара.) Ус сҳәеит ҳәа, арҭ еиҿдмырцаауа ҳәа акгьы ыҟаӡам... (Ашә деиҭасуеит.) Еи, уара? Уа уаҩ шәыҟаӡами?
Рлымҳақәа ацәашьы рҭадырҭәеит ҳәа сыҟоуп, иабацеи сукәыхшеит?
Манча (дхаԥшшалашәа агәрагара ицәыӡны). Иахьа ашьыжь ашҭа санҭыҵуаз ҳажәаԥшь ахы ласықәкны иҟааит, исҭоубоуп, ҽеи ишазҳәам...
Катушьа (лхазшәа). Ҳаи, уи ажәгьы шәаргьы шәыҵаҩрааит, ара иабаҳҭаху уажәы?..
Кәынтыл Кәымпыл-иԥа. Оо-ра! Уԥсы ҭоу, уара? (Илымҳа ачҭа иадҵаны дӡырҩуеит.) Минуҭк аҟара ашә аарти, иҟалозар?
Абжьы (иааигәаны). Уарбану, изҳәауа?
Кәынтыл Кәымпыл-иԥа. Сара соуп, сара...
Абжьы. Хьӡы умаӡами?
Кәынтыл Кәымпыл-иԥа (ихазы). Сыбжьы изымдырит... (Ашәахь иҿы рханы.) Сара соуп Кәынтыл Кәымпыл-иԥа!..
Сузымдырӡеи, уара?..
Аҟарул (ашә ихы цәыҵырҳәҳәо). Уздырындаз суркьаҭара уҟоуп... Гәыԥ-гәыԥла аекзаменқәа мҩаԥыргоит, – ҵаҟа, хыхь.
Шәырԥырхагахоит, шәаагылар иауазеи?..
Кәынтыл Кәымпыл-иԥа. Ҟоҳ, уара уоума сынтәа изықәшәаз, ыы? Дызусҭада сҳәахуеит, амаҵура ду урҭазаап убоу?.. (Хаха иҿынеихоит.)
Акарул. Ҽыҳәҵәыла усыжәымлан, ухаҵкы... Унашьҭыга аацәырган исырбеишь?
Кәынтыл Кәымпыл-иԥа. Анашьҭыга ҳәа акгьы сымам сара уажәы.
Аҟарул. Анашьҭыга умамзар, усзылашьҭуам, угәы иалсыргьы.
Кәынтыл Кәымпыл-иԥа. Ишԥа, уара? Абри сара убрахь слаумышьҭрыцу?
Аҟарул. Азин сымам, исҳәауа уаҳауазар.
Катушьа. Ыы, унапы иаными, нан...
Аҟарул. Ух, снапы иану аҳа, снапы...
Манча. Иҟалазеи, лектор дуӡӡак... Уаӷоу ибааит...
Аҟарул. Шәара шәшаагылара, шәдинаныс...
Кәынтыл Кәымпыл-иԥа. Абыржәы абра снарывкәрааны сузынамышьҭӡои, нас?
Аҟарул. Унарывкәыршәагьы иауам, егьысгьы иауам...
Кәынтыл Кәымпыл-иԥа. Аԥышәарақәа раан сара убрахь сыламышьҭра аӡәгьы изымгәаӷьыцызт, уара узҿу уамашәа избоит иахьа...
Аҟарул. Адокумент имазароуп, иҳәеит, асабуҭ имазароуп, иҳәеит... Аҽада смырҟаауазар ишԥаҟасҵо уажәшьҭа?..
Кәынтыл Кәымпыл-иԥа. Дызусҭада изҳәаз, уара, убри?
Аҟарул. Адикәан, иҳәеит, уаҳа изҳәауадаз? Ҟыҳ, уԥши, уара...
Кәынтыл Кәымпыл-иԥа. Уара адикәан ауахәамаҿы ауп дахьыҟоу, аракәӡам... Араҟа ҵараиурҭоуп...
Аҟарул. Изуазеи сара ауахәамахь сцартә, ара сҷыгәӡа сгылоупеи... Ҟыҳ, уԥши уара...
Кәынтыл Кәымпыл-иԥа. Уеизгьы «адикәан» акәым «адеканоуп»...
Аҟарул. Аиеи «адикәангьы» акәзааит, нас иуҭахузеи, уара?
Кәынтыл Кәымпыл-иԥа. Сара судыруоу, уара?
Аҟарул. Уздыруеит, аха улашьҭра азин сымам, ухаҵкы.
Алтениа. Ас хаҳәхашьцылара уаҩы ибахьоума, ҳхәыҷқәа зҿу аагәеиҭап ҳәа акәымзи, џьбит. (Илымҳа дынҭахәыҭхәыҭуеит.) Иџьыба џьара ак ҭаҵатәызар, иԥхашьароума?..
Кәынтыл Кәымпыл-иԥа (Алтениа лахь). Иџьыба акы ҭасҵаанӡа, иџьыба амца ҭашәааит, ыҟамзи...
Катушьа (днеины даадәылҵуеит). Уадаҩрас иалоузеи, исзеилкаауам...
Аҟарул. Шәаагыл иҟалозар... Шәыбжьы ҳаракны шәымцәажәан, аԥышәарақәа мҩаԥысуеит, насгьы аду дааны дыҟоуп.
Кәынтыл Кәымпыл-иԥа (уамашәа ибауа). Аду дызусҭада уара?
Аҟарул. Аду! Дузымдыруеи? Аӡә иоупеи, иҳамоу. (Инапқәа рхахо аҩада дыԥшуа.) Ари аҵараиурҭа аиҳабы...
Кәынтыл Кәымпыл-иԥа. Ух, иаргьы уаргьы аныԥснах шәҿасааит, ыҟами, анаа...
Аҟарул. Даараӡа ирацәаны ухы иақәнаургоит, иԥшӡам ус, Кәынтыл Кәымпыл-иԥа...
Кәынтыл Кәымпыл-иԥа. Ахшыҩ сумырҵан, ахшыҩ...
Ани «Аду» ҳәа узҿу идуреи ихәыҷреи ртәы азы уажәы акгьы сызуаҳәауам, аха абраҟа аусура саналагоз иара дмиӡацызт, дихьазаргьы напышьашәала дныҟәон.
Аҟарул. Уи сара исыздыруам, исзымдыруа сзалацәажәом...
Ҟыҳ, уԥши, уара...
Кәынтыл Кәымпыл-иԥа. Ааи, ааи... Ахарҵәыжәга еиԥш иԥаҵақәа хахаӡа, дхаԥшшала ицәыӡыз имбауашәа, абра акаридорқәа дрыбжьан...
Аҟарул. Ус уихымцәажәанишь, инаргар ауеит иара иҿынӡа.
Кәынтыл Кәымпыл-иԥа. Инаргааит, счынқәа сыжәҩахыр иқәихра дыҟоуп, ус иара дымсааит...
Аҟарул. Изҳәауа шәышихәаԥшра, шәдин аныс...
Алтениа. Идубалазеишь?
Кәынтыл Кәымпыл-иԥа. Еицәоугьы ҳақәнагами.
Ажәҵарақәа рҭыԥ аҟәраанқәа иааныркылан, ҳдырцәажәом, ыҟамзи...
Аҟарул. Нын, нын... «Ажәҵыс ԥшқа... кәли-ҷили, кәли-ҷили...» Аҟәраанҵәҟьа уара уоуп, наҟ уҵыҵны уца, убри акәҵәҟьоуп иуқәнагоу, аиеи. Ҟыҳ, уԥши, уара...
Кәынтыл Кәымпыл-иԥа. Сынцәа иахь исҭоубоуп, абри амри уамак шысирҟаҵо иахьа. ..
Ихахәы дамҵасырц инапы аҿынаирхоит, аха егьи иҿаԥхьаҵәҟьа ашә ныдыжьланы иаиркуеит.
Манча. Уиҟәаҵ наҟ, иоуҳәауазеи агаџьеи...
Кәынтыл Кәымпыл-иԥа (ихьыҩрыз ибласаркьа риашо).
Лаӷәытаа, Саӷәытаа – зегь абраҟа еизырган, шьапыргыларҭа уаҩы имоуа иҟалеит.
Манча. Абас иҟоу роуми, уара...
Алтениа. Угәы ԥимжәеи, сара ҽааны имнеиша.
Катушьа. Еиҳабу дрыздыруам, еиҵбу дрыздыруам...
Кәынтыл Кәымпыл-иԥа. Раԥхьаӡа данааи, иҽызлеиԥсахуаз имаӡамызт, уажәы дцәылҵны дшыҟалақәаз жәбоит.
Манча. Абри аҟарулҵәҟьа уихәарҭам.
Кәынтыл Кәымпыл-иԥа. Аҟарулра алоуп зегь шалаго... Иҽрыцҳатәны ихы дирбон... Ныҟәара игошәа, шәарыцара игошәа аиҳабыра даарыцлан, уажәы хәарҭаԥшь имам, уаҵәы ани «аду» ҳәа дызҿу иҭыԥаҿ дыштәоу жәбап, итәӷәқәа еихшьны...
Манча. Ных, анцәа иныс?
Кәынтыл Кәымпыл-иԥа. Арҭ уажә избама сара?..
Манча. Ишәҳәар иауазеи, уара?
Кәынтыл Кәымпыл-иԥа. Изуҳәауа ҳәа ӡәыр дыҟоума?.. Баша ашә дыламгыларгьы умухт. Ариу?.. Арҭ сара издыруеит...
Едрыси Маниеи аԥенџьыр иадҵны арахь рҿаархоит.
Маниа. Дықәҟьа даауеит. Иҟалазеишь? Ас иаразнакала аекзамен лҭирызу? (Кәынтыл Кәымпыл-иԥа иахь.) Уаргьы узымнеитеи убаашәт уахь.
Кәынтыл Кәымпыл-иԥа. Ацәыҵарақәа шәабарцәыҵаз уара? Шәабаҟоу сҳәахуеит.
Едрыс. Џьара уамак лыхьит, мамзар ас лассы ддәылҵуамызт.
Кәынтыл Кәымпыл-иԥа. Дарбан, аӡӷабу?
Маниа. Сара ҽааны имнеиша, лгәы кыдымшәашеи ахәыҷы...
Кәынтыл Кәымпыл-иԥа. Ӡык лжәырц лҭаххазаргьы жәуамеи.
Ашә аатуеит, даадәылҵуеит Алчка.
Маниа. Иҟалазеи, нан, ибмыҩӡеи?..
Едрыс. Ибыхьзеи, бзиароу?..
Алчка (дқьыпшәыпуа). Отниали...
Маниа. Изакәызеи, нан, ибымырхыз?
Алчка. Ашпаргалка сымырхит... (Инеимаҭәаны аҵәыуара далагоит. Лангьы «ыу, ыу» ҳәа ҩынтәҟа иааҭлырҟьоит.)
Едрыс. Бымҵәыуан, дад дбыкәыхшашхааит. («Быҩҩы» иҳәан, убрыгьы дааӷзыӷзит.)
Манча. Шәызҿу закәызеи, уара? Акгьы зымбаӡац иеиԥш...
Алтениа. Шәгәы шәыхьит, ииашоуп, аха... (Лҽааиҭакшәа.) Ҽааны имнеиааит, аиеи.
Маниа (лкасы аҿацә лыҿшьуа). Агәаҵәажәпақәа...
Рыцҳашьара захьӡу рылоума мшәан анҭ? (Ахәыҷы лыгәшәа ҳәауа.) Бымҵәыуан, бан дбыкәыхшоуп...
Едрыс. Убриада хьаа анцәа иҳаимҭааит...
Маниа. Ишԥаҟаҳҵари, ҳҽаҳшьыр ҳаԥсуеит...
Алтениа. Уаҳа ак аабыдмырҟаҵеит, ыы? Ма ус бара ибдыруа ала ибҩындаз...
Маниа. Имазеины илымамзи... Иаахылҩаалон ауп, уаҳа краҭахызма?
Алчка. Иаацәырганы сшьамхы инықәскуаны, дааины иаасымылхит...
Маниа. Ани, Камаҷыҷ лоуп, ыы?
Алчка. Акраадыруоу...
Маниа. Ашара анцәа илумырбан, ыҟ... Убри акәҵәҟьоуп илықәнагоу... (Лҽааиҭакшәа.) Иаалдырҩыр, егьырҭ срыцәшәаӡомызт...
Кәынтыл Кәымпыл-иԥа (цасҳәашәа). Уи лдырҩыр ҿырҳәалатәи алҭозар акәыхарын...
Маниа. Уи анцәа дазишаны дыҟами, нан, џьабаа дук аӡәгьы имырбаӡакәа...
Кәынтыл Кәымпыл-иԥа (аҽыгәҽыгәҳәа дыччо).
Аиеи, мшәан, уи уаҩы изымдыруа иҟахума, дхәыҷума?
Манча. Уаҩы ибартә иҟаҵәҟьоуп, аиашазы...
Катушьа. Арҭ рыбз уаӷоу даҿашәааит...
Кәынтыл Кәымпыл-иԥа. Аграмматиказы дышԥаҟоу?
Маниа. Уи азы илуҭахуазеи? По русских иазыках аффаҳәа дыҩуеит.
Кәынтыл Кәымпыл-иԥа. Сара аԥсуа грамматика ауп зыӡбахә сымоу.
Алчка. Абхазскиу?
Кәынтыл Кәымпыл-иԥа. Аиеи, аиеи... Абхазски...
Кәынтыл Кәымпыл-иԥа. Хьаас иҟабымҵан, сынтәа иамузар ҳаԥхьаҟа иауп.
Аҵараиурҭа ахыбра аҿынтә иааиуеит Ӡабеи Шьыбгеи.
Катушьа. Иуоузеи, нан, хәшьарас?
Манча. Иааҳашәҳәеишь иҟоу?
Шьыбга. Ԥшьба...
Манча. Ҳм, аллаҳ уиныҳәааит, Дамеи иаҳар егьа дгәырӷьап.
Алтениа. Бара?
Ӡаба. Саргьы ԥшьба.
Алтениа. Изакәызеи иара? Ԥшьбақәа рыда уаҳа акгьы рымаӡами? Егьырҭ ироузеи? Кыр ишәыхәоу?
Шьыбга. Ишәыхәоит, рҳәеит...
Катушьа. Арҭ ҳа ҳтәқәа макьана идәылымҵӡоишь?
Ӡаба. Какашьа убра аҩра даҿуп ҳәа сыҟоуп, егьырҭ иахьатәила рхабар сымбаӡацт.
Катушьа. Аҷкәын иахьа аҭоурых иҭирц дыҟан, аӡӷаб лакәзаргьы...
Ӡаба. Уи уа дыҟазаргьы сыздырам, аиаша сызшәаҳәом...
Катушьа. Аҩныҟагьы рхабар ҟарымҵеит, ҳхәыҷқәа аекзаменқәа рҿы иқәгылоуп ҳәа ҳаштәоу џьара уамак рыхьзар ауп ҳанынҵәа...
Манча. Ее, баргьы алакә балашоуп... Ауаа рыҷкәынцәа Аԥсны иналҵны ицоит аҵаразы, аха еибга-еизҩыда ихынҳәуеит, ирыхьуаз уажәы абра Аҟәа иааит ҳәа?
Катушьа (лхазшәа). Ари усгьы ак ааҳҳәар ҳҿы ԥижәоит, аума ҳақәшәеит... (Ааҭгылара.) Нан, нас шәаднакылап угәахәо?
Шьыбга (иҽырхықәымҵашәа). Ҳаднакыло ҳәа аума?
Ажәабжь шәыздырӡом.
Алтениа. Изакәызеишь, цәгьара ҟалама?
Катушьа. Бзиароу?..
Шьыбга. Иацы Қарҭынтә ауаҩы дааны дыҟан... Атеатртә институтаҿы аԥсацәа рыдыркылозаап...
Алтениа. Ҳм... Атеатртә институт?..
Ӡаба. Аиеи, мшәан...
Шьыбга. Иааҳаԥхьан аректор иҿы… (Ааҭгылара.) Ҳм...
Ани, Қарҭынтә иаазгьы дыҟан...
Алтениа. Нас, нас?..
Шьыбга. Убрахь шәцароуп, рҳәеит...
Манча. Дызусҭада изарҳәауа, уароу?..
Шьыбга. Сара, насгьы...
Манча. Ҟоҳ, ишԥа, уара?
Ӡаба. Саргьы...
Алтениа. Баргьу, нан?
Ӡаба. Аиеи, саргьы...
Алтениа. Уи иҟамло усуп, изаҳҭахузеи ҳара?.. Ара акәым, ана акәым. Шәалхәхәа, ишәусхәузеи?..
Манча. Уи цәгьаӡам, аха...
Кәынтыл Кәымпыл-иԥа. Ицәгьаӡам акәым, зынӡа ибзиоуп...
Алтениа (Шьыбга иахь). Шәақәшаҳаҭхама нас?..
Шьыбга. Аиеи... Мап кышьас иҳамаз.
Алтениа. Уара усгьы ақьачақьрақәа бзиа иубон, аха ари акақәшәашәа дызҿу закәи?.. Мамоу, изуам, исҭахым...
Лаб иаҳаргьы дақәшаҳаҭхом...
Манча. Ҳм... Уи сцом ҳәа аӷба амазгәыҭ зкыз ихьыз ауми?..
Кәынтыл Кәымпыл-иԥа. Ациркҵәҟьа убап, ыҟамзи...
Алтениа. Исзеилкаауам, шәара шәҩыџьа изшәықәшәазеи?
Шәара шәыда уаҳа уаҩ дыҟамзи абри аинститут дуӡӡаҿы? Мамзаргьы шәырԥырыргарц рыӡбоу?..
Ӡаба. Ҳм... Акрыздыруоу...
Шьыбга. Гәыԥҩык абитурентцәа ҳнаԥхьаны, аԥышәара ҳахрыжьит, иҳазҵааит, адҵақәа иҳарҭаз ҟаҳҵеит...
Алтениа. Аиеи, ақьачақьрақәа ракәхап, уаҳа ишәдырҟаҵоз...
Шьыбга. Аҵыхәтәаны ҩыџьа ҳалырхит... Шәанаалоит, рҳәеит.
Алтениа. Ианаало ирдырраҳа, рҽырзымдырааит.
Ӡаба. Аҟазара знапы алаку ауаау?.. Руаӡәк дыпрофессоруп, рҳәеит.
Алтениа. Ҟыҳ, шәара шәрымжьакәа...
Кәынтыл Кәымпыл-иԥа. Ихәыҷқәоума иржьартә?
Алтениа. Нас, абри ала шәааилдыргоу, шәекзаменқәа, шәара? Мамзаргьы ишәдырҭиуоу?
Шьыбга. Араҟа иаҳҭииз аҩба ахырԥхьаӡалоит, амаҭәар ҷыда иара убраҟа иаҳдырҭиуазар акәхап...
Кәынтыл Кәымпыл-иԥа. Зынӡа ишьахәуп, ыҟамзи...
Алтениа. Уара ушаагылара удинаныс, «ыҟамзи», «ыҟамзи» ҳәа ҳгәы аакыдухӡеит.
Кәынтыл Кәымпыл-иԥа. Ациркҵәҟьа убап, ыҟамзи. (Даахәыцшәа.) Илоуҳәауеи?
Алтениа. Ҷаӷьыта абухгалтер ҵара дҭаҳҵап ҳәа ансеиҳәауаз изуамызт... Адунеиаҿы зуахкы уҭаху иҟамло ҳәа акгьы ыҟаӡам, уадаҩрак дақәшәар лхы дахәо, аӡәы дигәырҩамкәа дҟамлози, уара...
Ӡаба. Илҳәақәо закәи, сукәыхшеит.
Алтениа. Исҳәахуазеи, ибаҳаз ауп. Анышәахә, балганы баар «кини-кини, пеҩ-пеҩ» ҳәа асцена бнықәлап, уаҳа бзакәхои?..
Кәынтыл Кәымпыл-иԥа. Ациркҵәҟьа, убап, ыҟамзи...
Шьыбга (дхәыцуа). Ашәҟәқәа еиқәыршәатәуп, адокументқәа рымхтәуп...
Алтениа. Изакәызеи, аӡы шәыҵалама?
Шьыбга. Ыы, уаха амҩа ҳақәымлои.
Алтениа. Изакәызеи ҳзықәшәаз уара? Аҩны имҳәаӡакәангьы шәцашоу?
Шьыбга. Аҩны шәарҭ ирашәҳәап, аамҭа ҳамаӡам... (Ицоит.)
Манча. Араума, анаума?.. Рхы абадырхеи, сукәыхшеит.
Кәынтыл Кәымпыл-иԥа. Ауаа ҳәаанхыҵ аҵара ицоит, изакәызеи, Қарҭ ицеит ҳәа... Рымԥан иҟалахуеитеи...
Манча. Иага умҳәан, Кәынтыл Кәымпыл-иԥа!..
Кәынтыл Кәымпыл-иԥа. Аҩны ушыҟоу аҵара узахысуазар бзиоуп, аха иауама ус?
Катушьа. Иарбан ҵароу, нан? Аҵарақәа зегьы еиԥшым...
Кәынтыл Кәымпыл-иԥа. Арҭ рхы ззыркыз цәгьоуп уҳәауа иҟаӡам, аха...
Манча (ҽырхықәымҵа). Иабаргәузеи, изаманами...
Иааиуеит Какашьеи Хьыкәыри, ахәшьарақәа знырҵо рышәҟә хәыҷқәа ркуп.
Манча. Шәарҭ иаҳзаажәгазеи, аҳәыҳәԥшқақәа?
Какашьа. Акрыздыруоу, изҩит уахь изулак.
Кәынтыл Кәымпыл-иԥа. Иалбхзеи темас?
Какашьа. Зхы иақәиҭу...
Катушьа. Изҩымҭада, нан, уи?
Какашьа (дԥышәырччо). Уи ҩымҭа хьыӡӡам, угәы иаҭаху алхны иуҩуеит, еилыбкаама?
Катушьа. Еилыскааит, еилыскааит... (Хьыкәыр лахь.) Бара нан?
Хьыкәыр. Сара «хар амам» ҳәа исҭиит.
Манча. Иаба, дад?
Хьыкәыр. Абиологиатә факультет аҿы.
Катушьа. Аа, ахәаҷамаҷақәа ртәоуми?..
Кәынтыл Кәымпыл-иԥа. Ԥшьба еиҳа еиӷьын, ҳәарада...
Катушьа. Хәыҷык иҩаҳараркыр амуӡози, нан…
Хьыкәыр. Ԥшьба лзықәҳаргылап, иҳәеит...
Катушьа. Изҳәауа?
Хьыкәыр. Ани, абласаркьақәа зманы арыӷьарахь итәаз.
Манча. Арыӷьарахь итәаз, ыы?
Хьыкәыр. Аиеи, арыӷьарахь итәаз.....
Кәынтыл Кәымпыл-иԥа. Нас арымарахь итәаз имуит, ус акәу?
Хьыкәыр. Арымарахь, ҳм?.. Мап, абрахь агәҭахьшәа дтәан ҳәа сыҟоуп, ахьаԥарч сахьа иҭаны. ..
Кәынтыл Кәымпыл-иԥа. Ус ббахьоу?..
Хьыкәыр. Иҟасҵара сыздырам. Иацысҵару, мамзаргьы зынӡа иаансыжьру наҟ?
Кәынтыл Кәымпыл-иԥа. Иауазеи, сҳәыҳә ԥшқа, инагӡатәуп, аԥхьаҟа еилыҩрыр ҟалоит ишнеиуа...
Манча. Ҳаушьит Кәынтыл Кәымпыл-иԥа. Ас иҟалома?
Кәынтыл Кәымпыл-иԥа. Сара убрахь сзыҩналар лышәҟә хәыҷ илку ԥшьба ҟьаҟьаӡа ишану жәбарын...
Хьыкәыр. Шәымшәан ди, урҭ ак рыхьзар, сара издыррын...
Манча. Усызиԥхьа Баӡ Сардион-иԥа, рхы ахьдырхаз изымдыруа дҟаларым...
Кәынтыл Кәымпыл-иԥа (ашә дасуа). Баӡ Сардион-иԥа, Баӡ Сардион-иԥа!..
Априборҟаҵарҭа аҟазарҭақәа руак аҿы. Аԥхьатәи апланаҿы иубоит Асҭанеи уи иҩзцәа аусуҩцәа ҿарацәеи. Иааиуеит ацех аиҳабы Аслани аусзуҩ ҟаза Гулии. Аслан днарылс-аарылсны ибоит аҟазацәа русушьа, дшааиуа Асҭана иаԥхьа даагылоит.
Асҭана (Аплата инацәа ақәкуа). Абраҟоума абри ахәҭа хәыҷы ахьарктәу? Исыцәҩашьоит, аф асааит.
Аслан. Иумдыруеи уи иахьӡу?
Асҭана (дхәыцуа). Исхамшҭи...
Аслан. Адиод... Асхема цқьа уахәаԥшыр аибыҭашьа унарбоит.
Асҭана. Еилыскаауеит иуҳәарц иуҭаху...
Аслан. Аԥышәа аҭахуп, уаҳа акгьы.
Асҭана. Арадиодкылагеи ателевизори уҳәа шаҟантәы еимыхны еибысҭахьази. Гәылак ителевизор аабжьысыр, «абааԥс Асҭана» ҳәа даакылсуан...
Аслан. Излазбо ала, мыцхәы џьа мбакәа унапаҿы иааугоит ари азанааҭ. Лассгьы уҟазаны уҟалашт.
Асҭана. Аҟазара аҿынӡа са сназгозеи, абзиара ззыҟалаша, аха шәсырԥхашьарым ҳәа сгәы иаанагоит.
Гули. Абас ауп хәыҷы-хәыҷы ҳаргьы ҳшалагаз.
Аслан. Раԥхьаӡа ари аҟазарҭа анеиҿыркаа аусура напы алыркит Гули, шаҟантәи аџьшьарақәа лоухьоузеи...
Асҭана (Гули лахь). Иреиҳау аҵарагьы шәалгахьазар акәхап.
Гули. Ҳәарада.
Аслан. Гули дагьырҵаҩуп, уахылатәи ашколаҿы афизика длырҵоит.
Асҭана. Акы сазҵаар сҭахын....
Аслан. Сӡырҩуеит.
Асҭана. Азанааҭ-техникатә школ сҭалар еиҳа еиӷьӡамзи?
Гули. Убрыгьы цәгьаӡам, аха...
Аслан. Иумоу азыҟаҵара ари аусураҿы иузхоит, аҵара ацҵара ианакәызаалак игәианхаӡом.
Гули. Абрантә аполитехникатә институт уҭалар ауеит...
Аслан. Уаанӡа иалухуа афакультетгьы уназхәыцп.
Асҭана. Арадио-техникатә факультет даараӡа сеиҽырбоит...
Гули. Изаманами.
А с ҭа н а (дыччо). Ара сахьыҟоу сҭаацәа ираҳар еилагашт.
Гули. Избан?
Асҭана. Аинститут аҿы аекзаменқәа шиҭиуаз иааныжьны, иҽыззикыз закәызеи рымҳәашеи?
Аслан. Уаҟа узҭалоз афакультет арбаныз?
Асҭана. Азинҭҵааратә факультет.
Гули. Иабыргәызыз...
Асҭана. Аха сгәы ҽакахьы исыхон. Ашколаҿы шьоукы агуманитартә маҭәарқәа анҳамоу игәырӷьон, сара – аматематика.
Гули. Ҳарҭ аԥсацәа аматематика митәык бзиа иаабацәомызт... уара уахьԥаҟалеи?
Асҭана. Санду лоуп еиҳаракгьы уи зџьысшьо. Ҳәарада, сырҵаҩгьы... Исгәалашәоит санхәыҷыз санду алабыҵәқәа хыҵәҵәаны иша-шаны, «абра хәба ыҟоуп, ҩынтә ишьҭухыр заҟа ҟалозеи, ма убри ҩынтә иушар иҳауазеи» ҳәа днасыдтәалон. Заҟа ыҟоу гәаҭеи, нан, лҳәон акы ахыԥхьаӡара шьақәыргылатәызар, саргьы лажәа ҩбастәуамызт...
Ҩынтәынгьы ҩынтә, ԥшьынтәынгьы ԥшьынтә ҳәа лара лтәала илдыруан ашьҭыхра атаблица.
Адҵа исылҭоз иаарласны ииашаны инасыгӡар, уаҳасаб бзиоуп, лҳәон... Исзақәмыршәаргьы уама сықәылҳәацәон...
Аслан (дыччауа). Уара, уи дматематикзаарын, убоу?..
Асҭана. Аиеи, лара лтәала дҳасабҩын...
Гули. Агуманитартә маҭәарқәа зхы азцо еиҳауп, егьырҭ анаукақәа раасҭа, изыхҟьазеишь абри?
Аслан (иқьышә ачча ықәхх). Арыжәтә, аҵаа, апырпыл уҳәа...
Гули. Иуҳәахт уажәы...
Аслан. Ақәгыларақәа, ацәажәарақәа... Ишырҳәауа еиԥш, лиаи-лиаи-конференциақәа еиҳа еиӷьаҳшьоит.
Аҷыгә-ҷыгәҳәа аусура еилашуеит, урҭ рнапаҿы амаругақәа уажәы-уажәы рҽырыԥсахуеит, ихьырҟәыбҷауа лашаракгьы наргәылсуеит. Адәахьы шьҭыбжьқәак гауеит. Зегьы уахь иԥшуеит.
Аҟарулибжьы. Иҟалом, азин сымам сара уахь шәылашьҭра.
Аԥҳәыслыбжьы. Изакәызеи џьбит, иҳахьзеи?
Ахаҵаибжьы. Аҳәаанхыҵтәи ҳауаах?.. Аратәқәоупеи... .
Иааиуеит Аҟарул, Манча, Катушьа, Ница.
Аҟарул. Аслан ухаҵкы, аҭаларҭа аҟынтә ҳаибарххо ҳаауеит, арахь зин ҳәа акгьы рымам. ..
Аслан. Изусҭцәада?
Манча. Ҳазусҭцәада?..
Асҭана (ихы нарҟәшәа). Сҭаацәа роуп...
Аслан. Аа...
Катушьа. Дабаҟоушь ари арԥыс, арахь даасшәырбеишь?
Асҭана. Изакәызеи, иҟалазеи, сан?
Манча. Иҟалазеи ба?
Катушьа. Иҟалаз узымдырӡо? Ааӡаб еиқәаҵәа зқәыз сакәымзи, иҟасҵахьаз сара цәгьарас? Аӡәы лтәы иамуа, егьи итәы иамуа...
Аслан. Цәгьараҳәа акгьы ҟамлеит, сара иахьынӡаздыруа.
Манча. Ишԥацәгьарам... Ҳхәыҷқәа еиҳау аҵара иҭалоит, анцәа иџьшьоуп ҳәа ҳаштәаз, аа, ҳахьаакылыргаз.
Катушьа. Дид, дид... Исықәзеи сара аблааҭых, избаран иҟаз...
Ница (лыла лырбо). Сан, иаҭахым, атәымуаа ҳахәаԥшуеит...
Катушьа. Ашьашәы бхаԥыцқәа ыҵимхааит, аиеи... (Лыҷкәын иахь.) Иухьзеи, нан, ара иаҳтәышьҭрамыз акы уҽалаугалеитеи. Аҩны аҽага укызар, еиҳа еиӷьымзи...
Манча. Ишьахәуп, аха иԥхашьарами иара... Иахьӡузеи, иажәлоузеи?
Аслан. Ари даара иаҭаху усуп...
Манча. Аиеи, уи шәара шәтәала...
Аслан (дазыгәду-хәмаршәа). Шәара шәыҟоуп, ҳаҭыр зқәу асасцәа амеханика-ҟәшәарҭатә цех аҿы. Иҟарҵо амаҭәарқәа арадиодкылагақәа ирышьашәалоуп.
Катушьа. Убрахь ихы нкыдызҵаз ирҵаҩы ишьҭамҭа абаҟоу ҳәа иҵаа-ԥшаауа ингәарлааит, аиеи... (Лнапи-лнапи еихьшьуа.) Снапсыргәыҵа хәыц ықәҳа икьашхааит, аиеи...
Иабаҳҭахыз, сукәыхшоуп.
Асҭана. Сан, уи ихарагәышьоузеи, баша дыбшәиуеит...
Катушьа. Ихеиҿыхырҭа лабжьачарҭахааит, уаҳа акакәым...
Ница (лан дхьыжәжәауа). Ԥхашьарами, баагылар иауеи, мшәан.
Катушьа. Ус сымҳәакәаны, даараӡа сышәмыргәырӷьеи...
«ФОП» ҳәа акы бнақәдыргәыӷын, бнеины Цақәа ҳәа аӡәы былҿылеит. «Зингер» «мингер» ҳәа лымаҭәақәа ӡахуа убра бтәаз...
Ница. Уи лымаҭәақәа ракәӡам сара изӡахуа – ауаа рымаҭәақәа роуп.
Манча. Аҭеразы-дҭеразуп иагаџьара дугаргьы.
Асҭана. Са дсышьҭагыланы ус ҟалымҵар акәын, аха илымуит.
Катушьа. Шәара ус анцәа шәишеит, аӡә дшәыргәырӷьар ҟалома?
Гули. Зынӡа шәгәы кажьны шәымцәажәан, ҳаԥхьаҟа ирылҵша ижәдыруазеи?..
Манча. Ирылҵшаз рылҵит урҭ. (Аҟазарҭа астол дықәԥшуа.) Аҭиграф хҵәахақәа, аихаҷа-маҷа уҳәа рххауа абра дтәаз... Убаашәт абранӡа узаауаз, ҳгәыла Ҷаԥ унаидтәалар аҳәынаԥкыгақәа ицҟаумҵалоз... Ауаагьы ҭабуп ҳәа уарымҳәоз...
Аслан. Аҳәынаԥкыгақәа рҿынӡа иҟоума ари дызҿу?..
Манча. Еиҩыргозеи, Цәеиԥҳаи, лацеи роуми...
Гули. Ҩышықәсаҟа аус иур, иҵара иациҵар ҟалоит.
Аполитехникатә институт аҿы.
Катушьа. Аполит-молитқәа шәара ишәымаз... Апрыкоу ҵара дазкны дҳамамзи...
Манча. Уии ари азанааҭи еидкылашьас ирымоузеи?..
Ауаа рахь дкылзгап сымҳәаз, имуит. Имухаҭаҵәҟьеит...
Гули. Ыы, ҳара ҳуааӡами, сеидру? Абраҟа аус аауеижьҭеи акрааҵоит, аха аӡәгьы ҽԥныҳәа ҳаимҭацт...
Катушьа. Нан, шәара гәыбӷан шәызҭода?..
Гули. Уажә хәыҷык шәгәы шны шәыҟоуп, аха нас ишнеиуа еилышәкаашт.
Манча. Араҟа еилкаарас иаҭахузеи, быххь згеит аҭыԥҳа, иара усгьы уаҩы ибоитеи...
Катушьа. Ауа, ҳҳәеит, аҭынха ҳҳәеит. Ара иус кажьны урҭ дышрышьҭаз дрышьҭаӡан. Аха агәаԥҳәа аӡы инаган инҭаижьит зегьы.
Манча. Иахьаашәҭаху ҳәа иҳадгыламзи, ҵабыргны...
Асҭана. Даараӡа рхы аџьабаа адырбеит...
Катушьа. Ируазеишь? Сызкәыхшоу Баӡ хырҩа шәзимуӡеи, Кәынтыл Кәымпыл-иԥа иакәзаргьы. ..
Манча. «Ҳшырхьынкәакәалаз иҳацәцеит», иҳәеит.
Асҭана. Ус сҳәарын... Дысхьынкәакәала егьи ҳәа, иҽимшьи...
Манча. Урҭ ҳара ҳзын иразуп, цәгьара рҭахӡамызт, узлацәажәо закәызеи?..
Асҭана. Ԥшьба ансоу нахыс, аконкурс нкылара улымшар ҟалап ҳәа иаасыдгылт...
Манча. Дарбану уара?
Асҭана. Дарбаныху?..
Катушьа. Урҭ ахазынақәа!..
Ница. Иҟалаз ҟалеит, изаҭахузеи убарҭқәа зегьы?..
Катушьа. Аиеи, изыбымҳәозеи? Ани англыска ҳәа шәызҿыз бынҭалар ҳбызшәам, ҳаҿшәам џьбит... Аӡә дааҳалҵып ҳамҳәази. Уи наҟ инкажьны иаҳтәышьҭрамыз ак шьҭыбхит.
Гули. Хьаас изыҟашәҵозеи, ди, ахәыҷқәа ҷыгәӡа аус руеит, аҵара акәзаргьы иахьӡап, џьушьҭ.
Катушьа. Иарбан ҵароу изыхьӡо, нан, сызкәырбану?
Англыска акәымзи ари амӡышәа лзын иаҳҭахыз...
Асҭана. Англиски акәымзи, аха иамуит...
Катушьа. Шәара шәзыҳәа уаҳа акы иамуӡеит, нан...
Ница. Еиҿкааз хәшьарак саур, убраҟа саанҿасып ҳәа бгәы иаанагозма?..
Манча. Шәиас арахь... Латәарадатәи ҳәа изышьҭоу аҿы акәзаргьы ԥсыхәак ҟасҵоит.
Ница. Мамоу, саб, уажә сахьыҟоу сыҟоуп, нас дара рахь сиасуеит аҭыԥ ҟалар.
Манча. Иарбан ҭыԥу?.. Ани «ФОП» ҳәа шәызҿу аҟны акәу?
Ница. Иабаргузеи уи? Рыҩбагьы еиласыгӡо иҟаларгьы ауеит.
Катушьа. Ҳара маҷк иҳаракны шәԥыруазар ҳҭахын, шәара шәнеины ҵаҟа шәтәеит.
Манча. Иԥхашьарами иара... Шәхәыҷқәа змадоузеи, ҵарас изҭоузеи ҳәа шьоук сазҵаар, ирасҳәауазеи?.. Ҽырбагас ауаа ирымоу дара мап рцәыркуеит...
Асҭана. Ҽырбагас?..
Манча. Башамашак акәызма апрыкуроу ҵара ыы?
Аслан. Ииашоуп, аха азанааҭқәа ак еицәоуп, ак еиӷьуп ҳәа ҳәашьас иамоузеи? Дасу ихшыҩ зызцо – убри ауп абзиаҵәҟьа.
Манча. Аиеи, аха... (Ааҭгылара.) Лара аӡӷабгьы деиқәымшәеитеи...
Катушьа. Ангылска ианамух, ма иара по русских иазыках дҭаландаз...
Ница. Иаухыр, егьихыр...
Катушьа. Наҟ, наҟ...
Манча. Ҳаи, акгьы шԥаҳқәашьмыз, уара...
Аԥарда
Ԥшь-қәгылараки аа-сахьаки змоу акомедиа
Иалоуауаа:
Бадра
Машькәыгә – быргцәоуп, колнхацәоуп.
Асҭамыр – аколнхара хантәаҩуп 30 ш. ихыҵуеит.
Хьрыԥс – Асҭамыр иаб иоуп.
Петр – дыбригадируп.
Хәана – дколнхаҩуп.
Тышә – уи иԥа, дыбригадируп.
Адгәыр – апарторганизациа амаӡаныҟәгаҩ, 45ш. ихыҵуеит.
Ҳамс – дбухгалтеруп, 35-ҟа шықәса ихыҵуеит.
Ҭемраз – аколнхара анхамҩа деиҳабуп.
Кәаҵиа – ԥыхьа аколнхара хантәаҩыс иамаз иоуп.
Нина – уи иԥҳәыс.
Сырма – урҭ рыԥҳа, 21 шықәса лхыҵуеит.
Ҷыҷын – колнхаҩԥҳәысуп.
Қамса – уи лԥа.
Дица – колнхаҩԥҳәысуп.
Кыҷын – деиҭарсҩуп, 40 шықәса ихыҵуеит.
Таҷ – дытракториступ.
Ԥемба – ԥҳәысеибоуп.
Џьгына – уи лԥа, 25 шықәса ихыҵуеит.
Уи иҩызцәа, аԥсшьацәа, аколнхацәа уҳәа убас егьырҭгьы.
Амузыка аҳәоит, иаатуеит асцена, аколнхара аконтора ашҭа.
Агәҭаны игылоуп аҭәаҵла ду, аҵаҟа атәарҭақәа ыҟоуп, анаҩсшәа хаҳәтәы цаҟьак ихыжәжәараӡа игылоуп, иадҟаҵалоуп аӡаагага акран, иааиуеит Петреи Ҳамси.
Петра. Дмааиӡацкәа схы дықәымси уара иаразнак...
Агрономреи абригадирреи узеидкылома? Рацәа инапы ҳалаикит, алоухи.
Ҳамс. Мшәан, агрономра аганахьала акыр уалгахьазма?
Петра. Табачныи техникум аҟны аҩбатәи акурс аҿы сыштәаз ауми аррахь сшыргаз. Саныхынҳәгьы...
Ҳамс. Уажәы еиҳау аҵара иалгахьоу аӡәы дааргоит рҳәоит, абригадирра ухы инықәукып, ацәшьхәа уладцаланы амхы унҭеиҵар, ишԥаҟауҵои?
Петра. Уигьы уаӷоу иибаша ауми.
Ҳамс. Уара, Кәаҵиа иаргьы ифон уаргьы иуҿеиҵон, ари дшыҟалаша здыруада... Аха дышԥасызхымхри.
Кыҷын даацәырҵуеит, дааимҳәоит.
Кыҷын. Ихухуа дсыздыруам, аха умгәацәашәпара иртәап, анцәа исиҭар. Уа унижьып ҳәа уҟоума, Асҭамыр дҳамаҭәам, ҳизныҟәгом ҳәа угыламзи. (Инапы Петра инаиқәкны.) Ари изиуз умбаӡои, уаҵәы уаргьы дынухап, усоуп аусқәа шыҟарҵо, уажә иубама. (Иҽаарҭынчны.) Абухгалтер дсымаҭәам, дсыԥсахроуп ҳәа иҳәон, рҳәеит, Асҭамыр.
Ҳамс. Ных, анцәа иныс?!
Кыҷын. Шәашшы, уара, шәашшы, даҳҭахым, мчыла дҳадыргалт ҳәа.
Ҳамс. Ажәлар зегьы еицҿакны хантәаҩыс далырхтеи.
Кыҷын. Еицҿакны, еицҿакны... Нас уа шәтәаз. (Аганахь днавалоит. Нас ицоит.) Дааиуеит Асҭамыр. Убри аамҭаз даацәырҵуеит
Кыҷынгьы.
Кыҷын. Уа мшыбзиа, как живет? Иҟоузеи, ишәылоузеи, анс, арс?
Асҭамыр. Салам умазааит.
Кыҷын. Уааижьҭеи аҩныҟагьы умнеицт, ҳнеидтәаларын, ҵәыцақәакгьы аамжәрызи. Агәыцқьара ҳамагәышьоуп, уаҳа даҽакы ҳалаҟамзаргьы... Ҳконтораҿгьы сасык-цәасык аӡә данааиуа, усмеигӡан. Ара ҳааигәоуп, хара узцозеи, аказы уҳарԥхашьом.
Асҭамыр. Иаҳҩызоу иҟны ҳнеиуеит, ачеиџьыкагьы ҳфоит, ҳа ҳахьгьы дымҩахаагоит, иаҳҩызам...
Кыҷын (дааччашәа). Ҳаиҩызцәамхакәа иаауазеи, еимаҳкуазеи, иаҳзеилмырго иҳамоузеи?
Асҭамыр (Кыҷын иҟәаҟәа днас-насуа). Қыҷын, аколнхараҿы уҳацхраар цәгьамызт...
Кыҷын (ииҳәаз ааицәымыӷханы). Сара, Асҭамыр, аҳәынҭқарраз аџьыка схы иқәсххьеит, хышықәса ҟьаҟьа дуӡӡа афронт саҿагылан, сеибашьуан, понимаеш... Сара? (Игәы дкыдсыло.) Сароу? Ашьа касҭәон, шьоук реиԥш афронт кьаанцны смааӡеит. Сара, значит, сароу?..
Асҭамыр. Сара, сара... Ушаҟәыҵра удинаныс, уеибашьит, уи азыҳәан ҳәынҭқараа ҳаҭыр ақәырҵеит. Ҳаргьы иҭабуп ҳәа уаҳҳәоит, аха иахьа ус атәара азин умам...
Аконтора дааҩныҵиы дааиуеит Адгәыр.
Изыхәҭоу зегьы ироуҳәоу?
Адгәыр. Ааи.
Асҭамыр. Сара ана абаҳчаҿынӡа снеиуеит... Хәанагьы инаиоуҳәандаз. (Дцоит.)
Адгәыр. Ара узыҟоузеи, Кыҷын.
Кыҷын. Ус саақәлан...
Адгәыр (ихаҟынтә ишьапаҟынӡа днаихәаԥшны). Абзиараз. (Дцоит.)
Кыҷын (ихы аҟьаԥ ҳәа днасны). Аҳи-ҳи, абри узызуааит.
Анышәынҭра, ус улаца-ҩацауа уиманы ддәықәзаап, анцәа исиҭар. (Дааҭгылоит дхәыцуа, аԥхьаҟа дааскьоит.) Ишԥеиҳәаз уара? «Аколнхараҿы уҳацхраар цәгьамызт».
Уара уеиԥш егьаҩы срықәшәахьеит, уаб уиԥаҵәҟьам аус сумырурызар. Уара дуеиԥшызма деихыхәхәа-еиҵыхәхәа Аҟәантәи акомиссиа ирыцны иааз. Мҳаҵәк аҟара иқьышә инықәсшьын, сара ишысҭахыз аусқәа ҟаиҵеит. Анкьатәи ҳхантәаҩгьы абас акыр иҽснишәеит, аха акгьы изыҟамҵеит, счеиџьыка даӷрагылозма нас... (Дааҭгылоит.) Ачеиџьыка иалшақәо рацәоуп...
Убри аамҭазы Сырма аконтора дааҩныҵны лҿаалхоит, қьаадқәакгьы еиларҽны илкуп. Кыҷын днаԥшы-ааԥшуеит, иҽааирҽеиуеит. Сырма уи дангәалҭа, дивсны дцарц лҭаххоит, аха лымҩа ааникылоит.
Кыҷын. Бызбаҟоу аҭыԥҳа? Жәаха шәа шәҿы саныҟаз аахыс бсымбацт... Ҳм... Блакҭа анҭаԥшра са сзын изыԥсоу аҳәара салагом уажәы...
Сырма. Изаҭахузеи, мшәан, абасҟак ажәа лыԥшаахқәа?..
Кыҷын. Сқьаӷьариагьы жәацы аҩны ддәылыбцеит, уи азымхозшәа иара сара саннеигьы ашьҭахьала аԥенџьыр бкылԥаны агәылара бцазаап. Урҭқәа сзымдыруа џьыбшьома. (Ла лахь днаскьоит.)
Сырма (цасҳәашәа). Иқәнагамкәа иҟасҵазаап, нас саҭашәымҵан. (Дцарц лҿыналхоит, аха иара лымҩа даԥгылахуеит.)
Кыҷын. Сырма, ус ҟабымҵан, ибдыруандаз шаҟа агәаара бнымаало. Иаасыдбҵо иҟасымҵара иҟоузеи?.. Ани сыҩны ихаккала ана игылоу ззысҭахыда зыбгәахәуа...
Ҟьыҵәырак быласыргылом...
Сырма. Убри аганахьала изакәызаалак ажәак сашәымҳәарц сшәыҳәоит.
Кыҷын. Ҳм... Бабгьы дақәшаҳаҭуп.
Сырма. Акгьы сызшәыцхраауам... (Дцоит.)
Кыҷын. Баагыл. (Иҿы раҳаны даанхоит.) Абас ауп уара...
Аԥара акәзар исымоуп, сырахә ыҟоуп, сышәахә ыҟоуп, аҩны сазрыцҳам, зехьынџьарантәи иааны апланқәа ҭыхны иргоит.
Нас абри анасыԥ азы анцәа сзеиқәимыршәеи? (Дхәыцуа.) Зегьы анцәа аӡәы ииҭозаарым.
Шьоук рыбжьы гоит.
Ҟоҳ, арҭ аауеит ҳәа сыҟоуп, аӡәы сибаанӡа сцапишь. (Ихылԥа аариашашәа ашьҭахьала дцоит.) Иаацәырҵуеит Ҭемрази Асҭамыри.
Асҭамыр. Иаҳҳәақәо ирылоухи, аха ҳусқәа ҽеим...
Ҭемраз. Уи ҳара иагҳажьны акәу џьушьома, аха иара иауам.
Асҭамыр. Иара арбану?..
Ҭемраз. Аиҿырцаара ҳцәуадаҩшәа ҳҟалеит.
Асҭамыр. Убри уҳәар смаҳаи... Ацақәа арахә рыҵагьежьуа, алапҟьақәа акакала ирыҵырҟәшәо иахьырфо ԥхашьарами?.. Аџьықәреи ус инаганы аца инҭашәыжьит, ахыӷәра ҟаҵоу иҟаҵаму гәашәымҭаӡеит.
Ҭемраз. Урҭ аремонтгьы рыгымхеит, аха...
Асҭамыр. Ирзыҟашәҵеит аремонт... Ари акран уахәаԥши ихьыжәжәарӡа ишгылоу. Џьарак-ҩыџьара инажәган, уа аҵыхәа ааԥышәҵәеит, дара урҭгьы ашьҭахь аӡы лырҿаба ицеит. (Дхәыцуа.) Уара, Ҭемраз аколнхараҿ анхамҩа уеиҳабуп. Абла ҵар ухазароуп. Иахьагьы уус кажьны, ухы уаасуа удәықәын, ԥхашьарами?
Ҭемраз. Иууазеи, Асҭамыр, уагьсацәҳауеитеи. Ҳауҭахым, зегь ҳақәуцоит ҳәагьы ҳаҳауеит. Сара сыла уалага, самх смаҵура, иара убрыгьы...
Асҭамыр. Узысҭахымхарызеи сара, цәгьарас иҳабжьоузеи, аус утәуп, убри ауп ҳара иаҳҭаху. Амхра ҳәа узҿу мариоуп...
Иааиуеит, Хыгә, Бадра, Машькәыгә, Адгәыр, Петра, Рашьыҭ, Ԥемба, уҳәа аправление иалоу аколнхацәагьы.
Бадра.
Машькәыгә. Уа мшыбзиақәа!
Асҭамыр. Бзиала шәаабеит, бзиара жәбааит, арахь аконторахь ҳхалап, Хыгә.
Бадра. Баба, ҳарҭ ажәытәгьы абри аҭәаҵаҟа ҳаизалон, ҳусқәа еилҳаргон. Шәааи, ҳаизара абра имҩаԥаагап, маҷк иҿыхьҭашәа иҟоуп, аха абраҟа еиӷьуп.
Машькәыгә.
Бадра. Азамана!
Икәшаны иаагылоит. Хыгәи, Бадреи, Машькәыгәи насҭха хазы инадыртәоит.
Асҭамыр (аизара аартуа). Аџьабаа шәсырбеит, шәархо аранӡа шәахьаазгаз, саҭамыз.
Машькәыгә.
Бадра. Иауазеи, дад, иауа.
Асҭамыр. Арҭ аҩымчыбжьак излазбо ала ҳусқәа ҽеим, ирҽеитәу, иҟаҵатәу рацәоуп. Ҳанхамҩа ашьақәыргыларазы ауаа ҳҭахуп. Аӡәык-ҩыџьак роуп акәымзар, ҽгьырҭ алыгажәцәеи аҭакәажәцәеи роуп ҳколнхараҿы иаанхаз...
Шьоукы-шьоукы анацәеи абацәеи шәыҷкәынцәа абаҟоу ҳәа уразҵаар, амаҵурақәа ирылоуп ҳәа уарҳәоит. Сара сазҵаауеит, излоузеи урҭ маҵурақәас? Аӡәы, аҭаҭын дкыларҭаҿы дҟарулуп, егьи, адәыӷба станциаҿы иаауа-ицо наскьеигоит, шьоукых, иахьеи-уахеи аҟәарақәа ирывоуп, ирцәыӡыз рымбошәа. (Ааҭгылара.) Иҟьаланы идәықәу ҳқыҭахь рырхынҳәра хырԥара зқәым усуп. (Днарылаԥш-аарылаԥшуеит.)
Хәана. Уи ус дууп, ҵабыргны, аха...
Ҭеда. Ахы ажәҩан иалаҵаны уашьҭалар еиҳа еиӷьуп, урҭ урышьҭалар аҵкыс. Ҳара ара иҟоу ҳамчқәа еибаркны аусура ҳалагар еиӷьушәа збоит.
Машькәыгә. Гәаҩҩ! Душьитеи! (Иааибарччоит.)
Ҭемраз. Ҭеда ииҳәаз иашоуп. Изылшода урҭ арахь раагара, баша аамҭа ҳарӡуеит ауп !
Актәи аколнхаҩы. Иақәуршәеит, агәыҵәҟьа, иақәуршәеит...
Аҩбатәи аколнхаҩы. Аиаша уҳәеит, аиаша, ус уҵоурахааит...
Адгәыр. Сара зҵаарак сымоуп Ҭеда уҟны. Абри уҷкәын дабаҟоу, дызҿузеи, дзааумгои абрахь?..
Ҭеда. Ара дааугар иуҭозеи?.. Уажәы хышәҟа иоуеит. Ҽнак ихы дақәиҭуп, аҩнгьы даасыцхраауеит.
Машькәыгә. Аа... убри азы акәзаап изиҭахым.
Адгәыр. Сара избеижьҭеи, абас цәимҵи реиԥш ҳаихоит, ҳнеиҵагыланы аус аауратәы ҳзыҟамлеит.
Ԥемба. Нан дшәыкәыхшахааит, сыҷкәынцәа. (Лнапы ыргьежьуа.) Шәа шәызгаша сара сагааит, нан. Сыҷкәын дсыцәҟьалеит жәымбои. Абарҭ шәахьсымоу амла сакуам, ахьҭа сагом, аха зны иаасыгхар сызбода, сзаҳауада. Зыԥсы сакәыхшоу сҭаца данԥсгәышьа, ихәыҷы даасгәыдыршәланы дцеит... Мҿхьышьаҵәык сгәарԥ иқәыршәым, ақәаура ианалагалак, иаахкәаанӡа суазыруа сыҩны сыҩноуп. Иара сыгәхьаа икым. Шәара шәхаҵкы сара сыԥсааит. (Лнапы ыргьежьуа.) Шәсыцхраа, нан. (Лкасы аҿацә аалҿылшьуеит.)
Бадра. Еҳ, Џьгына, Џьгына, уаӷоу иԥшәмаҟәара иқәнагалаша.
Хәана. Ԥемба, шықәсык аахыс ибыцәҟьаланы иҟоу быҷкәын (Асҭамыри Адгәыри инапы рықәкуа) абарҭ дыбзааргома?
Шәара ишәылшаша азыҳәа ауаа аџьабаа дшәырбоит.
Ҳамс. Уи аӡәк иакәзар, иамоу рацәоуп...
Асҭамыр. Уи ҳамч иқәхап ҳәа сгәы иаанагоит.
Ҭемраз. Иаабап...
Асҭамыр. Ага иҟа, ашьха иҟа, ихырҳагоу аус иаҿым абрахь иаагатәуп, еидкылатәуп. Уи иаанагом ҳколнхара иацәҟьаланы иҟоу зегьы еизаагаанӡа ҳарҭ ҳҿи-ҳнапи еиқәҵаны ҳтәазаауеит ҳәа. Излаҳалшо ала ҳнагәагәароуп.
Зегьы ҽнак ала иқәҵны ишымцаз еиԥш, ҽнакалагьы иузаагом... Шәгәы иаанагозеи аҩызцәа?
Ҭеда. Абас ажәа хыркы бзиақәа иҳәон ԥыхьатәи ҳхантәаҩгьы аԥхьа данааи...
Машькәыгә. Ҳарҭ аӡәы ҳаигәалашәозма, баба, абрахь кәакьк ҳакҿажьын. Абасеиԥш ҳаицәажәара акраҵанакуеит...
Асҭамыр ииҳәаз азхәыцра аҭахуп.
Абжьқәа. Ииашоуп, ииаша!..
Актәи аколнхаҩы. Ҵыԥх мааҭки абазки роуп џьамшк иақәшәаз... Аус аауӡом, кырун ҳахызгақәо рацәахоит, арахь, кыр ҳамазар, кыр ҳахӡызар ҳҭахуп.
Адгәыр. Џьоукы шыцәоу жәҩангәашәԥхьара рбарц иашьҭоуп, аха ус изыҟалом...
Бадра. Ажәлар ирымҳәои, аиаҵәа убарц уҭахызар, ублақәа аарты ҳәа. Сара абра ҩбаҟа ажәа сҳәарц сҭахын. (Даагылоит, ихҭарԥа ааихыхны илабашьа иаахеиҵоит.) Абзиақәа цәажәоит абра, сара ишәасҳәагәышьои. (Дааимҳәоит, иԥаҵа днаха-аахоит.) Ҳаҷкәын иаԥшьигаз имазкуаз ҟалеит, уи мапкра аҭахым. Ҳарҭ ажәцәа ҳаҿахеит аусура, иабацеи ҳаҷкәынцәа? Ииашоуп, ҳқыҭа иалҵыз аҿар рахьтә инҳалҵны аус бзиақәа ирҿу ыҟоуп... Аха зҽыбжьызхуагьы ҳамоуп. Ԥыхьа Асҭамыр иҳәан еиԥш, рыхқәа ажә иарбзазшәа иԥхьаҳәаны, иҳагьаруа идәықәуп... Џьоукы-џьоукы рхы ахькыду ҳәа уздырӡом...
Абри ҳаамҭа анааиуаз, ҳқыҭаҿынтә «Кьаразаа» ирылахәыз ауаа рацәан, акомхозқәа анеиҿаҳкаауаз акәзаргьы, ҳаҷкәынцәа акы иаҵамхеит.
Уажәы аҿар иҳаҵагылаз ҳара ҳхылаԥшрадартәыр, раԥхьаӡа иргыланы дара рзыҳәан иԥхашьароуп, рабацәа рыхьӡ иаԥсамхеит ауп ари иаанаго, зыҵәҩаншьап иазхьамԥшыз рхала рхы ашәақь агәыдырҵеит... Краҳзеилкаауазар, шьҭа хәыҷык ҳҟәышхаратәы ҳақәшәақәахьеит. Ажәлар абзиара шәзыҟалааит, абри акәын исҳәарц исҭахыз.
Абжьқәа. Ашьа зланы абри иахамҵгыло дарбану?
Ауу ҳәа ауаа еицәажәо инеилыҵуеит. Иаанхоит Бадреи, Адгәыри, Асҭамыри.
Бадра. Шәалагашьа цәгьам... (Акрантаҿы днеиуеит, днаха-аахоит.) Ее, ара ушабаны уԥсуазаргьы ӡык ужәып ҳәа уҟоу... Дад, абри ԥсыхәак азыжәуандаз. Шәымбои аӡы ахьҳаҵаба.
Адгәыр. Бадра, уигьы абарҭ аҩымш-хымшк ҳнапы аҳаркраны ҳаҟоуп. Ҳашәмырццакынишь зны.
Бадра. Пашыр иҳаԥаҿы ҳцаны аӡы аагоит, сабаԥгьы шәмырҳари.
Дцоит. Дааиуеит Сырма. Апытра иаҿу ашәҭқәа аалшьышьуеит, акы ааҿахылҵәоит, дафыҩуеит. Ус лышьҭахьала дааиуеит Асҭа мыр, дааҭгыланы уи длыхәаԥшуеит.
Асҭамыр. Сырма!
Сырма. Асҭамыр!.. Ҳм... Астәи зынӡа сузыԥшӡамызт.
Асҭамыр. Бзымбеижьҭеи, бҭыԥҳахеит зынӡа... (Лыблақәа дырхыԥшылоит, Сырма дыԥхашьаны лхы лалырҟәуеит.) Быгәхьаазгон... Игәхьаазгон агәыкра зхыҳәҳәылоу абарҭ быблақәа, амала дара сыгәхьааргозу сыздыруам, акәымзар.
Сырма. Уи саргьы исыздыруам.
Асҭамыр. Ишԥа?..
Сырма. Ааи, ааи... (Акыркырҳәа дааччоит.)
Асҭамыр. Сырма, баасзыӡырҩи.
Сырма. Мап, мап...
Асҭамыр. Иҟалеи, мшәан?
Сырма (лылахь еиқәны). Саб уара узыҳәа сҭыԥ сымихит ҳәа каамеҭуп иҟаиҵо.
Асҭамыр (изымбатәбараханы). Ибҳәо закәызеи, абааԥсы...
Сырма. Уи ус шакәым ауимдырхуа, аха...
Асҭамыр (дхәыцуа). Нас Кәаҵиа иҭыԥ имсхит акәу?
Сырма. Уи хьаас иҟоумҵан, акы еиԥшымкәа суҳәоит.
Асҭамыр. Хьаас иҟоумҵан... Бара бгәы иаанагома абарҭқәа зегьы мариала исхызгоит ҳәа.
Сырма. Ҳаҭыр сықәуҵозар, саб игәы цәумҟьан.
Асҭамыр. Сымҩа иааԥырагылаз аӡәы сиеҩсраны сыҟам.
Сырма. Уара ҳаҭыр сықәуҵозаарым, уи здыруеижьҭеи акрааҵуан, аха...
Асҭамыр. Сырма (дааидикылоит). ус бымҳәан...
Сырма. Аҵарахьы уахьыҟаз даҽаӡәы...
Асҭамыр. Мап, Сырма!
Сырма. Уҟазшьа уԥсахызшәа збан...
Асҭамыр. Сгәы ҽаџьара ибырны ианыҟала, усҟан саныҟам аҽноуп. Иаха сбеиԥхыӡуан, сара аԥхыӡқәа рыгәра згаӡом, аха...
Сырма. Абзиа иазҳәахарушь?..
Асҭамыр. Бареи сареи мҩакы ҳаныланы ҳцахуеит, бнапы ҟәымшәышә ааныскылоит, бара акгьы бҳәом, сгәы иадыскылоит, бара акгьы бҳәом. Ус ҳашнеиуаз быҩны ҳнадгылт, иаразнак сара сааныжьны бнеихеит аҩныҟа, ашә абыркит, исаҳахуеит ӷьбыжьқәак, схы сымхацәгьаха саахынҳәит, сгәы иалахуп сара сныжьны аҩныҟа бахьлеиз, ашә ахьабыркыз...
Сырма. Уара узыҳәа, Асҭамыр, сыҩны ашә аркым, иара уи акәым, сыгәгьы иӷьаӷьаӡа иаартуп, аха...
Асҭамыр. «Аха» зацузеи?
Сырма. Уара иузгәамҭеит.
Асҭамыр. Ишԥа?
Сырма. Уцеит уқәҵны, ухабаркгьы сумырбеит.
Асҭамыр. Мшәан, сысалам шәҟәқәа бмоуӡоз?
Сырма. Зынӡаскгьы.
Асҭамыр. Сара, ибоуны аҭак ҟабымҵоз џьысшьон.
Сырма. Мап, Асҭамыр!
Асҭамыр. Нас, иабабжьаӡи?
Сырма. Сеидру?
Асҭамыр. Ҳыҳ... Ҳабжьара аӡәы аӡы ирхәашьуеит...
Ҳаиҟәырҭхарц иашьҭазар акәхап.
Сырма. Ҳаиҟәырҭхарц?..
Асҭамыр. Усҟан ҳара ҳамчыдахеит ауп. Агәаҿы аԥашәқәа зҳахьоу абзиабара арблаҟьара аурым сара сгәаныла.
Иаҳәоит амузыка, есааира абжьы шьҭыҵуеит. Сырмеи Асҭамыри уи иацырҳәоит ашәа: Агаҿа ихиала иаауа аԥша, Амҩан ихәмаруеит, ишәаҳәоит.
Ааԥын иацнаҵоит ҳамч-ҳалша, Уи рҩашха ҳҿаԥхьа илашоит.
Аӡиасқәа леиуеит еилаҽҽо, Илеиуеит амшынахь иццакны.
Ипытуеит ҳашәҭыц игәазырҳагаха иччо.
Амра аԥхарахь агәы рханы.
Адәы хтит иахьа икакаҷха, Агәаҿы ицәырҵуеит ашәа маӡа.
Иԥырны ирызнеиуеит ашьхыҵә, Ибыбышӡа ишәҭыз абҳәаса.
Иацшәҭуеит ҳабзиабара аԥсабара, Ашәҭқәа реиԥш, иҿыхоит ихааӡа.
Ҳара иҳамоуп агәаԥхара, Инагоуп ҳамҩа илашаӡа.
Аԥарда
Авокзал аҿтәи аресторан. Агәҭаны инасҭханы, иҩаҳаракны игылоуп астол еиҵҳәа ду. Уи иахатәоуп Џьгына иҩызцәеи иареи. Арӷьарахь астол хәыҷ игылоу аҟны итәоуп ԥсшьацәақәак, армарахьтәи астол ҭацәуп. Амузыка хәмаруеит, игоит ашыкьбжьы, иааихсыӷьуеит.
Џьгына (аҩы зҭоу алитра шьҭыхны дахәаԥшуа). Бзиа узызбозеи абас? Уареи сареи ҳнеицыршәар, агәҿыӷь саганы сыԥсыр ҟалап. Уара ауаҩы дургәырӷьоит, игәы урԥшқоит, дурҵәыуеит, ееҳ, иулшақәозишь, зынгьы ҳахшәаа ҳҟауҵоит, ҳаҵурҟьоит... Зегьы уара иулаҵаны анцәа ушԥеишеи. Агәы умоуп... (Иааибарччоит. Џьгына иҩызцәа дынрылаԥшны.) Ето мои младши брат...
Амузыка абжьы гоит, иҳәоит ашәа.
Аӡәы.
Уааи, алитра, сыԥсықәара,
Уааи, сырҿыха сара.
Инысҵыргьы ҩынҩықәра,
Усхашҭуама џьара.
Зегьы.
Аҩы угым иахьа азыҳәа,
Игәы шьҭухуеит ауаҩы.
Ушԥеишеи зегьы рзыҳәа,
Аҩы гызмал, аҩы...
Аӡәы.
Уааи, угәыдыскылоит,
Ихарҭәаа са сбокал.
Аҵәца рызныскылоит,
Измырӡуа ҳсамарҭал.
Зегьы.
Аҩы угым иахьа азыҳәа,
Игәы шьҭухуеит ауаҩы.
Ушԥеишеи зегьы рзыҳәа,
Аҩы гызмал, аҩы...
Аӡәы.
Уааи, алитра, сыԥсықәара,
Уааи, сырҿыха сара.
Инысҵыргьы ҩынҩықәра,
Усхашҭуама џьара.
Зегьы.
Аҩы угым иахьа азыҳәа,
Игәы шьҭухуеит ауаҩы.
Ушԥеишеи зегьы рзыҳәа,
Аҩы гызмал, аҩы...
Чанҭа. Еҳ, ихаҵагәышьоуп алоухи...
Арҵәааҳәа адәыӷба абжьы гоит.
Убжьы мгааит, аиеи.
Хәыра. Нас иаанаҳкылома?
Абжьқәа. Иауазеи, иҳамкыкәа...
Рфырџьанқәа неинҟьаны иржәуеит. Амузыка аҳәоит. Џьгына аԥсшьаҩцәа итәоу рахьтә ԥҳәызбак диркәашоит. Ианалгалак, рнапқәа еинырҟьоит, лҭыԥаҿы днеигоит.
Џьгына. Мерси, аҭыԥҳа!
Лнапы днагәӡны днаиртәоит. Витиеи иареи лаԥшыцәгьала иааихәаԥшуеит. Џьгына иҩызцәа рахь днеиуеит.
Витиа (аԥҳәызба лахь). Ари уаҳа баницкәаша. ..
Аԥҳәызба. Узыргәаауазеи, мшәан, Витиа, мап ицәыскуазма нас...
Витиа. Рыхәда шәахьынҳалоит, нас...
Аԥҳәызба. Уаҳа умҳәан... (Ихахәы лнапы алылшьуеит.)
Џьгына. Аофициантка! Аофициантка! Бабаҟоу, бааишь бласны.
Аофициантка дааиуеит.
Аофициантка. Ишәҭахузеи?
Қамса (иажәеинраалан иҳәоит).
Афициантка сылашара, Бгәыдыскылоит, маҷк бааскьа, Бааины бҽалархә ҳгәырӷьа-ччара, Быбла сынҭамԥшыц сара ааскьа.
Џьгына (Қамса иахь). Аҳы, иазхоуп. (Аофициантка лахь) – Оо, литрак «Лыхны» ани астолахь инаг. (Афициантка лшьапахьы инапы аҿынархашәа.) Нын... Нын... иқәынҵәаз, дывчка, бықәгьежь сыхаара, бықәгьежь...
Аофициантка. Ухы утәымшәа уҟазар, уара, арԥыс?
Џьгына. Уи уашьҭан ҳалацәажәап, бласы.
Аофициантка дцоит.
Хәыра (деицәкьысуа). Аԥсуа чеиџьыка зеиԥшроу дҳарбап урҭ.
Чанҭа. Аԥсуара ӷәӷәаны ишьақәҳаргылоит ҳара...
Қамса (ихахәы еилабиҭә, игалстук иҟәаҟәа иқәҵаны).
Уаҳа дызсуҭада абас астол ырԥшӡаны имҩаԥызго ҳара ҳакәымзар, Џьгына уныҳәазааит, аҩы аҵәца иагхараҳа аишәачареи уареи шәеигымхааит. Талбошьс уалаҳхуеит...
Џьгына иныҳәаҿа зегьы иркуеит. Аофициантка саанк аԥаҭлыкақәа аныргыланы аԥсшьацәа ирызналгоит. Урҭ неиҿаԥшы-ааиҿаԥшуеит.
Убри аамҭазы дааиуеит Асҭамыр, иҭацәу столк аҿы днатәоит.
Џьгына. Алло, ҵәыцак, ҵәыцак шәкындаз ҳгәахәт, аҭыԥҳа ишәыдтәалоу салам лаҳҭоит. (Инапы дагәӡны илирбоит.)
Витиа (аԥҳәызба дынлыхәаԥшны). Ари зызку зузымдырхуеи. (Дара рахь.) Уххьа згеит, ҳарҭ аҩы ҳҭахызар, иаагартә ҳаҟоуп. (Аофициантка лахь.) Иара иаазҭииз инаганы иҭ, даҽа ҩ-литрак ацҵаны.
Аԥҳәызба. Витиа, ари патуқәҵара ҳасаблоуп изаҳзаарҭиз араҟа уаҩы изеилымкаауа иҟоузеи?
Витиа. Ҳарҭ ҳаччиам.
Аԥҳәызба. Ҳм... Арҭ ус қьабзны ирымоуп.
Витиа. Қьабз бзиоуп, ааи... Ҳа, ҳа, ҳа...
Џьгына. Ҳхәы инаҳҭииз идикылом акәу? Шәаагылишь, аҩызцәа, иахьак снапы сафон, сзафозеи сҳәахуеит. Ицламҳәа аарҳәны иҿасҵап сара. (Дҩаҵҟьоит, ишьапала ҟәардәк дасуеит. Иҩызцәа дааныркылоит, аха иҽрымпыҵжәааны иҿынеихоит. Ишьҭаларц зҽазызкуа рахь.) Шәхынҳәы, акәымзар... (Иаԥхьа иааиԥыхьашәаз ҟәардәык аашьҭихуеит.) Шәызқәа кыдсхаауеит.
Урҭ аахынҳәуеит, ашырҳәа даарыдгылоит итәаз аԥсшьацәа, хаха Витиа игәы дыҵасуеит, дагьаабӷаӷоит, аха уигьы итаҷкәымқәа раҵәаны дааиҿагылоит, аԥҳәызба днарыбжьагылоит.
Аԥҳәызба. Сыхаара, суҳәоит саҳаҭыр ба. Уиҟәаҵ имдырра дахҭнумҟьан.
Џьгына. Бара бакәымзар, ивардымажә кыдызжәон иахьа.
Витиа. Уҽаанукылар еиӷьуп, арԥыс, ухы умхакәачрашәа збоит, анцәа иахь исҭоубоуп, иахьа...
Џьгына. Ҿумҭын...
Аԥҳәызба. Шәаҟәыҵ, акы еиԥшымкәа сшәыҳәоит, шәаҟәыҵ, иԥхашьароуп...
Џьгына. Абри аԥҳәызба иҭабуп ҳәа лаҳәа. (Даагьежьуеит, днеины иҩызцәа днарыдтәалоит.)
Қамса. Ашәа, ашәа!
Аӡәы иаацәыригоит ахапа, ирҳәоит аишәачараҿ ирҳәақәо аԥсуа шәақәа руакы.
Џьгына (иҩызцәа ырӡырҩуа). Ныҳәаҿак ааныскыларц сҭахуп, аҩызцәа! (Иаҵәца ҩышьҭыхуа.) Еҳ, сашьа, сашьа, укәеикәеиуа цәгьашәа уҟоуп. (Ааҭгылара.) Ҳаԥсуара ныҳәазааит, адунеиаҿы чеиџьыка ыҟанаҵы, ҳаԥсуара Анцәа иумырӡын.
Аԥсуара ныҳәазааит ҳәа зегьы аҵәцақәа ркуеит.
Џьгына (амузыкантцәа рахь). Ркәашага ашәак ҳзашәырҳәар ҟамларыз.Ԥаракгьы еикәарҳәны уахь инаиршәит.
Амузыка аҳәоит. Џьгына иҩызаки иареи еицыкәашоит, даарыбжьаԥалоит ԥсшьаҩ ԥҳәызбак, егьи аҷкәын дцоит, Џьгынеи лареи «ассаа» ҳәа иқәуп. Акәашара ианалгалак ашьҭахь рнапқәа еинырҟьоит. Аресторанаҿ Џьгынараа рыда егьырҭ цоит, Асҭамыр Џьгынараа рахь днеиуеит.
Асҭамыр. Уа бзиа шәҳәеит!
Џьгына. Оо, апрофессор, бзиала уаабеит, уабаанагеи арахь, иҟоузеи, ишәымоузеи?! (Днадыртәоит, ҵәыцакгьы наидыркуеит.)
Асҭамыр. Шәтәеижьҭеигьы акырҵуазаап убоу?..
Қамса (аресторан ирбо). Ари ҳара иаҳтәуп, ҳара иҳаҩнуп, ҳахызбаауа иҟада?..
Џьгына. Ыы, апрофессор, ак уасҳәашан. ..
Асҭамыр. Изакәызеи, уара, апрофессор, апрофессор ҳәа узҿу? Ус сылахәмарра аӡәгьы азин исҭом, иудыруаз.
Џьгына. Уи уара уазымгәаан. Уаадырижьҭеи аҵара уаҿуп, уажәыгьы уанӡа узымнеиӡацзар...
Иааибарччоит.
Исҳәарц исҭахызи, мшәан? Даа... ҳколнхараҿы уааны Кәаҵиа иҭыԥ имухит ҳәа ҳаҳаит, ииашоу, мшәан, уи?
Иааибарччоит.
Қамса. Ҳа... ҳа... Даара маҵура дукгьы еимашәкуеит убоу...
Џьгына. Насгьы, аурыс ҳәынҭқар Никәалаи рыцҳа ихаан ҳқыҭа иалҵны ицаз хынсырҳәыроуп ҳәа уҳәеитҳәагьы ҳаҳауеит. Уи хәыҷык ицәгьахар ҟалап. .. (Иааибарччоит.)
Асҭамыр. Уи уашьҭан ҳалацәажәап... Уажәы, краҳфап, краажәып, иаажәгеишь сара сыхьӡала ԥшьбаҟа ԥаҭлыка. (Акрыфара далагоит.)
Џьгына. Усгәаԥхоит, усгәаԥха, уԥхасҭахаз џьысшьан, аха макьана аԥхаԥсы улазаап.
Асҭамыр аҩы иҿеиҵаз ааргоит. Дааиуеит Кыҷын, чемодан дуӡӡак даҵазза икуп. Асҭамыр данибалак даанҿасуеит.
Кыҷын. Уара, аҵыбра зцәымӷу иԥынҵа иҭиаауеит ҳәа, ара дахьыҟоу убоу? Анцәа дажә ҳаҿоумҵан. Абжьысцәа дрыдтәаланы аҩы ижәуеит. Фырџьанк аҟара нҭасырпҟап ҳәа акәымзи, ажәха анцәа иумҭан, сибаанӡа сдәылҵы сцапи, акәымзар, уабацои ҳәа даасысны сикуеит. (Адәыӷба абжьы гоит, исааҭ дахәаԥшуеит.) Ҟоҳ, сагхара сыҟоуп. (Ддәылҟьаны дцоит.)
Џьгына (аҵәца шьҭыхуа). Ҳанацәеи ҳабацәеи ныҳәазааит. Кәыдры зырмақаруа Амтҟьал ауп ҳәа, ҳара ҳаԥсы злаҭоу дара рылоуп, иҳагымзааит.
Ари аныҳәаҿа Асҭамыр ида зегьы иржәуеит.
Асҭамыр (иаҵәца аашьҭыхуа). Саргьы иааныскылоит анацәеи абацәеи рныҳәаҿа... Сара еиҳаракгьы анацәа ртәы
сҳәар сҭахуп, ан лҳақ дызусҭада изшәараны иҟоу... Абас ҳазегьы ҳҿаҿаӡа ҳааӡа-ҳахьча ҳҩызцәа ҳрылазыргылаз ҳанацәа роуп. Ргәыҳәԥыхш ҳқьышә инықәсуаз уажәыгь иҟәандашьшьыраӡа ҳцәа-ҳжьы иалоуп, уи ҳара ҳарԥхоит. (Дхәыцуа.) Ҳкьаасуа агара ҳангараз, уахыктәи рџьабаа ҳаԥсҭазаара зегьы аԥсамзар ҟалап. (Ааҭгылара.) Нан-шьыр ҳәа ухы анаалшьышьуа, усабины лшьамхы уқәтәоушәа угәы иабоит. Аха абри зегьы ҳаҭыр ақәырҵо? (Ааҭгылара.) Занацәа ахәышҭаара иныҽҳәартәаны, уахгьы-ҽынгьы инеиԥшьӡаны игәароу аҷкәынцәа ыҟоуп...
Џьгына ихы лхьышьшьуеит.
Ҳанацәеи ҳабацәеи бзиа иаабоит, рныҳәаҿа шьҭаҳхуеит, аха аус аҿы ирзыҟаҳҵеи, ҳрыцхраауоу? Мап. Шәааи, уажәшьҭа иҳаԥсахп урҭ, рыԥсы дҳаршьап... Саргьы Аҟәантәи сааит смаҵура ааныжьны, ҳаиҩызцәазааит...
Џьгына. Ишԥа, ҳаиҩызцәазаап?.. Сара исзеилкаауам иуҳәо.
Асҭамыр. Ҳрыдгылап ҳанацәа, ҳабацәа, ҳрыцхраап рус аҿы.
Џьгына. Абри ахшыҩ арҵара заҟа исцәымӷузеи, амца иалаблыша...
Асҭамыр. Ԥыхьа ара ҳаԥсуара ҳәа шәасны аныҳәаҿақәа шәкуан. Ҩыжәрала ҳажәлар ирыхәҭоу ҟаҳҵо аадыруазар, ҳасны аҩыжәра ҳаҿызаарын, аха уи акгьы ҳнаҭом... Ижәымбаӡои, ҳакәша-мыкәша аколнхарақәа иҟоу зеиԥшроу? Ҳара зегьы ҳреицәахеит. Ауаа акгьы рхашәалом, ҳазегь ҳнеидгылар, издыруада џьара ԥсыхәак аиур.
Хәыра. Акы рхашәало иҟалома мамзаргьы. ..
Асҭамыр. Ҳгәыларатәи аколнхарақәа шыҟоу шәымбои, рыҩнқәа ракәзар, еиқәхаҟаца игылоуп. (Ааҭгылара.) Уа адгьыл ҽаку џьышәшьоу, ауаа роуп аус злоу.
Џьгына (дҩагылоит). Ушаҟәыҵра удинаныс. Нас угәы иаанагозеи? Убра Кәындырхәа снеины аҽага узыскуеит, ыы?
Асҭамыр. Уан узааӡаз улызхәыц, ужәлар урызхәыц, хыда аамҭа арӡра иаԥсам, Џьгына.
Џьгына. Сара соуп ихыдоу?..
Қамса. Уаҳҟәаҵ... Ҳара ҳауԥырхагам, уаргьы уаҳԥырхагам.
Џьгына. Абри ииҳәаз уазхәыцыр еиӷьушәа збоит. Шәаала, аҩызцәа. (Џьгына иҿынеихоит. Аҷкәынцәа икәанызануа иааилахоит, аха нас хәыҷ-хәыҷы зегьы иеишьҭаланы ицоит.)
Асҭамыр. Еҳ... Арҭ зегьы иара иоуп изхьыԥшу. (Дхәыцуеит.
Нас ашәахь днаԥшны.) Уаангыл, уахьынӡацо аабап. Аԥшаргә еиԥш ужәҩақәа неиқәыжьуа, узааӡаз ақыҭа уалԥрааит, аха зегь акоуп уа унанагахуеит. Сызҿқәоу зегьы башоуп ҳәа сыҟоуп...
Адунеи саақәлеижьҭеи хьымӡӷык сымгацызт... Арахьгьы акы сылымшакәа сыхгьы цәымӷыс ауаа ирысҭар?.. Мап, мап...
Амшынаҿы афарҭын бааԥсы иацәшәаны иԥхьаҵыз акаԥдан дшәыргәындоуп...
Уи иӷба ацәқәырԥақәа ихырымҩарц залшом...
Дааиуеит Тышә, аихамҩаҿы амаҵ зуа рымаҭәала деилаҳәоуп, икуп фонарк, ифлаг цәыш имаҟа иавҵоуп.
Асҭамыр (дҩагыло). Тышә, уа Тышә!
Тышә (дынихәаԥшны). Ҟоҳ, Асҭамыр уоума! Бзиала уаабеит.
Асҭамыр. Ара аԥшәмара нкылаӡаны уҟоупеи. Уааи акы ҳнацҳап...
Тышә. Иҭабуп... «Ауадҳара» ыҟазар, изжәып ҳәа сааҩналан.
Асҭамыр (дԥышәырччо). «Ауадҳара» арбан џьушьҭ.
Иумжәуеи ҵәыцак аҩы. (Изҭеиҭәоит, иеидныҳәаланы еицыржәуеит.)
Тышә. Ара идәықәсҵоит шуҳәо даҽак ашақә иасуа, иҳашқьа-ԥышқьо иааудгылоит. (Ааҭгылара.) Уаазцазеи, џьаракыр уцоу, мамзаргьы...
Асҭамыр. Араинагӡкомаҿ еизарак ҳаман, нас ара тракторныҟәцаҩык даҳзаауеит, ҳа даагап ҳәа ауп. Дызлацо иоуп ҳәа уҟоу.
Тышә. Аа...
Асҭамыр. Шаҟа рзы иаауазеи, мшәан, аелектричка?
Тышә. 19 сааҭ рзы.
Асҭамыр (исааҭ дахәаԥшуа). Ыҳы, жәа-минуҭк роуп инхаз, Тышә, ак уасҳәар сҭахын...
Тышә. Изакәызеи, Асҭамыр?
Асҭамыр. Ари узҿу даараӡа иус бзиоуп. (Дхәыцуа.) Араҟагьы ауаа ҳҭахуп, аха... Аха зацысҵо умбои, ҳколнхараҿы, уаргьы иузымдыруа иҟам, даараӡа ҳаихәлахеит.
Аҿар ибзианы еиҵагыланы иҟан. Аибашьраҿы иҭахаз ҭахеит, иаанхазгьы налбӷьыжәаа ицеит, ажәцәа рымацара аус иадхалт. Уҳазнеи, Тышә, уаргьы иулшо рацәоуп, ҳанеидгылап...
Тышә. Уареи сареи ҳаиҩызцәан, иахьагьы ҳаиҩызцәоуп ҳәа сгәы иаанагоит, амала сара ҵара дук сзымҵеит умҳәозар...
Асҭамыр. Ус шԥоуҳәои, Тышә, иԥхашьарами.
Тышә. Аррахьтә санаа, аколнхараҿы ауп аусура сахьалагаз. Сҩызцәагьы иаагылаз ӡәыр ыҟан. (Ааҭгылара.) Аус аныууа, Асҭамыр, уџьабааԥса абазк иадамхаргьы иуоур, угәы иаахәоит, узҿу еиҳагьы уадбзиахалоит.
Асҭамыр (даақәыԥсычҳауеит). Иуҳәо иашагәышьоуп...
Тышә. Усҟан анапхгара ҳәа иҟаз асҭаршынгьы раԥхьа дыргыланы, шәахтәк анылырхуаз акәымзар, иахьеи уахеи итәаны ҩыжәран изҿыз. Ҳкасса иааҭалоз аԥара хәыҷқәа дара инарыхәлабга ицон. Убарҭ избақәаз ансзымчҳа наҟ сықәҵит саргьы.
Асҭамыр. Уара излоуҳәо ала убналт...
Тышә . Мап. Урҭ абгалаџқәа са сеиԥш иҟаз имч рықәхомызт. (Ааҭгылара.) Уажә иҟоу ма аԥсшәа уарымҳәои, егьырҭ алажә еиԥш акәын ажәлар ишрылаз. Изхысҳәаауа, абас иаҳԥырхагақәаз рацәан. (Ааҭгылара.) Сара убра сҩеины акыр сшахәо здыруазар, уахагьы суццоит...
Асҭамыр. Тышә, гәыԥҩык ауаа харабӷьара ианца, рҳәатәы анеиқәымшәа, имчыдоуп, қьырсҭакгьы ахы рзышьҭыхуам, ҳанеидгыла иаҳзыҟамҵара иарбану, абарҭ ашьхақәа ракәзар, иҳарбгап...
Тышә (дхәыцуа). Сазхәыцп... Уаҵәы аҩныҟа сҩеиуеит, ҳаицәажәап...
Адәыӷба абжьы гоит.
Асҭамыр. Ани иароуп ҳәа сыҟоуп.
Тышә. Ааи, ааи.
Ииццакны рҿынархоит.
Аԥарда
Ари ахҭыс ахьымҩаԥысуа Кәаҵиа иҩноуп. Ауада бзианы еилыргоуп. Игылоуп астол, абуфеҭ, акәакь аҿы икҿаҟаҵоуп ауаџьаҟ. Ауада агәҭаны ашәқәа иҿоу ҟьаҟьаӡа иаартуп. Уи уҩныԥшны иубоит илашаӡа азал, насгьы наҟтәирахьала, ашә ааигәара игылоуп апианино. Нина ауаџьаҟ аԥхьа дтәаны ақәҵара даҿуп. Кәаҵиа адиуан дықәиоуп, нас дҿырҳасуа, даақәтәоит.
Нина. Џьамшқәакгьы шәысҭалап, иҳәахт. Џьамшс иҳаиҭо сыздыруам, аха ҳаҩны абжа наҳамҳәаны игеит уҳәар смаҳаи...
Кәаҵиа. Ных џьыбышьҭ, бара...
Нина. Ари аҩыза хҩык иалырхуазеи, абжоуп ирықәнагоу ҳәа уа иааҿахырҵәеит, нас уахьцо збап сара.
Кәаҵиа. Ыы, бара боуми сықәцалан сызкыз, уаҩ ила иамбац аҩны ҳаргылап ҳәа... Уажәшьҭа абри атракторрныҟәыҩ бхы дықәыртәаны дбыман бдәықәыз.
Дындәылҵуеит ашьҭахьала. Аԥхьатәи ашә ала дааиуеит
Сырма.
Нина (лықәҵатәы нышьҭаҵо). Бабаҟаз, бара? Уаҳа аҩныҟа бышгәарлара бзымдырӡои?.. (Ааҭгылара.) Бхы ҭиҟьаӡеит ҳәа сыҟоуп ани ашара зымбаз...
Сырма. Ибҳәақәо закәи, мшәан?
Нина (лӡара нҭарсны икны). Нас бынзырхозеи есымша?
Бабаҟоу? Аклубаҿы?
Сырма. Сабаҟоу? Аклубаҿы.
Нина. Зышә ыҵашьыхаа иаркыз аклуб уажә уахылагь аусура иалагама?
Сырма. Пиесак ҳҽазыҟаҳҵоит. Аныҳәаз аколнхацәа идҳарбарц ҳгәы иҭоуп, ҳахьӡар...
Нина (дшанханы). Иаа?.. Закә пиесоузеи, бымшақә схы саасааит!
Сырма. Иҟалазеишь?
Нина. Уу, уу... Иҟалеи ҳәа бышԥаҵаауеи, аԥхамшьа, быблақәа ҭыршәшәаны бкалҭ инылабҵааит. (Ааҭгылара.) Абри азоума бзалсыргоз...
Сырма. Илҳәақәо закәи, мшәан?
Нина. Сыбмырҳәҳәан иахьа абра.
Сырма. Ҳм...
Нина. Аҷысԥыр бҿартата, ауаа сырччоит ҳәа акәу? (Ааҭгылара.) Аӡә днеир, газеҭк даԥхьозар бааихылаԥш, шәҟәык иҭахызар иҭ. Егьи, апиеса ҳәа бызҿу бара бусс иалоузеи, ахсаԥыҭ!
Дааиуеит Таҷ.
Таҷ. Хәлыбзиақәа!
Нина (илҳәара лҿамшәо). Бзиала иаабаша, нан... Нан, Таҷ, умаҭәақәа анбааугои?
Таҷ. Мап сцәышәымкуазар, уаҵәгьы иаазгон...
Нина (инцәыҵакны). Уԥшишь, иҽырбзамыҟәны дышцәажәақәо. (Нас иара иахь дааҳәны.) Иухызбаауада ҳаҩны, унха, унҵы...
Дааиуеит Кәаҵиа, дгәаа-хааха днатәоит.
Кәаҵиа. Тышә, ҳм... абра даакыдгылан...
Нина. Тышә дааигама, сукәыхшоуп...
Кәаҵиа. Дааига ҳәа аума?..
Нина. Иҵеигалазеи, ҷкәына ҟадыџь.
Кәаҵиа. Акала еилаӡеит, аха изакәу аллаҳ итәуп.
Нина. Еилахәаахәҭрак рыбжьарҵарымызт, уеизгьы.
Сырма. Уи аҩыза ҟалашьас иамоузеи... .
Кәаҵиа. Уи бара ибыздыруам, дад...
Кәаҵиа. «Саб идгьыл иҿахырҵәаз сыздырхынҳәыроуп », иҳәон Тышә, иудыруазеи, ари дақәшаҳаҭхозар?.. Сиазҵаашт зны дызбар, исеимҳәар дабацари.
Нина. Иара ус акәзаргьы иамоузеи? Дынхозар, дынҵуазар...
Кәаҵиа. Аиеи, сара иныҟасҵаз, иааҟасҵаз, сышьҭра дхыланы еимеиԥсалааит уажәшьҭа... Тышә иоуп уамашәа избауа, сызҩахәы дамоуп, ақамсажә...
Нина. Абра дыҟан уҳәазма, мшәан, аԥхьан?
Кәаҵиа. Ԥхыӡ зба џьыбшьома, ҳгәашә днылҩрны дцеит.
Нина (дхәыцуа). Нас арахь уааи ҳәа иаумҳәаӡеи?
Кәаҵиа. Арахь дааира дыҟоуп... Ашәаџьҳәаҩ џьаракыр дузнагома?
Нина. Иишәаџьҳәозеи, уара?
Кәаҵиа. Иишәаџьҳәозеи бымбои, уаҵәы аӡахәарҭаҿы усура унеироуп ҳәа сеиҳәеит.
Нина. Уцагәышьа, нас, еицәоугьы убахьеит...
Кәаҵиа. Аа, изыбымҳәозеи... (Ааҭгылара.) Уамашәа дызбоит уи.
Нина. Иззакәи?
Кәаҵиа. Дҭынчӡа ана аус иуан, чак днацҳауан, уажәы?..
Шьоукы сырзеилкаауамызт, аха уажәшьҭа ирдырп сара сзакәыз. Ажәлар зегь неиуеит, уара урҭ урылымҵуазар, иҳәахт. Даара сыхдыртәалара иҟоуп урҭ ажәлар ҳәа дызҿу.
Сырма. Убас зуҳәозеи, саб?.. (Дҩагыланы днеины адиван днықәтәоит.)
Кәаҵиа. Бара бџьам злам бымҳаҵә алабымҵан.
Нина. Арҭ ԥсгахак уаҩы ирҭом акәымзар, уажәшьҭа уԥсы удыршьаргьы ҟамлои.
Кәаҵиа папкаки счотки аацәыригоит, астол аҿы днатәоит, аҷах-аҷах ҳәа асчот дасуа. Нина егьи ауаҭах дныҩалеит, Сырма апианино аҟны днеины днатәоит. Апианино иацылҳәоит ашәа:
Ашьыжь шареиԥш са исԥылоит,
Ацәа иалҵуеит уи шьыжьӡа.
Шарԥыеҵәа еиԥш сыла ихԥхалоит,
Сашҭа иҭалоит ихааӡа...
Сырма (даналгалак дыччо). Иугәаԥхо ари ашәа?
Таҷ. Ишьахәуп...
Кәаҵиа. Мышрак бақәшәааит!..
Аҷах-ҷахҳәа асчот днасуеит, Сырма дырҩегьых апианино арҳәара далагоит. Даарыдгылоит Нина.
Нина. Ҵыхәаԥҵәара аиуӡом уажәшьҭа ари.
Кәаҵиа. Иалырҳәалааит, бара ибцәагозеи?
Нина. Схы иалаӡом, уаҳауоу.
Сырма (ахәмарра дааҟәыҵны). Нас ара икҿаргылан ҳахәаԥшуама?
Нина. Бхаԥыцқәа ашьашәы иҵимхааит...
Кәаҵиа. Идәылганы ана алақәа ирылабыжьыр...
Изааҳхәазеи, абжьы гар ҟамлозар.
Нина. Аҩны арԥшӡоит, игылоуп иҷыгәӡа...
Иԥхасҭашәымтәышеи, ҵангьы-мцынгьы уи шәзаҿасуа.
Кәаҵиа. Аҳа, иазхоуп... шәышьҭал. Ара аусқәа сымоуп...
Нина лықәҵатәы аашьҭыхны, азал дныҩналоит, ашә алыркуеит.
Дцоит Таҷгьы. Иааҭынчрахоит. Кәаҵиа ԥыҭрак ашьҭахь даагыланы ашә аартны днаԥшуеит адәахьы, нас дааины днатәоит, аҳасабра дналагоит.
Хәана (ашьҭахьтәи ашәа ҟнытә). Кәаҵиа! Кәаҵиа сымҳәеи!
Кәаҵиа. Ҳаи! (Дҩагылан ашә ааиртуеит.)
Хәана (ашә ихы аакылырҳәҳәо). Ицәахьоума?
Кәаҵиа. Аиеи, аха... Хәана (днаԥшы-ааԥшуа). Ара маҷк ишәарҭазар?.. Сырма ҳгәалымҭааит, амарџьа...
Кәаҵиа. Иара саргьы слыцәшәоит уи.
Хәана. Ҳм... анахь арасаҭрахь ҳныҵалап нас.
Кәаҵиа. Арасаҭрахь?
Хәана. Аиеи, уахь еиӷьуп, гәатабӷата ҳнеицәажәап.
Кәаҵиа. Ибзиоуп, ус иуҭаххазар.
Алашара ыцәоит, асцена ԥшьшьала иааҳәуеит. Кәаҵиа, Ҳамс, Хәана, Ҭемраз арасақәа рыҵаҟа итәоуп. Рнаҩсан-рааҩсан ихыжәжәараӡа аҳаԥшьақәа ыҵоуп, Хәана дызватәоу чуанк ахҩоуп.
Ҳамс. Ее, Хәана, уа нҵәаныцқьак уадтәалоуп...
Хәана (аҳаԥшьа ахы шьышьуа). Кәаҵиа аҩы сымам хәа дашшуан, ара арасаҭраҿы рацәа ишьҭагәаны иаҳкит убоу...
Кәаҵиа. Шәыԥсы қамқамуа уа рацәа иҭахеит...
Хәана. Уи ахьыҟоу фҩыла еилыскаауеит сара...
Ҳамс. Еҳ, «иашка» рыцҳа ахаҵагәышьоуп алухи.
Кәаҵиа. Ахәмарра шьҭа иазхоуп, иҟоузеи, ишәымоузеи бзиарас?
Ҳамс. Асҭамыр дахьҳамоу абзиарақәа ҟамлар ҳәа умшәан...
Кәаҵиа (ихы нарҿагәашәа). Уи шәыла абзиара абааит, ацәаӷь еиԥш дбыҩҩуа цәгьала дҳалахеит.
Ҭемраз. Уи итәыҩақәа роуп...
Ҳамс. Убри итәыҩа мыждақәа ҳазегь ҳаиднаҳәҳәалар ҳәа сшәоит.
Кәаҵиа. Усҭыҳә, абзамыҟә, итәыҩақәа хырффатәуп, дзымкшартә иҟаҵатәуп.
Ҳамс. Ҳмм... Ҟазшьас иамоузеи нас уи? (Дааҿарҳасуеит.)
Хәана. Ҟазшьас иамоузеи ба? Иҩтәуп, уара, иҩтәы.
Иахьахәҭоу иҳәатәуп, ақьаадыжә шәеигӡома? Сара ишәысҭап ишәҭахызар. (Дызватәоу аҳаԥшьа ахы ааишьышьуеит.)
Кәаҵиа (дхәыцуа). Урҭ ақьаадқәагьы ԥыхьеиԥш ирхамҵгылошәа збоит.
Хәана. Иҳәатәуп, иҩтәуп, иаб дышдырӡхьоу, иара аколхоз дацәыбналан дшыҟаз, иуаажәлар шиаҭәаимшьоз, дышрылҵыз. (Кәаҵиа иахь.) Мачхәума ижәҩыша. Ахылаԥшцәа ақьаадқәа аӡеиԥш ирыҵалар иханагалоит, нас иахамҵгылар иабацои. (Ааҭгылара.) Сыҷкәынгьы дааигеит, уара, аби аԥеи еиҿаиргылоит умбои...
Кәаҵиа. Уи ара дыҟан, уаҵәы усура унеироуп ҳәа дсықәмақарны дцеит.
Ҳамс. Уара уакәым, аконтораҿ аус зуаз зегьы, абухгалтер шәаԥхьа днаргыланы, усура шәнеироуп ҳәа ҳаиҳәеит иахьа.
Ҭемраз. Аа, шәихәаԥши.
Кәаҵиа. Иҟаҵатәу шәасҳәап...
Ҳамс. Ыы? (Дааҿарҳасуеит.)
Ҭемраз. Иҟаҵатәузеи?..
Кәаҵиа (дхәыцуа). Абри аԥараз иԥсы цәгьаӡами, хәыҷык дархәымгазар, нас уа дааҿаҳҳәон, ҳаргьы...
Ҳамс. Краадыруоу, макьана уи аӡбахә ала акгьы иасымҳәацт аха...
Кәаҵиа. «Аха» закәызеи, умшәаӡакәа унапы иуркыроуп.
Ҳамс. Акапеи сара исывсны, исзымдыруа имцароуп, иҳәеит... Иаанагои инанагои иара дашьклаԥшуеит, иҳасабуеит. (Ихы наиқәҳауеит, дыцәоит.)
Хәана. Иуқәнагаҵәҟьоз абыржәоуп ианухь...
Кәаҵиа. Иазхоуп, ахәмарра аха ҳамам. Аԥара шәзымхозар саргьы ишәысҭоит. Убри ала дҿаҳәатәуп, акәымзар...
Ҭемраз. Аԥароу? Аԥара ала иазымфо, аҳәа иазымфо мачхәума. Иара ихаҭа ицәӡаны инаган исымҭои ишәҭахызар...
Кәаҵиа. Ҳе, убас ак зыҟалар?
Хәана. Нас сара исҳәаз шәхы азцом, ыы? Уи арыцҳа иеиԥшызма аҳарҭ еиԥш абақ-абақҳәа иҿыҩрны инасышьҭуаз.
Ҭемраз. Уигьы мап зҳәода, иҳалшо зегьы ҟаҳҵароуп...
Кәаҵиа. Аха зны (инапала ирбо) абри аус аҳаруроуп.
Ҭемраз. Еиҳа изыманшәалахарыда?
Кәаҵиа. Ҳамс илшап сгәахәуеит, уа еидтәалоуп... (Ҳамс иахь инаԥшуеит зегьы, аха иара «аххы» ихга дыцәоуп.)
Хәана. Уара ари дшыцәаз длоуит ҳәа сыҟоуп.
Кәаҵиа. Ыы, уҵабгааит, уҵабга. (Ихәдацәа данкны дырхыџхыџуа дааирҿыхоит.)
Ҳамс (дыҟрымҿрымуа инапы дҩахоит). Ҳм... ишәҳәоз саргьы сақәшаҳаҭуп...
Кәаҵиа. Узықәшаҳаҭузеи, иаҳҳәаз умаҳаӡеитеи?
Ҳамс. Иа?
Кәаҵиа. Уара иуҭароуп убри аҵарҭыша.
Ҳамс. Сароу?
Кәаҵиа. Усҭыҳә. Кыҷын иҿы днагааго, ҳадәқьан аҿы ҵәыцақәак иркы, аҩнгьы ихәы ҟаҵа, нас...
Ҭемраз. Еилкаауп.
Хәана. Ԥсыхәак ҟашәҵароуп, ԥсыхәак. (Дхәыцуа.) Умбои, Кәаҵиа, уҩны иҩнаиртәаз баша дыҩнаимыртәеит.
Уҩны абжа умихуеит, уҩны абжа.
Кәаҵиа. Ус ишԥаҟаиҵари?..
Ҳамс. Уҭыԥ умызхыз, уҩнгьы умихуеит.
Ҭемраз. Нас уи азакәымкәа уаҳа иззыҟаиҵазеи?
Кәаҵиа (деилашәаны). Сҭыԥ... Нас сыҩнабжа... Уаҵәы сашҭа сҭицозар акәхап...
Хәана. Аиеи, аиеи... (Дызватәоу аҳаԥшьа ахы ааишьышьуеит.) Еҳ, икеикеиуа ҵәыцак аҩы зыԥсоузеишь...
Кәаҵиа. Сара избо усгьы уи уадҵны узцом, акака шәсыркып, сақәшәеит. (Днаԥшы-ааԥшуа.) Излаажәрызеи?
Хәана. Абар, абар (аҵәыгәыгә иахоу акәапеи аахыхуа.) Ари иеиӷьу абауԥшаауеи.
Кәаҵиа. Уи азна ужәыр, уԥсы хәыҷы иҭакьышәугьы ааҭнахып, анцәа исиҭар.
Хәана. Уи уара уацәымшәан...
Кәаҵиа (аҳаԥшьа хитуеит, икәапеи нҭшьны азна ааҭигоит). Улыԥха ҳаҭ, угәаԥха ҳаҭ. Иаанышәкыл.
Ҭемраз. Уара уаԥшәымоуп, уа иаанкыл, Кәаҵиа.
Кәаҵиа. Анцәа иҳахәара ҟаҵа. (Ижәуеит, нас иааганы Хәана инаииҭоит.)
Хәана. Аллаҳ дышәхылаԥшааит, саргьы хәарҭас анцәа исыҭ. (Иҿыхәхәа ижәуеит, иааиҿихуеит, дынҭаԥшуеит.)
Ҳамс. Иҭыркәамҷаан ижә, иҭыркәамҷаан. (Акәапеи ааимхны ирҭәны.) Еҳ, «иашка»... Ҳусқәа маншәалахааит. (Инеимда-ааимдо ҩбаҟа-хԥаҟа ржәуеит.)
Ҭемраз (акәапеи нҭшьны азна аҩы ааҭигоит).
Иаҳныҳәап абри аҳаԥшьа, ианыҵарҵаз ашықәс, насгьы аҩы иҭоу.
Ҳамс. Иҵазҵаз днумыжьын, ԥхашьароуп.
Кәаҵиа (инцәыҵакшәа). Иҵазҵаз шәнаганы шәивандаз умбои.
Ҭемраз ижәны иааҭтаны Ҳамс ииҭахуеит.
Ҳамс. Хаир ақәзааит, Ҭемраз иуҳәаз, иԥсаҭа бзиахааит, ҳм... Кәаҵиа уабду Мҷыҷ рыцҳа. Сара аарладысгәалашәоит, дзакәытә уаҩ шьахәзеи, еҳ, Мҷыҷ рыцҳа, Мҷыҷ...
Хәана. Аԥсцәагьы шәгәаланаршәо иалагеит...
Ҳамс. Кәаҵиа, сааузӡатәуп, сааукәыхшоуп.
Кәаҵиа. Уаасыкәыхшаҵәҟьандаз умбози.
Ҳамс. Уара ушаҳхагылаз уаҳхагыландаз, сызлымҳак амамхгьы.
Хәана. Еицәоу умбакәа, еиӷьу уздыруам, рымҳәои. Зегьы ҳхы ҳақәиҭын, уара, ари... Ицәа рцәахааит, ижьы рыжьхааит даазышьҭыз.
Ҳамс. Уара, уароу?.. Уара уоуп, уара!..
Ҭемраз. Ари аҵәаш дшықәу аҳаш дықәлоит, иҟаиҵо закәызеи сукәыхшеит.
Хәана. Аныҳәаҿа иҳалоу аанкыли, Кәаҵиа уашьҭан хазы даҳныҳәап.
Ҳамс (ирҳәо иаҳаӡом). Кәаҵиа... Уара уоуп, уара... Аиеи... (Ажәра даналагалак – «Хәана-а-а... Уара...» – ҳәа ибжьы ааҭирҟьоит.)
Кәаҵиа.
Ҭемраз. Шьшьы...
Иҿы еимлагәа иааныркылоит, убри аамҭазы алашбыжьқәа гоит.
Нинагьы асоф даақәгылоит, «қсы, қсы, шәит, шәит» ҳәа. Рызегь харабӷьара иҩуеит, Ҳамс дышнеиуа аҳаԥшьа дҭаҳауеит.
Ҳамс (аҳаԥшьа аҟынтә). Шәсыцхраа, сахьҭаха шәымбаӡои абааԥсы...
Кәаҵиа (аҳаԥшьа днахагыланы дҭаԥшуа). Шьшьы...
Ҿумҭын, узырҟаауазеи аҽада еиԥш. (Инапы дахо иҭыгара даҿуп.) Аԥарда
Игәырӷьахәха игоит аусуратә музыка бжьы. Аԥарда аатуеит.
Шьыжьуп. Аԥсабара лахҿыхуп. Асцена арӷьарахь иубоит ҵла лаҟәык, ԥҳәы нымҩақәак ахьынҳаланы. Анаҩсан ачықьрақәа, аҵлақәа еилашьшьы еилагылоуп. Армарахь қьала еилаҳак аҟәаҟәа унықәыԥшуеит. Уи абжьараҿы наҟ хара иубоит аӡахәарҭа. Уи иахыкны урҿыԥшуеит ашьхақәа. Аколнхацәа – ахацәа, аҳәса асцена иқәсны, ақьала инавсны наҟ усура ицоит. Урҭ еиҳаракгьы ибыргцәоуп. Ҭаҳмадакгьы ибӷа ырхәаны иеигәышә иҵаргәо урҭ дрышьҭоуп. Аколнхацәа дрылоуп Ҭемраз. Асцена аатуеит, дкәалаауа дааиуеит Хәана...
Хәана. Уа уца, саргьы снеиуеит, иҳәахт. (Дызлацаз ала дыԥшуа, иеигәышә рыххо.) Сыԥхаҵаҵәҟьаны сааицеит.
Абниҵәҟьа макьана цқьа иԥынҵа ԥссашьа издырӡом, «унеи-уааи» ҳәа априказқәа уиҭоит. Сыҷкәынгьы дысцәыԥхасҭеитәит, дысгәыдыззалан дысмақәԥашеи. Иусырбап сара, саб Маф сиԥазар.
Иаацәырҵуеит Сырмеи Асҭамыри.
Асҭамыр. Иухьзеи, Хәана, уцәҳашҳауашәа збоит.
Хәана (дааччашәа). Ус баша схатә усқәак срылацәажәон ауп... (Дхәыцуа.) Узбаҟоу Асҭамыр? Ишәымоузеи бзиарас?
Ҟоҳ, Сырмагьы ара быҟоума?.. Убашь, убашь... Аус жәуы, аус... (Инцәыҵакшәа.) Ҳахшәыртәалап, ус инажәражәгааит... Сцапи саргьы уашьҭа, сагхар, аӡә ак сеиҳәо акрыздыруоу. (Дцоит.)
Асҭамыр (аԥсабара дықәԥшуа). Шаҟа бзиа избозеи аԥсабара! Араҟа аҭырасгьы иара ахатәы ԥшӡара амоуп.
Сырма. Уара избо, аԥсабара ухыхӡаны уамазаап.
Асҭамыр. Са сагрономуп. (Дхәыцуа.) Бырзыӡырҩхьоу, Сырма, аӡиас ахьхьаҳәа ахаҳәқәа рцәажәо ианцо, сахьыҟазаалакгьы убри абжьы ашәаны сгәы иҭыҩуеит.
Сырма. Уара упоетуп ҳәа сыҟоуп, Асҭамыр...
Асҭамыр. Анкьа зны акы сҷышәқәон. (Ааҭгылара.) Ари аԥсабара сцәамажьыманы акәымкәа, иара сагәылсаны сыҟазарц сҭахуп... (Лнапы ааникылоит, рҽынеидҵаны аԥсабара иқәԥшуеит, нас иҽаалыдхны дылҿаԥшуа.) Егьааургьы, ҳазхара ҳаицәажәаратәы еиԥш ҳзеиқәшәом.
Сырма. Уи уара иуҭахымзар?
Асҭамыр. Ус бҳәаратәы сақәшәеит, аиеи.
Сырма. Ус акәӡами нас?
Асҭамыр. Бгәы иагьызлаанагаӡазеи абас? (Дхәыцуа.) Жәаха Аҟәа саныҟаз, былымкаа атеатр аҿы сахьнеиз схы ахызбаауан. Уа бшыҟамыз шыздыруазгьы, ауаа рыжәпара салаԥшуан, џьаракыр бызбозар ҳәа.
Дааиуеит Тышә.
Уа мшыбзиа, Тышә.
Тышә. Ҟоҳ, бзиала шәаабеит.
Рнапқәа аарымихуеит.
Асҭамыр. Иҟоузеи, ишәымоузеи бзиарас?
Тышә. Ҳацәгьақәам сгәахәуеит. (Ааҭгылара.) Ҭемраз ахәшәқәҭәагақәа ааигахьоумашь?
Асҭамыр. Иаха иааигеит. Иара ахәшә иақәырҭәо мазеиу?
Тышә. Уи иаҿуп...
Асҭамыр. Уаалеи нас.
Тышә. Имааз снарышьҭалап ҳәа акәымзи.
Асҭамыр. Уи уашьҭан.
Ицоит. Абна даалҵуеит Кыҷын. Маџьарк ихәда ихшьуп, ԥсаатәқәак идҳәалоуп. Харантә аколнхацәа рашәаҳәабжь ааҩуеит.
Қыҷын (ицаз дрышьклаԥшуа). Еицқәоу урыхәаԥши, еицқәоу. Ааихагьы сырымҭеит, фҩыла иркит ҳәа сыҟоуп сышьҭа. Иагьарааны иубаргьы: работира, работира... Арахь ак усҭап ҳәа аӡәы иҳәаӡом. (Дхәыцуа.) Сара сџьабаақәа ауаа ирдыруеит. Ахәшә былфҩы шәафыҩны шәыҟандаз, ус шәҳәозар жәбарын. Арҭ амедалқәа саԥхьа икыду баша исырҭама? Шәит, шәит, шәиит... Мырқьа!.. Мырқьа!.. Мырқьа!..
Иабацеи, алаапкра иагааит.
Иҿынеихоны, даацәырҵуеит Кәаҵиа, иеигәышә иазқәынҵаны.
Кыҷын. Қоҳ, Кәаҵиа уоума, уабацои ас шьыжьы шаанӡа, аӡаӡа уҿаҳәҳәы?
Кәаҵиа. Сабацои, умбои, џьаҳанымҟа...
Кыҷын. Ҳм... Уанаауа, канфеҭқәак сзааугондаз...
Кәаҵиа. Иузаазгашт, исгәыдыҳәҳәалан...
Кыҷын. Изларгәаӷьӡазеи аусура унеи ҳәа уаҳәара, акы иацәыԥхашьом акәымзар. Уара уаҟара џьабаа зымбацгьы, аӡәы иԥсы идыршьахьеитеи...
Кәаҵиа. Аиҳаби аиҵби раҳаҭыреиқәҵара цеит, Кыҷын, ажәлар рзыҳәа ауӷә ухәда инықәуҵаргьы, иҭабуп ҳәа аӡәы иуеиҳәом...
Кыҷын. Иацы аҩны дымнеии уара... Аколхозаҿ умааир, ҳаимацәгьахоит, иҳәеит. Сара акгьы ҟасымҵаӡац, значит. Еибашьуаз дызусҭада? Сара сакәу иара иакәу?
Абри сыжәҩашәаҟьа зегьы еиҩырсса ишьҭоуп, ала жьи аҳәынаԥ жьи исымфац иҟоуи... (Дхәыцуа.) Асҭамыр адунеи еимасариашароуп, иҳәеит...
Кәаҵиа. Иӡбахә соумҳәан арахь, иӡбахә! Исзеилкаауам уи сара дзысчычаз. Иаб дысмырӡит, иашьа дсымшьит.
Кыҷын. Ыы, ишьацә данкны дахьдырҳәазо збароуп...
Кәаҵиа. Уҿы изҳәаз хьыла иҭәыхгьы. ..
Кыҷын (дхәыцуа). Ҳмм... Уи хьаас иҟоумҵан, зегь акоуп ҳнапаҿы даагоит... (Ааҭгылара.) Кәаҵиа, хәылбыҽха аҩныҟа унықәыл. Ҵәыцақәакгьы ҳкып. (Иҟәынҳәалоу аԥсаатәқәа ирбо.) Ацыфа усгьы ара иҳамоуп.
Кәаҵиа (длакҩакуа). Ибзиоуп нас. (Иҿынеихоит.)
Кыҷын (иҽыргызмалны). Нас анахь, усура унеиуама?
Кәаҵиа. Рыла сҽынасырбап...
Қыҷын. Ҳаи абааԥсы, знык уанырба, аҵарбел еиԥш рыҽуларԥсны уркуеит, уахь уцәырымҵӡар еиҳа еиӷьуп.
Кәаҵиа (дхәыцуа). Аиашаҵәҟьа уҳәеит.
Кыҷын. Анҭ ртәы уажәы иубама, ажьа уардынла изкуа роуми.
Кәаҵиа. Зны аӡәы дыхәноит, аӡәы дылбаауеит, адунеи шԥаҟақәоушь. (Ааҭгылара.) Нас ана аӡлагараҿы снеип, сшыла аазгар еиҳа исзеиӷьуп.
Кыҷын (дааҭгылоит). Ишԥеиҳәеи, мшәан? «Исыздыруам дзысчыча, иаб дысмырӡит, иашьа дсымшьит... » Иаарҳәны ишԥаҟалои? Иаби сареи ҳанеичыча, симыхәазт, дсырӡит. Абас иҳәазшәа Асҭамыр илымҳа инҭасҳәап, нас саақәгьежьны Сырма снылҿахәыҭхәыҭп. Гәыхшәарҭас еибакыр, саргьы сусқәа маншәалахашт. Шәиит, шәиит, Мырқьа, Мырқьа...
Дызлааиз ала дцоит. Ақьала даавҵуеит Хәана, иӷра кны.
Хәана. Ҟыҳ, ҟыҳ, ҟыҳ... Сымгәа, сымгәа... Абааԥс, уаҩ шәыҟами, сыԥсит. (Асцена агәҭахьы данааилакгьы, днаԥшыааԥшуеит. Ақьра дааҟәыҵуеит. Аус ахьыруа ахь дыԥшуа.) Ыы, шәусгьы шәаргьы шәеиқәыӡааит! (Иҽаариашаны даагылоит.) Махаз иԥҳәыси иареи ажәа еимаркын, еисит лҳәоу? (Ааҭгылара.) Рыхқәа аҿақ-сақҳәа еинырҟьааит, сара исцәалаӡуеи. Хьи... Хьи... Хьи... Махази Қәеизеи аҭаацәараҿы аҭыӡшәақәа рымазаап... Убрыгьы акы ҳәа ҳџьыба инҭаҳҵап. (Дхәыцуа.) Жәаха агантәи иааз аизара анымҩаԥигоз данеимса, са сыда аӡәгьы «хаир» имҳәаӡеит. Дырҭахым нас? Убрыгьы ҩба… Ус Асҭамыр ихы акәапеира мсааит, сара иахьа аахәлаанӡа аус зызуа. Уи аҵкьыс, ана снеины џьара сыцәапи. (Дцоит аԥҳәаҟәа днавсны. Ала акаамеҭ ҟанаҵо ашра иалагоит.) Ҳеи, ҳеи, ҳеи... Ала сахьафо шәымбаӡои, абааԥсы. (Аԥҳәаҟәа ашьапы давагьежьуеит, ала ааигәаӡаны абар-абар, уажәы иаацәырҟьаны ицҳап уҳәо ишуеит. Иара ахьышәҭҳәа аҵла дыхәноит.) Аҽнышьыбжьон абазараҿы алақәа иркыз сиҩызамхеи уара. (Махәык иҽаҭаны, инапы илахь иадкыланы ала ишуа дазыԥшуеит.) Ари ара иабаҟаз, уара? Алыскьантыр уагааитеи, алыскьантыр. Анҭ аџьнышқәа аарлаҳәа сыԥсы рцәызган, ара сахьааиз уара сукыхт.
Изтәыда ари ала, зыԥсы иасҭаша?.. Аа... Қыҷын итәоуми.
Арахь џьара дыҟазаап иаргьы. (Ала еиҭашыхуеит.) Ыы, уи ахыцәкәатмыџьгьы уаргьы шәеибамбааит... Мырқьа, Мырқьа, Мырқьа. (Ала ашра иааҟәыҵуеит.) Сухашҭма, алаапкра уаманы џьаҳанымҟа инылаҩр ицааит. Мышә, Мырқьа, Мышә... (Иргәыбзыӷуа сылбаауеит ҳәа даҿуп. Аҵла ашьапаны даннеилак, иара дырҩегь аҽшьра иалагоит. Дшәаны аҩада дхалахуеит.) Уу-уу, Хәана. Аиаш аҵла иқәцалан ианыркуа еиԥш, уара аҵла сықәцаланы анҭ аџьнышқәа сдумыркыр ууам! Ҟоҳ, бысҭахьшәашәак сыхҭырԥа иааҭасҵар, уажәы инаҭаны иаасмыргәыбзыӷуази!
Ахухуҳәа ала еиҭашуеит.
Ыы, ахаҳә усаса иҭаҳааит, ахаҳә...
Иааиуеит Хыгәи, Бадреи, Машькәыгәи, Адгәыри.
Ақды икажьу инықәтәоит, аҭаҭын иахоит.
Хәана (аԥҳәқәа иҽрывакуа). Саџьал ааит уҳәар, саҳаит...
Бадра. Шьыжьымҭан игылаз иҽан аҽаба аҵеикит ҳәа, ҳус азыбжак лаҟәырҟьеит иахьа.
Хәана. Ҽан ҽаба аҵашәкыҵәҟьеит иахьа. Уара, сыхбаҟәӡа ара сшықәтәоу рбар, ишԥарасҳәо, сукәыхшеит.
Машькәыгә. Шьыжьы игылаз егьа ус имазаргьы дахьӡоит... Шьыбжьонынӡа ицәаз, аҿҿаҳәа дҩагылоит, ыы, аллаҳ, аллаҳ шиҳәо иаахәлоит. Иахьа иумбои иҭҳәаны иахьынӡаҩарга...
Бадра. Хар ҳамаӡам, хар. (Дхәыцуа.) Уара, ишәгәалашәо ԥыхьаӡа Ҭиҭхан хантәаҩыс данҳамаз ҳшыҟақәаз, ҳҩы ыҟан, ҳӡы ыҟан... Уажәык, ацәгьеи-абзиеи раан аҩы аҿыцынхацәа рҿы ҳцаны ирымхны иаагоит. Ыы, ҳара иҳалымшаӡои абаҳча бзиа аҟаҵара?
Хәана. Иҭоумҭәои нас, аӡәыр уикума?. .
Адгәыр. Хымԥада иҳалшоит...
Машькәыгә. Атыҟәаҿ ҳнеины ҳаннықәгыла ауп ҳанҿыха...
Хәана. Шәызҿызеи нас уажәраанӡа?
Машькәыгә. Ахантәаҩ бзиа дҳамазар, усҵәҟьа ҳахьуамызт...
Бадра. Аа, абри ауп иаҳҳәо заҳҳәо... Аԥшәма бзиа дызхагылам аҭаацәара рца иҭам, рлыӷәра иқәым, ҷанҷаны еибафоит, иҵыкәкәоит, ишнеиуа инахыӡааны ицаргьы ҟалоит.
Ахы ауп аус злоу, ахы...
Даацәырҵуеит Кәаҵиа. Ааҵәак ижәҩахыр иқәуп, иеигәышә аҵаҵаны.
Кәаҵиа. Уԥши уара, ара сахьаарҿаҳаз, амҩа сананымҵӡа ус смыхькәа.
Хәана (уахь дыԥшуа). Сымацара сгәы ҿыӷьуеит. Уааины ара уаасыватәар...
Адгәыр. Кәаҵиа, иахьа аӡахәарҭахь усура уааираны иуаҳамҳәаз.
Кәаҵиа (иааҵәа лышьҭаҵо). Ауаҩы маҷк аҟара аламысгьы илазароуп.
Адгәыр. Иҟалеи, ламыс ҳамамкәа.
Кәаҵиа. Ҽзымдыр ҟаҳҵарым, Адгәыр...
Машькәыгә. Изакәызеи, Кәаҵиа, угәы иалоу?
Кәаҵиа. Аҵарақәа зегьы «ҷыт» анырҳәа, аҷынҷагьы «ҷыт» аҳәон ҳәа, уара иуҭахыхи?
Хәана. Беза, беза, беза... Ириааиуа сара сыцәаӷь ауп.
Машькәыгә. Исҭахымкәа, аӷәцәҳәы ҳнеины ҳақәтәеит, умбои.
Кәаҵиа. Уара уныҟәгара сара ҟәаданы исықәызма? Уаб Инарцә Бесагьы уаҳа иуӡомызт.
Машькәыгә. Саб уиламкьысын, Кәаҵиа, саб.
Бадра. Абасқәа уҟоуп азоуми ухыҵәҟьа агәра узымго адәы узықәхаз.
Кәаҵиа. Иа шәиу, шәиу... Маамасас исымаз иахьа ахшыҩ сдырҵоит. Урҭ шәырзызкуа иаб иаҳаҭырқәа збоит акәымзар... (Иааҵәа аашьҭыхны дцоит.)
Машькәыгә. Уихәаԥши, ицәа дҭазза дшыҟақәоу, дызшаз ихы ақыл ҳәа акы ааҭеимҵаӡеит, шәанаџьалбеит.
Бадра. Ақыл зҭам ахы, ацәымза зҭагылам афонар иаҩызоуп, иазырлашаӡом.
Еибарччоит. Ихараны «ту-ту» ҳәа абыкьбжьы гоит.
Хәана. Уа уԥшаала, «ту-ту» ҳәа... Ыы, уԥсы иасҭааит абри алажә.
Бадра (ажәҩан даҵаԥшуа). Ее... амш цәгьамхандаз иахьа...
Хәана. Амш цәгьамхандаз, иҳәоу? Арахь иҩаԥшыр, сырбара иҟоуп. (Хәана дшәаны сылбаауеит ҳәа даҿуп, аха ала каамеҭ ҟанаҵо иалагахуеит.)
Хәана (ибжьы рхәыҷны). Мырқьа, Мырқьа.... Мышә, Мышә! (Ала еиҳагьы аҽарцәгьоит.)
Бадра. Ани ала ишуа иабазеи.
Иаагылоит. Хәана дшәаны дзықәгылоу ишьапы аҿҟьоит, дкәалкәало амахә дахьынҳалоит. Ала ҵәаа-ҵәаауа каамеҭ ҟанаҵоит. Бадра, егьи уҳәа уахь рҿынархоит.
Кыҷын (акулисахьтә). Мырқьа, Мырқьа...
Ахысбжьы геит, Хәана аҵла далыҩрны дкаҳауеит.
Даарыдыххылоит Кыҷынгьы, ишәақь агәҭа икны.
Хәана. Уаа, сыԥсит, абааԥсы, уаҩ шәыҟами уара. Сшьапы, сшьапы ԥҵәеит, ахы сықәымшәазааит уара.
Хәана ишьапы иахоит, Хыгә ишьапы иҭԥаз ҭасыртәоит ҳәа даҿуп, иара дыҳәҳәоит.
Бадра. Иухьзеи, уара ахәылак, аҩныҟа уцеит ҳәа ҳаҟамзи. Ара аҵла уабақәтәаз?
Адгәыр. Арахь уқәызцалазеи?..
Хәана (инапы Кыҷын иқәкуа). Абри амыжда ижәбо илажә.
Бадра. Наҟ, наҟ...
Машькәыгә (днеихагыланы). Гәаҩҩ, душьитеи!
Аԥарда
Аконтора ашҭа. Ҭемрази, Кәаҵиеи, Ҳамси еицны иааиуеит.
Кәаҵиа. Иҟоузеи, уара, ани унапы ианаҳҵаз азы?
Ҳамс. Даараӡа ишьахәуп...
Ҭемраз. Ных, анцәа иныс.
Ҳамс. Ых... Иҟасҵеит, уа шәтәаз...
Ҭемраз. Иҟалеи?
Ҳамс. Иҟалахи?.. Сԥарақәа аасымхны аколнхацәа ишаны ириҭеит, саргьы авиговор ҟьаҟьаӡа сышәҟәы инаниҵеит.
Кәаҵиа. Ишԥа, џьушьҭ?
Ҳамс. Уа даагыландаз, уара, исыбаргузи, жәа-џьамшкгьы аасхиҳәеит.
Ҭемраз. Ҳм...
Ҳамс. Аҽазны абас еиԥш анааудызбала, ажәлар нақәыршаҳаҭны, ақыҭа уалсцоит иҳәеит.
Ҭемраз. Ашәаргәында...
Кәаҵиа. Цәаушь, цәаушь...
Ҳамс (днарҿыԥшны). Агаӡа инапала амаҭ ркуан ҳәа са сылоуп аусқәа зыҟашәҵо... (Ихы днасны.) Сара агаӡажә рыцҳа...
Ҭемраз. Уара жакьа ԥасажәгьы ҳануқәгәыӷ, еицәазгьы ҳақәнагон.
Ҳамс. Уи, уи, уи... Уара хәымаа-жьымаа уоума исхыччо.
Ҭемраз. Дарбану уара хәымаа-жьымаа?.. (Ицламҳәа дныҵасны иааникылоит.) Абарҭ ужакьажәқәа наҟ иамыскәкәаауеит...
Ҳамс (иааимпыҵжәааны, днаскьаны). Анцәа иахь исҭоубоуп абри спортфелыжә рыҳәҳәа ухы изанысҟьо...
Шәысҟәаҵ, уара шәысҟәаҵ.
Атах-сахҳәа иааидыслақәеит, Ҭемраз дырҩегь Ҳамс ижакьа далаԥсны икуеит, иеибарххоит.
Ҳамс. Аа, ажакьа кра алам, ажакьа кра алам. ..
Кәаҵиа (иахьеиқәԥо деигәырӷьо дырзыԥшуеит... нас иҽааԥсахны). Иҟашәҵозеи, уара... (Днарыбжьагыланы иааиҟәихуеит.)
Ҭемраз (ираҵәаны иику инапы дахәаԥшуа). Ҟеҳ, иақәнагаҵәҟьоз узызуит, иалскәыкәааит ҳәа сыҟоуп зегьы...
Ҳамс (ижакьа аанкыло). Абжак ауп инхаз, симшьи уара...
Иусырбап сара... (Ҭемраз иахь иҿанынеихалак, дааиуеит Асҭамыр.)
Асҭамыр. Ишәылалазеи, уара?
Ҭемраз (дааччашәа). Акымзаракгьы...
Асҭамыр. Ҳамс, иуасҳәаз ҟауҵахьоума?
Ҳамс (даҿахо). Ааи, ааи... Аевкалиптқәа рзы з-з-заҟа ҳақәу шьақәсмыргылацт акәымзар, егьырҭ зегьы мазеиуп.
Асҭамыр. Уаала, уаала, ирласны иҟаҵатәуп. (Еицны рҿынархоит.)
Ҭемраз. Ох, ох, ҳусқәа еиқәыбгеит.
Кәаҵиа. Асҭамыр, уаагылишь, акы уасҳәар сҭахуп.
Асҭамыр даагьежьуеит. Ҳамс аҩада аконторахь дхалоит.
Асҭамыр (данаарыдгылалак). Изакәызеи, Кәаҵиа?
Кәаҵиа. Уара абри атракторист инаганы исыдшәыжьлаз сыла данбаԥыржәгои, мамзаргьы сыҩны абжа ишәҭарц шәаҿу?
Ҭемраз (иҽыргызмалны). Ус акы ыҟазаргьы иудыруеи, уажәы зегьы еилахәаны адәы иқәуп.
Асҭамыр (ирҳәаз уамашәа ибауа). Уи закәыхи?..
Кәаҵиа. Ус уҽырбзамыҟәны са усмацәажәан... Сыҩны абжа укырц уашьҭоуп, аха уи улымҳа саркьада иубараҳа иубарым.
Асҭамыр. Ишәазҳәада, уара, абри еиԥш ажәабжь?
Ҭемраз. Ауаа рлымҳақәа шәаҳау џьушьома, ирмаҳауеи.
Кәаҵиа (Ҭемраз иахь днаҳәны, инапы Асҭамыр иқәкуа).
Ари, аусқәа еиқәирҽаҽо схаҭагьы сыблақәа рыла избоит.
Асҭамыр (дхәыцуа). Кәаҵиа, аҩны аџьабаа зыдбаланы иургылаз уара иутәуп, уаҩы иумихыргьы азин имам.
Насгьы хәыдаԥсада дыҩнаҳымҵеит. Уигьы уҭахымзар, ԥыҭк иааҳараӡа... Ани ҳазҿу ахыбра ҳалгар, уахь диаагоит.
Кәаҵиа. Акымзаракгьы сзеилкаауам.
Ицоит. Џьгына амҩа даныҵны аанда давалоит ишьапы ашьац илшьуа. Асҭамыр уи данибалак, аган иҽавикуеит.
Џьгына. Амца абра илашәааит, амца, ыы, хыла абри аҳәынҵәа аҟьатара илажьындаз асҭаршыни ахантәаҩи, иара аписаргьы убрахь днарыдкыланы. Ашықәсан зны уанааиуагьы, уҽмырҵәызыкәа аҩны узнеиуам. Амца абра илагьежьааит, амца! Унеи, унеи иҳәахт... Сааиндаз ара, сыхуртәалап. Шәииу, шәииу... Абри амҩаҵәҟьа ҟазҵашаз уаҩ дҟамлеит, уара?
Асҭамыр Џьгына иахь иҿынеихоит.
Асҭамыр. Иҟазҵода, Џьгына? Иҟазҵаша ҳара ҳами. ..
Џьгына (инцәыҵакшәа). Зыцәгьа уҳәауа ушә дыхгылоуп ҳәа, ари арахь дабаҟахыз?..
Асҭамыр (аанда иҽнадкыланы). Иҟоузеи Џьгына?
Џьгына. Иҟоу краадыруоу, уан дгәаҟуеит, дычмазаҩы ӷәӷәоуп, лыԥсы уахьымӡар ҟалап ҳәа адырра сырҭеит, илыхьыз здырхуада, лҭакәажәра лыхьӡоу?
Асҭамыр. Жәаха аҩны сыҟан, лмаҵурҭа еилаҳаит, лырахә, лышәахә...
Џьгына (дниԥыххыланы). Ыы, нас дычмазаҩӡами?
Асҭамыр. Ачымазаҩ диҩызами.
Џьгына. Уажә слықәлан сахьынтәааз сцар акәын илықәнагаз. (Дхәыцуа.) Нас сара иҟасҵари, ахан сыргылоит уа дтәазааит...
Асҭамыр. Амаҵурҭа ауаҩ ихы ныҩнеикыртә зны иҟаҵазар, нас наҟ-наҟ ауаҩы ак имбози. ..
Џьгына. Иуҳәарц иуҭаху еилыскаауеит. (Ихаҟынтә ишьапаҟынӡа лаԥшыла дааиԥхьишьшьаауеит.) Абра сааны, абри аҳәынҵәа сҽысзылажьуам.
Асҭамыр. Џьгына, нас уан дылаԥсыр еиҳа еиӷьума?
Ауаҩ ахьӡи ахьымӡӷи ҳәа ак имазароуп.
Џьгына. Ахьӡи ахьымӡӷи сара уажә сазхәыцӡом.
Асҭамыр. Ара уҟазар, уангьы уаалмыцхраауази, ҳаргьы џьара иахьаҳҭаххо...
Џьгына. Сара абра сааир шәыхтәалоит. Аа, исхашҭыз, сара аӡәк сахьыҟам азы акәзаап абас ҳколнхара еиҵаханы изыҟоу.
Асҭамыр. Аӡәи-аӡәи, аки-аки еицыло ауп аусқәа шыҟарҵо. (Ааҭгылара.) Џьгына, хәылԥазы аҩны сузнеиуеит, ҳаицәажәап цқьа.
Џьгына (инцәыҵакшәа). Уԥши уара, ари сара дысчычахт... (Дхәыцуа.) Унеи, бзиала уаабеит! (Дцоит.) Рлабашьақәа рыҵшьуа агәашә иааҭалоит Машькәыгәи Бадреи. Рлабашьақәа ршьапқәа рыхьшьуа идрыцқьоит.
Машькәыгә. Ари ҳамҩа уаҩы дамыхәаҵәҟьеит иалаухи... (Аԥсшәақәа ааибырҳәоит.)
Бадра. Дад, Асҭамыр, уажәшьҭа ҳамҩагьы ҳнахәаԥшыр цәгьамызт. Аӡәы иԥсы аамаҷхаргьы, машьынак уаԥхьаны иааугап ҳәа уҟоу.
Машькәыгә. Амашьына акәым, шьапыла ана дахьзылымсуаз умбаӡеи.
Асҭамыр. Иацы араинагӡком аҿы сыҟан уи аҵыхәала.
Урҭгьы ҳацхраауеит, иаарласны нап аҳаркыроуп.
Бадра. Абыржәы амшқәа ахьынӡабзиоу иҟаҵатәуп, акәымзар, наҟ-наҟ инаскьар уаҩ дахәарҭахом. Аҳәынҵәагьы ҳалаԥсырц ҳаҟоуп.
Асҭамыр. Зегьы ианаамҭоу иҟаҵахоит.
Бадра. Аиеи, дад, шәазхәыц...
Асҭамыр. Кыр шәҭахызма?
Машькәыгә. Ана абаҳчаҿынӡа ҳнеишт. (Рҿынархоит.)
Асҭамыр (дааччашәа). Уа аус унапы ианаҳҵеит. (Дхәыцуа.) Аҵәақәа сынтәа ибзианы иигәышьеит, иаҳцәырымфар.
Машькәыгә. Иаҳмазҵаакәа иҭалаз ишьҭахь аџьыка аласырпҟҟеит ҳәа уаҳашт, алаухи.
Иааибарччоит. Машькәыгәи Бадреи абаҳчахь ицоит.
Дааиуеит Сырма.
Асҭамыр (данибалак). Ҟоҳ, Сырма боума? Арахьгьы баақәломеи... Ҳм... Бышԥаҟоу?
Сырма. Даараӡа сыгәхьааугозар акәхарын...
Асҭамыр. Ыы, быгәхьаазымгакәа изуазеи?
Сырма. Ак уасҳәар сҭахын. (Лыблақәа ҭырхаха днаихәаԥшуеит, нас аҵла лыҽнадҵаны деиҵақьуа аҵәыуара дналагоит.)
Асҭамыр (ла лахь днаскьоит). Бзырҵәыуазеи, мшәан?
Иҟалазеи? Ибыхьзеи?
Сырма (лгәи лылаӷырӡи еилаҵәо). Уареи сареи ҳаинасыԥхарц ҳаҟамзаарын. (Ааҭгылара.) Сара исеиӷьу уаԥхьаҟа иагьаҩ уԥылап...
Асҭамыр. Иҟалазеи, мшәан?
Сырма. Уара акгьы узымдырӡои?
Асҭамыр. Изакәызеи издыруа?
Сырма. Уаб иӡра саб насыԥеиқәаҵәа ибз алазаап. ..
Асҭамыр. Аҭалассирҵәҟьа збоит.
Сырма (дхәыцуа). Егьырҭ зегьы ирҳәалакгьы уара усҵәҟьа суқәгәыӷуамызт... Саб ицәгьа зҳәаз иԥҳа дызгаратәы схы еилагама, ус баша сгәы ахьҿыӷьуа лафқәак наласҳәоит ауп, аамҭа аласхызгоит ҳәа уҳәеит ҳәа саҳаит.
Асҭамыр. Ари зҳәаз бареи сареи ҳаинасыԥхарц зҭахым аӡә иоуп, гьангьашуп.
Сырма (дқьыпшәыпуа). Саб егьирахь игқәоу ыҟазаргьы убасҵәҟьа шԥаҟаиҵарыз.
Асҭамыр. Ари цасҳәа шьоукы ирҳәазар?
Сырма. Нас абас умҳәаӡеи?
Асҭамыр. Ибҳәо закәызеи, абааԥсы. Аа, сшьы, абар баԥхьа сгылоуп. (Дхәыцуа.) Ибазҳәада абри еиԥш иҟоу ажәабжь?..
Сырма. Исаҳаит... Зегьы ирҳәоит...
Асҭамыр. Зегьы зусҭцәада, сара акгьы смаҳаӡацт...
Сырма. Акымзаракгьы сзеилкаауам... (Дхәыцуа.) Дица ҳара ҳзылцәымыӷхарызеи?
Асҭамыр. Дица ба? Дица абас балҳәану?
Сырма. Ааи.
Асҭамыр. Ари змааноузеи?
Сырма. Сыздыруам... Џьара акы ыҟазаап азоуп изырҳәо, акәымзар...
Асҭамыр (дналԥыххыланы). Уи ииашоу ииашаму цәырҵшт уажәшьҭа...
Сырма. Саҭоумҵан... (Дцоит.)
Асҭамыр (акыр длышьклаԥшуа дгылоуп). Сыбзиабара шьоукы алахәмарырц рҭаххазар?.. Уи убас иҳаракуп ҳәа сгәы иаанагоит, ацәгьахәыц инапы ҩаргӡаны изкуам, ашәыта изанҵауам, дымчыдоуп, дгагоуп уи аҿаԥхьа. (Ааҭгылара.) Илаҳаз ҵабыргызар?.. Оҳ... (Ихы еимлагәа икуеит.) Зыгәра угода?..
Аууҳәа шьоукы рыбжьы гоит.
Иааиуеит Машькәыгә, Тышә, Петра уҳәа убас егьырҭгьы аколнхацәа ҿарацәа. Урҭ иркуп ажыгақәа, атрубақәа. Рымаҭәахәқәа акран аԥхьа икарыжьуеит. Арҭ аҩнқәа рҟны афымцалашарақәа назго роуп. Асҭамыр дара рахь иҿынеихоит, дааиуеит Адгәыргьы.
Асҭамыр. Лахьхьи шәызҿыз шәалгама?
Тышә. Акәша-мыкәша иҟаз аҩнқәа рҿы инаагеит.
Адгәыр. Арахь акыр шәхалахьоу?..
Тышә. Шәкҟа метра роуп инхаз... Ашьаҟақәа ҳазхом, ԥсыхәак ҟаҵатәуп…
Асҭамыр. Измадашь измаҳхуа абыржәы иааигәаны?
Тышә. Кәаҵиа имоуп, ишшәыр-шшәырӡа уҭаххар...
Алакациа иацназго иҟоузеи.
Асҭамыр. Иуам ҳәоуп ишыздыруа.
Адгәыр. Саргьы илымҳа инҭысшьын, аха, шәара шәзын акәҵәҟьами иааӡаны изсымоу ҳәа сеиҳәеит.
Асҭамыр. Шәиҟәаҵ нас, уи ида ԥсыхәа ҳамамкәагьы ҳаҟам.
Алашара ҩнаҭацыԥхьаӡа иҳазнагар, даара иус дуун...
Даацәырҵуеит Нина. Ҵкык хәхәаӡа илшәуп, каҵкәыркгьы лмахәҿа ихшьуп.
Нина. Апилилив сымоуп иҳәахт...
Петра. Иҟалазеи, Нина?
Нина. Абри Гедлачыжә иԥаҵәҟьа иуам. Сапын-ҟырак сыҭ ҳәа сӷьаҵәы-ӷьаҵәуа сышидгылаз, ашә исаԥаҭажә наҿажьны дцеит. Слоу суаҩԥсу ҳәа џьара даасыхәамԥшит.
Петра. Ҳыҳ...
Нина. Ари даныҟаз еиԥш акәындаз, ихалагьы аҩны исызнеигарын.
Ҭемраз. Ее, Нина, еснагьгьы амҟәыба аӡы аанагом тәа. (Еибарччоит.)
Нина. Шәзымччозеи, имазеины ианшәоу.
Машькәыгә. Имазеины иҳау егьиҳәа, ҳхаимыртәалеи.
Нина. Ус зышәымҳәозеи шьҭа... Иџьабаа иаӷрагыло, ҳақ ыҟазар хара изымгааит. (Ааҭгылара.) Шәарҭу, мшәан...
Хьацәгьа-хьабзиа змам шәоуми. (Машькәыгә иахь.) Уаргьы аӡәы итәы сҳәоит ҳәах...
Машькәыгә. Ибуазеи, Нина.
Нина. Наҟ, наҟ... (Лҿыналхоит. Нас дааҳәны.) Усоуп ишыҟоу, шьоук лыбаауеит, шьоук халоит.
Машькәыгә. Аа, уи аамдыркәа.
Асҭамыр и Тышәи рыда егьырҭ цоит.
Тышә. Ани, адгьыл хәыҷы сзыҳәаз сзыҟашәҵар иауп ҳәа сыҟоуп, уеизгьы-уеизгьы.
Асҭамыр. Маҷк иаасараӡа...
Тышә. Убри ауп ани ԥахьатәи иареи сареи еимаҳкыз.
Саниргәаа, слықәҵны сцеит.
Асҭамыр. Арзаҳал алагал, Аправлениаҿы иқәҳаргылап.
Мап уцәыркрым ҳәа сгәы иаанагоит. (Ицоит.) Аԥарда
Ахҭыс мҩаԥысуеит Асҭамыр икабинет аҿы. Акабинет ҭшәоуп, игылоуп столк, ҟәардәқәак адгылоуп, рымӡкгьы акәакьҭахьшәа игылоуп. Аҭӡамцқәа руакаҿы икыдуп Ленин ипатреҭ.
Асҭамыри, Тышәи, Адгәыри астол иакәшаны итәоуп.
Ҳамс насҭхашәа дгылоуп.
Тышә. Абри ацитрус хазы абригада азалхтәызар ҟалап, аидбалара цәгьоуп, умбои...
Асҭамыр. Аправление аизараҿы иқәыргылатәуп уи азҵаарагьы.
Ҳамс (рааигәара аҟәардә днықәтәауа). Даара кралшәхра шәыҟоуп убри?
Тышә (дгәааны). Избан?
Ҳамс. Аҭаца хәыҷы леиԥш, уажәоуп уанаанага, иуздырӡом. (Ааҭгылара.) Ацитрус кралҵуазар ҳамдыркәа...
Еиҭаҳарами ҳазҿу, есышықәса иҩыҵҩааны ицоит, мамзаргьы иӡаны иргоит.
Тышә. Ҳамс, ацитрус еиҭаҳаны, шьҭа уара ухала узҳагәышьа, иаҳхылаԥшхәу анцәа ду дуцхрааит ҳәа, унаԥырҵны уцар ауама. Еиҭоуҳаз уахылаԥшроуп, иуааӡароуп.
Ҳамс. Ахы шьышьуа, агәы шьышьуа иҳаман ҳақәзаап, уи ада ус ҳамамшәа.
Асҭамыр. Уи еиҳау уаҳа усс иҳаураны иҟоузеи?
Тышә (Ҳамс иахь). Уара, убамба палта зушәузеи иахьа?
Кьаҿ заҵәы уҟамзаауаз.
Ҳамс. Ыы, макьана ихьҭами, агәаҵәкра ссырхьып ҳәа уҟоума?
Тышә. Аа... аҵиаагь ахьҭа аныҟоу иақәнагоу ашәҵатәы ашәумҵар, агәаҵәкра ахьуеит, ичмазаҩхоит, иҩыҵҩаа ицоит.
Ҳамс (инцәыҵыкшәа). Абриҵәҟьа иуам уара.
Асҭамыр (Адгәыр иахь). Уара, абри ацитрустә бригада ҳзыҟаҵар, Кыҷын дахаҳаргылап...
Адгәыр. Ааи, абааԥсы, иӡбахә соумҳәан. Ашәыр иааҿало Шәача иманы дышгылоу убап.
Асҭамыр. Аҭакԥхықәра зду аус инапы ианаҳҵар, иуарчанрақәа шԥакаимыжьри...
Адгәыр. Краадыруоу, афист... Иҟашапаша цәгьоуп...
Тышә. Ацгәеиԥш даҳҿамԥалашеи.
Асҭамыр (дааччашәа). Уара, уи са сацәшәаӡом.
Ҳашшҩызӡа, уаӷоу ҳаибааит. Аӡә ак умеикроуп, аӡәгьы ак имоукроуп, аԥсҭазаара убасҟан ауп аинтерес анамоу. (Дхәыцуа.) Ашьанҵеи аихымцеи еидумкшалакәа акәиц алҟьаӡом.
Дааиуеит хәыҷык дҳашҳашуа.
Ахәыҷы. Нахьхьи, аа... Амашьына аҳәынҵәа иакит, Ҭемраз акамбашьқәа рыман иааироуп иҳәеит.
Тышә. Ҟоҳ, аӡахәеиҭаҳатә аазгоз ракәзаап.
Асҭамыр. Шәласы, шәласы абааԥс... Аҭыԥ иқәышәҵа.
Адгәыри Тышәи цоит, Ҳамс Асҭамыр иаԥхьаҟа диасны днатәоит.
Ҳамс. Ҳмм... Анаа... Схы ҭууа сыҟоуп, иацы аҩы иаҳжәыз сзеицәахеит ҳәа сыҟоуп. Еҳ, аԥсыуа ҩыҵәҟьан, анааџьын. Ани аԥаҭхь иудыркыз ажәра ус аламалагьы имариамызт, азныказ саауцәшәан, аха...
Асҭамыр. Иахаахыс убри аҳәара уаҿуп, уаҳа угәы ԥымҵәаӡои? (Дцоит.)
Ҳамс (ибз кылырҳәҳәаны ашәахь днаԥшуеит). Уаҳа угәы ԥымҵәаӡеи, иҳәахт... (Асчот иаԥхьаҟа иааганы днасуа.) Ани уалацәажәар иуам, ари уалацәажәар иуам, иаанагои инанагои урызкылԥшуа, аҷах-аҷах ҳәа абарҭ «аҭеисԥыҳәқәа» еиқәкшо абра утәаз. (Ипартфел қьаадқәак ааҭихуеит, дрыхәаԥшуеит, асчот аҿы акы иԥхьаӡоит. Ус дыштәоу, астол ихы ықәыжьны дамхацәоит.)
Дкылԥшкылӡырҩуа дааиуеит Хәана. Ҳамс дшыцәоу анибалак, дҵеҟәҵеҟәуа иааигәара днеиуеит.
Хәана. Цәымҭхаа бзиа уоуааит, рыцҳа. (Қьаад-бӷьыцк ааилырҳәны Ҳамс иԥышә инықәишьуеит. Ҳамс иқьышә ааҵысуеит, дааҟрымҿрымшәа наҟ ихы наирҳәуеит.)
Хәана. Хьи, хьи, хьи... (Икьатеиах ԥҵәаӡаны дыччоит.
Нас инапы хырҳәҳәаны, наҟтәирахь алагьы иҿишьуеит.)
Ҳамс (ацәа дшалоу). Амҵ ԥсра шәагааит!. .
Хәана. Хьи, хьи, хьи... Амҵ уҳәоу? Мыҵ дуӡӡак ибаҵәҟьеит, убоу... (Иҽааибыҭаны, инапқәа ааиҿыҵакны илымҳа дҭашәышәуеит.)
Ҳамс. Ҳаи, уарбану уара? (Дҩаҵҟьаны Хәана дикуеит.)
Хәана (дааччашәа иҽимхуа). Хьи, хьи, хьи... Сузымдырӡеи, сара соуп – Қаԥшь Аабыџь рыцҳа иҷкәын Хәана рыцҳа...
Ҳамс. Ыы, абна улаӡааит, абна, заҟа суршәазеи... (Иқьаадқәа ипортфел инҭаҵаны егьи ауадахь дцоит.)
Хәана (дхәыцуа дгылоуп, нас икьатеиах ԥҵәаӡаны дыччауеит). Нын, нын... наныкьара, уаҩ дыҟаӡам!.. Убрыгьы акы ҳәа ҳџьыба инҭаҳҵап... Аконтораҿ егьарааны уааиргьы уаҩ дубаӡом, ашәқәа артӷьаза икажьуп. Хьи, хьи, хьи... Уаҩ дыҟаӡам... Ассаа, ассаа, ассаа!
Амузыка аҳәоит, иара ихьуа ишьапы ырҟалтыԥсуа дкәашоит, абас еиԥшгьы ашәа иҳәоит:
Ҳконтора цәыҩҩажәӡа игылоуп,
Уа наныкьара!..
Ои, ои, уа наныкьараа!..
Акәыт ашьапқәа аҵагылоуп,
Уа наныкьара!..
Ои, ои, уа наныкьараа!..
Ашәқәа артӷьаза икажьуп,
Уа наныкьара!..
Ои, ои, уа наныкьараа!..
Ҳамс дызлацаз ала дааиуеит аҳасабеилыргаҩы, ԥҳәызба қәыԥшк лоуп уи, халаҭ еҵәак лшәуп, лхы ҵакны.
Аҳасабеилыргаҩы. Иҟоуҵозеи, мшәан, ара?
Хәана. Уаа бзиала баабеит, бышԥаҟоу быххь згеит, сҳәыҳәԥшқа хәыҷы, хар бымамшәа быҟоу? Ишәымоузеи аконтораа, ҳарҭ бҳазҵаауазар, ҳнагәагәоит, кыр ҳаур краҳфоит, ажәакала хар ҳамаӡам.
Аҳасабеилыргаҩы (иныҵакны). Зегь иара иҳәеитеи, мшәан. (Иара иахь.) Аӡәыр дуҭахызма, Хәана?
Хәана. Ыы? (Даҿахо.) Ап... ап... Апреседатла дысҭахын, апреседатла.
Аҳасабеилыргаҩы. Уи уажә дааиуеит. Ана аиҭаҳатәқәа иааргаз гәеиҭоит...
Хәана. Аа, уи бзиоуп, дад дбыкәыхшоуп. Ара адәны сааԥшуеит. (Дкылкьыԥсуа иҿынеихоит.)
Аҳасабеилыргаҩы (цасҳәа). Ушьапы иахьзеи, мшәан, Хәана?
Хәана. Сшьапы иахьхи, афронт аҿы сыҟан...
Аҳасабеилыргаҩы. Аа... Уи са исыздырӡомызт. (Акыркырҳәа дааччоит.) Лара асчот астол иаақәхны егьи ауада дныҩналоит. Дааиуеит Асҭамыр даԥхьоит агазеҭ. Иааиуеит Ҷыҷыни Қамси. Асҭамыр истол даахыҵны аԥсшәа реиҳәоит, илаиртәоит.
Асҭамыр. Шәышԥаҟақәоу, Ҷыҷын?..
Ҷыҷын. Хар ҳамам, нан.
Асҭамыр. Шәыбригадаҿы ари ача иршоз кыршәырҭоу?
Ҷыҷын. Ааи, нан... (Дхәыцуа.) Ҳара иузыҟаҳҵозеи, аха анцәа иуџьишьап. (Ааҭгылара.) Асҭамыр, нан, абри аҷкәын џьара ԥсыхәак иуҭандаз, дысцәыбжьысыр ҳәа сшәоит, сара анышәахә.
Асҭамыр. Иара аусура игәы аҳәонда, аусурҭа имоур ҳәа бшәома, Ҷыҷынхеит.
Ҷыҷын. Нан дукәыхшоуп, уара иумдыруеи, ухатәык иеиԥш уизныҟәа...
Қамса (иан илҳәаз ааицәымыӷханы). Шьҭа балагахт.
Ҷыҷын. Уажәы, нан, акрызуз кыр иоуит, асқәа аамбаӡацызт...
Асҭамыр (илҳәаз дацәыԥхашьаны). Қамса, аус уурц абоуҭаху?
Ҷыҷын. Уи аусура ахьиҭаху иалидыраауазеи, шәара дахьазышәкуа ауп ихшыҩ ахьазцаша.
Асҭамыр. Ус иага иҟазаргьы.
Қамса. Асҭамыр, акы еиԥшымкәа сшәыҳәоит, ани жәаха изшәасҳәаз азы мап сцәышәымкын.
Асҭамыр. Уа даҽаӡә дазаҳкын, аха...
Ҷыҷын. Уи арбану, нан?
Асҭамыр. Абри ҳатракторрныҟәцаҩ Таҷ диваҳартәап, иаргьы бзиа ибоит. Занааҭ цәгьаӡам, дацәымаашьакәа иҵар, наҟ-наҟ дҳахәап.
Ҷыҷын. Шәара ишәҭаху бзиоуп, нан...
Қамса. Иҭабуп!..
Ицоит. Ашә ихы аакылирҳәҳәоит Кыҷын.
Қыҷын (ихала дцәажәоит). Абар, анцәа дахьсиҭа, сынидтәаланы амци аҵеи неиқәырҽаҽаны иасҳәап...
Ыы, уи аҭыԥҳа ԥшӡа уара дугаанӡа, уахьтәоу уҩамгылааит! (Асҭамыр иахь.) Слеир ҟалоу?..
Асҭамыр. Уа бзиала уаабеит, Кыҷын!
Кыҷын. Бзиара убааит!  (Днатәоит.)
Асҭамыр. Хар ҳамам...
Кыҷын. Ҳм...
Асҭамыр (днеиԥыххыланы). Ушысҭахыз удыруазшәа уааит.
Кыҷын. Асҭамыр уххь згеит, сара иуцәтәыму уаҩӡам. (Ааҭгылара.) Схазы ҳәа абзиара сҭахызар, уара узыҳәангьы исҭахуп.
Асҭамыр. Нас, нас?
Кыҷын (днапырҟәыҷы-шьапырҟәыҷуа). Иуасҳәарц исҭахыз умбои, Асҭамыр...
Асҭамыр (днеиԥыххыланы). Кыҷын, уажәа хьыла иԥысҟоит, уара кыр аџьабаа убахьеит, арраҿы уҟан. ..
Кыҷын. Даа, правильно, уи егьырҭ ирзеилкаауам, идырны иахьуҳәаз иҭабуп.
Асҭамыр. Уаҳҩызазар ҳҭахуп.
Кыҷын. Сышәҩызамкәа, изуазеи, афы сиҟьома.
Асҭамыр. Уаҳҩызаз аколнхараҿы, аус еицаауп...
Кыҷын. Сароу? Сара аколнхараҿу?.. Сара... Иа воевалсиа, ты знаешь.
Асҭамыр. Иац иҟаҳҵаз иахьа иҳазхом Кыҷын. Иахьа аџьабаа аабеит ҳәа уаҵәы ҳшьапы ҳаҵхны ҳтәар азин ҳамам... Ажәлар иҳарҭом уи азин...
Кыҷын (деибакны). Априказқәа ҟаҵо шәара ара шәтәаны, сара амхы сҭаланы аус сызуам...
Асҭамыр. Ачынқәа ҳажәҩахыр иқәҵаны, абыбыц ҳакьмырсуа ара ҳтәаӡам. Ари сҭыԥ аҿы уаргьы уаҵәы утәар ҟалоит.
Кыҷын. Ҳмм... Ҟыҳы, ҟыҳы...
Асҭамыр. Сара даҽакы унапы ианысҵар сҭахуп.. (Дхәыцуа.) Ацитрус бригада ҿыц еиҿаҳкаауеит. Уара еиҳабыс уаҳҭар, шԥоубои?
Кыҷын. Еиҳабыс? Ишԥа еиҳабыс, бригадирсу?
Асҭамыр. Уара иуҭаху ахьӡытә уи.
Кыҷын. Ҳмм... Лапҟьаҩыс сҟоуҵоит... Уи сара самаҭәахәым. Иа не могу...
Асҭамыр. Уазхәыц, Кыҷын... Уашьҭан ҳаибамырҽеиқәар ҳәа сшәоит. (Иааҭынчрахоит.)
Кыҷын. Асҭамыр, егьи сара сзааиз умбои… Анаа...
Дааиуеит Џьгына.
Кыҷын (инцәыҵакшәа). Уԥши уара, абрыгьы сара даасԥықәымсылар имуит.
Асҭамыр (Кыҷын иахь). Абасоуп, Кыҷын, уда царҭа ҳамаҵәҟьамкәа ҳаҟаӡам. (Џьгына иахь.) Иҟоузеи, Џьгына, ишәылоузеи бзиарас?
Џьг ын а. Ҳаҟоуп ус, акы-ҩбаҳәа ҳнеиуеит.
Кыҷын (даақәыԥсычҳаны). Сара сцап нас. ..
Асҭамыр. Иуасҳәаз уазхәыц, Кыҷын.
Кыҷын. Ҳм... (Инапы ҟьаны дцоит.)
Асҭамыр. Аҩны ахыбра шәаҿу?..
Џьгына. Иахьа ҳалгар здыруадаз, аха аҟауар ҳзымхеит.
Даҽа хышәҟа ҳамазар...
Асҭамыр. Хышәҟа ба? Уи мариоуп. (Қьаадк иблокнот иаанжәаны дыҩуеит.) Ана Ҭемраз иҟны унеир иуиҭоит. (Иқьаад бӷьыц ииҩыз иркуа.) Абрыгьы ирба...
Џьгына. Саҭоумҵан, агәырҩа уасыргоит.
Асҭамыр. Ишԥоуҳәои, Џьгына. (Ааҭгылара.) Жәаха, Ардараа ашкафқәа ирзыҟоуҵаз збон... Унапы хьызаап. (Дхәыцуа.) Убри еиԥш азанааҭ сыманы инсыжьхуазу?..
Џьгына. Убасқәагьы зны-зынла иҟалалозаап. (Иҿынеихоит.)
Асҭамыр (Џьгына ашә аԥхьа даннеилак). Ҟоҳ, Џьгына, Џьгына даақәгьежьуеит.
Исхамышҭхьази. Уаҵәашьҭахь ҳажә ҳлаба дадҳәаланы амҩа аҟаҵара ҳҭыҵуеит. Уаргьы уҳацхраароуп. Аправлениаҿы ҳахьеилацәажәоз, ахаҳә ақәызыԥсо абригада уара унапы ианырҵеит... Аусгьы ууп ҳәа сгәы иаанагоит.
Џьгына уи ииҳәаз шицәымӷхаз ихы-иҿы ианыруеит.
Ҳгәыларатәи аколнхара ахантәаҩи сареи ҳаицәажәахьеит, уантәгьы аколнхацәа аауеит, ҳара ҳхаҭақәа уа ҳҟамлар...
Џьгына. Еилыскаауеит... Ҳмм... Амҩаҟаҵара напы ашәыркит.
Асҭамыр. Аиеи.
Џьгына. Уи бзиоуп... Сыҩны сызҿу салгаанӡа, акгьы сшәымаҭәам.
Асҭамыр. Ҳаилахоуп азыноуп, мамзар...
Џьгына. Шәеилахазар ҟалап ҵабыргны, аха сара... (Инапқәа неивиган, днеизыԥшит.)
Асҭамыр (дхәыцуа). Бзиоуп, уҩны уалга, нас...
Џьгына. Митәык усықәымгәыӷцәан... Мышкызны сызқәургәыӷыз аҟазарҭа ҟалозар?..
Асҭамыр. Имгәыӷкәа иԥсхьада? Ҳнапаҿы иҟоуп, иаҳԥырхагада?
Џьгына. Иара убрыгьы сазхәыцып. .. (Дцоит.) Асҭамыр агазеҭ аԥхьара даҿуп. Дааҩнашылоит Ҭемраз, дыцәҳашҳауа.
Асҭамыр. Иҟалазеи, уара?
Ҭемраз. Хышә ҟауар ари ишԥаиаҳҭо?
Асҭамыр (истол инапы нықәкшаны). Иуарҳәаз ҟаҵа.
Ари азаписка изҩызгьы снапы сафон измыҩӡеит...
Ҭемраз. Отвечаи уара иҟаҵа, нас... (Иҿынеихоит.
Ашәаҿы Хәанаи иареи еиҿаҳауеит.)
Хәана (Ҭемраз дишьклаԥшуа). Иа шәиу-шәиу, ихьи, сукәыхшеит, ари... Уа мшыбзиа, Асҭамыр! Уабаҟоу, сааукәыхшоуп, ыы?
Асҭамыр. Салам умазааит! Утәа. (Илеибартәоит.)
Хәана. Асҭамыр, уара сыҷкәын Тышә иеиԥш усыԥхьаӡоит. (Дхәыцуа.) Уаби сареи даара ҳаиҩызцәа бзиақәан... Убри иоуп сара сыблақәа хызтыз, алашара сзырбаз.
Асҭамыр. Уи бзианы издыруеит, Хәана...
Хәана (дхырбза-кәырбзо). Сааукәыхшоуп, урҭқәа ахьудыруа сгәы иахәоит. Уаб дааиаанӡа умнеиааит, иҟазшьақәа умоуп...
Асҭамыр. Хәана, саб дыҟам ҳәа макьана уаҩы акгьы сеимҳәац, дааиуазар ҳәа ҳгәыӷуеитеи.
Хәана (иааицәымыӷхоит). Иа? (Дхәыцуеит, нас дааччашәа.) Ԥшӡала иааша иакәхааит, ҳм...
Асҭамыр (Хәана дынихәаԥшуеит, уи ихы ахьигара издыруам). Уи уара узацәшәазеи?
Хәана. Асҭамыр, уцәгьамыцәгьа сара сагааит, уи сара ишԥасцәымӷу, уаб даауандаз, уиоуми иаҳҭаху зегьы... Сара, Асҭамыр, сгәы цқьоуп, сразуп, хыхь анцәа ду иқәтәоу ибоит уи, суцхраар сҭахуп, исылшо ала.
Асҭамыр. Иҭабуп.
Хәана (днаԥшы-ааԥшуа). Иуасҳәарц исҭахыз умбои, абри ҳкомхоз аҿы узцәымӷу ауаа ыҟоуп, уҽырцәыхьчала.
Асҭамыр. Иуҳәо закәызеи, Хәана, сызцәымӷда, изусҭцәада урҭ?
Хәана. Узцәымӷу зусцәқәахда, уаӷацәа! Иузымдыруеи, уаӷацәа. Ҳм... Аа...
Асҭамыр (иҽаарҭынчны). Сара макьана аӷа дсыман сыздыруам.
Хәана. Ишԥоумам аӷацәа?
Асҭамыр. Сара саагылеижьҭеи уаҩы цәгьакы изыҟасымҵацызт, нас изсоурызеи аӷацәа?
Хәана. Ее, убаашәит, уара уҷкәынами макьана, иуздыруам. (Ааҭгылара.) Иуаӷацәамзаргьы, гәыкала ишузыҟам здыруеит Кәаҵиа, Ҭем...
Асҭамыр. Наҟ удәылцқьа...
Хәана (дшәаны). Ари сара изуасҳәо, усҭахуп азоуп, анаа...
Асҭамыр. Иҽеим аус унапы алоукит. Сыззеилымкаауа ӡәыр дыҟазар, дареи сареи ҳаибабап.
Хәана (инцәыҵакны). Сҿы ԥжәааит, садызцалазеи. (Асҭамыр иахь.) Асҵәҟьа угәаауас здыруазар иуасҳәозу. (Шьҭахьла иҿынеихоит.)
Асҭамыр (Хәана ашә ааиртуаны еиԥш). Уаагылишь зны. (Ишкаф иааҭигоит ичаҟәаӡа қьаад еидарак.) Усҭеит...
Уажәааигәа Аҟәа сыҟан, ҳамҭас иузаарҭиит.
Хәана (даахынҳәуеит, иԥштәы ихыгганы). Ари, закәызеи?
Асҭамыр. Аа, усҭ. (Днаханы иаԥхьаҟа инықәиҵоит.) Уахәаԥш... Арҭ ажәабжьны иуҩуазар, уажәшьҭа кыр ҭужьхьазаарын.
Хәана (ақьаадқәа еилырхуа дрылаԥшуеит. Ибжьы итәымкәа). Уаа...
Аԥарда
Амузыка аҳәоит. Иаатуеит асцена. Аконтора ашҭаҟны ауп.
Еихатәы уалырк аҵла аҵаҟа ишьҭоуп. Уажәы акран зыдҟаҵалоу
ахаҳәтә цаҟьа иҿыцны иубоит. Ҳамс наҟтәирахь, аандеи амҩеи рыбжьара, иҽага мҩанҵо аус иуеит. Ипортфел имаҟа аҵхны ҵәҩанк ихшьуп. Ауаа рмаругақәа кны имҩасны ицоит.
Уаҟьан-чаҟьанбыжьқәак уаҳауеит. Иаацәырҵуеит Таҷи Қамси. Таҷ акомбинзон ишәуп, егьи ԥыхьа дшеилаҳәац деилаҳәоуп, газҭанақьқәак икуп.
Таҷ (Ҳамс ианааидгылалак). Уа бзиа ууит, Ҳамс. (Иара ҿиҭуам.) Ари иахьыцәгьаӡаз уадырцалт убоу?
Ҳамс (ихы дҩаханы днарҿаԥшуеит). Ибзиараха анцәа ишәԥигалааит! (Таҷи Қамси неиҿаԥшы-ааиҿаԥшуеит, нас ашҭа иааҭалоит.)
Таҷ. Арҭ аӡәыр убазар, уара?
Ҳамс (мпахьшь дуӡӡак иџьыба иааҭыганы иҿшьуа, ишьапала идырбо). Аа, абрахь ицеит...
Қамса. Ари ихы итәым ҳәа сыҟоуп.
Таҷ. Ашоура ихы иҭалазар... Ари ауалыр уа инаган иҳамазар, арахь ҳаауазу? (Иааиуеит Кәаҵиеи Ҭемрази.) Аа абар, ушаҳҭахыз уахьааиз.
Ҭемраз. Изакәызеи?
Таҷ (дыччауа). Ани ҳатрактор ҵәыцақәак аҳмыркыкәа аус азуам, умбои.
Ҭемраз. Изакәытә ҵәыцақәоузеи иашәыркуа, уара.
Қамса (игазҭанақьы иику ирбауа). Ари умбои...
Ҭемраз. Аа... (дхәыцуа). Атракторгьы амҩа ҟаҵара икылыжәгама?
Таҷ. Иахьыбгаз еиҟараҳтәит.
Ҭемраз. Уи бзиоуп. Уара кәарма-кәарма ҳабжьазаауама, Бадра иуардын иманы ана дыҟоуп, ҳиҳәар иаҳзигоит...
Ҭемраз абочка азхык ааникылоит, егьырҭгьы – егьи ахы.
Иркәыруа ирыманы ицоит.
Кәаҵиа. Иҟоузеи, Ҳамс?
Ҳамс. Иҟахузеи, ишубо еиԥш, абра аус аауеит.
Кәаҵиа. Ыы, нас уи бзиами.
Ҳамс (иусура дааҟәыҵны). Иабаргәызеи... (Нас аҽыҩҽыҩҳәа инышьҭишьхуеит иҽага.) Амҩала дкәалаауа дааиуеит
Хәана.
Хәана. Ара шәыҟоума, уара, иахьак сшәышьҭоуп.
Кәаҵиа. Иҟалазеи?
Хәана. Иҟалеи ҳәа шәызбаҵаауеи. (Днаԥшы-ааԥшны.) Ари ҳахьыҵаирбго шәымбаӡои... (Дара ҿырҭуам. Днарыхәаԥш-аарыхәаԥшуеит.) Аа, уихәаԥши, ари ажра дҭацаланы аус ахьиируа. (Ааҭгылара.) Қьаранџьыс дҟаиҵеит.
Дызгаша аусқәа сара издыруеит, заҟа еиқәиԥхьаӡари? (Инацәақәа дрысуа.) Акы, атрактор иааргаз ахаҳәрдыдра илаҵаны имоуп, аԥызақәеи, ацәеихақәеи ахәыц еиҩызҵәҵәоз, уажәы анышә иалԥоит...
Мшәан, атрактор зҳарҭаз ҳамхқәа алаҳцәаӷәаразы ауми... Ҩба, амҽышазы ага даныҟаз ԥҳәыск длыцны аресторанаҿы дтәан.
Кәаҵиа. Ных, анцәеиныс?!
Хәана. Ҳм... Анаа... Аа... Еи... Жәаха рыжәаԥшь, хырҳагас ирмоуша, архаҿы иахьықәҿаҳәаз ашаха ааԥнаҵәан, амхы иахьылҭалаз аџьықәреи афеит. (Илахь-иџьымшь ӡатәуа.) Аа, абри зшаз имаҿоуп.
Ҳамс. Уара уа ҩбаҟа шьапы аахнарҟәҿааит ҳәа, уанаџьалбеит…
Хәана. Ҩ-шьапык ҩба-ҩба лапҟьала иԥхьаӡеи... (Қьаадк иџьыба иааҭигоит.) Аа, убарҭқәа зегьы абра ианҵаны исымоуп.
Ахы залымҟьо иҩуп, шәнапы нанышәҵар...
Ҳамс. Исырбеи арахь.
Хәана (иҭауа). Аа, абар.
Ҳамс (ашәҟәы нарҳәы-аарҳәуа дахәаԥшуеит, нас икәыжә-кәыжә инеиҿеиԥсоит). Иазхоуп уажәшьҭа. Иазхоуп абри ацәыхацәыфара... Аласба акасыжәфара иашьцылаз заҟәыҵуаҳа, уаргьы убарҭ аиҵаҟәаҟәарақәа узырҟәаҵуам.
Хәана ииҳәара изымдыруа дырҿаԥшуеит, инапы ҟьаны дцоиг Кәаҵиа, Ҳамс аусура далагоит.
Хәана. Сқьаадқәа, сқьаадқәа. (Асаара иҽкажьны иқьаад ԥжәахақәа еидикылоит.) Сыршьит, сыршьит. Уахыки-ҽнаки
зыҩра саҿыз... (Дҩагыланы, еидкыло дрыхәаԥшуеит.) А... Б... Ахан... Акол... (Ҳамс, дыччо, иҽага ицламҳәа иаҵаргыланы дихәаԥшуеит.) Узсыхәаԥшуазеи, ублақәа ҭырзза!.. Арҭ шьҭа излеибасыркуазеи? Сқьаадқәа, сқьаадқәа! (Дцоит.)
Ҳамс аусура далагоит, иҽага ахәы нахшәоит.
Ҳамс. Иа, шәиу-шәиу... (Инахаркьакьашәа инышьҭишьуеит, аха еиҭахыҩрыхуеит.) Их, амца уцрашәааит, саргьы афы зырҵысуаз сакәмызт, аха уаргьы умыждаха уаасымпыҵахеит.
Аҵара ҵа, аҵара, қьаадки карандашьки неихьшьуа уҟалар, убахӡа усҳәарҭак аҿы утәазаап, лҳәахуан саҳәшьаду рыцҳа.
Иахьа агәамбаа сгәыдтатала ажра сышҭагылоу лбар, иагьа иџьалшьарын. (Днаԥшы-ааԥшуеит.) Садызцалазеи, аф сысааит! Са сакәушәа ари аҟаҵара зыԥхықәу... (Ипортфел аҵәҩан иаахыхны ашҭа дааҭалоит.) Ее, ҳамԥсыр, иагьа аабап. Мац ижәқәа анцәмызкы, иаргьы дрылагыланы дыҩуан ҳәа, сара сзыхҟьазеи?! Сҷыгәӡа сқьаадқәа срыдтәаландаз....
Сыԥсы еивызгапишь маҷк, арҭ ааиаанӡа.
Ипортфел ихы инаҵаҵаны ашәшьыраҿы днаиуеит, дыцәоит аххыҳәа. Уажәы-уажәы иԥаҵақәа ҵысуеит. Аусуцәа рыбжьы ааҩуеит, амузыка иалыҩны. Амҩала иаацәырҵуеит Петреи Тышәи, аӡәы ажыга икуп, егьи – аҵыркант. Дрыцуп Ҭемразгьы.
Ҭемраз (Ҳамс аус ахьиуаз ахь дыԥшуа). Ари дабацеи, уара?
Петра. Ҟыҳ, ана дахьыцәоу жәбоу, уара! (Ашәшьыраҿы Ҳамс дахьыцәоу иааиуеит.)
Петра. Адунеиаҿы уамак ҟалоит.
Тышә. Избан?
Петра. Иԥаҵақәа ахьҵысуа умбаӡои. (Иааибарччоит.)
Ҭемраз. Ҳеи, уара... (Ҳамс «ам-ам-ам...» ҳәа акы иҳәоит.) Цәыблаҟы дикӡоу?..
Петра. Ари уажәы илымҳақәа ааҿырҟәдааны иугозаргьы, ибаӡом. (Дхәыцуа.) Ара шәааи, ак шәасҳәоит.
Рыхқәа неидыркылоит, иааибарччоит. Ҳамс деимакы-еиҿакы дҩышьҭыхны дышьҭарҵоит, акьыр зҭарыжьуа акәиа ахықәаҿы.
Ҳамс. Аиеи, ҟыҳ... Сара, ана-а... Ам-ам-ам...
Ҭемраз. Ааи, рыцҳа, амла дакызаап...
Нас ашәшьыраҿы иааины рмаругақәа аашьҭыхны рҽынаԥхьаркуеит. Иахьаватәоу аҟнытә агәалқәа ыршәны игәыдырҵоит. Акы имгәа шыҟоу иаахоит, дааԥшуеит. Дҩықәтәоит, ихахә акьыр алшьуп.
Ҳамс. Ее, ҳаҳаи... (днаԥшы-ааԥшуеит дтәаны.) Уи...
Сыблақәа сыржьозар? (Инапқәа аархишьылоит.) О, анцәа ду, ухьышьаргәыҵа сакәыхшоуп! (Дхәыцуа.) Саб рыцҳа, зегьы зымҵаныҳәоз аҵла касыжәкгьы ахьнимырҳалацызт ҳәа рҳәо саҳахьан. Аа, иахьа сыҵнацеит, саб насыԥеиқәаҵәа изыҟамҵаз сара ишынасыгӡауа ала ҿаҭахьа ҟасҵауеит. (Импахьшьы азбжак аамхны махәык иахьнирҳалоит.) Хәыц еиқәаҵәа злам шьтәакгьы уара иузыскуеит.
Дматанеиуа дшьамхышгыланы Анцәа дышиҳәо, аҟыр-ҟырҳәа иччо иаацәырҵуеит Петреи, Ҭемрази, Тышәи. Урҭ анибалак, даагылоит.
Петра. Ихгьы кьырла ишәит...
Ҭемраз (иара иахь). Анцәа уиҳәома, Ҳамс?
Ҳамс (дхәыцуа дрыхәаԥшуеит). Ых, шәыҵабгааит!.. (Дааиуеит Асҭамыр.)
Петра
Ҭемраз. Иудаҳныҳәалоит, Асҭамыр, уаб иаара. ..
Тышә. Саргьы...
Асҭамыр. Иҭабуп, абзиара анцәа ишәзыҟаиҵааит!.. (Ҳамс дынихәаԥшны.) Ари ухы иалататоу закәызеи?
Ҳамс. Ҳм... Анаа...
Петра. Уи, ара дшааиуаз, акьыр дылаҳан.
Ҳамс. Ус гәабзиара анцәа ишәиҭааит!
Иаацәырҵуеит Кыҷыни Дицеи, аха Кыҷын иҽааникылоит, аҵла днаватәоит.
Кыҷын (дахьаватәоу иҽавырҳәҳәо). Сусқәа бзианы ианыҟала, ԥыхьа избасҳәазгьы бысҭоит. Ее, анахьгьы сыҵабганы сыҟоуп, араагьы акы аналымҵ, сҭахаӡеит.
Дица. Нан, Асҭамыр, ара уҟоума, акы уасҳәап ҳәа акәын.
Асҭамыр. Изакәызеи, Дица?
Дица днаԥшы-ааԥшуеит. Асҭамыри Дицеи рыда зегьы цоит. Ҳамсгьы иҽага ахәы аашьҭыхны дцоит.
Дица. Иацы асҭаршын, егьи уҳәа аакылсын, бзаготовка анаабымшәа, быжә заҵәы ҳаманы ҳцоит, рҳәеит, избаҟасҵои, нан?
Асҭамыр. Быжә игар ҟалома?
Дица. Уара иҟалом ҳәала, иара уаҵәы ианаабымга, саакылсны ашаха нахаршәны исыманы сцоит иҳәеит.
Асҭамыр. Уи сара еилыскаап... Ԥсыхәак зламоу ала ибымрымхыртә иҟаҳҵап.
Дица. Унан, са сукәыхшахааит, нан!.. Унапы сануп, сыжә заҵә думырган... (Лнапы ыргьежьуа.) Уцәгьа-мыцәгьа са сагааит!.. Уажәы ҳколнхара аусқәа бзиоуп, рҳәоит, уи уаҩ игәы иаахәаша ауми.
Асҭамыр. Абзиаҵәҟьа абаҟоу, аха хар ҳамам. ..
Дица. Уабгьы дааит, убри инақәыршәаны ԥҳәыс хәыҷыкгьы даҳзааугар, уҭахцәагьы ҳаибанамырбози... Абрахь аӡәы лыӡбахәқәа саҳауеит, аха уи уара дабауқәнагагәышьои, нан!
Сара ԥҳәызбак дызбеит Мырхьаа рҳаблаҿы, зашәа аҭацацәа ҳара иаҳҭахқәоу ироулаша.
Асҭамыр (дааԥхашьаны). Уи исықәнагом ҳәа бызҿу дарбанушь?
Дица. Аҵареи амци сыздыруам, аха абри Сырма дудкылашәа ицәажәақәоит.
Асҭамыр. Нас, илуазеи уи?
Дица. Сырма хар лымаӡам, аха...
Асҭамыр. «Аха» гәынамӡароуп...
Дица. Саҳәшьаԥҳаи лареи аҵара еицырымҵози... Ҩышықәса дуӡӡа уадак еицыҩнан, дышлыхцәажәақәо уаҳар ухы еилагап...
Асҭамыр. Ыы, дышԥалыхцәажәоишь?
Дица. Урҭқәа зегьы срылаланы исҳәар сҭахым...
Асҭамыр. Иара усгьы...
Дица. Сырма аашьара мыжда дакны дагозаап... Аха уи уадаҩым. Ишахәҭам илыхцәажәоит.... Сызкәыхшоу с-Хьыкәыр хәыҷы илымҳәози, деиҩыҳаҳа акьалантар еиԥш, иԥаҵақәа хыршаны қырҭуа ҷкәынак дицныҟәон ҳәа.
Асҭамыр (дхәыцуа). Иҟоу бдыруама, Дица? Абри аус баҟәыҵыр еиҳа еиӷьушәа збоит. Иҟам-иным ҳабжьҳәаауа бдәықәуп...
Дица (лылахь-лыџьымшь ӡатәуа). Нын, џьбеит, абри зсахьоу имаҿоуп, сара иҟам-ианым ак сҳәозар...
Асҭамыр. Баасзыӡырҩи, Дица, абри саб иӡра Кәаҵиа иус алоушәа аӡәы кыр иҳәоны баҳахьазма?
Дица. Мап...
Асҭамыр. Бара ӡәыр илабҳәахьоума?
Дица. Асҭамыр, нанхеит, усхыччома?
Асҭамыр. Сара аӡәгьы сихыччап ҳәа сгәы иҭасымкӡацт. (Ааҭгылара.) Бара бакәӡами Сырма илазҳәаз уи бара бигом, иаб дзырӡыз Кәаҵиа иоуп ҳәа?
Дица. Нын, џьбеит, исаҳауазеи?..
Асҭамыр. Абри ҽеим, аҵыхәа ԥҵәатәуп...
Дица. Ус иҟазар, ииашоуп, аха ус иҟам...
Асҭамыр. Сара бара ахара быдысҵом, абарҭқәа бырзызкыз иоуп ахара зду.
Дица. Сазызкгәышьодаз...
Асҭамыр. Иҽеим, Дица, аҟьамсар ажәа зҿыҩруа ауаа рҳәатәы ахаҵара.
Асҭамыр аконторахь дхалоит, даацәырҵуеит Кыҷын.
Кыҷын. Ҳм... Иабҳәоу?
Дица. Иасҳәеит, аа... Ани ажә исуҭазгьы нахьхьи ахкаара иҭоуп... Гәыж-гәыж-гәыж...
Кыҷын. Мшәан, сусқәа маншәалахар, акы сеигӡауа сыҟоума?
Дица. Ҟеҳ... (Лаԥшыцәгьала дынихәаԥшны дцоит. Кыҷын уи длышьҭаԥшуа дгылоуп.)
Кыҷын. Анҭ аԥарақәа илысҭазгьы ус баша илысҭа џьылшьома? Усҵәҟьа бызцозар, баб биԥҳауп!
Иҿынеихоны, дааиуеит Асҭамыр, қьаадқәак еидкыланы икуп.
Асҭамыр (Кыҷын данааидгылалак). Круҭахызма, Кыҷын?
Кыҷын. Аа... Абрахь ус мыждак сақәшәан. (Ааҭгылара.) Ҳм... Памигит, пожалуста...
Асҭамыр. Иухьи?..
Кыҷын. Уара сҽыҵәҟьа апашьпорт ацуп, сара? Абри сызлоубо ада уаҳа Кыҷын Ҷахьба зласакәу шәҟәыбӷьыцк сџьыба иҭам. Ни одна документ не осталсиа...
Асҭамыр. Иҟалазеи?
Кыҷын. Тҟәаԥс слахысны, Шәача сызлеиуаз...
Асҭамыр. Иаа?
Кыҷын. Тҟәаԥс слахысны, Шәача сызлеиуаз...
Асҭамыр. Уара, иуҳәо закәызеи, Тҟәаԥс абаҟоу, Шәача абаҟоу?
Кыҷын. Ааи, схы еилаԥсаӡеит ҳәа сыҟоуп. Шәырқәак аашьҭыхны, исыманы сызлеиуаз, Тҟәаԥс слаӡаанӡа сааныркылан, исымаз зегьы аасымхны иргеит.
Асҭамыр. Учамаданқәагьу?
Кыҷын. Счамаданқәа рхы ианырҟьааит. Все документ атобралсиа.
Машькәыгә. Уԥши, уара! Уанаҟәымҵӡа нас, ус узырымукәа...
Асҭамыр. Убри уаҟәыҵ, иазхоуп, абра уҽаашьақәкны акы ухы азкы ҳҳәеит, аха уара иумаҳаит. Нас уажә иуҭахузеи?
Кыҷын. Џьара шәҟәык неихьшьны исуҭар, убри ашәыр сара изластәу ала, уа сааҿыҵуеит.
Асҭамыр. Уи ашәыр иугаз уара иутәыҵәҟьазу?
Кыҷын. Ҳм... (Ихы ааибӷуеит.)
Асҭамыр. Мап, исызуҭом сара уи еиԥш амц қәыршаҳаҭга...
Кыҷын. Нас, сара ишԥаҟасҵои?
Асҭамыр (дхәыцуа). Аамҭа сырӡуеит, аха урҭ удокументқәа иҿыхны сара иузаазгап, ушәыргьы сырхынҳәып, уара уҽурҽеиуазар...
Кыҷын. Сыҽсырҽеиуазар?..
Асҭамыр. Аиеи... (Дцоит.)
Кыҷын (аԥхьаҟа дааскьоит дхәыцуа). Иаҳҳәап сдокументқәагьы сшәыргьы ырхынҳәны иааигеит, нас ишԥаҟалои?.. Ари умбои, баба, аџьабаа узызбеит, шьҭа уаргьы аџьабаа ҳазба ҳәа сыхәда аҵәаҳә нахаршәны сааникылоит.
Сара схала схы сахәароуп акәымзар, са исыхәо ҳәа уаҩ дызбом...
Асценаҿы иаалашьцоит. Уахынлоуп. Аконтора амардуанаҿы даҿатәоуп Машькәыгә, имаџьар кны. Быжьқәак гоит.
Машькәыгә аанда даваланы кыр дааскьоит, иҽхырҳәҳәаны абаҳча дҭаԥшуеит. Дӡырҩуеит. Нас даагьежьуеит. Иҭыԥ аҿы днатәоит, аҭаҭын дахо. Хәыр-хәырҳәа акы абжьы гахуеит.
Машькәыгә (аандахь дыԥшуа). Изакәызеишь, ари «хәыр-хәыр» ҳәа ақәаҵа иҵоу? Мшәык агәараҳәа иаасҿаҳахыр, иудыруеи, адунеи аҿы уаҩы дызқәымшәо егьыҟам. Аха ус сҳәеит ҳәа, амшә арахь иқәызгалагәышьозеи? (Ихы нкыдиҵоит. Илацәа нҭаауан, маҷк инеицәыхараны аанда ааҵәак ахыҩрны икаҳауеит. Ашырҳәа ихы дҩахоит.
Ишәақьгьы уахь инаирххоит, ааҵәа икаҳаз дахәаԥшуа.) Нын, шәанаџьалбеит, имшәыҵәҟьоуп ҳәа сыҟоуп...
Адыхҳәа аӡәгьы дылкаԥоит, ихы-иҿы хҭырԥала иҭаҳәҳәоуп, днаԥшы-ааԥшуеит, иааҵәа шьҭыхны дҵеиҟә-ҵеиҟәа агәашә ахь дцоит.
Еи, уарбану?.. Уаагыл, суеихсуеит!
Аӷьыч дыҩуеит. Машькәыгә уи ихырԥшны дхысуеит. Аӷьыч аанда скылсует ҳәа ихы анынкылеиклак, Машькәыгә деиҭахысуеит. Аӷьыч дԥаҭԥаҭуа аанда дкылахоит.
Аӷьыч. Аа, сишьит, сишьит...
Машькәыгә. Шәсыцхраа, шәсыцхраа, аӷьыч, аӷьыч!
Аӷьыч ишьапқәа иҟьоит, деихоит, аха аанда дызкылсуам.
Иааиуеит Петра, Бадра, Адгәыр уҳәа убас егьырҭгьы аколнхацәа, ааигәа-сигәа инхақәо.
Петра. Иҟалазеи?
Машькәыгә. Аӷьыч, аӷьыч!..
Дыкны дыҩцәыҵырҳәоит, ихҭырԥа ааихырхуеит. Афонар иҿадырԥхоит.
Бадра. Аҳиҳи, абри узызуааит!..
Ари Кыҷыниоуп, зегьы дырдыруеит. Ҷкәынцәақәакгьы иааҵәа ааганы иаԥхьа инкарыжьуеит.
Кыҷын (ишьҭахь итәарҭа ишьышьуеит). Уф-уф-уф!
Бадра. Ари аҭоубыҭ ада акы дарҽеиуа збом.
Машькәыгә. Аколнхацәа уҳацәӷьычуан акәу?.. Уиас арахь.
Кыҷын. Уи-уи-уи!.. Уара, ҟәыдзу, џьыказу иҭаз убри уԥилҭажә... Иаргьы уаргьы шәеибамбааит, аиеи!..
Бадра. Ақәыџьма шнарца-нарцоз уаскьаԥ-уаскьаԥ аҳәон, ҳәа, дыԥхашьаӡом, уара...
Петра. Абыржәыҵәҟьа дганы абахҭа дҭактәуп.
Бадра. Уи иара изыҳәа иразҟхон. (Ааҭгылара.) Абра ажәлар ҳҿоуп иус ахьыӡбатәу.
Адгәыр. Ҳамчыдоуп ҳәа игәы иаанагозар акәхап, аха мап... Ашиԥка ухьит.
Бадра (Кыҷын иахь). Уаҵалеи ари уааҵәа. (Кыҷын иааҵәа даҵалоит.) Уца арахь аконторахь.
Кыҷын (ишьҭахь итәарҭа изнапыкала иаанкыло).
Исыцрыԥсааит ҳәа сыҟоуп... (Аҟәыҿыҳәа длатәоит.)
Машькәыгә. Гәаҩ, душьитеи!
Аԥарда
Иара убраҟоуп. Асцена шыхиац ихиоуп. Бадра, Машькәыгә, Хьрыԥс, Асҭамыр, Тышә уҳәа убас егьырҭгьы.
Асҭамыр (Тышә иахь). Аус унапы ианаҳҵаз ламысла уазныҟәеит, иҭабуп ҳәа уасҳәоит абарҭ зегьы рыхьӡала.
Тышә. Уи аҩызцәа ирыџьшьоуп. (Ааҭгылара.) Саргьы схы аласмырхәыр ԥхашьаран, акы уасҳәоит.
Асҭамыр. Шәус шәҽахаршәаланы амҩа аҟаҵараҿы ацхыраара ҟазҵаз аџьшьара раҳҭоит, аколнхара аправление аҿынтә.
Бадра. Иҭабуп...
Асҭамыр. Ацхыраара зҭаху ауаа ыҟоуп, шәхы шәамеигӡароуп убри аус аҿы. Даагозар Џьгына...
Тышә. Уи жәаха дызбон, уара шәаханы зегьы уахь шәцеит, иҟоузеи, ацха шьҭыршьма убра, иҳәеит.
Асҭамыр. Умбои, ихы здикыло уаҩ димбошәа дықәхазар акәхап, имаршәа кны иаҳәазар...
Тышә (дниԥыххыланы). Уи сара избап...
Асҭамыр. Иаргьы шьҭа маҷк ихшыҩ азымцакәа дыҟам.
Машькәыгә. Ԥыхьа еимбӷьыжәааны ицаз, уажәы хәыҷы-хәыҷы арахь иаднакыло иалагеит.
Тышә. Ауаҩы ииуа иԥыло, иифо ихаҳауа дҟалеит, изымаарызеи, ак уасҳәоит.
Машькәыгә. Бабараа, шәарҭ аҿарацәа ишәымкуазар аус, ҳарҭ шьҭа ҳаиасны ҳаԥылома...
Бадра. Ҳара ҳажәит, шәа шәоуп аамҭа зтәу… Шәеиха ԥхьаҟа. (Дхәыцуа.) Аԥсҭазаара қәԥароуп, акы хшыҩла иугароуп, даҽакы – хаԥыцла. Абзиара мариа-ҿарианы хыхьынтә агәараҳәа иалыҩрны укәа иҭаҳаӡом-тәа. Бабараа, ҳара абзиарақәа шәара шәҿынӡа иаагаз шьарда иҟоуп, шьҭа шәарҭ еихашәҳа, ԥхьаҟа ижәга.
Иааиуеит Кәаҵиеи Сырмеи.
Кәаҵиа (Хьрыԥс иахь). Уаа, узгаз рымшра ааугеит, уааижьҭеигьы усзымбеит, абрахь ԥсшьара џьара сцан, ааигәоуп санаа.
Хьрыԥс. Иҟоузеи, ушԥаҟоу Кәаҵиа? (Иаагәыдеибакылоит.)
Кәаҵиа (Хьрыԥс ихаҟынтә ишьапаҟынӡа дихәаԥшуа).
Ҟоҳ, абасҵәҟьа ҳаибабоит ҳәа сыҟамызт.
Хьрыԥс. Ашәҟәқәа ҩны, усхашшаауа усышьҭагәышьан, аха сузҿымхт акәымзар.
Сырмеи Асҭамыри неихәаԥшуеит, иааизааигәахоит.
Асҭамыр. Еилкаауп зегьы.
Тышә (амҩахь дыԥшуа). Адгәыри акорреспонденти аауеит.
Машькәыгә. Мчыбжьык аахыс даҳҭоуп, иибазеишь анаџьалбеит.
Бадра. Бзиара мусхәу, цәгьара мусхәу арахь дықәызгалаз?..
Иааиуеит Адгәыри акорреспонденти, аԥсшәақәа ааибырҳәоит.
Бадра. Оо, ҳгазеҭԥҟаҩ уоума, дызусҭада сҳәахуеит.
Машькәыгә (Тышә, Петра уҳәа ихы нарыдкыланы).
Уара, рџьарамзар акы ҳақәым, шәиазҵааишь, иибаз-иаҳаз акы ааҳаиҳәаатеи.
Петра. Краадыруоу, афаст.
Тышә. Ҳазирџьарызеи, уажәы ҳаиӷьны зымбаӡацтеи.
Петра (акорреспондент иахь). Ыы, маҷк ашшрақәа ыҟоуп, егьиуп ҳәа ҳаҳауеит, ҳаҩнуҵҟа уахьҳалаԥшыз ҳашԥоубақәеишь?
Акорреспондент. Шәусқәа цәгьам. Мчыбжьык ҵуеит шәколнхараҿы сыҟоуижьҭеи, хәыц-хәыц зегьы еимыздеит.
Анхара зҭаху ауаҩы инапы рнубаалоит шәурақәа. (Дхәыцуа.) Еиҳаракгьы сгәы иахәеит амҩа ахьыҟашәҵаз.
Машькәыгә. Ее, анцәа илыԥха уоуааит, дад!..
Акорреспондент (Асҭамыр ижәҩахыр инапы нықәҵо).
Уанаарышьҭуаз, ахьымӡӷ згоит, абааԥсы, ус сзыжәымун, уҳәон, аха аҩызцәа угәра ргон... Ахьымӡӷ акәым иугаз, ахьӡоуп.
Инапы ааимихуеит, ауаа аууы ааилдыргоит, рыхқәа неидкыла-ааидкыло еицәажәоит. Убри аамҭазы акран аҿы ахьхьаҳәа аӡы ааиуеит.
Адгәыр (акәапеи наҵакны ирҭәны). Ижәжәуазар аӡәыр аӡы?
Машькәыгә. Сара ишсуҭара. (Иааимхны даҵашьшьы ижәуеит, нас икәапеи Адгәыр иркуа.) Аӡы ахьышьҭрахь игьежьуеит ҳәа ирҳәо мцымзаарым.
Бадра. Ааи, аӡгьы ахьышьҭрахь игьежьуазаап.
Акорреспондент (дхәыцуа). Сыстатиа хыс иасҭарызеи ҳәа схәыцуан. (Иблокнот аашьҭыхны ианҵо.) «Аӡгьы ахьышьҭрахь игьежьуеит». Шаҟа ибзиоузеи!
Аԥарда
Иалоу ауаа:
Баса Сымсым – ақыҭа интеллигентуп.
Тереза – Баса иԥҳәыс.
Цира – рыԥҳа.
Аԥсхәра ахьыруа инаӡаанӡа ауп ахҭыс ахьымҩаԥысуа, амҩа нымҩахыҵ, бна цәҳәык аҿы. Амш бзиоуп, аҷҷаҳәа аҵар шәаҳәауеит. Иаацәырҵуеит Басеи Терезеи. Баса еиқәычаԥа тортк икуп. Ишәҭышха ацелофантә кулиок илаҳәаны.
Тереза (лышьҭахьҟа дыԥшуа). Бааи, бара, зынӡа иаабыҵнахӡоу?
Баса (дҩеихашәа). Ибыхьзеи банаџьалбахт, баач– маачуа ибааишьоузеи?
Тереза. Лан ҽааны имнеиша, асҟак дҳарныҟәахьоума, дҳаркареит Ахәыҷ ы... (Лара лахь.) Самажәаа! .. Изакәызеи, лыбжьы саҳаӡом, акы лмыхьзааит? .. Самажәаа!..
Цира (акулисахьтә). Аау!..
Тереза. Бабаҟоу бара, бмааиӡои?..
Цира. Амҩа сықәми, сныжьны шәцан... Шәахьымӡар ҳәа шәшәауашәа!
Тереза. Машьынакгьы ааҳақәымшәеит цас ауашәа иахьа.
Баса. Иануҭаху ус ами, илыбжьынҵәа ицоит.
Тереза. Даҳшьит ҳаӡӷаб, дҳаманы амҩа ҳлықәлан.
Баса. Лҩызцәа абри аҵкысгьы ихараны иныҟәоит ашколахь, аха макьана акы рыхьит ҳәа смаҳацт.
Тереза. Илылшома, уара, дхәыҷыми, макьана.
Баса. Дхәыҷы егьиҳәа, «шьышь нани!»
Дааиуеит Цира дҭәырҿаҿауа, лшьапқәа нада-аада иргылауа. Сумкакгьы лыхәда ихшьуп, лхы гдыџьӡа, лҿафақьқәа лӡамҩа иадҳәазалауа.
Тереза. Бан рыцҳа... Бааԥсагәышьеит, ыы?
Баса. Уаҳа бзеиҭамҵӡои, ибыхьзеи бара?
Цира. Аарлаҳәа сықәсит ани, ацҳа кьыблыџшәа иҟоу...
Баса. Ее,  акәыху? .. Иабаҳҭаху убри ҳара?
Тереза. Быбжьы аабыргар, баб дымнеиуази, блықәҟьаны былкаҳаргьы? ..
Цира (ачавра лыҿшьуа). Сааԥсеит бара маа… (Ааҭгылара.)
Баса (даашаханы). Иа?.. Уажәадагьы исмаҳацт...
Тереза. Иахьа икаирцеиӡеит, ихьышьаргәыҵа сакәыхшоуп.
Баса (иторт зымҩа инышьҭаҵо). Аҳәсақәа сыцуп, иаасымырдаргьы ҟамлои, аха?..
Тереза. Иҟалазеи, шәызҵымҵра акы шәаҵахазшәа.
Баса. Бнеины ишьҭыхны иаанкыли, ишыбкуа збап, уҟәаҟә иузықәҵом, уҩыҵра иузыҵакуам. (Ааҭгылара.) Арбаӷь аикақәа реиԥш, анҭ «афинтиклиушкақәа» иахагылоу роуп сзырԥсуа, уара!
Тереза. Ыы, иԥхашьарами, ицәҳәыҟьантазӡа инаганы рнапы инанаҳҵар?..
Баса. Иаԥшьыжәымго ҳәа акы ыҟам акәымзар, ани зыԥшандага ҵыхәа ԥыртланы «ҽыԥ-дыр, Ванӡас ирико» ҳәа ишәаҳәауа ҳамӡырха иқәыз ашәишәирбаӷь ҭины абри ааҳамхәар амуа ҳаҟазма, иара ахаҭа аагар, еиҳагьы пату ақәырҵон аԥшәмацәа, ԥсаҭатәык иаҩызамзи, иага умҳәан...
Тереза. Ҩ-шьапык зҵоуу?
Баса. Ҩ-шьапык зҵоу иабаргәузеи, ԥшь-шьапык зҵоу анумоулак..
Тереза. Ари аторт, уажәы имодоуп, аишәа арԥшӡоит, изфауа ирхаҳауеит, аԥсы изынгьы чыс бзиоуп.
Баса. Аԥсы ихәо акагьы ыҟам, аха аҳәсақәа ирҳаҳашт, аласхи?
Тереза. Уи, уи... Ииҳәауа шәаҳауоу, уара? Ахацәа бзиа рыдкылоуп, рԥаҵа иалатата, урҭ роупеи изҟьаӡо.
Баса. Сара зыбҳәауа, ичысуп ҳәа иагьысҭахым, наҟнаҟ... Арахь исыбмырбан!.. Уи аҵкьыс еиӷьымзи ани ибҭииз ашәишәи «ҟәыль-ҟәыль» ҳәа ишәаҳәауа ибыманы ашҭа бынҭалар?..
Цира. Ну и даешь же ты, папа.
Тереза. Ари аторт уқьуа уаҵоуп, иаазгодаз 7–8 кьыла иҟаз ашәишәи?
Баса. Ыы, Агаҟа ибымгеи?..
Тереза. Уахь Дусиа илсыргеит.
Баса. Сыздырам ишыҟабҵоз уи Дусиа дбымамзар?
Тереза. Нас избазурыз? (Ааҭгылара.) Абри шәара шәтәык уаҳа иамуӡеит.
Баса. Иахьа илабҳәар иауаз бсыцца ҳәа, дагьаабывамгылоз?
Тереза. Дсывагыла егьиҳәа, «ҭацара» суруама седру?
Насгьы акы нылҿаужьроуп, уи илысҭауа акәым, сара егьсымахым.
Баса. Аиеи, зегьы зегьы зҟәаҟә иқәызхуа аӡә дшәымами. Аторт саҵазза хаҵа еибга дуӡӡак, инаԥшуа ирҳәауазеи?..
Тереза. Аа, убри акәзаапеи ихьаажәгауа?.. (Ааҭгылара.) Шьоукы рхацәа иахьа уаха ирыдгылоуп, аӡы иаҵоуп,
амҿы иаҵоуп, аха рхы иахашшаауа смаҳацт. Шәара тортк нышәҳаркызар, атәыла мыбгеит…
Баса. Шьоукы ҳәа бызҿу хьацәгьа-хьабзиа рымаӡам, аха сара иԥхасшьоит, ирыхьзеи, алақәа рықәчхәрааит, рымҳәауеи..
Тереза. Ирҭаху рҳәааит, сара исыхьхуеи?.. (Ааҭгылара.) Снапы аԥша иакын, исыхәаӡом, ак шьҭысхуа сыҟазар умдыруеи?..
Баса. Уи абабызцәырҵых уажәы? Арашәараан, знапы амаҭ азырцҳаз иеиԥш...
Тереза. Абас ауп, уара, аӡәы итәы аӡәы издырӡом.
Баса. Ма быԥҳа иаасымылдаргьы ҟамлои, аха?.. (Ааҭгылара.) Убригьы лнапы аԥша иакыма?..
Тереза. Иацоуп уи Ага дцаны лнапхыцқәа рыцқьаны, икәаԥҷаҷараӡа ишәны данааз, уажәы аторт лҳаркуама?
Баса. Убригьы аԥара ақәшәмырӡи?..
Тереза. Ыы, амалаҳәа иҟарҵозма нас?
Баса. Заҟа лшәазеи усгьа?
Тереза. Заҟа лшәахи, 30 роуп изыԥсаҵәҟьоу, аха лара даҽа 20 лзацылҵеит.
Баса. Шьоукы амш ргоит, ирымоу аҟәрышь ахьыргара рыздырам, шәара?... Мамгәду ҳәа, даара шәыхьымӡӷқәа рацәахеит, арахь акәтаӷь шәаҳәҿакӡам.
Тереза. Ауаа иҟарҵо ҟаумҵар, ԥхашьарами?.. (Лыԥҳа лнапқәа дрыхәаԥшуа.) Икәыр – кәырӡа, шаҟа иԥшӡахазеишь, лан длыкәыхшахааит…
Цира. Ахш иӡааҵаны, ирԥсаҳәаны бмаауаз ҳәа салҳәеит.
Баса. Изакәызеи бара, ахш иӡаабҵо?..
Цира (лнапқәа рхахауа). Снацәкьарақәа, пальцы, понимаешь?
Баса. Аџьашьахәыҵәҟьа саҳауеит, шәан лхылымсеит!..
Тереза. Сыԥсы бфааит, нан, ашьыжь, ҳажә иамысхыз ахш бысымҭозиз...
Баса. Агәара-гәараҳәа иршны, ыы?
Тереза. Ухы утәыми, ахәыҷы даабылуама, уара?
Баса. Даара схы стәуп. (Ааҭгылара.) Шәавнагеит, излазбауа ала.
Цира. Сара акы аасҭаххар, абасоуп есымша. Ты не понимаешь, папа…
Баса. Аиеи, зегьы здыруа шәара...
Тереза. Иҳагхеит, аха аҽазназы ҳгәы иҭазаап, хьаас иҟабымҵан...
Баса. Аиеи, шәара ахш «шәҽалашәкәабала», ҳара ҳгәы кыдбаны адәы ҳақәзаап...
Тереза. Иԥхашьарами иара, Сымсым…
Цира. Последни модала апричоскақәа ҟарҵоит аӡӷабцәа, хьы-разнышла иҩычоуп рнацәкьарақәа, рлымҳарҩықәа уҳәа… Ҽԥныҳәа аӡәгьы ириҭаӡом, сара снапхыцқәа сшәын, уама ҟазҵазгьы сара сакә хеит...
Тереза. Мамоу саабызӡатәхаит, ус бымҳәан, издырам бымбо?..
Баса. Шәара шәҿы издыруазгьы схамшҭи...
Иааигәаны алашбыжьқәа гоит. Иааӷыӷибагеит уҳәартә ихышҿышуеит.
Тереза. Алышькьантыр шәазшахааит, алышькьантыр… Иабаанагеи абна агәҭаны? Тит, тит!..
Баса. Арҭгьы аԥсхәрахьы инаԥхьоума, сукәыхшеит?
Тереза. Ҳторт иахамҳааит, уара?
Баса. Мамоу, џьыбышьт...
Цира (лшьапқәа шьышьуа). Сшьаҵатәқәа сышьхәа цәырҟьеит ҳәа сыҟоуп. Болит, мама…
Тереза. Болит, бҳәоу? Ее, бан рыцҳа... (Нырцәҟа дыԥшуа.) Ҳааитеи уажәшьҭа, акгьы ҳагӡам. Анҭ ахыбрақәа ахьаабо рханыҵәҟьоуп.
Цира. Ҟау? ..
Баса. Ҳабанӡаҟазаауеи абраҟа, ҳцалап уажәшьҭа.
Тереза. Хәыҷык иаалаҳраӡап, лшьапқәа лыхьзаап, ҽааны имнеиша сара.
Илаҟәны аӡӷаб лшьапқәа ирыхәаԥшуеит.
Баса. Ицәҟьаҵәҟьеит ҳәа сыҟоуп, уи иҭаҳаршәуагьы акгьы ҳамам... Шәгыл, шәгыл...
Тереза. Шәахьымӡар ҳәа шәшәауама?.. Ԥсхәара амам, чара амам «кыл-кыл» ҳәа аҭаҭәара ауп усгьы ижәдыруа...
Жәахагьы, Сақәаа рыԥсраҿы шәаныҟаз шәышԥааи?..
Иԥхашьарами иара, Сымсым...
Баса. Сара сакәым, убра бара бхаҭа быҟазаргьы ибжәуан, убас уаа хазынақәак срыдтәалан. ..
Тереза. Аха аԥсраҿы?
Баса. Арыжәтә ахьцәырҵыз ус ауп, уаҳа иҟауҵои?
Цира саркьа хәыҷык лымпыҵарҟәыҟә данԥшылоит, лҿафақьқәа днарыха-аарыхо илырҽеиуеит, лышьчотка ааҭыганы лшьаҵатәқәа лрыцқьоит.
Баса. Ее, ӡӷаб ҟадыџь, макьана аҽырбара абалҭаху, аха?..
Тереза. Ыы, ари уажәшьҭа дҭыԥҳаупеи, иамоузеи дҽырбар?
Баса (ихазшәа). Абас ауп, уара, акы аауҳәар, усаса ԥыржәауеит (Дхәыцуа.) Нас убраҟа ҳахьнеиуагьы, уи шәторт хазына сара исыркны агәара шәҭалома?
Тереза. Убри акәзаап угәы иҵхо? Ыы, уи акрамоума седру?
Баса. Абас ауп, уара?
Тереза (лгәы аахьаԥссан). Бзиоуп нас, уа ҳаннеилакгьы ахәыҷы иааумылдап...
Акулисахь алақәа дырҩегьых иӷыӷуеит, хәар-чарҳәа шьҭыбжьқәакгьы ааҩуеит.
Баса. Ыы, шәаапкны шәнылыҩр шәцааитеи, шәҳадызцалазеи?
Тереза. Тит, тит... Ахәыҷы илмыцҳааит, амарџьа?..
Баса (иварахь дыԥшуа). Ҳау, абааԥсы, ҳанҵәахаҭеит!..
Тереза. Иҟалеи, иҟалеи?
Баса. Аторт збаӡом бара? (Дцоит.)
Тереза (лыбжьы лымпыҵыҵны). Ыу, ыу!..
Цира (дшанханы). Ибыхьи, маа, иҟалазеи?..
Тереза. Ҳторт ргеит, ҳторт...
Цира. Изгада, изга?..
Акулисахьтә алақәа рыҵәаабжь ааҩуеит, Баса дҟьоит, лаапкреи лышькьантреи нижьуам. Даацәырҵуеит аторт злаҳәаз акулиок аҵәы иахаркьакьаны икны.
Баса. Ҳаиҿыхо ара ҳаштәаз алақәа рыԥсы иарҭеит...
Иақәнагаҵәҟьаз ҳзыруит.
Тереза. Ыу, ҳторт рыцҳа, ыу, Жьагәа рыцҳа... (Ааҭгылара.) Абриҵәҟьа дзахыламԥшит, уара?
Баса. Дырҩегьых, сара?.. Шәца уажәшьҭа аԥсхәрахьы абри акулиок шәыманы!..
Аԥарда
Иалоу ауаа:
Парса
Маница
Рита
Елдар
Ҭамел
Шьаақьыр Даӷәыз-иԥа
Дазмыр Дамеи-иԥа
Расим
Қәаса
Аԥҳәызба – адкыларҭаҿы итәоу
Ахҭыс мҩаԥысуеит ақырҭуа-аԥсуатә еибашьра аԥхьаҟа, аиҭакра аамҭа аан. Агаҿа иаду раионк аҿы. Аԥсшьара иамшуп,
иныԥхьакшәа аҵла аҵаҟа ашәшьыраҿы итәоуп гәаанагарала митәык еиқәымшәозаргьы аҳәса, ахацәа, изыхҟьазаалакгьы иаартны ицәажәоит, макьаназ маӡа рымам.
Парса (ибласаркьақәа риашо). Аццакра аҭахым, цқьа ҳазхәыцроуп, иаауҭаххеит ҳәа иауоу иара?..
Қәаса. Ишәарҭоуп, иагьа умҳәан. Ауаа ргәаанагарқәа еилаҳкаауеит ҳәа иаԥшьаргазар, ари «аперестроика» ҳәа изҿу?
Парса (дҿаббаӡа). Аҳәынҭқар иагьа ихәыцп, инапаҿы иҟоуп, иауҳәауеи?
Қәаса. Урҭ сара издыруеит, изааӡарызеи ацәгьаҳәацәа рылаҵаны ирымамзи; 37 зхашҭыз ыҟоуп, аха сара исхашҭуам, сабаӡӡеи Алхаси саҳәшьаԥа Мкани аманы ицеит, иагьырзымхеит.
Парса. Аиеиҵәҟьа, Кыҷын дзыхдырҟьеи зугәахәо...
Расим. Кыҷын?
Парса. Кыҷын, Соӷәым иаб. Аевкалиптқәа ааганы еиҭашәымҳар ҟалом ҳәа ианырк, «Уара шәанаџьалбеит, аҳа ҿалом, аҵәа ҿалом, иабаҳҭаху», аниҳәа, ҵандрахк ицәгьа неиҳәан, иԥхьан дларган уаҳагьы дзымхынҳәит.
Қәаса. Уи саргьы исаҳахьан, ҵабыргны.
Маница. Абас зегьы шәышрыцәшәоз, аӡы шәыҵалан шәагарц акгьы шәыгӡам.
Қәаса. Ҳм... Ушәацәап, ыҟамзи?..
Парса. Бара баагылеишь дад, зны.
Расим. Илҳәо иашоуп, дыԥҳәысуп ҳәа латәамбара ауама, сеидру?
Рита. Сара сабгьы абас акы анаацәырзгалакгьы «ссы» ҳәа иҿы инапы наԥырикуеит.
Елдар. Арахь русқәа-рҳәысқәа аарымаадар рҭахыхуп...
Расим (днаԥшыааԥшны). Ари иаҳхагылоу дыԥсахтәиижьҭеи крааҵуеит, аха изла?
Қәаса. Уи шәымч ақәхоны избом, ыҟамзи...
Елдар. Шәааи, аҵыхәтәанынӡа еилаҳкаап, ажәлар изныҟәгоу изныҟәымгоу. Утәы стәы ҳәа акәымкәа, ауаа еилымхкәа уаҩҵас.
Қәаса. Уара «Мгьалымӡы» ихаан, Бахәа ҳәа аӡәы даҳзаарышьҭын, ацәаӷь еиԥш, игәышԥы ргыланы ауаа дрыжәлон, аха дрычҳауан, ари?..
Расим. Ари дыбзиоуп, ус ами?
Қәаса. Уи иаасҭа ибаргәузеи...
Елдар. Ҳаи, аџьа умбацқьеит...
Қәаса (дхәыцуа). Исзеилкаауам.
Парса. Ҳм... Даа...
Расим. Еилымкаашьас иамоузеи?
Маница. Ажәытәра изагәылҵуам, акы ааҳаԥсахуеит ҳәа уналагар?..
Расим. Иҳәалаха аӡәы иҟызшәа иааилахоит акы аацәыругар… (Иҽааиҭакны.) Шәизыразума нас иахьа иаҳхагылоу ауаҩы?
Елдар.
Маница. Ҳара ҳамадарагьы, изыразыда?
Рита.
Парса. Ҳаизыразым шәҳәеит, аха?..
Қәаса. Уи шыҟоу, шәымбои...
Расим. Ибаргузеи, дыбзиоуп ҳәа аӡәы ишәызҳәару, аиаша? (Ааҭгылара.) Уара, Парса? Уара уакәӡами, дымҽыӷуп, ихы иааҭашәаз ауп иныҟәиго, аӡәгьы дизыӡырҩуам ҳәа зҳәауаз?
Парса. Қәо, аха ирдыруа зегьы рҳәома, Расимхеит.
Расим. Ҳыҳ...
Қәаса. Аиеиҵәҟьа…
Елдар. Уаргьы уизыразӡам уажәтәи ҳаиҳабы, уцәа уҭалоит акәымзар?
Қәаса. Абаак, аԥсцәа урысымҭеит, ыҟамзи...
Расим. Иҭахцәа идыртәаланы дтәоуп, аҟәрышь ада акы ила иабом ҳәа жәаха аӡлагараҿы...
Қәаса. Аӡлагараҿы?
Расим. Уамашәагьы иубоитеи.
Қәаса (ихазшәа). Иабараҳаи, сукәыхшааит. (Иҽааиҭакны.) Уи сара сакәӡам изҳәаз, сгәыла Наварбеи иоуп, ыҟамзи.
Расим. Наварбеи мызкы аахыс, Нхыҵҟа дцаны дыҟоуп, уантәи иузааицҳама?
Қәаса (цасҳәашәа). Телефонла ҳаицәажәон...
Рита (лхазы). Аӡәы иқәыжьра мариами, кыр ишәыхәозар?..
Елдар. Уи игхақәа шәзымдыруа шәыҟоума, аха иаахтны ишәызҳәом...
Расим. Жәаха Аџьынџьтәылатәи еибашьра Ду аветеран ихәшәтәра сцоит, ҟәрышьқәак сҭахуп, шәсыцхраа ҳәа даннеи, узышьҭыз иурҭалааит ҳәа иеиҳәеит.
Ҭамел. Уи деилагоуп, уара…
Ҭамел. Шьыпа ауадақәа рзы даннеи ишԥаиеиҳәеи?
Рита.
Расим. Иеиҳәеи, уара?
Ҭамел. Иеиҳәахи?.. Абра уахьтәоу аҟәардәаҿы ԥҳәыс патазк дтәан жәацы, лҭыԥ аԥхара унмырӡои ҳәа иеиҳәеит...
Алаф шиҳәоз, дзызнеиз ихаршҭны дноуижьит...
Иааибарччеит итәақәаз, уи акәӡам иџьоушьаша, иџьоушьаша даҽакуп...
Қәаса. Уи закәыхзеи?...
Парса.
Ҭамел. Закә уаҩы хазыноузеи иаҳхагылоу аиҳабы, анцәа дҳагумырхан ҳәа аныҳәаҿақәа шьҭихуеит...
Рита. Алаԥшхырԥага имоуп ҳәа сыҟоуп.
Расим. Иабатәи лаԥшхырԥагоу, ианахашәа дааиуеит акәымзар...
Парса. Уара уи саргьы издыруеит, аха?
Ҭамел. «Аха» зацу ауп исзеилымкаауа.
Маница.
Рита. Ицәыԥхашьоит...
Парса. Ааи, ааи ҳаицәыԥхашьоит, имариоума нас, иаахтны аҳәара, иагьа умҳәан...
Риҵа. Абас зегьы шранашәыжьуаз, ах аҿы ҳлеит...
Қәаса. Усҵәҟьа бымҳәан сбыкәыхшахааит, лыхьӡ схамшҭи?..
Елдар. Рита.
Қәаса. Аиеи, Рита. Бзиарак ыҟам ҳәа ацәажәарагьы аҭахым.
Елдар. Аӡы ықәыршаны иахысит ҳәа лымҳәаӡеит, иҳагу рҽеитәуп ҳәоуп илҳәаз иаанаго.
Парса. Уи иашоуп, аха иахыццактәым.
Ҭамел. Қыҭак аҿы дымнеицт, икабинет дыҩнатәоуп дҟәызгаза... Анхамҩа шьҭахеит, адоуҳа акәзар, ауаа агазеҭқәаҵәҟьа роуам, ажурнал иаԥхьом.
Қәаса. Зегьы аӡәы иқәыжьны ацәажәара иашоума?
Ҭамел. Аӡә иоуп иаҭаху, ахапа зҳәо иԥхықәу рацәоуп.
Расим. Ирзымдыруа џьушома? Уара, Қәаса, аиҭаҳатәқәа ахьырааӡо уҟоуп, знык шәызҿузеи ҳәа дшәызнеихьоу?
Қәаса (дҿаҳаҿасуа). Ҳм... Анаа...
Расим. Еилкаауп. Жәаха араионаҿы еизарак мҩаԥыргон, аилацәажәара ашьҭахь аҭыԥантәи ахаԥшьгаратә гәыԥқәа рымчала аконцерт ҟалоит ҳәа рыларҳәеит.
Концертхымкәа, уаҩ иимбац ҳдырбома, иҳәан дындәылҵны дцеит...
Аӡәык-ҩыџьак рыда, егьырҭ иҩызцәагьы жәгараа реиԥш инаишьҭалеит.
Рита. Раԥхьа данааи, ҳааиеигәырӷьан, нас...
Маница. Саргьы усҟан идгылоз среиуамзи...
Елдар. Деиҿкаам, деиԥхьытта амҩақәа дырнуп.
Парса. Ҳхаҭақәа ҳаиҿкааума?
Расим. Уеиҳабы деиҿкаазар, уаргьы уеиҿкаахоит.
Заҟантәы иаҳшәырҳәауеи?..
Елдар. Уара иухароугьы, сара исхароугьы зхараҳҵаша даабонда, ус акәу?
Парса. Ишышәҭаху ишәԥхьаӡа... Имариоума нас ауаҩы иамхра.
Расим. Реиҳарак иара ишьашәалазар, дамызхуада?
Қәаса. Ус убахьоу, ыҟамзи...
Парса. Иаҳҳәеит ҳәа?
Иааҭынчрахоит, аӡәгьы ҿиҭуам, рыхқәа ларҟәшәа итәоуп. (Ихы даахауа.) Уи дамухит, аха иааугода?
Қәаса. Уи иаауго аҵкьыс деицәахар?..
Расим. Убри аупеи аусгьы злоу, ак ҳарҽеиуеит ҳәа ҳшаҿу еицәоу ҟаҳҵар?
Парса. Ишәгәаламшәои, уи иаԥхьаҟа иҟаз дзеиԥшраз? Сара сызхаанқәоу маҷӡам, аха ари уажәтәи иаҳа...
Расим. Еиҳа деиӷьуп, ыы?
Парса. Еиҳа деиӷьымзаргьы... Уи аҭыԥ амшьҭа цәгьоуп ҳәа сыҟоуп.
Расим. Аҭыԥ иахареи? Аҭыԥ акәӡам ауаҩы дзырԥшӡо...
Аус иахагылаанӡа «Геи шьхеи еиҟарартәуеит», аус аҿы ианнеилакгьы аҿаԥа рҿаланы, игаӡ-ҳәаӡӡа иаақәхоит.
Ҭамел. Игаӡаӡам, иҟарҵо рдыруеит.
Расим. Иабаҳфари, иабаажәри ҳәа идәықәуп рымгәацәақәа рызқәынҵаны.
Қәаса. Ус убахьоу?
Парса. Нас акрыфара иаҟәыҵуама, сеидру?
Ҭамел. Акыршумфара убахьоу?.. Шәыҽхарцәажәоит акәымзар, ауаа ишә ишылагылоу, «деилахоуп ҳәа рашәҳәа » ҳәа амаӡаныҟәгаҩ инапы инанҵаны, иара чанах шьҭыбжьык ахьааиаҳаз дыҩны дцоит, ныҳәагатәыкгьы рҽагдырхом.
Расим. Сара? Снеит иара иҿы ани аклуб аремонт аныҟаҳцоз, сидимкылт, аха имам ҳәа салҳәеит ишә илатәоу, ани аԥҳәызба ҷашәшәына. Ашьҭахь излеилыскааз ала, ауха џьара ижәызаарын, «цәыблаҟы» дихаҳаны, адиван дықәыжьзаарын ашьҭахьтәи ауадаҿы.
Парса. Арҭ ирцәуӡо ҳәа крыҟоума?.. Иаргьы аф исны дықәнаххьеит акәымзар, маҷк аҟара ихы аагәеиҭар?
Расим. Ихы гәеиҭахыр, егьихыр... Алхрақәагьы ааигәоит, аӡә иӡбахә ҳәатәуп.
Қәаса. Уи ус мариам уххь згеит, Расим.
Расим. Саргьы издыруеит, аха уаҳа ԥсыхәа ҳамам.
Ҭамел. Иалаҳхрыда?
Маница. Зыӡбахә ҳҳәарыда?
Қәаса. Аӡара иҭаны, ҳааиԥеиԥшыр?
Расим. Уара угәы иаанагозеи, Парса?
Парса. Абри иоуп ҳәа аӡәгьы иӡбахә сызшәаҳәом.
Елдар. Сара аӡә дыздыруеит, иӡбахәгьы шәасҳәап, ишәҭахызар?
Маница. Дызусҭада?
Елдар (дхәыцуа). Дазмыр Дамеи-иԥа, дзеицәада?
Парса. Ҳм... Анаа...
Қәаса. Уажәы иҟоуи иареи жьрацәарак рыбжьоуп...
Елдар. Амаҵура аӡбахә иаҳар уи хьаасгьы иҟаиҵом. ..
Расим. Сара дахьынӡаздыруа ауаа еилихуам, дԥагьам, даашьом. (Ааҭгылара.) Ус сҳәеит, аха...
Қәаса. Амаҵура агьама икыр, иалудраауазеи дзеиԥшрахо?
Парса. Амаҵура днахагылар иӷрара аацәырымҵшеи... Нас зынӡа иааҳаҵашылоу?
Маница. Аԥҳәыс илҳәо кыр ԥхылнадозар, убри икандидатура аҿы ҳаагылап.
Рита. Имӡбаӡакәа, ирбылгьо иҳаманы ҳҿынаҳхар, еицәаҳтәуеит...
Парса. Шәиацәажәа, ииҳәауа шәаҳап.
Парсеи, Қәасеи, Ҭамели рыда егьырҭ цоит. Ҿымҭ-ԥсымшьҭ ишеидтәалоу аиҳабы аусҳәарҭа дааҩныҵны дара рышҟа иҿааихоит, ихаҵгыланы аԥсшәа иарҳәоит.
Шьаақьыр Даӷәыз-иԥа. Ишәымои, уара, ара иахьа, ишәзеибымҳәои?
Қәаса. Машәыршәа ҳаиқәшәан, ыҟамзи... (Ижәҩахыр ҭәицк ықәибаазшәа инапы нахьирсуеит.)
Шьаақьыр Даӷәыз-иԥа. Машәыршәа ба?
Парса. Аиеи, анаа... Ҳаибамбеижьҭеи крааҵуеит... (Ааҭгылара.) Аиҭанеиааирақәа маҷымхеи, анкьатәи агәбылрақәа абаҟоу, знык ианеиқәшәалакгьы рызхара изеицәажәом. ..
Ҭамел. Хьаак-хьаак рымоуп зегьы...
Шьаақьыр Даӷәыз-иԥа. Анхамҩа усқәа шәрылацәажәозар акәхарын..
Ҭамел. Убригьы цәырымҵыр ауам, ҳабзианы ҳауҟаху?.. (Ааҭгылара.) Алхрақәа ааигәоит, егьиуеит…
Шьаақьыр Даӷәыз-иԥа. Уи уара хьаас изумоузеи, ҷыдала аӡәыр унапы кыр аниҵама?
Ҭамел. Ауаа срылахәми, сеидру?
Парса. Шьаақьыр Даӷәыз-иԥа Ҳм...
Шьаақьыр Даӷәыз-иԥа. Уаргьы усыцәбжьысит, амарҵеицәа удыртәаланы шәеиҿахәыҭхәыҭуа шәтәоуп, исымбоз џьышәшьоума?
Парса. Ауаҩы дызҭаху дидыруазароуп...
Шьаақьыр Даӷәыз-иԥа. Узҭаху дызлаудыруазеи, цәала иануацәажәо, аха уеизгьы?...
Парса. Ус ишԥа џьоушьҭ?
Қәаса. Уара узцәымӷу хаҭала аӡәгьы дсыздырам сара.
Шьаақьыр Даӷәыз-иԥа. Ҳыҳ, алакә уаҳап, уара. (Ҭамел иахь.) Ахшыҩ шәирҵозар акәхарын, ани?..
Ҭамел. Ани дызусҭада?
Шьаақьыр Даӷәыз-иԥа. Уцәа уҭаланы усмацәажәан, уҳәан-сҳәанқәа шәыманы шәдықәуп. Мзысс иамоугьы сзымдыруа сыҟам. (Ааҭгылара.) Алхрақәа ракәхап хьаас ишәымоу иахьатәиала?
Парса. Убрыгьы уаламцәажәар ауам, иааины иааҳадгылоуп.
Шьаақьыр Даӷәыз-иԥа. Сара скандидатура ықәзгаӡом.
Ҭамел. Аҩынтәраангьу?
Шьаақьыр Даӷәыз-иԥа. Аҩынтәраан акәым, ахынтәгьы.
Қәаса (дгәырӷьаны). Уара уда иҳамада, уҳагымхааит, ыҟамзи!1.
Шьаақьыр Даӷәыз-иԥа (иџьашьаны). Шәихәаԥши уара?
Асценаҿы иаалашьцоит, аҽеиҭанакуеит
Дазмыр Дамеи-иԥа икабинет аҿоуп ахҭыс ахьымҩаԥысуа. Уажәраанӡа еицыз, Қәаса ида, еиманы уахь инеиуеит. Дҩырхаҵгылоит аиҳабы, илеибартәақәоит.
Дазмыр Дамеи-иԥа. Шәаазгазеи, уара, бзиароу?
Парса. Ҳуацәажәап ҳҳәан...
Расим. Ҳҽеибаркны ҳааит абарҭ иубо зегьы, ҳуҳәарц...
Дазмыр Дамеи-иԥа. Изакәызеишь шәзыргәамҵуа уажәы?..
Парса. Уара иудыруеит, Дазмыр Дамеи-иԥа, еиҳабыс иаалаҳхуа зегьы хар рымамкәа ишааиуа ахьшь шьапеилахәа еиԥш, иналашәкәа ицоит, зны-зынла рхымҩаԥгашьақәа унразхәыцыр, еилагоума ааугәахәуеит.
Дазмыр Дамеи-иԥа. Нас сара сабашәымаҭәоу?
Парса. Уқәҳаргыларц ҳҭахуп алхрақәа раан.
Расим. Ааи, ҳаицәажәаны ус ҳаӡбеит.
Дазмыр Дамеи-иԥа. Излазбо ала саргьы сеилажәгарц шәашьҭоуп, ус акәу?
Парса. Анцәа иумҳәан...
Расим. Даара иаҳцәуадаҩуп, аха иҳамҳәар ауам, ҳазҭагылоу убоит...
Парса. Уара уҟәышуп, ацәгьа-абзиа кыр убахьеит, акы еиԥшымкәа ҳуҳәоит, уаҳзыразха.
Дазмыр Дамеи-иԥа. Мап, мап, ҟалашьас иамоузеи?
Маница. Ажәлар ирҭаххеит, Дазмыр Дамеи-иԥа...
Дазмыр Дамеи-иԥа. Баргьы убас бҳәауану?
Рита. Мап ҳцәышәымкын, акы еиԥшымкәа ҳшәыҳәоит.
Ҳанхамҩа, ҳкультура, ашколқәа арҵаҩцәаҵәҟьа рызхом.
Маница. Сара сқыҭаҿы абаҩрҵәыразы арҵаҩы, аҳасабра амаҭәар мҩаԥигоит. Ахаԥшьгаратә кружокқәа ыцәеит.
Рита. Есышықәса араионтә аолимпиадақәа имҩаԥаагозгьы ҳарҟәаҵит.
Дазмыр Дамеи-иԥа. Сара снеир, рерашьа ҳәа иаацәырҵуама?
Рита. Уи гәҭыхас измоу ауаа ыҟоуп, инаԥшьгазар зегьы ҳудгылоит.
Дазмыр Дамеи-иԥа. Аџьашьахәыҵәҟьа уаҳап...
Расим. Уаҳа ԥсыхәа ҳамам, ҳаилкаа ҳаргьы.
Маница. Агха ҟаҳҵом ҳәа сгәы иаанагоит.
Дазмыр Дамеи-иԥа. Шәгәы иаанагоит, аха?.. Сықәра ахьааихьоу, егьи?..
Парса. Ақәра акәӡам аус злоу, ауаҩы ихәыцшьа, еиҿкаашьа, илшара уҳәа роуп...
Дазмыр Дамеи-иԥа (дхәыцуа). Бзиоуп нас, сазыразхап, аха шәгәы шәҽанысҵоит, сызқәышаҳаҭу, сызқәышаҳаҭым азы ажәақәак шәлымҳа аҿынӡа иназгар сҭахуп.
Парса. Иҳаҳәишь, даба, угәы иҭоу.
Расим. Иааҳауҳәауа зегьы ҳадаҳкылоит, знык уара...
Дазмыр Дамеи-иԥа. Сара гәызианк соуп, ҩбара сылаӡам...
Парса. Иаадыруеит...
Дазмыр Дамеи-иԥа. Зегь раԥхьаӡагьы амҵақьақьыҩ дбаны саанхом, амала аҵарҭыша сымбароуп...Салырхны саныҟала, убри азы компаниак ҟаҳҵоит ҳәа шәалагар ҳаимхацәгьахоит.
Парса. Ҳы...
Расим. Нас?..
Парса. Инауқәныҳәар ҟамлаӡои, сеидру?
Дазмыр Дамеи-иԥа. Сышәзыразым, мап, анысҳәа, мапуп...
Расим. Иуҳәаз ҳаҳаит, Дазмыр Дамеи-иԥа!..
Дазмыр Дамеи-иԥа. Заа ишәасҳәоит, рҽхәаԥхьӡык смаҳароуп, иҟасымҵаз-ҟасҵазшәа, изымуз зузшәа аҽхырцәажәарақәа сцәымӷуп. (Ааҭгылара.) Иахәҭаны исашәҳәауа, акы иагсыжьуам.
Маница. Алашә ииҭаху ҩ-блакы ҳәа, уи ауми ҳаргьы иаҳҭаху.
Дазмыр Дамеи-иԥа. Аҟьалагьала дбаны саанхом, дасу дахьгылоу, инапы иану?..
Расим. Уи азы умшәан, дасу иҳалшо аҿы ҳхы ҳаигӡом...
Дазмыр Дамеи-иԥа. Уи шәылшозар?.. (Ааҭгылара.) Ҽакгьы, зегь раԥхьаӡагьы сара суаҩуп, аҽхәаԥхьыӡ сахнаԥаар ауеит, хәшәы змам чмазароуп... Аха ара шәыҟами, сымҩахҟьаны аныжәба...
Парса. Уи азы шәарҭа ҳамаӡам ҳара.
Расим. Ламыс змоу ауаҩы дҩашьаӡом.
Рита. Ҳәарада...
Алашара ыцәоит, асцена аҽеиҭанакуеит. Ианаалашалак ҿыц иалырхыз аиҳабы икабинет убоит. Иаргьы иҭыԥаҿы дтәоуп, кьаадқәак еилирхуеит, урҭ рахьтә бӷьыцк даԥхьоит: «Ҳаҭыр зқәу Дазмыр Дамеи-иԥа! Даара гәахәас иҟасҵоит аиҳабыра ахьуаҭәаршьаз, уда аҽаӡәы инааломызт уи аҭыԥ. Уара ҳаҭыр зқәу ҳгәыӷырҭа, ҳахшыҩҭра... (Аԥхьара дааҟәыҵуеит.) Изыҩуада, уара?
Сардион Хәаскьа-иԥа. Ух, аныԥснах уҿасааит, аиеи... Илақәа ҭырбаа, ани адиреқтор цәыршәахә иоуп…
Араионахь сцоит ҳәа ахәыҷқәа ааныжьны аганқәа ирывоу... (Ҽакгьы аақәихуеит.) Ҳаҭыр зқәу ҳаиҳаб ҿыц! Аԥсны аҵеира иаԥсаны, ажәлар зыхьӡ рҳәаз, абжьы зырҭаз. О, Анцәа, зылԥха ҳаура... (Даҽакгьы даԥхьоит.) Кыр иаԥсоу Дазмыр Дамеи-иԥа.
Разҟуп ажәлар рзы уара уеиԥш аҵеи анцәа дахьраҭәеишьаз, гәык-ԥсыкала иузыҟоу. (Иҽааҟәыҭханы.) Ацәа уцәахааит, аподхолим казказ...
Ашә аҿыгә-ҿыгәҳәа иасуеит, иааиуеит Расим, Рита. Уи шәҭқәакгьы лгәыдыҳәҳәала илкуп.
Расим. Иудаҳныҳәалоит Дазмыр Дамеи-иԥа, иузеиӷьаҳшьоит ақәҿиарақәа...
Дазмыр Дамеи-иԥа (дыхәмаршәа). Акәҷарақәа рылахь умоут аиеи...
Рита (ашәҭқәа иаԥхьа астол иқәҵо). Гәахәара дууп, иудаҳныҳәалоит.
Дазмыр Дамеи-иԥа. Схәыҷы дыҟам, саҳас дыҟам...
Рита. Акы инҭаргыланы аԥенџьыр ахы инықәлыргылар ани аԥҳәызба, ауада арԥшӡон, афҩы лаҳа-лаҳауа...
Дазмыр Дамеи-иԥа. Цәгьа сшәырԥшӡеит, алашәхи...
Расим. Ҳааилаланы банкеткгьы ҟаҳҵар цәгьа иаабом.
Дазмыр Дамеи-иԥа. Иабатәи банкету, уи зынӡа иаҭахӡам.
Расим. Ари еиԥш ахҭыс азгәоумҭар, анцәагьы игәаԥхом.
Рита. Ыы, нас ишԥа, иԥхашьарами, инаудҳамныҳәалар...
Дазмыр Дамеи-иԥа. Исыдшәымныҳәалеи, уаҳа иабажәгари?..
Иааиз ашәахь рҿынархоит.
Расим (дааҭгыла). Ҳаиқәшәоит...
Рита. Аиеи, ааи...
Дазмыр Дамеи-иԥа. Иаҭахым ҳәа шәасҳәеит...
Ицоит. Дааиуеит Парса, амҵәыжәҩақәа хахаӡа ашьауардын асахьа змоу акы икуп. Иҽигәыдыжьланы идиныҳәалоит.
Парса (иааигаз иркуа). Ари шьауардынуп, уаргьы шьауардынҵас ашьхақәа ирхыкны уԥыруа, агәабзиара ахабзиара ацны...
Дазмыр Дамеи-иԥа. Сышәмырԥырынишь, изшәасҳәазаалакгьы...
Парса. Мышрақә, ҵыхрақә!.. (Дцоит.) Иааҩналоит Елдар, Ҭамел, Маница уҳәа ашәҭ-букетқәа рыманы. Елдар икуп аҽтәы скульптура хәыҷык, ҽыҩҷкәынакгьы дҽыжәуп.
Елдар. Иудаҳныҳәалоит…
Иааргаз аҳамҭақәа иаԥхьа инықәырҵоит.
Елдар. Уҽыжәырҵеит, уҽыжәызҵаз рымаҵура уагымхааит.
Дазмыр Дамеи-иԥа; Аллаҳ, аллаҳ... Шәызҿқәоу закәызеи, уара... Сҽыжәышәҵеит, аха?..
Ҭамел. Ҳара уҽыжәаҳхаанӡа анцәа уимшьааит...
Маница (иаацәырылгоит қьаад бӷьыцк, даԥхьоит). Уара, ҳаҭыр зқәу Дазмыр Дамеи-иԥа! Зхьышьаргәыҵа ҳакәыхшоу, ҳашрыцҳаз ибан, уаҳзааишьҭит. Уара ахшыҩҭра, адырҩду, уздаҳкыло шамахамзар иаҳԥыхьашәом, уара унапхгарала, ҳара ҳраион...
Дазмыр Дамеи-иԥа (днымҵасны илымхуа). Макьана аусура саламгаӡацт. Унапхгарала ҳәа ибҳәақәо закәызеи?..
Маница (дҟәуҵәыуашәа). Иззакәи, иззакәи?
Дазмыр Дамеи-иԥа. Иззакәи бҳәоу?.. (Иԥыжәжәаны наҟ аурна инҭеиԥсауеит.)
Ҭамел. Ыы, ҳаԥхьаҟа ҳшыҟалаша атәы ҳалацәажәар амуӡои?
Елдар. Аиеиҵәҟьа!..
Дазмыр Дамеи-иԥа. Шәыбжьы сышәмырҳан, уаҳа... (Иааныжьны дцоит, дара ирҳәо рҿамшәо игылоуп.)
Ҭамел. Иҟаиҵаз жәбама, аҩызцәа? Хӡырымгаҩуп, идикылом аҽхәаԥхьыӡқәа.
Расим. Уаҟа.. Иаамбахьеи шьоукы-шьоукы, иумырҽхәар...
Ҭамел. Иумырҽхәар, иулымҵуеи, наҟ...
Алашара ыцәоит, асцена аҽеиҭанакуеит Ахԥатәи ахәҭа.
Адиктор ибжьы: Ҳаҭыр зқәу ахәаԥшыҩцәа! Абар, уажәшьҭа шықәсык инеиҳангьы иҵуеит Дазмыр Дамеи-иԥа ҳраион Ага дахагыланы аус иуеижьҭеи, уи ииҳәаз, ииуз «мбатәӡоуп», акакала ҳарзааҭгыланы иҳазҳәом, ҳагьахьӡом аиашазы, анаиҩс анапхгаҩы иусқәа-иҳәысқәа рыхцәажәара мариам, иҟазшьа акәзар?.. Ҳара изаҳҳәауазеи, ишәҳарбоит уажәы. Аԥарда аатуеит, ишаанагара иҟоу акабинет, ԥыхьа аасҭа еиӷьны еиҿкаауп, сахьа, ҩнымаҭәа агым. Дызхатәоу астол ателефонтә аппаратқәа ҩба-хԥа ықәгылоуп. Апапкақәа, акьаадқәа, акарандашьқәа зҭагылоу ашьушьа-шьапызаҵә уҳәа. Азалахьтә адкыларҭагьы убоит. Аиҳаби Қәасаи акәакьҭахь игылоу астол ԥшьаркца иахатәаны адомино иасуеит. Ахаҳәқәа еиларҩынтны ҿыц иқәдыргылоит.
Дазмыр Дамеи-иԥа. Заҟа-заҟа ҳаҟоузеи?
Қәаса. Сара – 19, уара – 16...
Дазмыр Дамеи-иԥа (ихазшәа). Дысиааиуеит, убо, аҳәахша.
Қәаса. Абар, иаргьы ыҟамзи...(Ихаҳә аҟьаԥҳәа инықәиҵеит.)
Дазмыр Дамеи-иԥа. Изуҭац иҭала ҳәа, (ихаҳәқәа акы аарылхны инаваргыло) ԥшьба. Акгьы амҳәеит.
Қәаса (хаҳәык ықәыргыло). Ԥшьба, фба...
Дазмыр Дамеи-иԥа. Фба сымаӡам, иаасхәар акәхеит...
Адкыларҭаҿы дааиуеит Маница, аԥсшәақәа ааибырҳәоит.
Маница. Аиҳабы дыҟоума?
Аԥҳәызба. Дыҟоуп ааи...
Маница. Снеироуп...
Дазмыр Дамеи-иԥа. Фба, хәба... Исзанҵеи абрыгьы иахьсыхәо акгьы ыҟам, аха…
Аԥҳәызба (ашә аҿынтә). Дазмыр Дамеи-иԥа, длеир лҭахуп...
Дазмыр Дамеи-иԥа. Дызусҭада?
Аԥҳәызба. Маница, Лашқыҭ аклуба аиҳабы.
Дазмыр Дамеи-иԥа. Деилахоуп ҳәа лабымҳәаӡеи?
Аԥҳәызба (Маница лахь). Деилахоуп...
Маница. Деилахоуп ба? Ыы, сара амш згоны саама?
Аԥҳәызба. Илуам ҳаҭыр зқәу , иумдыруеи дзакәу?
Дазмыр Дамеи-иԥа (ахаҳәқәа ԥхьакуа). Даашьҭы нас.
Дааҩналоит Маница.
Дазмыр Дамеи-иԥа. Иҟалазеи Маница, бзыргәамҵзеи?
Қәаса (дҩагыло). Сара сцап...
Дазмыр Дамеи-иԥа. Утәа, усҭаххоит, ус усзоушьҭуам...
Қәаса.Бзиоуп. (Днаскьаны днатәоит).
Дазмыр Дамеи-иԥа (Маница лахь). Бтәа аҭыԥҳа.
Маница. Мамоу сгылаз, скаҳауама?
Дазмыр Дамеи-иԥа. Сыбзыӡырҩуеит...
Маница. Ҳаклуб, Дазмыр Дамеи-иԥа, складс иҟарҵарц иақәыркит, ҳсовнхара «Ӡышра» анапхгаҩцәа.
Дазмыр Дамеи-иԥа (иџьашьашәа). Складс ба?
Маница. Аиеи, складс... Ишәымун сҳәеит, иҟашәымҵан сҳәеит, аха иузхәыцуада?
Қәаса. Ус ишԥа џьушьҭ...
Маница. Иузымдыруашәа, исцәымӷуп аҽхырцәажәара.
Дазмыр Дамеи-иԥа. Иҩнарҵарц ирҭахузеи?
Маница. Ирҭааз, изгаша амандарина.
Дазмыр Дамеи-иԥа (цасҳәашәа). Аклуб, акультуратә центр, амандарина наганы иҩнарыжьуану? Иҟазҵада убри?
Маница. Иҟазҵахда, Кьарантыхә – ахантәаҩы.
Қәаса. Асезон аамҭаан акәхап, нас иҭадмырцәои...
Маница. Асезон, асезон... Ҳашәҟәы-ҳбыӷьшәы, ҳаинструментқәа аҩежьра рҿыкәкәа, ахаԥшьгаратә гәыԥ рҽахьазыҟарҵоз...
Дазмыр Дамеи-иԥа. Иарбан хаԥшьгаратә гәыԥу ишәымоу?
Маница. Аестрадатә.
Дазмыр Дамеи-иԥа. Аетнографиатә хор еиҿкааны ишәымаз абаҟоу?
Маница. Уи уажәы аамҭала иаанҳажьит...
Дазмыр Дамеи-иԥа. Ус акәзар, иақәнагаз шәзыруит, иабатәи естрадоу? Рҵыхәақәа ршәшәо ауаа асцена иаҳзықәҵом. Ба-ҳа-ҳа...
Маница (лхазы). Ччаԥшь еиқәаҵәа... (Иара иахь). Уажәы зегьы уи иаҿуп, ҳара иҟаҳамҵар ԥхашьарами.
Қәаса. Ԥхашьара, егьи ҳәа...
Дазмыр Дамеи-иԥа (цасҳәа). Аинструментқәа рзы шәышԥаҟоу?
Маница. Иҳамоуп альт, атруба, адаул, апипии аконтрабаси ҳагуп, иааҳхәарцоуп...
Дазмыр Дамеи-иԥа. Иазырҳәо?..
Маница. Аӡәы-ҩыџьа ҳазхом, амузшкола аиҳабы ҳақәлыргәыӷит.
Дазмыр Дамеи-иԥа. Убарҭқәа зегьы еиқәшәыршәаанӡа урҭ рхы иадырхәааит... Жәлар рмал ҩныганы ацәысырҭа ҳзеиҿкаауам.
Маница (дгәааны). Ыу, ыу...
Дазмыр Дамеи-иԥа. «Ыу, ыу», бҳәоу?.. Макьана сыԥсы ҭоуп, сымԥсӡацт.
Маница. Уԥсы шҭамзаара убахьоу?
Қәаса. Ее, аԥҳәызба, ихабырҟьоит.
Маница (Қәаса иахь). Уқашь злам, умҳаҵә залуҵо сзеилкаауам... (Аиҳаб иахь.) Иҟалома акультура амаҵзуцәа адәы иқәҵаны...
Дазмыр Дамеи-иԥа. Имариоума нас, аԥҳәызба, асовнхара ахантәаҩы наҟ удәылҵ ҳәа иаҳәара?
Қәаса. Аиеиҵәҟьа, амандарина хьҩежь, ыҟамзи...
Маница. Ишәҿасԥсааит, уаҳа ак акәым, пылҿ-пылҿҳәа...
Дазмыр Дамеи-иԥа. Багьҳацәҳауеите...
Маница (лхазы). Акы илҵуаз џьаҳамшьози, акгьы зқәымыз ҳара. (Лхы днасны.) Абри шәзызуаит , аиеи...
Дцоит. Аҩыџьа инхаз ҩаԥхьа ахәмарра иалагоит. Дааиуеит Шьаақьыр адкыларҭаҿы, хаха ашәахь иҿынехоит.
Аԥҳәызба. Умҵаа-умԥшаа уабацо, уаагылишь.
Шьаақьыр. Сара Шьаақьыр Шәманиа соуп, ашәҟәыҩҩы.
Аԥҳәызба. Ашәҟәыҩҩы?..
Шьаақьыр. Дызбар сҭахуп аиҳабы.
Аԥҳәызба. Ара уаанҿасишь зны, сиазҵаап... (Ашә днылагылан.) Ашәҟәыҩҩы Шьаақьыр Шәманиа дааир иҭахуп.
Дазмыр Дамеи-иԥа. Шьаақьыр Шәманиа? (Иҩыза иахь. Дызусҭада уара, дудыруама?
Қәаса. Ус аӡәы дыҟоушәа сыҟоуп.
Аԥҳәызба. Иасҳәауазеи?
Дазмыр Дамеи-иԥа (ахаҳә аҽыгәҳәа иқәкшо).
Деилахоуп, уаха имам ҳәа сызиаҳәа.
Аԥҳәызба. Ҳм... Деилахоуп...
Шьаақьыр. Иагьа деилахазаргьы, сидикылароуп...
Аԥҳәызба. Сымлеир ҟалом, иҳәеит, ишԥаҟасҵои?
Дазмыр Дамеи-иԥа (дхәыцуа). Иуҭахузеи ҳәа биазҵааи, иӷанҵкуа еснагь акы иашьҭоуп, арахь ирҩыз ҳәа акагьы ыҟаӡам.
Аԥҳәызба. Схатә усқәак рзы дысҭахуп иҳәеит.
Дазмыр Дамеи-иԥа. Ақьаад ианҵаны имоума ииҭаху, арзаҳал егьи зҳәаз еиԥш?. .
Аԥҳәызба (Шьаақьыр иахь). Қьаад егьи, кыр имоума ҳәа дҵаауеит.
Шьаақьыр. Исымоуп, аха ихаҭа дызбар сҭахымзи...
Аԥҳәызба. Иааугаз ақьаад, арзаҳал акәхап арахь исыҭ, аҭак уқәҳаршәоит.
Шьаақьыр (ақьаадбӷьыц лыркуа). Иҟалазеи, иахәа, Кремль дыҩнатәоушәа, уаҩы дибар ҟамлауа?..
Дцоит. Дара ахәмарра иаҿуп. Шьаақьыр иарзаҳал иҭаҩны аиҳабы инаганы илҭоит. Зны аганахь инықәиҵоит, ахәмарра ианалгалак иаахыртны дахәаԥшуеит.
Қәаса (ихаҳә нықәкша). Жәаба! (Ианиҵоит.)
Дазмыр Дамеи-иԥа. Сара – хәба!.. (Ааҭгылара.) Иаабапи ари ашәҟәыҩҩы бзиахә ииҭаху?
Қәаса. Урҭ егьараангьы иубаргьы иҳәаркьиуа акы иашьҭоуп, ыҟамзи...
Дазмыр Дамеи-иԥа. Аиеи, уара... Џа-ҳа-ҳа-ҳа... (Убри аамҭазы ателефон абжьы гоит, иаақәихуеит.) Сӡырҩуеит... барбану изҳәо? Ыы, сыхазына боума, бабаҟоу бара, бысцәыӡӡеитеи, Ҭырқәтәылаҟа сыҟан бҳәоу, бынбааи?
Нас? Ыы? Иаҳзаабгазеи? Урҭ ракәым сызҿу. (Ԥыҭрак иааихәлахоит.) Иагәыҵашәазеи? Алло, Алло... Быбжьы саҳаӡом... Аа... иббада, ибаҳада? Уи уаҩы сабаԥк иоуп, уажәгьы дыҩуама, ԥсышәалагьы бҳәоу? Дыҩлааит рыцҳа, дыҩлааит, арҭ «Кәамӷьасаа» кыр аларгазар, иаргьы иалигап.
Қәо, аха бназгеи бара иара иҿы? Иԥҳәыс ҳара дҳаҳәшьаԥҳауп бҳәоу, ыы, изакәызеи, сҳәахуеит.
Дааиуеит Парса адкыларҭаҿы.
Аԥҳәызба. Деилахоуп уи уажәы...
Парса. Банбаҟәыҵуа, бара, абри ажәа гәыԥҵәага аҳәара?
Аԥҳәызба. Шьоук рзы игәыԥҵәагоуп, аха шьоукы рзы?..
Парса. «Деилахоуп» ҳәа бтәаз абра. Убри ажәа ахьыбхамшҭыц анцәа иџьшьоуп...
Шьапԥықәла дасны дыҩналоит, дыззаӡа аиҳабы истол днахагылоит, егьи уи дибаӡом.
Дазмыр Дамеи-иԥа. Уи сыздыруамызт, бара сыхазына, быгәхьаазгақәо шыҟоу бдыруамашь? Ҭырқәтәылантә
баҳзааит. Ҳамҭакгьы ҳзаабгазар акәхап, абласаркьа бҳәоу? (Даашанхан.) Ыы, уи ныҟәызгози сареи? Цәгьара бықәшәааит, аиеи џа-ҳа-ҳа-ҳа... Еиқәаҵәаӡану?
Иуҭахым ула иаумыбарц азы бҳәама, ҽааны сҳәарын... Илҳәаз жәдыруоу уара, ауаа сыла иасмыбарц азы абласаркьа еиқәаҵәа сзаалхәазаап...
Бзиоуп сыхазына, ҳаиқәшәап «Ластичкино гнездо» аҿы, «Ҵыхәаршәшәа» кәашарагьы бсыркәашап, баа-баа...
Атрубка нықәиҵоит. (Парса иахь.) Уара уабаҟаз? «Аанда» уахыҩрны уааишьоузеи, уара, ҳазҿу умбаӡо?
Парса. Уахыҩрцәап, аԥангылақәа аныҟалалак.
Дазмыр Дамеи-иԥа (иџьашьашәа). Ҳыҳ... Аҟәҟәа, аҟәҟәа...
Парса (иаахжәашәа). Цәгьаԥсышьала иналаган, аусуцәа, иааҟәыхны ҽаџьара иргеит.
Дазмыр Дамеи-иԥа. Узлацәажәо закәызеи, цқьа еиларганы исаҳәи.
Парса. Ҵаҟала аџьармыкьа ашҟа инагоу амҩа ами сызҿу, ауардынқәаҵәҟьа занысуам, изаманахәӡа иналаган, уара... Иааҟәыхны ирыманы ицеит...
Дазмыр Дамеи-иԥа. Уи саргьы издыруеит.
Парса. Ишԥа уара?
Дазмыр Дамеи-иԥа. Ишԥа, уҳәоу?.. Ааԥсиқә ацҳа уахьаақәло, ахаҳәқәа ԥыҽҽы, цәгьала иҟалеит. Аду даауеит, имашьына џьара илҭасыр, ҳазқәыӡо усми?
Парса. Аџьармыкьада ԥсыхәа змам ишԥарзаауеи?
Ауардынқәаҵәҟьа занысуам.
Дазмыр Дамеи-иԥа. Акәырҷыжьқәа аархәааит, акәырҷыжьқәа...
Қәаса. Жәаха ҳәсақәак срылашәан, ирҳәауаз уаҳандаз...
Дазмыр Дамеи-иԥа. «Скьаԥа» хырҵәара иҟоуп. Џа-ҳа-ҳа-ҳа.
Парса. Аҽԥныҳәа ҳадыргеит.
Дазмыр Дамеи-иԥа. Уажәраанӡа имааи, иаарычҳааит...
Парса (инапқәа рхахо). Абас ауп уара...
Дазмыр Дамеи-иԥа (ашәҟәбӷьыц данԥшыло).
Шәааӡырҩы, иану аабап ани ашәҟәыҩҩы сыхьӡала иаанижьыз...
Парса. Ашәҟәыҩҩы ба? Дарбану сукәыхшеит.
Дазмыр Дамеи-иԥа. Дарбахын, Пушкин...
Қәаса. Дгыланы даама уара?...
Дазмыр Дамеи-иԥа. Џа-ҳа-ҳа-ҳа... Зегь Пушкинцәоуп, арахь ирҩыз ҳәа акгьы ыҟаӡам.
Парса. Усҵәҟьа ҳәатәымзар ҟалап...
Қәаса. Арахь рыӡбахә сумырҳан, ыҟамзи...
Парса. «Раркьыц» уаҿамшәацт азыноуми, изуҳәо... (Аиҳаб иахь.) Нас, нас? Дазмыр Дамеи-иԥа. (Даԥхьоит.) «Агатәи аисполком аиҳабы»... Уажәыгьы аисполком ыҟоу џьишьоит, администрациа шакәу издыруам... Сыхьӡала исҩуеит изыҩуа адраматург Шьаақьыр Шәманиа.
Парса. Аа... Иҟоуазеи нас?
Дазмыр Дамеи-иԥа. «Ааԥсақә аихамҩа уахьлықәсуа, аӡхықә аҿы асахьаҭыхыҩ Мирод Марыхә-иԥа изааигәа дгьыл ҽыҭк сышәҭарц аҳәара ҟасҵоит... Ақалақь сгәы алаԥҵәеит, спиесақәа, спрозатә рҿиамҭақәа, сроманқәа еицырдыруеит...
Сырҿиаҩуп, иагьа умҳәан. Дәык снықәгыло, шәшьырак сныҵатәаны акы зыҩуа, акы саԥхьо гәҭыхас исымеижьҭеи такәы ааҵуеит. (Иҽааҟәыҭханы.) Аа, длышьҭагәа дахьыскыз, такәы ҳәа акәым, аха «такә» ҳәа ауп ишырҳәо...
Парса. Мамоу џьушьҭ.
Дазмыр Дамеи-иԥа. Ыы, жәаха ани, Ҳамыр-иԥа Коӷониа ипоемак данаԥхьоз, убра ҭыԥкаҿы «иҩызцәа иман «такә» дахьынаскьаз иҳәон»... Ажәа «такә»... ишәаҳауоу, уара?
Парса (иҿы аахькәыжын). Иа?
Қәаса. Уи ус иҳәазар ииашоуп, ыҟамзи...
Қәаса (дыхәмарны). Далше, Рамуниа, далше…
Дазмыр Дамеи-иԥа. «Хрушьчов ихаантәи ҩныкаҿы ауада заҵәык сымоуп, арахь сыԥшәма, схәыҷқәа, сан уҳәа. Саргьы сықәра акыр инеихьеит, қәацәк наргыланы, ҳҽыныҩнаҳкрын, абазар аасҟәызкша уҭракгьы ҟасымҵоз...
Анцәа, ауаа, иаасыдышәҵар ҭаҭынкгьы шаасрыхуаз...
Қәаса. Ҳаи, ҳаи анҵәажә, атәыла ирбгара дыҟоуп...
Дазмыр Дамеи-иԥа. «Иҟалозар мап сцәышәымкын. Шьаақьыр Шәманиа».
Қәаса. Адгьыл иаҳҭар, аҩымҭа бзиақәа аԥиҵуеит, ыы?..
Уи акәзаапеи иԥырхагоу, ыҟамзи, ба-ҳа-ҳа.
Парса. Дабаҳәо, уара, адгьыл?
Дазмыр Дамеи-иԥа. Мирод ҳәа ани асахьаҭыхыҩшәа иҟоу изааигәа акәзаап иахьиҭаху.
Парса. Уи ихьыз изымдырӡои?
Дазмыр Дамеи-иԥа. Издыруазаарым умбо?
Қәаса. Ихьи, уара уи?
Дазмыр Дамеи-иԥа. Ихьхи, ҳаҭыр зқәу, ҳраионаҿы еицырдыруа аколнхара ахантәаҩы Кәас-иԥа Дамаҟьа, шьҭахьла аҽада дақәырҭәаны, аҵыхәа иркны асахьа иҭихыз ага ацәыргақәҵаҿы инеимгеи, иумаҳаӡаци уажәыгьы?
Парса. Иқәнагами амала иара.
Дазмыр Дамеи-иԥа. Ишԥа, уара?
Парса. Ыы, иара иакәӡами маитәи ачаи аганахь иҭины абӷьыжә афабрикаҿы икылзгаз?
Дазмыр Дамеи-иԥа. Иудыруа зегь уҳәар ҟалома?...
Иахькыдыз ҷкәынцәақәак икыджәаны икарыжьит.
Қәаса. Иақәнагаҵәҟьаз азыруит. Ушьҭа дтәаны асахьақәа ҭихлааит. (Еибарччоит.)
Дазмыр Дамеи-иԥа. Уи аҿы даанхама. Ааԥсақә ари ашәҟәыҩҩы бзиахә дахьаҳәо аҭыԥаҿы иргылаз аҩны, уигьы дымҵаа-дымԥшаа ауп иширгылаз, абульдозер лагәыдырҵан ирбганы инкарыжьит.
Парса. Иара акгьы имҳәаӡеи?
Дазмыр Дамеи-иԥа. Иҳәалааит иҭахызар, даҽа ҿаасҭарак ҟаиҵар, ага дзыҩноу аҩнгьы имсхуеит, нас аҟәара дықәтәаны асахьақәа ҭихлааит. Ба-ҳа-ҳа, ҳәа…
Қәаса. Ани адгьыл иаҳәо уи ихьыз изымдырӡои?
Дазмыр Дамеи-иԥа. Идырыргьы уи хьаас имаӡам. Ани дзыҳәо аҿы дызнеир убрыгьы скуеит ҳәа далагоит, арҭ шыҟоу шәыздырӡом, аӡәи-аӡәи еиҵашьыцны иԥсуеит. (Ааҭгылара.) Акы аауҳәар, аурыс шәҟәыҩҩцәа «Перделкино» ирымоу-ирыхӡу ҳәа ак аауҿаркуеит.
Парса. «Перделкино» ҳәа акәӡам уи ишашьҭоу?
Қәаса. Ишԥашьҭоу нас, уара еиҳа иудыруама?
Парса. «Перделкино» ҳәа рҳәоит, аха Переделкино ҳәа ауп ишырыҩуа...
Дазмыр Дамеи-иԥа. Аграмматика сырҵара уалагама уажәы, удин аныс ушаҟәыҵра... (Ааҭгылара.) Урҭ ирзызуа жәбап, нхыҵ-аахыҵ ишьҭуа, рыда ԥсыхәа ыҟамшәа ирыманы идәықәуп, еиҳаракгьы Виктор Аран-иԥа ихаан...
Қәаса. Москва, Қарҭ уҳәа идәықәымзи?..
Дазмыр Дамеи-иԥа. Москва акәым, ага илеины ишықәгыло сымбари сара...Нас иасны «адружбақәа» рчаԥалап...
Парса. Уи иавсуама, ирымҩышеи...Уҽырҿумыжьын, иабауҭаху?..
Дазмыр Дамеи-иԥа. Ирҩааит аҭахызар, ԥсышәала аӡәгьы даԥхьаӡом, урысшәала дара зыҩӡом... Џа-ҳа-ҳа...
Парса. Ақырҭцәа рхаан ирзымгәаӷьыз, уара ирзуурцу?
Дазмыр Дамеи-иԥа. Урҭ ракәын ирықәнагаз здыруаз...
Парса. Усҵәҟьа, мамоу џьушьҭ...
Дазмыр Дамеи-иԥа. Мамоу уҳәоу?
Аиҳабы иҭаз царц иҩагылоит.
Қәаса. Ҳара ҳцалап уажәшьҭа.
Дазмыр Дамеи-иԥа (Парса иахь). Уара уаанҿасишь, ак уасҳәар сҭахуп. (Қәаса дцоит.) Уаатәеишь, ҳаицәажәап.
Парса. Сузыӡырҩуеит.
Дазмыр Дамеи-иԥа. Иҟоу уасҳәап, ани асахьаҭыхыҩ изыруз убеит... Араион аҿы ҳаҭыр ду зқәыз...
Парса. Уаӷоу дырҿашәааит.
Дазмыр Дамеи-иԥа. Урҭ ирзыӡырҩуада. (Ааҭгылара.) Рҩыџьагьы рлымҳа саркьада ирбараҳа ирбарым алухи... (Ааҭгылара.) Еинзыршәаша ак ԥшаатәуп.
Парса. Уи шԥеилкаатәу?
Дазмыр Дамеи-иԥа. Уҟәышуп ҳәа усԥхьаӡоит, ишԥаузеилымкааи? (Дхәыцуа.) Дыԥшаатәуп издаагалаша аӡәы. (Парса дҿаббаӡа аиҳабы днеизԥшит.) Арҭ рца иҭам, рлаӷәра иқәым, акәтаԥшь раҳәҿыршәым...
Парса (изеилымкаазшәа ҟаҵо). Ҳм... Ыы?..
Дазмыр Дамеи-иԥа (инацәкьарақәа неиқәыршьқьрааны).
Аӡә дыԥшаатәуп.
Парса. Ус ӡәыр ҳамоума?
Дазмыр Дамеи-иԥа. Абра иаха аӡә даадгылан, шьоук рҽыҩнарыжьын, ҳзымеицәажәеит. Иҽрыцҳатәны дтәан...
Парса. Аҭыԥантәиума?
Дазмыр Дамеи-иԥа. Мамоу. Ахалқалақьтәуп, иҳәеит.
Парса. Урҭ усоуп, иаауеит, рыҽрыцҳатәны ушә инхыҵуеит... «Дгьыл ҽыҭк сҭахын, аусура сгәы аҳәоит, ҭаҭынк аасрыхуан, уҭрак ҟасҵарын» ҳәа ишьымхы арсны дуҳәоит.
Нас унаԥшыр, ани арыцҳацәа зхьыкәкәа иҟаз, мызқәак рыла иӷьазӷьазуа ахан иҩхеигалоит, имашьынагьы аблақәа шашаӡа агараж иҵагылоуп, ацхәынтар реиԥш ихәыҷқәагьы дәылппны ашҭа инықәлоит.
Дазмыр Дамеи-иԥа. Ҳм, да... Ишԥаҟаҳҵари?
Парса. Ишәарҭоуп, умбо?
Дазмыр Дамеи-иԥа (дхәыцуа). Аӡәы-ҩыџьа рзы иҳахьри?.. Дыԥшаатәуп...
Парса. Ижәла ҳәа крудыруама?
Дазмыр Дамеи-иԥа. Аик Мысқаниан...
Парса. Уаҩы дабеибо?
Дазмыр Дамеи-иԥа. Приморск идырцәақәак рҿы даанҿасит ҳәа сарҳәеит. Дыԥшаатәуп, нас иҟаҵатәу умдыруеи.
Парса. Ашәҟәқәа сара еиқәсыршәоит.
Дазмыр Дамеи-иԥа. Абжа сара истәуп, абжа еиҭабжа ани апаспорт стол аҿы итәоу – акьаҳә.
Парса. Сара?
Дазмыр Дамеи-иԥа. Уара инхаз.
Парса (иџьашьаны). Инхаз?!.
Алашара ыцәоит, асцена аҽеиҭанакуеит.
Аусҳәарҭа ашҭаҿы. Аамҭа ԥыҭк ишнеихьоу удыруеит, аҵла рбыӷьқәа карԥсахьеит, ҟьамсарҭрак ахы ларханы зымҩа ишьҭоуп, ашәшьыра аҵаҟа атәарҭа аӷәқәа адыжәжәаны икажьуп. Ритеи, Елдари, Ҭамели аҟәардә кьыблыџь аҿы итәаны еицәажәоит.
Рита. Ҳаазҭагылаз жәбоит, акәыба ада акы дазырҽеиуам. Иаҳқәашьзеи, ҳара мыждақәа?
Елдар. Иаҳақәнагами иҳахьыз...
Рита. Ҳалақәа ҳнапала иҭаҳамхи?.. Ашколхәыҷқәа роуп сара ирыцҳасшьауа. Ҳашкол ахыб ақәттеит, классқәак рҿы зынӡа узыҩналаӡом, аведрақәеи агаршокқәеи аҵаргыланы иҳамоуп ҳәа аиҳаб бзиахә ианиасҳәа, еилартәаны иарԥхьала ҳәа сеиҳәеит.
Елдар. Аџьашьахәыҵәҟьа уаҳап, уара. Изусҭқәада еилабыртәо?
Рита. Ахԥатәи, аԥшьбатәи, афбатәи аклассқәа.
Елдар. Рпрограммақәа шхаз-хазу изымдырӡои?
Рита. Избеизымдыруа...
Ҭамел. Иқәшәазеи, ианаџьалбеит?
Елдар. Иқәшәац... Ԥсыхәа змам ауп уҳәар смаҳаи...
Иааиуеит Расим, Маница, Қәаса...
Расим. Бзиа шәҳәеит.
Ҭамел. Уҿы изҳәаз хьыла иҭәыхгьы.
Елдар. Абзиа абаҟаху?
Илеибартәоит. Ԥыҭраамҭак аӡәгьы ҿиҭӡом.
Ҭамел. Ҳажәа заҳауа дсыздырам, аха уажәшьҭа даҳзычҳаҵәҟьом аиашазы. Шәызцазма аиҳабы иҿы?
Расим. Убрантә ҳаауеит.
Рита. Ишәеиҳәазеи, уеизгьы?
Расим. Иџьеишьазшәа ҟаиҵеит иаҳҳәақәаз...
Рита. Қәасагьы дшәыцызма?
Расим. Уи ҵаҟа дгылан, уахь дноугара уҟоуп.
Ҭамел. Дызцеи нас дшәыцны?
Қәаса. Дызцахи?..
Ҭамел. Уи итәы иара идыруеит...
Расим. Алхрақәа шәаарызԥшы иҳәеит. «Уажәраанӡа данышәчҳа, иаашәычҳа, мызқәак роуп инхаз, иҳәеит...
Рита. Ихымҩаԥгашьақәа уаарызхәыцыр, деилагоуп, уҳәап...
Қәаса. Рҽеишьа амаӡами нас?
Маница. Думырҽеиуа нас?..
Қәаса (иҽырхықәымҵашәа). Снапаҿы дааир, ыҟамзи?..
Ҭамел. Унапаҿы днеир, егьиир...
Маница. Ԥыхьатәиқәа ирыбаргызи, митәык изумыцхрааргьы ак рымҳәақәозиз…
Ҭамел. Ацәгьа умбакәа, абзиа уздырам ҳәа. ..
Расим. Уааизыӡырҩыр, уеилагап, иара иакәзаап араион «ашьапы иқәзыргылаз», ауаа «рыԥсы ҭакны» изку...
Рита. Ацәа ицәахааит...
Маница. Закә ҽхырцәажәароузеи... Бежан ихаангьы уи аҩыза уаҳауамызт.
Ҭамел. Ишԥаҟаҵатәу нас?
Расим. Алхрақәа ҳнарзыԥшыр акәхоит.
Ҭамел. Алхрақәа рҿынӡа дҳачҳауану, уи ахзымдыр бзамыҟәшәа иҟоу?
Расим. Ҳм... Дыбзамыҟәӡам, ихазы...
Рита. Аиеи, шьҭа... Ишԥаҟаҳҵо?
Қәаса. Дучҳароуп, ыҟамзи...
Ҭамел. Уара узын зегь акоуп. Уа шәеидтәаланы адомино шәаслап.
Қәаса (ихазы). Иабардыруеи сукәыхшеит.
Расим. Уи иҭыԥ сара издыруан, аха?.. Ҳраион иазимуз ҳәа иҟоузеи?..
Қәаса. Усҵәҟьа дылбааныхны ихцәажәара аҭахым, ыҟамзи...
Расим (лаԥшыцәгьала уи дынихәаԥшны). Ҳраион культуратә Хан азбжак шьоукы инариҭан «аказино» аадыртит...
Ҭамел. Ацәысырҭа...
Маница. Деилагоуп, ҳҳәан, шьоукы ихарҵом.
Қәаса. Ихабырҟьацәоит саазызӡатәу, Маница.
Маница. Узӡатәрагьы уаргьы...
Елдар. Аӡәы исеиҳәар ихасҵомызт, жәаха ани «Ласточкино гнездо» ҳәа изҿу аҿы сыла иабаз.
Рита
Маница. Ыы?.
Расим. «Ласточкино гнездо» акәым, аха «ауарбажәқәа рыҭра»...
Еибарччоит.
Елдар. Уи еиҳа ианаалаҵәҟьоит, ҵабыргны... Ани ахәаахәҭыҩ ԥҳәызба, есымшааира Ҭырқәтәыла амҩа иқәу, диманы «Ласточкино гнездо» аҿы итәан. .
Қәаса. Ыы, иҟалазеи, азин имаӡами аресторан ахь анеира?..
Маница. Аресторан егьи ҳәа...
Елдар. Азин имоуп, Қәаса, аха ихымҩаԥгашьа ауп иузымчҳауа. Аԥҳәызба лӡара ҩахыс лгәышԥы аҿынӡа лҽыхтны астол дықәыргыланы диркәашон, ани танец живота ҳәа изҿу.
Рита. Уи арахь иабақәнагала, уҳәар ауазеи?
Расим. Иахьааргара рмоур ҳәа бшәауоу?.. Ҳәаанхыҵынтәи акиноқәа рыдагьы аҭахым.
Елдар. Ани абзиахәи иареи...
Расим. Уи дарбану, уара?
Елдар. Парса... Лхаҵкы ицарашәа илыцкәашон.
Иааҭынчрахоит. Ԥыҭраамҭак аӡәгьы ҿиҭӡом, еихәлаӡыҩруа итәоуп.
Рита. Иқәҳаргылода ҳара мыждақәа? Ӡәыр дҳамоума згәы былуа, иҟәышу?..
Ҭамел. Зынӡа ҳаандырҵәаӡоу, ҳзықәгәыӷуа аӡәгьы дҳамаӡамкәа?..
Дааиуеит аиҳабы, иқәшәацәгьаны дыҟоуп, ашыр-сырҳәа иҩеихаҵгылоит итәақәаз.
Дазмыр Дамеи-иԥа. Ишәзеибымҳәо ишәымоузеи, уара, «ӷәыт-ӷәыт» ҳәа шәызбацыԥхьаӡа шәцәыҵагыланы акы шәалацәжәоит?..
Аӡәгьы ҿиҭуам, аҿымҭра рыӷралазшәа еихәылаӡырҩуа игылоуп.
Исҳәаз шәмаҳаӡои! (Қәаса иахь.) Уара, ма уара исаҳәи даба, хьаас арҭ ирымоу?
Қәаса. Ҳанхашьақәа, ҳанҵышьақәа, маҷхәума ҳазлацәажәаша, ыҟамзи....
Дазмыр Дамеи-иԥа. Ааҵраҿы аума нас уи иахьалацәажәо?
Ҭамел. Избан ааҵра? Ҳм. . аа..
Дазмыр Дамеи-иԥа. Сара сахь шәнеир ауаз?
Қәаса. Ыы, аиеи, уахь ҳнеиргьы ауан, ыҟамзи...
Дазмыр Дамеи-иԥа. Расимгьы ара уҟоуп.
Расим. Ҳм, анаа...
Маница. Ишәыхьзеи, уара, шәҿы акуа, иашьҭуа аҿаԥа шәҿалама? (Аиҳаб иахь.) Ҳазлацәажәоз аума иуаҳарц иуҭаху, Дазмыр Дамеи-иԥа?
Дазмыр Дамеи-иԥа. Зегь акоуп, ацәгьа шәҳәозар сара исаҳауеит. Убри азы митәыкгьы хьаас исымаӡам.
Маница. Хьаас иума, иумам уи ҳара ҳзы акгьы аҵанакӡом.
Иҳаӡбеит алхрақәа раан уаҩҵас иҟоу аӡә иӡбахә ҳҳәарц.
Дазмыр Дамеи-иԥа. Шәымч зқәымхо аус аԥшьыжәгеит, ижәдыруаз акгьы шалымҵуа. Қәасажә, уара суиааип, уаҳа аӡәгьы сизымиааиргьы. ..
Қәаса. Сароу, ыҟамзи?..
Дазмыр Дамеи-иԥа. Аиеи, уара.
Қәаса. Ыы, сара?
Дылрықәцәҟьаны аиҳабы дцоит.
Қәаса (дтәаны). Сынҵәахаҭеит, ыҟамзи?
Рита. Дзықәгәыӷуазеи, имоузеи абри?
Расим. Имахи?
Маница (лҩызцәа рахь). Ишәҿасыԥсааит, уаҳак акәым, шәҿы аӡы ҭаҭәаны шәихәаԥшла ус... Аӡы зҵабаз аԥсыӡқәа!..
Аԥарда
Иалаоу ауаа:
Џьамлеҭ Блабба – анхаҩы, 45 шықәса ихыҵуеит.
Макрына – уи иԥҳәыс, 36 шықәса лхыҵуеит.
Дигәа – урҭ рыҷкәын 12 шықәса ихыҵуеит.
Разита – агәылаӡӷаб, Дигәа диқәлоуп.
Омар Аимхаа – абрагь, 32 шықәса ихыҵуеит.
Чаԥиаҟ Ԥаӷәаа – амилициа аначальник, 40 ш. дырҭагылоуп.
Амилиционерцәа, анаԥшцәа.
Ахҭыс мҩаԥысуеит аԥсуа қыҭаҿы, 1918 шықәсазы ақырҭуа меншевикцәа рхаан. Апиеса иҩуп Проспер Мериме иновеллак амотивқәа рыла.
Џьамлеҭ Блабба иашҭа, иубоит азганк, расыла ихыбуп, агәҭахьы игылоуп аҵла, анаҩс аҭәаҟәа, ажәгәара ааигәара.
Дааиуеит Дигәа, хьча лабак икуп. Хьаҭракгьы иҟәынҳәалоуп, ажәгәарахь аԥсаса еибарҟаауеит.
Дигәа. Ирылаԥшызеи абанҭ убра?.. Ацхь иагааитеи… (Қыдхымсыҟәк днықәтәан еимсқәа ирҽеиуеит, аҿаҳәагақәа ирххоит.)
Ажәгәарахьтә аныга кны даацәырҵуеит ан.
Макрына. Сандәылҵуаз сыбжьгьы насырган аха…
Уаарыцҳасшьеит…
Дигәа (дҩагыло). Ас шьыжьшаанӡоу?..
Макрына. Уан рыцҳа, уара уажәоуп уцәыха-жьыхо уаныҩагыла, аха ауаа гыланы адәы иқәижьҭеи крааҵуеит.
Дигәа. Ҟеҳ, закәызеи, иара? Рҽыршьуама?
Макрына. Иагьхоуҵом. (Аныга дҭаԥшуа.) Ирымсхызҳәагьы егьыҟам, кәармак... Ишарылама сукәыхшеит?..
Аб (ацәажәара иахҭыгәлаз). Имшарылои, адәцәҳәы иқәцаланы урԥынтәалар.
Дигәа. Ыы, сара абна ацәхыԥахь иганы исырҳәоитеи...
Аб. Абна ацәхыԥахь. Уи унылсроуп, ахәы аҿынӡагьы унаскьароуп, амыӷ рхыцәқәа ираҩаӡартә еиԥш, иуаҳама?..
Дигәа. Уахь санца ауми, абгақәа ианрылашәаз сыԥсаса.
Аб. Ухаԥшшала џьара хаҳәык уқәтәазар акәхарын... «Ҟеи, ҟеи, ррет» ҳәа убжьы дурҳауазар, абгагьы рымԥанҟа изықәларымызт.
Ан. Ыу, дида, рыԥсы ҟымҟымуа, даарылашәар ҳазшьуадаз...
Аб. Аџьма, ауаса ианрылаԥш, уи дызҭахыда?
Ан. Аиеи, шьҭа… Абрагьгьы акы иԥсы иаиҭахьан.
Дигәа. Сахьиқәымшәаз ауп, уи абрагь сара...
Аб. Уиқәшәар, дукра уҟан, ҵаны? (Дааиҭашәаны.) Абрагь иигаз митәык ихьаагатәым, амла дакуазар акәхарын, ишԥаҟаиҵарыз нас? (Иҷкәын иахь.) Уара уқәлацәа ирыхәаша, иҟарҵаша рдыруеит, уара?
Ан. Дхәыҷыми макьана, илуршозеи?
Аб. Дхәыҷыми ба? Астолаҿы дуртәар аӡәы изаара ифоитеи.
Ан. Ани ҳахьча ҟадыџьгьы дныҵаҳа дцеит, ихы абеигеи сукәыхшеит?
Аб. Џьара дкыдҳалазар акәхап.
Ан. Изымхоз ара? ..
Аб. Изымхоз?.. Дызгаша (Аҷкәын иахь.) Уара уцаӡом иахьа. Аҩны уаахылаԥшла...
Дигәа. Избан?
Аб. Избан акәзар, хара иузгәархуам, агыгшәыгқәагьы рчычеит, зынӡа исымпыҵанҵәаанӡа... Ҳлажәқәагьы акгьы иаԥсам, урҭ рыда аԥсаса узларыцларызеи?
Дигәа. Хәдыш, Мура ирыхьзеи?
Аб. Хәдыш ажәит, ашҭа иҭыҵуам, егьи...
Дигәа. Иақәшәазеи егьи?
Аб. Аԥба азкуам, аԥынҵа уамак ҭаҳаит...
Дигәа. Иаарықәшәацәгьоу?
Аб. Ԥсыхәак ҟаҳҵап, Қарбеи акы узысыԥшаауеит ҳәа сеиҳәеит.
Ан. Ала бзиақәа рымаҵәҟьами...
Аб. Арахь исыҭи уи ухьаҭра (иааимхны дынҭаԥшуеит.) Ари шьыбжьон исызхарым. (Иԥҳәыс лахь.) Бара бҽанааилбыргалак ачалаа аашьҭыхны бсызнеи, ҭәакгьы аасырхып. Цыфак сызнага, жьырӡыкгьы аашьҭых...
Ан. Аҷкәын думгаӡои?
Аб. Мамоу, аҩны даахылаԥшлап…
Ан. Игәнаҳа цәгьами, имацара?
Аб. Игәы ҿыӷьрым усгьы? (Иҿынахамҭаз.) Рреет, цеи, цеи!..
Асценаҿы азныказы алашара ыцәоит, амузыка аҳәоит, нас хәыҷы-хәыҷы иаалашоит. Иара уброуп ахҭыс ахьымҩаԥысуа, иаацәырҵуеит аҷкәыни ани, ан ачаала лыжәҩахыр иқәуп, еилаҳәараки ерыӡки лызнапык ала илкуп.
Ан. Аҩны уаԥырҵны џьаргьы умцан, нан. Аҳәарақәа ӡык дыржә шьыбжьон, иухоумыршҭын.
Аҷкәын. Сабацагәышьо?.. (Ааҭгылара.) Исаҳаит ибҳәаз…
Ан. Ухәы адулаԥ иҭагылоуп, амла уҽаумыркын. (Дцоит.)
Дигәа ақыдхымсыҟә днықәтәаны иеимаақәа ишьихуеит, иеиқәа ашьапқәа ҵаркәакәаны ашьацра днылалоит.
Абжьы. Ди-гәаа!..
Дигәа (иаҳаӡом, дааҭгыланы иҽырхаҵашәа). Ее, ҳе, ҳеи!..
Абжьы. Ди-гәаа!..
Дигәа. Барбану уа ҿызҭуа?
Абжьы. Ала самкааит, уара?
Дигәа. Бымшәан...
Дааиуеит Разита.
Разита. Убжьы зызургодаз?
Дигәа. Бара.
Разита. Ус уара умсааит.
Дигәа. Ихабҵом. (Ааҭгылара.) Сгәы шҿыӷьуаз бдыруашәа…
Разита. Аҩны уаҩы дыҟаӡами?
Дигәа. Ишԥаҟам, сара сатәабымбаӡои?..
Наҟ-ааҟ еиҿаԥшуа ашьацраҿ инатәоит.
Разита. Уан, уаб?..
Дигәа. Саб арахә иманы архахь дцеит. Сан...
Разита. Уангьы уахь дцама?
Дигәа. Аиеи, ихәы лгеит.
Разита. Ыы, уара иузымгоз уаб ихәы?
Дигәа (дԥышәарччо). Сара? Сара сыгәрагам.
Разита. Иаҳҳәеит ҳәа...
Дигәа (иааицәымӷӷханы). Сыхәмаруеит.
Разита (лҽазҵәылхшәа). Сыхәмаруеит, ба?..
Разита Дигәа иахь дааскьоит, илаԥш нақәшәоит лыхәда иахоу аџьар-сахьа, инапы инанҵашәа дааханы дахәаԥшуеит.
Дигәа. Аџьашьахәыцәҟьа ззырҳәо!.. Излыхузеи?
Разита. Араӡны... Адаҷ ахьӡы ахьыршоуп.
Дигәа. Ҵабыргну?
Разита. Сара узжьома нас?
Дигәа. Ибзаазхәада?
Разита. Ирмыхәҳаӡеит. Аӡы сӡаазхуаз Христо исиҭеит.
Дигәа. Бара бқьырсиануп ус акәзар?
Разита. Аиеи. (Дазгәдуны.) Сара сқьырсиануп.
Дигәа. Исырбеи, быхәда иахыхны.
Разита. Цәгьа иубарымызт.
Дигәа. Исфар ҳәа бшәома? (Мчыла лыхәда иаахихуеит.)
Разита. Унамӡеит , аиеи.
Дигәа. Ари саргьы иснаалоит. (Игәы иадкылашәа игәеиҭоит.)
Разита (цасҳәашәа). Ари аҷкәынцәа рыхәда иахарҵар ҟалаӡом.
Дигәа. Ус бара бымсааит…
Разита. Арахь исыҭишь... (Абӷьааҳәа иааимхны лыхәда инахалҵоит.)
Убри аамҭазы хрыжь-хрыжь иаагеит ахысбыжьқәа. Разитеи Дигәеи ашыр-сырҳәа иҩаҵҟьеит.
Разита (лнапсыргәыҵақәа ллымҳақәа ирыдкыло). Закәызеишь, џьым, џьым?!.
Дигәа (дынхьаҵны). Иҟалазеишь?
Убри инашьҭырххны амҩахәасҭала даацәырҵуеит абрагь, ихаҿы хҭарԥала иҭаҳәҳәоуп, ишәақь ааиҵырсуа, уи ала иудыруеит ӷәӷәала дышхәу.
Абрагь (данаарыдгала). Уара, Џьамлет Блабба иԥа уоума?
Дигәа. Ааи.
Абрагь. Сара Омар Аимхаа соуп, ахәда ҟаԥшьқәа сышьҭаланы иаауеит...
Разита. Ахәда ҟаԥшьқәа?..
Омар. Аамҭа сымам аҭак аҟаҵара. Бара бызусҭада?
Разита. Сара сгәылоуп.
Омар (дхақьԥсықьуа). Сышәҵәахыроуп џьара, аныҟәараҵәҟьа сылымшо сымчқәа сылӡааны сыҟоуп.
Дигәа. Исеиҳәои саб, уи изин сымамкәа усҵәахыр?
Омар. Ибзианы иҟауҵеит ҳәа уеиҳәоит, уаҳа акагьы.
Дигәа. Уи агәра сызгом.
Омар. Иаарласны сҵәахы, исышьҭаланы иаауеит ҳәа уасымҳәеи!..
Дигәа. Саб дааиаанӡа уааԥшы...
Омар. Сыԥшырцу?.. Анцәа иишәиша!..
Разита. Дышгылоу, умбаӡо;иуқәшәеи?.. Ашьа ицрыкәкәа…
Омар. Суаҭәашшараҵәҟьа иақәшәеит. Сшьапы ԥҵәаны исыцроуп.
Разита. Ахәра ҿаҳәатәупеи...
Омар. Иҿасҳәазшәа зуит, схарԥ ацахала. Аха акагьы исыхәом. Узыԥшузеи, ирласны сҵәахы, ма бара аҭыԥҳа.
Разита. Сара?.. Иаба?
Омар. Арԥыс идырп уи ахьакәу, иаарласны сҵәахы, мамзар, иааугәыдҵаны усшьуеит.
Разита. Ииҳәаз умаҳаӡои, уара? (Даахьылжәжәаауеит.)
Дигәа. Бара бшаагылара, бдин аныс. (Абрагь иахь.) Узласеихсуеи? Ушәақь еиҵаҵаӡамеи. Умакәангьы патронак ҭаршәым.
Омар. Иалудырааи, аџьныш хәыҷы?
Дигәа. Исзымдырыр ҟалап, ҵаны! Џьаԥҳаныла уеиқәшәазар анҭ, иушьҭаланы иаауа укылатәаны урмеихсуази?
Омар. Уароу, ухәда аахысҵәоит ауп. (Иҟама ирбо.) Ари исыҟәну умбаӡои?
Дигәа (ишьҭахьҟа днеиҭаԥаны). Усыхьӡарц уҟоума мамзаргьы?
Омар. Мап, уара Џьамлеҭ Блабба уиԥаӡам. Уҩны сшыҟоу сыдуркуама, нас анҭ алақәа?
Разита. Узыԥшузеи угыланы, аҭәаҟәаҿы даҳҵәахып...
Омар. Абри аӡӷаб, уара уаҵкыс дҟәышуп.
Дигәа (дхәыцуа). Усҵәахыр исуҭозеишь?
Разита. Ԥхашьарами, узлацәажәақәо закәи?
Омар. Биҟәаҵ наҟ. (Дигәа иахь.) Усгьы акәзааит, аамҭа ҳамам...
Имаҟа иадҳәалаз асахҭан макәан, абазк ицоз араӡын ԥара ааҭиган иара иахь инаирхеит.
Омар. Ашәақь-хәшәы азы иҵәахны исымаз ауп, усҭеит...
Дигәа (дааԥышәарччан, иааимихит). Акгьы уацәымшәан уажәшьҭа.
Разита. Шаҟа ибзиаз абри сыбла иамбар…
Дигәа (аҭәаҟәа днадгылан). Уи баҟәыҵны бааины ара бсыцхрааи...
Аҭәаҟәа инагәылалан ибӷьаҭуа абрагь дахьырҵәахышаз аҭыԥ дырмазеит, инаиҵгәан уахь днаганы днадыртәеит.
Омар. Аҿышәҭа шәыџьгәа ибзианы, гәрамгарҭас ирымкааит.
Дигәа. Уи уацәымшәан...
Рҩыџьагьы еицхырааны наҟ-ааҟ аҭәа икажьыз адыҳәҳәаланы дырҵәахит. Ашьҭақәа ҽагала ихыӷьӷьаа идрыцқьеит.
Разита. Дымхәаҽындаз…
Дигәа. Бнеины абарҵаҿы ани ацгәы абагьыр иқәтәоу арахь исзаагеи.
Разита. Изуҭахузеи, уара, ацгәы?
Дигәа. Нас ибасҳәап...
Разита днеины ацгәы аалган хыхь аҭәаҟәа инықәдыртәеит.
Разита. Иџьасшьоит иҟауҵо?
Дигәа. Ацгәы ахьықәтәоу аҭәаҟәа, аӡәгьы иҽизалакрымызт... Ибыгәныҩу?
Разита. Уԥши, уара?..
Аҭәаҟәа рызқәа аиарханы амра инцәтәалоит. Ԥыҭрак ашьҭахь даацәырҵуеит Чаԥиаҟ Ԥаӷәаа амилициа ицны, бџьарла еиқәныхла иҟоуп. Ианырба ашыр-сырҳәа иҩаҵҟьоит, ишанханы ирзыԥшуеит.
Чаԥиаҟ. Мшыбзиақәа!.. (Аҷкәын ишҟа.) Уара Џьамлеҭ иҷкәын уоуми?
Дигәа. Иалудыраазеишь?
Чаԥиаҟ. Улакҭала уздырт. (Аӡӷаб лахь.) Бара?
Разита. Ҳм... Сара? Аратәуп.
Чаԥиаҟ. Аа... (Аҷкәын иахь.) Ишԥарызҳауеи, уара, ахәыҷқәа, иацы ами ара саныҟаз?.. Исоуҳәандаз арԥыс, абрыстәила аӡәгьы диасны дымцаӡеи?
Дигәа (ихахьы иаамга, иҽыриашашәа). Уеизгьы шәара шәҟынӡа исзымҳацт... Сдухар, исыӡбеит, аҽыҩ сааӡарц, иудыруеит уи ҳара ҳҿы шаҟа пату ақәу?
Чаԥиаҟ (иара иахь). Иузҳап, иузҳа!.. Усҟан аҽыҩ акәым аҽыуахьадгьы ануҵап... (Ааҭгылра.) Абраҟа аӡәгьы дмиасӡеи?
Дигәа. Абраҟа аӡәгьы дмиасӡеи ба?
Чаԥиаҟ. Ааи, ахҭарԥа ихаҵаны, ауапа кьаҿ иҽылаҳәаны...
Дигәа. Ахҭарԥа иханы, ауапа кьәҿ ишәны уҳәама?
Чаԥиаҟ. Сызҵаарақәа реиҭаҳәара уаҟәыҵны, исаҳәа иаарласны... (Аӡӷаб лахь.) Баргьы уаҩы дбымбаӡеи?
Разита. Сароу? Мап, мап... Сара аӡәгьы дсымбаӡеит.
Чаԥиаҟ. Амц... Дныҵаба дцама нас, абрыстәы даауанеи?..
Дигәа. Иахьа ашьыжь абрыстәи ала диасны дцеит, ҳхәаџьа Кынџьы Уасман игәыжь дақәтәаны, уаб дышԥаҟоу ҳәагьы дсызҵааит, сара иасҳәеит…
Чаԥиаҟ (аӡӷаб лахь). Ари ииҳәауа иашоума, бара?
Разита. Сара аӡәгьы дсымбеит (иаалцәымӷӷхеит).
Сааиаанӡа акәхап…
Чаԥиаҟ. Еилкаауп...
Дигәа. Ҽыуардынкгьы ииасит, амҿы ақәҵаны иргон...
Чаԥиаҟ. Ах, уара, амӡышәа! Ҽыргаӡа ҟауҵоит акәу?
Уажәыҵәҟьа иуҳәароуп, дабацеи Омар Аимхаа, уи иоуп ҳзышьҭоу ҳаргьы, абри амҩала дхалеит, уи агәра ганы сыҟоуп.
Дигәа. Урҭқәа сара иабаздыруеи?
Чаԥиаҟ. Иабаздыруа ба? Ибзиаҵәаҟьаны иудыруеит, ихаҭагьы дубеит. (Аӡӷаб лахь.) Баргьы...
Разита. Сароу?
Чаԥиаҟ. Аиеи бхаҭа….
Разита. Сара уажәаҟароуп арахь санааиз, ишәасымҳәахьеи мшәан.
Чаԥиаҟ. Абри ҳаижьоит ҳәа даҿуп, бара бидгылоит. (Аҷкәын иахь.) Дубеит, ҳара хҿы иуӡоит акәымзар?..
Дигәа. Ҳара ҳахәмаруан наскьа наҟ, џьит ҟаҳҵон...
Разита. Ааи, џьит ҟаҳҵон.
Чаԥиаҟ. Аҩсҭаа ихәхаша, еиқәшәам уаауп шәара! Сара агәра ганы сыҟоуп, абрагь дшыжәбаз ала. Иҟалап џьара дышәҵәахызаргьы?.. (Иҩызцәа рахь.) Арԥарцәа, шәныҩналаны аҩны еимыжәда, уа џьара дыҩнатәазар ҟалоит. (Ааҭгылара.) Дцыркьыԥауа, изшьапык ала даауан, ус хара дызцарымызт...
Адҵа зауз амилициа аусзуҩцәа аҩны еимырдеит, аца аҵаҟа иныҵаԥшуеит, ажәгәарахьгьы инеиуеит, хәар-чарҳәа шьҭыбжьқәак уаҳауеит, ҳәыскгьы аҟаабжьы гоит. Араҟа игылоу уахь инаԥшуеит.
Дигәа. Уахь баша иԥшаауеит, дҵәахны дҳамазар?..
Чаԥиаҟ. Дҵәахны дҳамазар?.. – ииҳәауа шәаҳауеит…
Уара амӡышәа, амҩа иантаталаз ашьагьы абри нахыс иубаӡом... Угәы ишԥаанаго, дшааиуааз абра длыцаҵәыр дцама?
Дигәа. Сыздырам.
Чаԥиаҟ. Уҽузымдырратә уҟасҵап сара...
Дигәа (дԥышәырччо). Игәаԥхару уи саб? Иара дыҟаӡамкәа иҩны шәыҩналаны аимдара шәалагеит, ҭабуп ҳәа шәеиҳәарушь нас дааир, уи азын шәара?
Чаԥиаҟ. Аҵапҟа уара! (Илымҳагьы даамҵасын иааникылт.)
Разита (иаалхьааны). Ус зизыжәуазеи ахәыҷы?
Чаԥиаҟ. Ахәыҷы егьиҳәа?... Агара дгароуп... Иҟоу удыруама, иаасҭаххар «ашәаҳәара» уалагоит, иара баргьы...
Разита. Сароу?
Чаԥиаҟ. Аиеи, бхаҭа. (Ааҭгылара.) Излазбо ала, смагә ашьхәа наухысымҟьакәа ацәажәара уалагаӡом.
Дигәа (дцәыҵаччо). Саб, Џьамлеҭ Блабба, ҳаҭыр зқәу уаҩуп ақыҭаҿы, ишабалак уизныҟәар ҟалома?
Чаԥиаҟ. Иҟало, иҟамло уара уус алам...
Дигәа (ҩаԥхьа дцәыҵаччо). Аа, иуҿырҩыз?
Чаԥиаҟ. (илымҳацә даамҵасны иаанкыланы амҩахь днаирԥшуеит). Ахшыҩ сирҵоит хәа даҿуп, уара?..
Разита. Баба ҳәа сыҳәҳәоит, шәызҿу шәаҟәымҵыр.
Чаԥиаҟ. Нан ҳәагьы быҳәҳәа бҭахызаргьы. (Аҷкәын иахь.) Иҟоу удыруама уара, амбжьах, Агаҟа ма Аҟәаҟа узгарц сылшоит. Нас унаганы абахҭа унҭасыртәоит, ашьамҭлаҳәқәагьы наушьарҵап, умлаго уа уҭатәазаап... Иумуӡар, ухы хысҵәаргьы сылшоит. Ааи, ааи, Омар Аимхаа дахьыҟоу ҳаумҳәар?..
Разита. Омар Аимхаа ҳәа аӡәгьы дҳаздырам. (Лара лтәала дагьынаигәҭасуеит аначальник.)
Чаԥиаҟ (наҟ дналыдҵны). Абриҵәҟьа улыхәом...
Срыздырам ами, ихьӡ шәмаҳаӡацт Чаԥиаҟ Ԥаӷәаа?..
Иааиуеит аҩны еимыздаз амилиционерцәа.
Актәи амилиционер. Аҩны ҳаркшеит, аха аӡәгьы дҳамбеит, аначальник ухаҵкы!
Чаԥиаҟ. Аҩсҭаа ихәхаша!.. Иазыжәузеи, уара ани зыбжьы газ?
Аҩбатәи амилиционер. Ачыхәчарҭаҿы ирымбакәа иаӷрагылт ухаҵкы!
Чаԥиаҟ. Аилымгақәа!.. Уаҩ дшәымбеит нас?
Актәи амилиционер. Мап...
Чаԥиаҟ. Дабаҟоу, сымҳәеи абрагь, дҵәахны ишәымоу?..
Дигәа (аччара изнымкыло). Дабаҟаху, Кәакәи дыҵоуп, ӡыхь ижәуеит.
Чаԥиаҟ. Ииҳәауа шәаҳауоу уара? (Ихы днықәсуеит.) Исоуҳәауоу, мамзар?..
Дигәа. Сара саб, ауаа деицырдыруеит, ихьӡи ижәлеи еидкыланы ирҳәоит.
Чаԥиаҟ. Ыит, уара ацәыршәахә! (Дижәларц иҽыназикуеит.)
Актәи амилиционер (дааиԥгыла). Аначальник ухаҵкы!..
Чаԥиаҟ. Закәызеи!
Актәи амилиционер (днаскьаго). Аҷкәын игәы нырхатәым, ҽакала иацәажәатәуп...
Аҩбатәи амилиционер (аҭәаҟәа иқәтәаз ацгәы дназыԥшын). Ҭыԥ бзиакгьы аԥшааит убо? (Аԥсагьы налишьит.)
Разита (днеин ацгәы ахы аалшьышьит). Ари сара истәупеишь?
Актәи амилиционер. Ибтәыз, аӡәыр ибымеикуама?..
Аҩбатәи амилиционер (ибжьы ныҵакны).
Исамарӷьаԥалра хызҽуа «хәшәык» изыԥшаатәуп, иҟазшьақәа злазбо ала?..
Чаԥиаҟ. Еилыскаауеит, аха?..
Актәи амилиционер. Қәымчрала акгьы шалымҵуа уаҩы ибартә иҟоуп, дыргәыбзыӷтәуп... (Илымҳа дынҭахәыҭхәыҭит.)
Чаԥиаҟ. Ыҳы... (Дхәыцуа дааҭгылоит.) Уаби сареи еишьцәас ҳҟаибаҵахьеит. Уаби сареи ҳаишьцәазар уара узусҭада сара сзын? Сашьа иԥа! Уара избо уцәгьам, уцәгьаӡам, хара уцоит. Аха аҩсҭаа ихәхаша, ишакәым ала усызныҟәарц иақәукит. Уаасзыӡырҩи сгәада, сашьа Џьамлеҭ игәы нсырхар сҭахым акәымзар уаашьҭԥааны узгон...
Дигәа. Ус убахьоу?
Чаԥиаҟ. Агәрагьы узгом, аха иҟасҵом сара ус. Амала уаб даныхынҳәлак зегьы иасҳәоит имӡакәа, нас умцҳәаразы иузааицо убап.
Дигәа. Иаабап уигьы!
Чаԥиаҟ. Ибзиаҵәҟьаны иубашт алысхи... Аха уааӡырҩи: Ушхаҵоу ааурԥшыр узыргәырӷьаша усҭоит.
Дигәа. Саргьы бжьагара бзиак шәысҭар сҭахын. Абас еиԥш ада шәзымццакуазар, абрагь Пашыр аҳаԥы шыҟоу дылҭабга дцоит, нас уаҳа ихабаргьы жәбараны шәыҟаӡам. ..
Чаԥиаҟ (цасҳәашәа). Гәрыӡ-шашәаӡ длыҵашәа дцарцу?
Дигәа. Ааи, ааи...
Чаԥиаҟ. Уанӡа ҳамнеиуазар ҳәа ауми сеидру... (Аначальник идаҷԥсараха раӡнытә сааҭк иҵырҟа џьыба иааҭиган, ахҩа ааиртит.) Баша-машакгьы акәым, ихьӡыркуп...
Дигәа (даашанханы). Ихьӡыркуп? Сужьоит ҳәа уаҿуп, ыы?..
Чаԥиаҟ (адаҷала иргьало). Иҵапҟаз уара!.. Абри аҩыза асааҭ Швециариа аџьармыкьаҿгьы иуԥыхьашәараны иҟаӡам.
Дигәа. Нас, анаа? ..
Чаԥиаҟ (иаақәырӷәӷәаны). Абри асааҭ хьӡыркы уаргьы угәы иадҵаны иумазар алшоит...
Дигәа. Усхыччоит ҳәа уаҿуп, ыы?..
Чаԥиаҟ. Иуҳәо закәи уара?.. Анцәа уаа, сыхәмарӡом, абрагь дахьыҟоу аасоуҳәеит, асааҭ унапы инанысҵоит.
Дигәа (иқьышә ачча ықәхх гәрамгарҭасгьы дҟаҵаны). Ҵабыргыҵәҟьану?..
Разита. Уақәшаҳаҭхашоу, нас абри ииҳәо? Уижьарц даҿуп умбаӡо?
Чаԥиаҟ. Дышԥазжьои, схәыҷым – смаҷым?..
Дигәа. Иа? (Дхаԥшшалашәа дааҭгылт.) Амц?..
Чаԥиаҟ. Счынқәа ықәжәаны наҟ икарыжьааит узжьозар. Иаасоуҳәеит абрагь дахьышәҵәахыз, асааҭ унапы инанысҵоит. Аа, абра игылоу зегьы шаҳаҭра руеит…
Разита. Уиҟәамҵуеи наҟ, узидхалазеи?..
Чаԥиаҟ (ихазшәа). Ари мӡышәак лоуп убо?.. (Дигәа иахь днаскьаны асааҭ аҵӷала ибла ихкыло.) Аа, изеиԥшроу, алԥшаах, мшәан...
Дигәа. Иара иаҳәо сзеилкаару, ацифрақәа иану егьи?
Чаԥиаҟ. Уара агаӡа, ари аилкаара иаҭахи, амшә акәашашьа адырҵоитеи? (Илымҳа инадикылт.)
Дигәа (дӡырҩуа). Аҷҷаҳәа абжьы шԥаго, ашәа аҳәоит, ашәа... (Инапгьы нахьирсуеит.)
Чаԥиаҟ. Аиеи, ашәа, ашәа!..
Разита. Имсхуеит ҳәа уаламгааит.
Дигәа. Ыы?..
Разита. Баша иуиҭо џьушьома, иацу узеилымкааӡои?
Дигәа. Ыы, иацуи?..
Разита. Уу, Уу умшақә ...
Чаԥиаҟ. Абри иахьа снапы слырҟьашьуеит, излазбо ала.
Дигәа. Уи илзууазеи, улҟәамҵуеи наҟ…
Аҷкәын ҩаԥхьа асааҭ инацәкьарақәа нархьысит, нас инапсыргәыҵа инанылеит.
Чаԥиаҟ (аҵӷа науишьҭын). Аа, шьҭа уара, иутәуп...
Дигәа. Аа, абра... (Иблала аҭаҟәахь инхьеирԥшит игылақәаз.)
Разита. Иҟауҵа закәызеи?.. (Инапы дасуеит, асааҭ имҟәыҵшәаны икаҳауеит.)
Чаԥиаҟ (днышьҭасны иаашьҭихуеит). Ыы, бара амбжьах... Дыжәга наҟ, уи лҭыԥ сара дықәыҵап...
Асааҭ дназыӡырҩны ҩаԥхьа Дигәа инапсыргәыҵа инани-ҵеит. Милиционерк аӡӷаб диманы дцоит. Амилиционерцәа аҭәаҟәа еилыртто илагәылалан, абрагь даацәырыргеит.
Асценаҿы алашара ааҭаауеит, аԥарда акуеит.
Асцена анаатлак, инықәлашаауеит, иҟац роуп, Омар ахәрашәа аацәыригоит: «Ахәра ӷәӷәа ахаҵа иԥышәагоуп»...
Чаԥиаҟ. Иазхоуп, иазха, ашәа уҳәартәгьы даара уеиҿкаауп.
Омар. Агәаҟ ашәагьы сшәырҳәом, ыы?
Чаԥиаҟ. Дҿашәҳә шахала.
Адҵа зауз амилиционерцәа деимырдеит, ишәақь нимпыҵырхуеит, имаҟа иаавҵихуеит иҟама. Инапқәа ишьҭахьҟа иааганы иҿарҳәарц иалагоит. Абрагь ихы Дигәа инаиқәикит. Уи хаҵарак ҟаиҵазшәа ихы-игәы азҭаны дгылоуп.
Омар (Дигәа иахь). Уара уҷкәына бзиазаап, аферым!
Рацәа пату сықәуҵеит.
Дигәа (иҽырмышьцакны). Изуҳәозеи?.. Сара суцхраарц сҭахын...
Омар (цәаҩала). Уи ауаҩы ибаратәы иҟан, аиашазы. Иҭабуп, аус бзиа сзыҟауҵеит.
Аҷкәын араӡынтә ԥара «ирҳаз» наҟ иршәны инаимҵаиршәуеит.
Дигәа. Узхаҭабузеи?
Чаԥиаҟ. Иазхоуп, апатҟалеира...
Омар. Ҳаҭыр зқәу Аԥаӷәаа, сшьапы сзыхгылаӡом, рацәа «ахаҵара» сылашәҵеит... Сызлажәгогьы акы шәазхәыцыр цәгьамызт.
Чаԥиаҟ. Аиеи, ахьтәы қаруаса ааганы, уаныртәаланы узгоит, уабгьы уаҳа иуӡомызт...
Омар. С аб итәы уаламцәажәан, ҳм, уи...
Чаԥиаҟ. Уара убасҟак ацәгьара ҟазҵахьоу, уахьсԥыхьашәаз азы мацара сгәырӷьаны инауҵасыргылон аленка, аха иабаҟоу? (Ааҭгылара.) Уажәакәымзи аџьма еиԥш укаԥо уанаауаз? Иуҵӡаама зынӡаск ушьапқәа?
Омар. Исыхәо ыҟазар, уара унапаҿы сҟаларымызт. (Ааҭгылара.) Алаӷьара, абӷацамкыра... Сылбаагара уадаҩхашт.
Чаԥиаҟ. Уи уацәымшәан. Сакасала акәзаргьы...
Омар. Изумҳәозеи, смарианы саншәоу?..
Иаацәырҵуеит Џьамлеҭиԥҳәыси иареи, ажәгәара аԥхьаҵәҟьа иааҭгылоит. Аҳәарақәа рыбжьы ааҩуеит.
Џьамлеҭ (ажәгәарахь дыԥшуа). Аҳәарақәа уажәгьы иҭакызаап, игәалашәаны иауишьҭып ҳәа быҟазу?
Макрына. Аӡы дыржә ҳәагьы иасымҳәази? Иқәшәазеи ианаџьалбахт...
Џьамлет (иҭаақәаз ангәеиҭа, ихазшәа). Сыргарц иааит ҳәа сыҟоуп... (Ижәҩахыр иқәыз иааҵәа зымҩа инкаижьт, иԥҳәыс лахь.) Беидара шьҭаҵа. (Ишәақь ааиҟәнихын иҽырмазеины даагылт.) Шәарбақәан?
Чаԥиаҟ. Сара соуп, ууа Чаԥиаҟ Ԥаӷәаа. ..
Џьамлеҭ. Шәсасцәоу, мамзаргьы?
Чаԥиаҟ. Ҳагьысасцәам, аха ҳагьуаӷацәам... Мшыбзиа сашьа? Сузымдырӡеи, крааҵуеит ҳаибамбеижьҭеи...
Џьамлеҭ. Ҳм... Ишьахәуп, аха?
Макрына. Дызусҭада сҳәахуеит (даагәыдылкылоит).
Чаԥиаҟ. Абырстәи сымҩасны сышцоз избап сҳәан саакыдгылт.
Џьамлеҭ. Уи бзиами, аха?..
Чаԥиаҟ. Иахьа акыр аџьабаа аабазаргьы, ԥыхьашәа бзиа ҳауит, ҳашшуа ҳаҟам уеизгьы...
Џьамлеҭ (лаԥшыла еимдо). Бзиароума, цәгьароума?..
Чаԥиаҟ. Абыржәыҵәҟьа длышьҭагәа даҳкит абрагь Омар Аимхаа...
Макрына. Анцәа иџьшьоуп!.. Ҳгәы ԥиҵәахьан, иҳаҩсыз амчыбжь азы уи иӡаны иаҳцәигахьан џьмахык. ..
Џьамлеҭ. Баламцәажәан ҳәа басымҳәахьеи, абри…
Чаԥиаҟ. Ыы, нас иҟашәҵо бзиоуп ҳәа рхы иоужьны иҳамазаауама урҭ?
Џьамлеҭ. Уи ҳара дҳацәӷьычуамызт.
Чаԥиаҟ. Мамоу, шәрыцҳашьаны дшәывсуан.
Џьамлеҭ. Иганы дыҟазаргьы хҭынҟьа исҭом, деилкаатәуп убригьы...
Омар. Ацәыӡ зауз шә-рыцҳарак, изгаз рыцҳарак...
Чаԥиаҟ. Изумҳәозеи, уириашоит ҳәа даҿуп аԥшәма...
Абас ауп, уара, ацхыраара ахаҭыԥан, дара?..
Џьамлеҭ. Ишԥаҟаҳҵарыз нас, ауаа рахь дызцәырымҵуазар, крифар иҭахызар?..
Чаԥиаҟ. Уанӡа ихы неимгар акәымзи, Џьамлеҭ....
Џьамлеҭ. Ҟеҳ, инеимгахыр, егьихыр?.. Иуҭахқәоу уԥыхьашәозар бзиамзи, Чаԥиаҟ ухаҵкы, аха иузҭода... (Ааҭгылара.) Шьахәуп, аха шәабаанагеи сара сашҭаҿы.
Чаԥиаҟ. Ҳишьклахысуа ҳишьҭаны ҳмаауази, аламала иҽуиҭома? Ҳмилиционерцәа аӡә дишьит, асержант инапы ирхәашеит. Аҵыхәтәаны уара уахь дымҩахыҵит. Дигәа иакәымзар, дҳазкраны дыҟазма?..
Џьамлеҭ (днеицраланы). Дигәа уҳәама?
Макрына. Дигәа ба?
Чаԥиаҟ. Ааи. Дигәа. Абрагь иҽиҵәахит абни ижәбо аҭәаҟәаҿы, аха сыԥшәма хәыҷы иакәымзар… Урҭқәа зегьы ҳаиҳабы иасҳәароуп, нас аҷкәын изааиҭиуеит ихәҭоу аҳамҭа. Сара сакәзар, апрокурор ихьӡала изыҩуа ашәҟәаҿы иаргьы уаргьы ҷыдала шәасырбоит, џьшьарада инижьып ҳәа угәы иаанагома?..
Џьамлеҭ (ибжьы ихәлашәаны). Анцәа иишәиша!.. Иҳақәгәыӷны имҩахыҵыз...
Макрына. Иҳаҳауазеи џьбит?
Чаԥиаҟ (иуаа рахь). Зынӡа иԥҵәаӡамзар, ус дшәыманы шәҿаашәха, ана аусҳәарҭа аҿынӡоуп, нас «дызгара» ак ҳаԥшаап.
Џьамлеҭ. Ҳаи, абри ҳанымиакәа...
Омар (аҩны ашҟа дынхьаԥшын). Ҭәуу! Ачарҳәаҩ иҩны!
Џьамлеҭ (дмашьцакны). Сыхәда ԥиҟеит ҳәызбацагәыла аҽнышьыбжьон... Ари ажәазы дызусҭазаалак, сҟама иӷра инҭысшьуан, аха иааг (исзуузеи иҳәарашәа иҷкәын днеизыԥшын). Аах! (Инапала илахь еимлагәа иааникылан икьаҿ ахаԥқәа ааԥиртит.)
Дигәа, абрагь иҿы еибакуа, иԥсы имхарацәаны даниба, аҩны дныҩнаххын, акрушькала жьырӡык изааиган уахь инаирххеит иаразнакы.
Омар. Усԥырцқьа наҟ, алаԥынҵа икылҟьаз. Угәы ԥшааит ҳәа сыҟоуп рацәа? (Амилициа рахь.)Шәаала уажәшьҭа, шәыззыԥшуазеи?.. (Ишьаҿа ааихигон еиԥш аан, даабӷаӷеит. Милиционерк уи ижәҩа нҭарсны иааникылт.)
Чаԥиаҟ (рҿынахамҭаз). Шәаҳхашҭуа џьышәымшьан, ҳхы шәҳарбоит...
Омар (цәаҩала). Бзиала уаҩы дааилааит...
Џьамлеҭ. Ахыкәалаа шԥасгәыҵашәеи аҽнышьыбжьон… Сыламыс, сыпату, счеиџьыка!.. Аах. (Ихы еимлагәа икны, ишәақь иԥышьҵыргәо ақыдхәымсыҟә днықәтәеит.)
Макрына. Иараби?.
Џьамлеҭ (иҷкәын иахь). Ибзианы уалагеит акәу? ..
Дигәа (иаб иаԥхьаҟа днаскьан) Ҳм… Са-аб?..
Џьамлеҭ (ибжьы импыҵҟьан). Усԥырцқьа наҟ...
Аҷкәын дышьхынԥсыланы дааҭгылт, дқьызқьызуа дҵәыуон.
Ан (лгәы еибакуа). Иахәа...
Џьамлеҭ (иҷкәын икьаҿ иҵыҳәҳәоз асааҭ, аҵӷа ангәеиҭа).
Иузҭада, уара, ари асааҭ?
Дигәа (дқьыпшәыпуа). Аначальник исиҭеит.
Џьамлеҭ (иааимхны дахәаԥшуа). Аҳамҭа бзиа уиҭазаап... (Ахаҳә ианҟьаны иԥыххаа инықәиҵеит.)
Дигәа. Избан, избан?.. Ы-ҳы-ҳы...
Џьамлеҭ. Ан, бабаҟоу?..
Макрына. Сара анышәахә…
Џьамлеҭ. Ари аҷкәын сара дыстәу, дыстәыму?
Макрына. Иухьзеи убаашәт?.. Ари иуҳәаз сықәнагоума сара?
Џьамлеҭ. Ус акәзар, ҳара ҳабшьҭраҿы, ари раԥхьатәи чарҳәаҩхеит... Ачарҳәаҩ…
Макрына (дныҩныҵәаан). Уҷкәын иоуп, ари, ҳнапқәа хыҟаҟаан иаҳааӡаз. (Днеигәыдхахалоит.)
Џьамлеҭ. Баанҿас, сара иаб соуп... Саԥхьаҟа уиас...
Ан аԥа днихькәакәалоит, дылгәыдыҳәҳәаланы иӡамҩақәа днарыгәӡуеит, мчыла дниҟәыҭханы дима иҿынеихоит.
Макрына. Анцәа ҳрыцҳашьа, сыҷкәын заҵәы!.. (Дҵәыуа аҩныҟа дныҩналоит.)
Џьамлеҭ (асцена агәахьы, ԥыҭк ианынаскьалак). Адырԥараҿы унеины уаагыл.
Дигәа. О, саб, саб, сумшьын...
Џьамлеҭ. Анцәа уиҳәа!
Дигәа (иҵәыуара иалыҩ). О, Анцәа ду, ухьышьаргәыҵа сакәыхшоуп, сгаӡара саҭоумҵан, уара узҭамԥшуа кәарак ыҟам, сгәаҭа саргьы...
Џьамлеҭ. Уалгама анцәа ишьапкра?..
Дигәа. О, саб, срыцҳашьа, исанажь, ҽазны иҟасҵом, Омар доурыжьырц сцаны аначальник сиҳәоит?.. Сымҩахҟьеит, сҳәоит, усыцхраа сҳәоит...
Џьамлеҭ. Ҳазшаз анцәа иуанаижьуеит!.. Шьҭа уара иабаухәо, аха. Ажьцәа кажьны ишьҭырхӡом.
Дигәа. О, саб, аилашәшәымҭаз сзаҵәны снумыжьын... (Инапқәа рхахо иҿынахамҭаз ахысбжьы гоит, дкаҳауеит.)
Макрына (арҵәаа ааҭлырган, аҩны дыҩнҟьеит).
Иҟауҵазеи, ҳашԥаушьи?..
Џьамлеҭ. Ақәнага ус ҟасҵеит, ауаҩы адәы дзықәу ахьымӡӷ азыноуп, исхысхит сара уи ахьымӡӷ. Ачарҳәаҩ ҳажәла иаздырӡомызт, исрыцқьеит.
Макрына. Дабаҟоу нас иара?
Џьамлеҭ. Абна алҭаҳараҿы…
Макрына. Абри сыла иамбакәа заа сзимгазеи? Сара аблаааҭых. (Деиҵакы-еиҵакуа уахь лҿыналхоит.)
Џьамлеҭ. Ааи, ихәылабкааит!..
Аԥарда
Иалоу ауаа:
Алектор – аԥышәара здызкыло.
Алатәаҩ – аспециалист ҳәа иааԥхьоу.
Абитуриент.
Адкыларатә ԥышәара – аҵараиурҭаҿы. Астол еицарса иахатәоуп алектори алатәаҩи. Раԥхьа иқәуп ашәҟәы – абыӷьшәы, асиақәа. Ашәҭқәа зҭоу адыргьыл иавагылоуп аграфинкеи аҵәцақәеи. Алектор аҵәца аӡы лҭаҭәаны «ҟәырқь ҳәа» ижәуеит.
Алатәаҩ. Иаҵоузеи, уара, уи мцасы?
Алектор. Уазымҵаан... Ҳаннарҵәеит, анцәа ишьааит...
Дааиуеит абитуриент, дхарахаԥшуашәа азхаз дааҭгылоит.
Алектор. Уааи, уааи... Умшәан...
Абитуриент (ихы ырнаашәа). Шьебзиақәа!
Алектор. Иуҳәашьои, уара, аԥсшәа узымдырӡои...
Абитуриент. Сароу  Сара по абхазских иаазыках, даараӡа ибзианы иадыруеит.
Алектор. Уи уаҩы ибартә иҟаҵәҟьоуп ҵаны, иужәлоузеи?
Абитуриент. Баӡгәырба.
Алектор. Ухьӡ?
Абитуриент. Рамуниа, ҳаҭыр зқәу!..
Алектор. Абилеҭқәа абра ҳаԥхьа иқәуп, иумбои, ишьҭых акы.
Абитуриент инапы ҵысҵысуа билеҭк аалихуеит.
Алектор. Аномер?
Абитуриент. Аномеру  Ҳм... Анаа... Ҩажәи ҩба.. Мамоу, мамоу... Ҩажәи хԥа!..
Алатәаҩ. Ишьахәуп. Уазхәыц ана утәаны.
Абитуриент. Иабасықәшәоз арыцхә «Ҩажәи хԥа»... Еишьашәалам арыцхәқәа рымышьҭа цәгьоуп ҳәа рҳәауа саҳахьеит. Разҟуп, уара, зегьы!..
Алектори алатәаҩи асиақәа еилдыргоит, ашәҟәқәа иргәылаԥшуеит.
Алектор (иҩыза иахь). Аԥхьан ишысҳәауаз саҟәыҵит. Ҳаннарҵәеит, уара… Излыхыз ҳәа сзеилымкааит.
Алатәаҩ. Молдавиатәи «асақә», Гәымсҭатәи аӡы, уаҳа излырхып зугәахәуазеи?
Алектор. Ных, анцәа иныс?
Алатәаҩ. Ихоумҵои? Изызкызеи иара 
Алектор. Дыгәра мыжда игараж иныҳәауан.
Алатәаҩ. Ишԥа, уара?
Алектор. Аҽыҵга имоуи... Ҳлатәан ҳҽаҳҭеит. Схы леиҟәыҩрны абра сыхьуеит (акка дӷәаҳауеит).
Алатәаҩ. «Карапчы» ҟаумҵоз...
Алектор. Излаҟауҵои, исаҳәишь ани иҿы  Скәыба улахагылааит иумжәрызар ҳәа, апаҿ еиԥш, дудԥсыланы уикуеит, иумжәын ухаҵазар 1...
Алатәаҩ. Дарбан, уара, уи узҿу?
Алектор. Дуздырхом. Шьыпа иоуми Џьамӷәыз-иԥа.
Алатәаҩ. Толбашьызма?
Алектор. Толбашьызма ҳәа уҵаахуеит… Дҟаумҵар иуазу? Иҽаҿимшьаауеи. (Абитуриент иахь.) Ашпаргалка егьи ҳәа џьара акы схы иасырхәоит ҳәа уаламгааит. Уи ара ҳара ҳҿы иҟалаӡом.
Алатәаҩ. Иҟалаӡом. Урҭ уаԥхьа иқәу закәызеи?
Абитуриент. Ус баша қьаадқәоуп, схәыцрақәа, сгәаанагарақәа знысҵо…
Алатәаҩ. Ҳаи, анҵәажә...
Алектор (абитуриент иахь). Уҽазыҟоуҵазар акәхап уажәшьҭа, аамҭагьы уман узхара.
Абитуриент. Ыҟ… (Даагыланы дара рахь иҿааихоит.)
Алектор. Ианузеи ублеҭ зҵаарас?
Абитуриент. Сыблеҭ? (Дахәаԥшуеит.) Сыблеҭ иануп «Хәаџьа-ду».
Алектор. Цқьа уаԥхьеи, «Хәаџьа-ду» ҳәа аума ишану?
Абитуриент (анбанқәа еицҵауа). «Хоџьан-ду».
Алектор. Уи аупеи.
Алатәаҩ. Ҟоҳ, аблеҭ замана уқәшәахтеи...
Абитуриент (дҩагыланы). Ҳм... «Хоџьан-ду».
Алектор. Уи аҩбатәи азҵаароуп, актәи азҵаара аҭак ҟаҵа, актәи…
Абитуриент. Ҳм... Актәи? Аҩбатәи ала салагар сҭахын...
Алектор. Избан? Иԥкаауа иуҳәар, еиҳа еиӷьми 
Абитуриент (абилеҭ ибла иадкыло). Ҳм... Ак... Ах... Анаа…
Алектор. Уамыԥхьаӡои, уара 
Абитуриент. Сызбамыԥхьои  Ҳм... Ахаҵа-рбаӷь...
Алектор. Иа 
Абитуриент. Ахаҵарԥыс!..
Алектор (иџьашьауа). Ус аума ишану, уара 1..
Абитуриент (анбанқәа еицҵауа). А-ха-ҵа. А-ха-ҵа-рба (дышҳазӡа дааҭгылоит). Сминауаҭум, а-ҟа – ҵа-рба!
Алектор. Аиеи, ахҭыԥшақь, аҟаҵарбоуп, аҟаҵарба!..
Алатәаҩ (даалҟьашәа). Изыхьӡузеи аҟаҵарба, фатәума, жәтәума? Иадыркылозеи?
Абитуриент. Аҟаб, акартош, акарпыжә...
Алектор. Амалагьы деилахәан, уарак уааилгаӡеит. (Абитурент иахь.) Ишԥану нас ублеҭ? Уеиҭаԥхьеи умыццакыкәа...
Абитуриент. Аҟ, аҟ... А-ҟа-ҵа-рба...
Алектор. Ииашоуп. Изахьӡузеи аҟаҵарба?
Абитуриент. Ҳм... Аҟаҵарба – иҟауҵо узырбо. Сара ус ауп ишыздыруа.
Алектор. Иҟауҵо узырбо, ы?
Абитуриент. Аиеи, ҳаҭыр зқәу...
Алектор. Аҟаҵарба узырбо аҿынтә ҿырԥштәык аагеи.
Абитуриент. Аҷарԥшьтәы?
Алатәаҩ (иҿы инапы адкылашәа ицеиҳәоит). Аҿырԥштәы, уара, аҿырԥштәы...
Абитуриент. Сминауаҭум. Ҳм… Аҿырԥштәы...
Алектор. (иҟаҵашьа ҟаҵо). Абри, сминауаҭым ҳәа иуҳәауагьы сзеилкаауам, аха усгьы акәзааит, даба, иҳаҳәишь ҿырԥштәык.
Абитуриент (дхәыцуа). Аҿар-ԥштәы, аҿарԥштәы...
Алатәаҩ. Аклассӷәахьы унеи.
Абитуриент. Ҳм... Бзиоуп, ҳаҭыр зқәу. (Амел аашьҭыхны аклассӷәы днадгылоит.)
Алектор. Ианҵа абри аҩыза аҳәоу: «Аҷкәын ашәҟәы даԥхьоит»...
Абитуриент инапы ҵысҵысуа ииулакгьы ианиҵоит.
Алектор. «Аҷкәын ашәҟәы даԥхьоит» ... Иабаҟоу ара ахьыӡҟа?
Абитуриент («даԥхьоит» иаҵшьны). Аа, абри ауп ахьыӡҟа.
Алектор. Уи хьыӡҟазар иабаҟоу аҟаҵарба 
Абитуриент. Уиу? (Аҭуан даҵаԥшуа.) Уи анаа...
Алектор. Аҭуан акгьы анӡам, узыдгылоу аӷәы ауп изну.
Абитуриент. Аиеиҵәҟьа. (Ажәа «аҷкәын» инацәа ақәкуа.) Абар, абри ауп ҳаҭыр зқәу.
Алатәаҩ. Аиеи, шьҭа, ани акәымзар ари 1.. Аҵаҩ иеиԥш ас иҟалома?
Абитуриент. Анаа...
Алектор. Рыцҳарас иҟалаз иаарҳәны иуҳәеит зегьы.
Абитуриент (иџьашьауа). Иаарҳәны?..
Алектор. Аиеи, иаарҳәны. Ажә ахаҭыԥан – ацә, ацә ахаҭыԥан ажә...
Абитуриент. Ажә 1.. Иауазеи ажә? Санаауаз ҳажә ахкаара иҭаҵаны сааит!
Алектор (ихазшәа). Еилымгак ҳидхалеит, уара. Ахьыӡҟеи аҟаҵарбеи рҭыԥқәа уԥсахит...
Абитуриент. Ҳм... Зегь акоуп, исымҳәеи...
Алектор. Ишуҳәалакгьы ҟалома, ари ахатәы ԥҟара амоупеи, уаҳа иазеилымкааӡои ухы?
Абитуриент. Аа..
Алатәаҩ. Ҳлектор Иван Иванич абра дҳалатәазар (имп ирбо) «Наа» ҳәа уеиҳәарын.
Алектор (цасҳәашәа). Абитуриент Баӡгәырба аграмматикаҿы «адырра» имаз ааԥшит, уажәшьҭа алитературахь ҳаиасып... Иарбан зҵаароу анаҩсан убилеҭ иану 
Абитуриент. «Хәаџьа – шьарадын»...
Алектор (ихазы). Анбанқәа хыгагааны ибоу, мамзаргьы?..
Абитуриент. Хәа, хәа... «Хәаџьан-ду»...
Алатәаҩ. Изҩыда, уара, «Хоџьан-ду»
Абитуриент. «Хоџьан-ду» иҩит, иҩит ыҟамзи, апоет Баграт Шьынқәба...
Алектор (ихазшәа). Ус уара умсааит... Уаԥхьеи, ишԥану уа?..
Абитуриент. «Д. Гәлиа»...
Алатәаҩ. «Д» ҳәа аума, апоет ду ихьӡ шыҟоу 
Абитуриент. Ара ус иануп, ҳаҭыр зқәу...
Алатәаҩ. Ҳпоет ду ихьӡ нагӡаны ишԥарҳәауа?
Абитуриент. Дм... Демытыр...
Алатәаҩ. Дырмит ауп, Дырмит... Убрыгьы уздырам.
Алектор. Ишԥарзууеи уара?.. (Ихазы.) Рхы акгьы ҭам, рџьыба акгьы ҭам…
Абитуриент (даалҟьашәа). Ҳм... Аџьыба, аџьыба, (иџьыба ҵәак ааҭыганы раԥхьа инықәиҵоит). Ашҭа сҭыҵны санаауаз, агәашә аԥхьа аҵәа санаҵсуаз иҿысхын…
Алатәаҩ. Иҭабуп, ухәы-уҿы еигымхааит, ҳуркьаҭахтеи...
Алектор. Ҿырҳәала иудыруама, уара, уи ажәеинраала?
Абитуриент. Иа? (Дхаԥшшалашәа даагылхт.)
Алатәаҩ. Наизуст иудыруама ҳәа дуазҵаауеит.
Абитуриент. Наизуст? Избасзымдыруеи, уи наизуст.
Алектор. Иҳаҳәи, даба?
Абитурент (иҟырҟы ҭрыцқьаауашәа, иҽырҽеиуа). «Хәаџьа-ду», ҳм, сминауаҭуп, «Хәаџьан-ду»...
Алатәаҩ. Иҳаҳаит, иаадыруеит. Анаҩсан иҟоузеи, анаҩсан?
Абитуриент. Хәаџьан ду, ыҟамзи, даара уаҩ дуун... Инхара инҵыра, иԥсаса, ишьамаҟа уҳәа убас иҵегьгьы.
Алектор. Аџьашьахәыҵәҟьа саҳауеит, уара?..
Алатәаҩ (цасҳәашәа). Деихбаала дынхон, ус акәу?..
Абитуриент. Аиеи, ҳаҭыр зқәу, деихбаала дынхон.
Алектор. Ҿырҳәала иузымдырӡои, ажәеинраала?
Абитуриент (дшанханы). Избасзымдыруеи, уи сзымдыруазар, уаҳа издыруеи?
Алектор. Иҳәеи нас , иудыруазар...
Абитуриент (дхәыцуа). Инхара – имазара, иҩн-ду, ҟыжт... (Иблақәа ҭырпыжны алектор дынихәаԥшит.) Аа, исгәалашәт, исгәалашәа... Исоура, икәтыҵыр, ица-ду... (Деиҭааҭгылахт.)
Алатәаҩ (цасҳәа). Нас, нас Рамуниа...
Абитуриент. Иҽы ҭоуӷан, ицә-камбашь тәыҩа-ду!..
Алектор. Ҳыҳ...
Алатәаҩ (иҩыза иахь). Ус кыр ҳәоума, уара, астихотворениаҿы?
Алектор (ибжьы ларҟәны). Уаагыли, сахәаԥшып. (Ашәҟәы ҵрааны даныԥшылоит.) Ара ус акагьы збауам. (Абитуриент иахь.) Иабааугеи, уара уи иуҿырҩыз?
Абитуриент. Ҳм. Иабаазгах, сабду Хәмаскьа иҳәауа саҳахьан.
Алектор. Уи учытлазма?
Абитуриент. Дучытламызт, аха апоезиақәа бзиа ибон, ԥхьарцарҳәаҩын.
Алатәаҩ. Алерсқәа идыруазар акәхарын...
Абитуриент (иџьашьашәа). Алерсқәа? Аи, алерсқәа идыруан.
Алектор. Ани, «ацә-камбашь тәыҩа-ду» егьи ҳәа иуҳәақәоз иара иӡбазар акәхап, араҟа ашәҟәаҿы ус акгьы уԥылаӡом, еилукаама?
Абитуриент. Аиеи, ҳаҭыр зқәу.
Алектор. , Рамуниа,
Абитуриент. Ҳм... Иашҭа ибора, ица – ду!..
Алатәаҩ. Уи умҳәахьеи? Уаҳа имааз, уара, идууз?
Абитуриент. Идуузу?
Алатәаҩ. Аиеи, идууз.
Абитуриент. (дҿаҳаҿасуашәа). Ҳм... Акрыз – дыр – уоу... Аа, исгәалашәт, Хоџьан – ду, жакьа џадра, ԥаҵа ду, данцәыцәлакгьы дылзышәарыцон Мама-ду!.. Ба-ҳа-ҳа…
Алектор (дгәааны). Ччаԥшь еиқәаҵәа... Ыҟ... Убри акәҵәҟьоуп иуқәнаго. Абжьыс, абжьыс ... Ахәыҷқәа ҳәа ӡәыр дыҟоума мшәан, иалымгахьеи...
Абитуриент (дхарахаԥшуа). Ыы…
Алектор. Уаҟәымҵӡакәа, ани «ыы» ҳәа узҿу акагьы иухәаӡом, аҭак уаҩҵас иҟаҵа, мамзар, узачоткаҿы аҽыҩҳәа аҵәҩан наганы иаласырсуеит.
Абитуриент. Ҳм... Аа, ҳаҭыр зқәу «аучытла», уи аҩыза сзумун, аҩныҟа неишьа сымаӡам, мама лгәы иалсуеит.
Алатәаҩ (цасҳәа). Мама уҳәауеит, аха у-папа 
Абитуриент. Сара с-папа дыкаџам, дыԥсхьеит...
Алатәаҩ. Ыу, рыцҳа... Џьанаҭ гыларҭа иоуааит...
Алектор. Аԥсаҭа цәҳага диҭнымхеи, уара?
Абитуриент. Иа?..
Алектор. «Иа»-и «ы»-и цәгьала уқьышә иқәхеит... , Рамуниа,
Абитуриент (дхәыцуа). Бжьҩык аԥацәа иара иман... (Деиҭааҭгылахуеит.)
Алатәаҩ. Быжьҩык ба?
Абитуриент (анацәкьарақәа рыла ирбо). Аиеи, быжьҩык!..
Алатәаҩ. Аԥҳацәа?
Абитуриент. Аԥҳацәоу? Аԥҳацәа… Аԥҳацәа имаӡамызт сгәахәуеит…
Алатәаҩ. Иалудырааи 
Абитуриент. Ыы, анаа, сабду Хәмаскьа исеимҳәахьази...
Алектор (инапы ҟьаны). Ух, уабдугьы уаргьы сҳәарын, аха… Иацҵа наҟ...
Абитуриент. Иӷьычуан, иқәычуан, рахәы нхомызт, шәахәы нхомызт… Анаа агәылара иӷьычуамызт, хара ицон.
Алатәаҩ (иҩыза иахь). Ус кыр арбоума, уара, ашәҟәаҿы.
Алектор (ицәыҵырҳәҳәаны ашәҟәы иҭауа). Уахәаԥши...
Алатәаҩ (ицәыҵагәашәа ашәҟәы данԥшыло). Аа, ара изану, уааӡырҩишь: «арҳәреи аӷьычреи дара ирылоуп, еиҳабгьы еиҵыбгьы неибеиԥшуп»...
Абитуриент. Уԥши, уара!..
Алатәаҩ. «Уԥши, уара», удырҟаҵара иҟан унаганы урҭ урылаҵазар?..
Абитуриент. Сароу? Изакәи?.. Вбас исымоузеи, ҳаҭыр зқәу?
Алатәаҩ. Мачхума вбас иумоу, во-первых, уҽазыҟаҵаны умааӡеит, во-вторых уанцәажәауа атәым ажәақәа алаужьуеит...
Абитуриент. Избан, иззакәи? Сара ибзианы издыруеитеи по абхазских иазыках... насгьы ари ажәеинраала уажә избама?
Алектор. Бзиоуп нас, ус иудыруазар, иҳаҳәишьт, даба, аҵыхәтәа шхыркәшоу?..
Абитуриент. Ишхыр-кәшоу, ишхыр-кәшоу?..
Алатәаҩ. Иугәалашәоу?
Абитуриент. Избасгәаламшәои?.. (Игәы дкыдсыло.) Сгәы далсит, сгәы далсит...
Алатәаҩ. Згәы далсуа?...
Абитуриент. Ҳм... Иара.
Алатәаҩ. «Иара» – алирикатә фырхаҵа, ыы?
Алектор. Уи идыруа думахындаз?..
Абитуриент. Хоџьан-ду...
Алектор. Иҟалазеи, ихьзеи Хоџьан-ду?
Абитуриент. Дыԥ-сит... Аԥсыжра аҽны икылсит иуа-иҭынха.
Алатәаҩ (уи ииҳәауаз датәнатәшәа). Уаҳа?
Абитуриент. Ианшьа, ибзыцәашьа, иаҳәшьа – ду!..
Аџьар уа иҟаз, умацәа узрылакуамызт...
Алектор. Ҳыҳ... Аџьашьахәы уаҳап уара?
Алатәаҩ (ихалашәа). Ус еиԥш, крыҟоумашь ашәҟәаҿы? (Ицәыҵрааны дахәаԥшуеит.) Уара иуҳәауа ара ианӡам.
Абитуриент. Ыы, уа ианымзар, иабаазгоз нас? Аимҭхара ду ыҟанеи аԥсыжра аҽны.
Алатәаҩ (цасҳәа). Уабду Хәмаскьа иоума, убрыгьы уазҳәаз?
Абитуриент. Ыҟ... Аџьабара иалатәаз диниахьан...
Алектор (ихазы). Анцәа диқәшәиааит, уара дызлацәажәақәо закәызеи? (Изачиотка ааимхны.) Аҵәҩан акәын иқәнагаз, аха… «ҩба» узынсырчылоит...
Абитуриент иԥсы илышәшәаны цас иҽкаижьуеит, ишакәымгьы ихы кыдҟьоит. Аԥышәара здызкылоз ҩаҵҟьан инихаххуеит. Аӡәы инапы дахоит, егьи – ишьапы.
Алатәаҩ. Аӡы, аӡы!.. (Аҵәца аӡы ҭаҭәаны иҿадырхәхәоит.)
Алектор (дихагьежьуа). Ара акәым, ара... Араҵәҟьа умԥсын абааԥсы...
Алатәаҩ. Ҳлыҵахәаша ҳцеит ауп, акы анихь...
Абитуриент (иблақәа цәыҵырԥшны). Ҟыҳ, ҟыҳ...
Алектор (абитуриент иӡӷы дасуа). Уааԥши арахь, умшәааит уара?...
Алатәаҩ. Изакәызеи, иаҳҳәеит ҳәа?.. Ицәгьаз акагьы ҟаҳамҵеит, анцәа ибоит...
Абитуриент (даақәтәоит, зны ихы икуеит, нас имыхәҿа). Сабаҟоу шәа?
Алектор. Ара уҟами, сгәада, ара, – ҳара ҳҿы.
Абитуриент (ихы дҩаханы). «Хоџьан-ду» ...
Алектор
Алатәаҩ. Аиеи, аиеи, «Хоџьан-ду!..»
Ицхрааны дҩадыргылоит.
Абитуриент. Аа, сыԥсит...
Алектор. Умшәан, уҽырхаҵа! Икәаԥҷаҷараӡа аҭак ҟауҵахтеи!..
Алатәаҩ. Аи, аи... Ииашоуп иуҳәаз...
Алектор (азачотка аақәхны). Ахәшьара, аграмматиказы – ԥшьба, алитературазы хәба!
Абитуриент (цасҳәашәа). Аа, схы, аа, снапы!.. Иԥҵәеит, иԥҵәеит…
Аԥарда
Иалоу ауаа:
Шьыта – иалкаау занааҭ змам, 27 шықәса ихыҵуеит.
Шьыпа – машьынаныҟәцаҩуп, аамҭала џьаргьы аус иуӡом.
Мыта – студентуп, иалатәамкәа аҵара ахьырҵо аҟәшаҿы дыҟоуп.
Зыбеи – аҳалалҭаҩ ҳәагьы ишьҭоуп, 23 шықәса ихыҵуеит.
Кадырбеи – акрыфарҭа «Ӡызлан» аиҳабы, 35 шықәса ихыҵуеит.
Минака – уи дыԥҳәысуп, иара иаҵкыс деиҵоума уҳәауа дыҟоуп.
Расим – журналиступ, аобласттә газеҭк аҿы аус иуеит.
Чымса – Расим иԥҳәыс, ҟәыбҷак, лышәага аакьаҿны.
Инга – ԥсшьаҩԥҳәысуп, 33 шықәса лхыҵуеит.
Гоша – уи лхаҵа, 39 шықәса ихыҵуеит.
Света – ԥсшьаҩԥҳәысуп.
Гера – уи лхаҵа.
Шарԥица – ҿыц абжьаратә ашкол иалгаз, ԥҳәызба еинҭәылак, ԥшӡакы.
Надушьа – уи лан, 50 шықәса лхыҵуеит.
Даџь – ашкол адиректор.
Каладоиа – гәылаԥҳәысуп.
Агәыла-азла, аԥсшьаҩцәа, ахәыҷқәа уҳәа егьырҭгьы.
Агаҿа иаду паркк аҿы имҩаԥысуеит ари ахҭыс. Аҵла рымахәқәа амҩахь ихьыхәоит, иубоит атәарҭақәа, маҷк инаскьаганы амахә иаарылубаауеит акакалкырҭа «Ӡызлан». Аԥсшьаҩцәа неилыс-ааилысуеит. Кьаҿ-маҿла еилаҳәоуп. Урҭ рхыԥхьаӡараҿы иҟоуп аҭыԥантәиқәа реиԥш, Аԥсны анҭыҵынтә иаақәазгьы. Амузыка абжьы гоит, зехьынџьара лахҿыхроуп. Асцена ааҭацәуеит. Иааиуеит Мытеи Шьыпеи. Рыжәҩақәа еибаркны ашәа рҳәоит:
Лыбла ҭыԥхаауеит Шарԥица,
Лыԥшӡашьа ҳәашьак амам.
Аха дысгәаԥхеит сара Ница,
Ница уа ӡәыр дыжәбама?
Ница, Шарԥица , Мақбули,
Рыуа дарбан сгәы зыдԥхалаз?
Убраҟа днацлеит Ӡабули,
Ашәҭ быбыш, сыԥхыӡ иалаз.
Нас, Шарԥица илгәаԥхома,
Улывс уцар, умҩахымҵкәа?
Уи дынужьыр, иуанахома,
Ишәарҭоуп лыбла ԥыџьқәа...
Дыԥшӡоуп, дхымкыхуп Шарԥица ,
Дабаҟоу, хара дцама?
Аха сҩашьеит данызба Ница,
Сыжәҩа ҭҟьама, сеилахәама?.
Ница, Шарԥица , Мақбули,
Рыуа дарбан сгәы зыдԥхалаз?
Убраҟа днацлеит Ӡабули,
Ашәҭ быбыш, сыԥхыӡ иалаз.
Ашәа ааихсыӷьуеит. Ргәалаҟара бзианы атәарҭақәа руакаҿы инатәоит.
Мыта (дыччо). Ани, «аҵыхәкәагә» цәгьа дыбзиан, алухи...
Шьыпа. Абзиақәа рацәоуп, ҳара иҳазҭода акәымзар.
Мыта. Ыы, уара уи?..
Шьыпа. Аӡә длыцын, сыздырам дзусҭада?
Мыта. Уқәи?!
Шьыпа. Ихоуҵом…
Мыта. Ыы, уара, ана днаго, ара дааго думаны уқәымзи, уаҳа акагьы алымҵӡеи?
Шьыпа. Даалцыршәаны ашәи-ҭышәи дымнеит. Сизҳәаны стәоуп, лҳәеит.
Мыта. Ҳа-ҳа-ҳа... Уара, урҭ уи ԥыркӡомызтеи!..
Шьыпа. Илымуит. Ԥхашьароуп, лҳәеит. Ҽааны дымнеиааит иаргьы, ацәаӷь еиԥш ихы ҵаарҟәрыланы дсыхәаԥшуан, ҳанеиқәшәалак.
Мыта. Џьара акгьы рқьышә иқәумшьӡеи?
Шьыпа. Ыы, исыманы «Аԥсуа шҭаҿы» сыҟамзи, лара ишылымуаз фырџьанқәак лсыржәит, иара акы ицәа иалашәазар акәхап, инаҿаршәны мап икит, изжәӡом, иҳәеит.
Мыта. Избан?
Шьыпа. Избан? Атыркьнеи ихьуеит...
Мыта. Ух, ҽааны, сҳәап...
Шьыпа. Знык амашьына дсызҭамгалеит... Нас, дахьцоз збарын.
Мыта. Управа умхуп, уақәтәар руоу?..
Шьыпа. Ани, амҩа иангылоу ақьышә хҿыҿ иоуп акәымзар, егьырҭ акагьы рҳәаӡом.
Иаацәырҵуеит Зыбеииԥсшьаҩпҳәызбаки.
Мыта (дыччо). Аа, «аҳалалҭаҩ» дахьааз... Ҿааӡага бзиакгьы дицупеи.
Шьыпа. Дуауаӡа, лахьхьи аҟәараҿы, баша дылхагылаз џьушьозма?
Мыта. Аферым Зыбеи, удырҩатә еиӷьхааит... (Аԥҳәызба дылзыԥшуа.) Оуԥшәылк лоуп, дзусҭада, уара ари?
Зыбеи. Дзусҭада, уҳәоу? Ҵәзы Махаз иԥҳа лоуп...
Мыта. Ҽааны, сҳәарын, аиеи.
Зыбеи. Шәабаҟаз, уара?
Шьыпа. Ҳабаҟахыз?..
Мыта. Ҳаақәлан, иҟамлаӡои, нас?
Зыбеи. Ауарбажә ацәҟьа иахылаԥшуа еиԥш, ҭыԥ бзиакгьы шәыԥшааитеи...
Шьыпа. Хабжь иаԥхьа, хабжь аӡәгьы изҳәом ҳәа, абрыгьы аӡә итәы сҳәоит ҳәа даҿуп. (Ааҭгылара.) Даҳурдырыр иауеи, уара, ари аԥҳәызба иуцу?
Мыта. Аиеиҵәҟьа.
Зыбеи. Ишәымдыруеи, уара, ари аҟәара шәлавалар.
Шәахьтәоу иааиуеит, уа шәыԥшыз...
Шьыпа. Акәашараҿы слеир, илеиӷьугьы дсыԥшаауеит.
Зыбеи. Илеиӷьу дуԥшаа, егьи ҳәа, анҵәажә. (Аԥҳәызба лахь.) Познакомсиа, ети – мои друзиа.
Света (лнапы рыҭауа). Света!..
Даргьы рхы лдырдыруеит.
Шьыпа. Света, Света!..
Шьыпа (инапы Зыбеи иқәкуа).
Шьыпа. Уара, аригьы аӡә длымоуп ҳәа сыҟоуп.
Зыбеи. Саргьы Ԥшьандырхәа аӡә дсымоуп... Илымоу сара дабасҭаху?..
Шьыпа (дхарахаԥшуашәа). Кыр угәы иҭоума?
Зыбеи. Ак сгәы иҭамкәа, сыббаӡа баша адәы сықәу џьушьома? Иарбан хыла узҿу?
Шьыпа. Џьара ҳнауртәар цәгьамызт, аҩыза...
Мыта. Ари иуцугьы патук лықәҵатәыми, сеидру?..
Зыбеи. Аиеи, шәнаганы Кадырбеи икрыфарҭаҿы «деда-уда» шәсырҳәоит...
Мыта (дгәырӷьаны). Аа, уххь згааит!..
Шьыпа. Ҵабыргу џьушьома, уара, ари ииҳәауа?..
Мыта. Ыы, иҟалеи нас, какалк ҳиркыр?
Зыбеи. Шәысхьынкәакәаланы сзышәки, уара? (Ааҭгылара.) Уажә шәаха сымаӡам, сеилахоуп.
Шьыпа. Уеилаха, егьи ҳәа... (Ааҭгылара.) Уара унамыс, упату, учеиџьыка уажә иаабама?
Мыта. Ҳәара ақәума?
Зыбеи. Башаӡа шәхы аџьа ашәмырбан. (Шьыпа иахь.) Ана абазар аҿынӡа ҳноугар, иауеи?..
Шьыпа. Ыы, шәызланазгои, сҟәаҟәа шәықәыртәаны шәсымгозар?..
Зыбеи. Иабоугеи умашьынажә?
Шьыпа. Иабаҟоу, уара ажәгьы умаӡами? Иауҳәар ауазеи ани уыуа?..
Зыбеи. Дарбан сыуа?
Шьыпа. «Аправа» сымызхыз.
Зыбеи (инапала ирбо). Ақьышәықәшь?
Шьыпа. Иареи уареи ишәысымҭара сымандаз!. .
Зыбеи. Уа уҟаз нас иуҭахымзар. Баала Света!.. (Ихазшәа.) Арҭ, аҟырҟлышқәа сырҟаҭәеит, сманшәалахарц сыҟоума сара иахь шьҭа. (Ицоит.)
Мыта (аԥҳәызба дылзыԥшуа). Ых, бықәынҵәааит, аиеи!.. (Иҩыза иахь.) Излеиуацәои, уара, ани аинспектори иареи?
Шьыпа. Акрыздыруоу?
Мыта. Аинспектор ҳәа ӡәыр дыҟоума, арахә-цқьа иоуми. Егьраангьы дубаргьы имашьына зымҩа иргыланы, дцәыҵазза амҩа данԥшылоит, џьара аӡә дсызкуазар ҳәа.
Шьыпа. Ыы, ҿашәа имоуааит...
Иааиуеит ҩыџьа аӡӷабцәа, аԥсшьацәа иреиуоуп. Аӡәы еиҳа ижыцәшәа иҟоу, џьынс еиқәак лышьоуп, агәы ҭыхны маикак лшәуп, сумка хәаԥштәылакгьы лыжәҩахыр ихшьуп. Егьи кьаҿ-маҿла деилаҳәоуп. Лыхцәы ԥыртны илықәыԥсоуп... Ишырбаз еиԥшҵәҟьа иҩагылоит. Ирдырӡошәа ирԥыланы аԥсшәа рарҳәоит.
Актәи аԥҳәызба. Саҭашәымҵан, аха сара шәсыздырӡомеи...
Аҩбатәи аԥҳәызба. Иара саргьы...
Шьыпа. Уи акгьы амаӡам...
Мыта. Ҳара шәаадыруазар ҟамлои, аҭыԥҳацәа, шәыххь згеит.
Актәи аԥҳәызба. Уи шԥа?
Шьыпа. Аӡы шәанҭалоз шәаабон. Ҳм... бҩыза ибзианы дыӡсуазаап, хара дымцалааитишь. Амшцәгьа ашьҭахь, амшынҳәақәа арахь аҟәарахьы иааскьеит, рҳәоит, ишәарҭоуп.
Аҩбатәи аԥҳәызба. Амшынҳәақәаҵәҟьоу?..
Мыта. Аиеи, аӡӷабцәа бзиақәа ирзышәарыцозаап!. .
Шьыпа. Иаашәыҵагьежьны, инашәымцкласыргьы ауеит.
Актәи аԥҳәызба. Урҭ, аҟәараҿтәиқәа раасҭа ишәарҭану?
Мыта. Аҟәараҿтәиқәа ирыбаргузеи, имҵаа-имԥшаа имҵадырсрым усгьы...
Иааибарччоит.
Аҩбатәи аԥҳәызба (дхәыцуа). Гәыԥ-гәыԥла шәеицыз, аӡәаӡәала шәымныҟәалан, ахатәы машьына шәақәымтәан ҳәа иҟоу зегь ҳарҳәеит аҩнынтә ҳанаауаз.
Мыта. Ее, ишакәым ус ӡәыр шәызныҟәахьоума, ҵаара ԥхашьарам?
Аҩбатәи аԥҳәызба. Мап, мап...
Актәи аԥҳәызба. Макьаназы, гәынҷыхьажәа аӡәгьы иҳаимҳәацту ҵабыргны.
Мыта. Аратәиқәа, иуҳәозар зынӡа иҟаимаҭқәоуп, ишакәым рхы мҩаԥыргом. Амала ргәы нурхар?..
Актәи аԥҳәызба. Ргәы нурхар иуанарыжьуам, ус ами?
Мыта. Амаҷ азын ацтәы улырхуам, уеизгьы.
Аҩбтәиаԥҳәызба. Иаха акино аҿы ҳахьнеиз, аӡәы дааҳхьынҳалан, аарла ҳаԥсы ицәаагеит.
Шьыпа. Сара агәра ганы сыҟоуп, ҳа ҳтәқәа дышреиуам.
Актәи аԥҳәызба. Илахь иауаныху уи дахьатәиу. (Ааҭгылара.) Ҳара ҳзын зегьы еиԥшуп.
Мыта. Бара ԥҳәызба шьахәуп, излазбо ала, ус шԥабҳәауеи, ԥхашьарами.
Шьыпа. Ҳара шәҳацны, шәхахь шәыџьамшь ыҟоуп ҳәа аӡәгьы ишәеиҳәараны дыҟам, аӷба шәҭа иаҩызоуп.
Аҩбатәи аԥҳәызба. Зегь абас ауп ишалаго, аӡәы ихы ирџьо ҳамбацт.
Мыта. Излазбо ала, шәыӡӷабцәа ҟаимаҭқәоуп. Ҳаибадырп, ишәҳарбап ҳтәыла ҿацә ахаара-бзаара иамоу. Амашьына шәнақәыртәаны шәҳаркатаип.
Актәи аԥҳәызба. Амашьына ба? (Даалахҿыххеит.) Амашьына шәымоума?
Шьыпа. Ҳм… анаа...
Мыта. Сҩыза имоуп ихатәы машьына. – «Мерседес-бенс!»
Шьыпа (ихалашәа). Иаҳҳәеит ҳәа...
Мыта (дҿаԥха-ҿаччо). Сыхәмаруеит. –»Жигули...»
Актәи аԥҳәызба. «Жигули?..»
Мыта. Иатәабымбаӡои, быххьзгеит. Иԥыруеит, иԥры!..
Акыс, шәара шәҩызцәа аӡӷабцәа бзиақәа анақәтәоу.
Аҩбатәи аԥҳәызба. Лассы-лассы ишәықәшәалома нас, аӡӷабцәа, уи шәмашьына «Жигули» инақәыртәаны рынагаагара?
Мыта. Ҳм... Аӡӷабцәа зеиԥшроу еиԥш... (Ааҭгылара.) Шәгәы ишәыҵанаҳәозар, ашхәа шәнақәыртәаны Пицунда ԥшӡахәы акьыԥшь аҿынӡагьы шәнаагарц ҳалшоит. Акафе «Аԥра» акьышәкьышәра ҳаҩхалар, аршәы, акаҳуа, арыжәтә, амузыка уҳәа угәы иааҭаху зегь ыҟоуп уа.
Актәи аԥҳәызба. Пицунда ҳаҟан ҳара, даарагьы иаҳгәаԥхеит. Амала ани «Аԥра» ҳәа узҿу ҳаҭамааит акәымзар...
Шьыпа (даазыгәдушәа). Ҳара иҳалшоит уи шәҳарбарц.
Актәи аԥҳәызба. Ҵабаргну?..
Шьыпа (илахь иџьамшь ӡатәуа). Абри зшаз иныс...
Актәи аԥҳәызба. Ибзиамзи, ибзиа!..
Аҩбатәи аԥҳәызба. Шьири, избалак. Музыкакгьы ҳназымӡырҩуаз!
Шьыпа. Ишәыздырам уантәи закә ланарԥшыроу уаԥхьа иаатуа!..
Актәи аԥҳәызба. Ҳцарыма, бара, Манчо?..
Аҩбатәи аԥҳәызба. Ишьахәымзи, аха?..
Шьыпа. «Аха» зацу ауп исзеилымкаауа?
Актәи аԥҳәызба. Ҳм... ишԥасҳәари… Шәаҳхызбаауа шьоукы шәааҳадырбалар?
Мыта. «Шәаҳхызбаауа» бҳәама? Ус иҳамада?
Актәи аԥҳәызба. Аҳәсақәа шәымазар ҟалоит, мамзаргьы ишәзыркааны итәоу шьоук ыҟазар?
Шьыпа. Сара макьана аҭаацәара саламлацт, сҭынчуп уи аганахьала.
Аҩбатәи аԥҳәызба. Уҩыза?..
Шьыпа. Сҩыза, анаа?
Аҩбатәи аԥҳәызба. Еилкаауп.
Мыта (Шьыпа иахь). Уҿы акуа-иашьҭуашәа, аф усааит, аиеи... Саргьы... (Днаԥшы-ааԥшуашәа.) Бзиоуп нас , дсымазааит аԥҳәысгьы. Уи дабаҳԥырхагоу?..
Актәи аԥҳәызба. Ушԥахәаԥшрыз, иаасаҳәеишь, абри аҩыза лара лхы иақәналыргар?
Мыта. Акәты еиԥш лхы аахысҵәон ауп, уаҳа акагьы.
Аҩбатәи аԥҳәызба. Умбо ишыҟоу, аҩыза?.. Шаҟа ибзиоузеи згәы ҿыӷьны аҩны итәоу аԥҳәыс дынҭугар, уаалыцныҟәар...
Мыта. Уи лгәы заҵа имҿыӷьра, Ааӡ... (Дааиҭашәаны.) Хыцәхәыц аусқәа лымоуп...
Актәи аԥҳәызба. Уи еиҳагьы уҭагылазаашьа аруадаҩуеит, арԥыс!
Мыта. Хшыҩрҵароумашь ари, саҭамзааит?..
Актәи аԥҳәызба. Мап, хшыҩрҵараӡам, ус баша сгәаанагара сҳәеит ауп...
Шьыпа. (дхәыцуашәа). Ҳаҟәыҵып, изаҳҭахузеи агәнибархара, уи аҵкыс хараӡа еиӷьми, ҳаизыразны ҳнеидтәалар... (Ааҭгылара.) Иҟалон Риҵанӡагьы ҳнабжьысыр...
Актәи аԥҳәызба (дгәырӷьаҵәа) Риҵа! Амала аракәым, анакәым... Ҳазлацозеишь?
Мыта. Ҳазлацогьы акы ҳаԥшаарын.
Шьыпа. Смашьынала!
Аҩбатәи аԥҳәызба. Ои, мап...
Шьыпа. Избан?
Аҩбатәи аԥҳәызба. Избан умбо, умашьына ҟәарҽаруа, уа ҳлеиаанӡа хәлоит, ишоит...
Шьыпа. Уи шәаҭәашәымшьозар, ҽак ҳамԥшаауеи, машьынамзар иҟоузеи?..
Мыта. Аиеиҵәҟьа. Сара «аблат» сымоуп ГАИ аначальник иҿы. Уи имсхыргьы ауеит...
Актәи аԥҳәызба. Ицәгьамызт аиашазы, иманшәаланы амашьына узыԥшаар?
Аҩбатәи аԥҳәызба. Ҳгәы ҿыцӡа иааҟалон, ҳахьнеиуагьы иаабаз-иҳаҳаз ҳәа ҳаламҽхәозиз…
Шьыпа. Нас ҳнызкылозеи?..
Актәи аԥҳәызба (дааиԥхьхәыцуашәа). Иҭабуп, аҷкәынцәа, хшыҩзышьҭра иҳашәҭаз азы!..
Аҩбатәи аԥҳәызба. Саргьа гәык-ԥсыкала ҭабуп ҳәа шәасҳәауеит.
Шьыпа. Уи ушьҭан ишәҳәап џьушьот. Шәахьымӡар ҳәа шәшәауоу?
Актәи аԥҳәызба. Излымшо усуп, аҷкәынцәа, уахь ацара.
Мыта. Иҟалазеи?..
Аҩбатәи аԥҳәызба. Иҟалаз уи ауп, абилеҭқәа аахәаны ҳџьыба иҭоуп, ҳԥыруеит уаҵәуха...
Шьыпа. Ҟоҳ, уаҵәынӡа, мачхәума, аамҭа...
Актәи аԥҳәызба. Аахәатәқәак ҳамоуп, егьиуп...
Уажәшьҭа аҽеидкыларахь ҳхы хоуп, ҽа уск ҳзаԥшьгом...
Мыта (аҩбатәи аԥҳәызба лахь). Бара?.. Бара иахыбҳәаауазеи, аҭыԥҳа?
Аҩбатәи аԥҳәызба. Уаҳа даҽак ишәасҳәауа сыздырам саргьы...
Мыта. Иҟалазеи, иахәа?
Шьыпа. Абасҵәҟьоу?
Актәи аԥҳәызба. Аиеи. Абзиараз!..
Аҩбатәи аԥҳәызба. Чао, аҷкәынцәа. (Ицоит.)
Шьыпа иҩызеи иареи ишанханы урҭ ирзыԥшуеит. Иаҳәоит амузыка, рҩыџьагьы иеицырҳәоит ашәа.
Ница, Шарԥица, Мақбули,
Рыуа дарбан сгәы зыдхалаз?
Убраҟа днацлеит нас, Ӡабули,
Ашәҭ быбыш, сыԥхыӡ иалаз...
Ашәа ааихсыӷьуеит. Даацәырҵуеит Кадырбеи. Абз кьаҩӡа хылԥак ихоуп. Иаурыс еиқәа ашьапы аагьалоит данныҟәо. Уи кьаҿ цәаԥшьк ишәуп, хыхь маҟа пак ақәҵаны. Дхаԥшшалашәа даарыдгылоит, уск дшаргәамҵуа ҩашьом.
Шьыпа (даахәмарны). Иуаҳаны уаауама, уара? (Ааҭгылара.) Цәгьара ҟамлазааит.
Кадырбеи. Цәгьараҵәҟьак ҟалеит ҳәа сызҳәом, аха бзиара дуӡӡакгьы ыҟам...
Мыта. Уеизгьы?..
Кадырбеи. Ҳм... Шәынкыдгылар, шәанаџьалбахт... Шәара инашәыҵганы саргьы акы снамхәозеи. (Ааҭгылара.) Аҩыза дыҟоуп, ақәла дыҟоуп. Иара сасыкгьы дышәзымааӡои, ишәыманы шәнымҩахыҵыр, ҳхышәфаар ҳәа шәшәауама?
Шьыпа. Ҳамҩахымҵхьеи, ҳамтәахьеи Кадырбеи! Амцхәгьы аџьабаа уҳарбахьеитеи...
Мыта. Уара уеиԥш иҟанда иаадыруа шьоукы...
Кадырбеи (игәы ԥшаашәа). Изышәҳәауазеи, сшәыкәыхшахааит, изышәҳәауазеи?.. Иарбан џьабаау зыӡбахә шәымоу?.. Жәаха шәынкыдгылазаарын, ишахәҭаз еиԥш шәрыдрымкылеит, ани, сара саныҟам, иаарықәшәацәгьоит. Игаӡами, ирыздырам...
Шьыпа (иҽырҟәымшәышәуа). Уи хьаас ишԥаҟауҵои, Кадырбеихеит.
Кадырбеи. Мамоу... Иара ҳамоупеи, хымҳаџьымшьа изфауа роуп акәымзар...
Шьыпа. Ауараш азы шәышԥаҟоу. Ааигәа ишәоухьоума?
Кадырбеи. Иҳамоуп, аха митәык иҽеим.
Мыта. Ыы, жәаха иаажәуаз бзиан ҳәа сыҟоупеи?
Кадырбеи. Уи цәгьамызт ҵабыргны, аха аԥхьатәии иареи еидкылашьас ирымоузеи...
Шьыпа. Шьоукы-шьоукы рыҩқәа раасҭа, иара џьбароуп.
Кадырбеи (ибжьы ааимпыҵҟьашәа). Ииашоуп, ииаша!.. (Ааҭгылара.) Исҳәарц исҭахыз...
Мыта. Ҳаузыӡырҩуеит, Кадырбеи...
Кадырбеи. Ҽакала ишәыдышәкыларым ҳәа сгәы иаанагоит, ыҟамзи...
Шьыпа. Уара утәқәак реиԥш, ҳагәра га, Кадырбеи. (Иаарԥшқашәа.) Иацы ҳаибамбеит, еибатәу ҳауми.
Дааиуеит Мамка, халаҭ шкәакәак лшәуп, иаалаҭәоумшьаратәы дышәпоуп, лхахәы ҽыгәӡа лаԥхьа иргыланы, аҩаза лҿатата.
Кадырбеи (ихәда ырнаашәа). «Бысасцәа» ныжьны бышԥаауаз, уа баархылаԥшла ҳәа басымҳәазиз?..
Мамка. Аԥшьыӡ ҳәа сыркит, анаа... Аԥшьыӡ!..
Кадырбеи (илҳәаз имаҳазшәа). Изакәызеи, бара?
Мамка. Аԥшьыӡ?
Кадырбеи. Иаҵалазеи бара уи аԥсыӡ?
Мамка. Аԥшьыӡ... Аԥшьыӡ аҵәы инахаҵаны амца илыҽҳәакны иҳазӡы ҳәа сарҳәеит...
Кадырбеи. Дарбан ибазҳәаз?
Мамка. Анҭ, анаа... Икылԥш-кылӡырҩуа, рхымҩаԥгашьақәа зынӡаскгьы исгәамԥхаӡеит.
Кадырбеи. Иацы иааӡыз, ыҟами, бара?
Мамка. Зыԥсы ҭоу , рҳәеит. Иԥаҭԥаҭуа аӡы иааҭыжәгаз, рҳәеит...
Кадырбеи. Ахкаарахь иҟоуп, макьана иаарымцацт ҳәа сызраҳәа...
Мамка. Иа? Шьахәуп, аха... Аԥшьыӡ?
Кадырбеи (дгәааны). Иҟам, иҳамҵәеит (лҳәашьа ҟаҵо) аԥшьыӡ. (Аҷкәынцәа рахь.) Ԥыҭк абна аӡмыжь иҳазҭоуп, сас дахьк даауазар ҳәа... Убри рылаԥш ақәшәеит, уара... Рыла ажьӷрла амбааит, ыҟамзи...
Мамка. Ҳм... Ирасҳәари, нас урҭ сара?
Кадырбеи. Ирабҳәахуеи, алада ахкаарахь дцеит, иаԥцаны иааицоит ҳәа сызраҳәа.
Мамка (дшанханы). Аԥшьыӡу?..
Кадырбеи. Аиеи, аиеи «аԥшьыӡ». Аԥсыӡ алахь бмоуааит, баргьы абри сбырҳәарц азы акәхап бызсыдхалаз...
Мамка. Нас, анаа?..
Кадырбеи. Ирымоу рҽаларыгӡааит, ирмуӡахт, уажәы, ыҟ... Исҳәаз, баҳама?
Мамка. Аиеи, аха... Ирур? Аԥшьыӡ? (Дцоит.)
Шьыпа. Ҿыц аӡы иааҭугаз аԥсыӡ ӡны, асаӡбал аҵаҭәаны, абысҭа таруа иуны!.. (Ааҭгылара.) Аԥсыӡ шәымоуп, ыы?
Кадырбеи. Аԥсыӡ ҳәа крыҟоума, жәгәарак аҟарагьы аҵанакуам, ани аӡҭачы иҟаҳҵаз... Мҷышьҭантә иааганы инҭаҳԥсоит, ҳазцәыԥхашьо сасык данымҩахыҵуа азыҳәан...
Мыта. Дсасымзар амуӡои?
Кадырбеи. Шәара шәзы акы ҳаигӡауа ҳаҟоума?..
Шәаннеиуазаалакгьы ҳмазеиуп!..
Мыта. Мамоу џьушьҭ, ҳара ҳахәмаруеит, акәымзар...
Шьыпа. Ачеиџьыка мап ацәаҳкуам, уеизгьы.
Кадырбеи. Ада хьаа анцәа иҳаумҭан, бзиара дук ҳаламзаргьы, «агәыцқьаразы» ҳаԥсы ҭыхны иаҳкуп... (Дхәыцуашәа дааҭгылоит.) Арыжәтә азы зны-зынла ҳмаџьаноуп, аха зегь акоуп шәа шәхәы ҳаԥшаауеит.
Мыта. Ҳм… Ак ҳауҳәарц уналагон еиԥш аан...
Кадырбеи. Аиеи, Мыта (ижәҩахыр инапы нықәкуа). Гәыҵхак сымоуп, ыҟамзи. (Ааҭгылара.) Жәаха, сыԥсымзар, иҳаҩсыз асабша азын ауп, ҷкәынак дынкыдгылан дҵааԥшаауашәа…
Шьыпа. Ҷкәынак?.. Дзусҭадашь?
Кадырбеи. Сара сыҟамызт умбо, дкорреспондентуп, рҳәеит.
Шьыпа.
Мыта. Акорреспондент?..
Кадырбеи. Аиеи. Астатиақәа иҩуеит, рҳәеит.
Шьыпа (цасҳәашәа). Аԥсыӡ акәзар дзышьҭаз?
Кадырбеи. Аԥсыӡ? (Дхәыцуашәа.) Абра уатка мыждак ҳамамзи, анаа...
Мыта. Иарбан уаткоу, «Россискиу?»
Кадырбеи. Ҳм... Уи акәындаз, ухаҵкы сымцозиз...
Шьыпа. Арҭ ҳаԥсуа уаткақәа иреиуазар акәхап?..
Кадырбеи. Аиеи. Ауатка зумҳәара ыҟоума... Ҩынтәыршыра, аҵыс ахы хнаҵәо…
Мыта. Нас , нас?..
Кадырбеи. Инапы нахаршәны икит, иабаажәга, иҳәеит.
Аҳәынҭқарратә крыфара-чараҿы, уи иаусхәузеи, иҳәеит...
Шьыпа. Шәа ишәхатәума иара?
Кадырбеи. Ҳара иаҳхатәыҵәҟьангьы иҟам... (Ааҭгылара.) Ҳм... Схы ацәгьа ауп исҳәауа, сышәраргамарым ҳәа сгәы иаанагоит. Даџь Хапара-иԥа иааганы инижьын...
Мыта (цасҳәашәа). Даџь Хапара-иԥа дзусҭада, уара?
Кадырбеи. Ҳм... Ани, ҳашкол адиректор...
Мыта (игәы иалсӡазшәа). Ҳаи, афы иӷралааит, иабеиҭахыз?..
Шьыпа. Иԥшӡамкәа иҟалеит. (Ааҭгылара.) Аха уи зуҭахузеи? Иакуа…
Кадырбеи. Аиеи, иакуа сара сакәхоит... Схы иазызымуз кыр сақәшәама? Уи аҽны сҭыԥаҿы сыҟазар, уаҳа аҭахызу? Анҭ аҿабырҳацәқәа?..
Мыта. Ицәыҵиԥшаақәо закәызеи, наалеҭ анцәа иқәиҵааит...
Шьыпа. Ииҳәаз далаҟаҵәҟьоушь, иара?
Кадырбеи. Рбаӷьда иҵаз акәты ҳәа, дызлаҟам, дызланым ала дцәажәозма сеидру?
Мыта. Қьаади калами еиқәырхуам шьоукы, ицәыҵабӷьаҭуа идәықәуп...
Кадырбеи. Аҵх лашьцараҿы, ауаҩы алашара иҭаххоит, арыцҳараҿы ахшыҩ. Шәыцхыраара саҳәоит. (Ааҭгылара.) Саргьы аӡәы дсымоуп, аха..
Мыта. Уи дзусҭада?
Кадырбеи. Сымаҳә. Ҷымса лхаҵа. Убрыгьы астатиақәа иҩуазаап, апоезиақәагьы дырҿуп ҳәа саҳауеит.
Мыта. Нас, уигьы иоумҳәауеи, уара?
Кадырбеи. Днасымгацт, даасымгацт. Амҩан сышнеиуа џьара даасԥыларгьы, дыздыруа џьушьома, зынӡа ҳаибамбаӡацт.
Мыта. Иумбац дубар дудыруоу зҳәаз еиԥш, иуасҳәагәышьозеи?..
Шьыпа (даалҟьашәа, цасҳәа). Убрыгьы илшо маҷӡам, дыԥшаазар цәгьамызт... Ҳара ара ҳаҟоуп усгьы ҳабауцәыӡуеи?..
Кадырбеи. Сара сҿы дыԥхашьоит, аха ауаҩы динысҵап, диасарцәажәап. Уи ибзианы исыҵашәҳәеит, ҭабуп ҳәа шәасҳәауеит, ыҟамзи...
Шьыпа. Узхаҭабуазеи? (Ааҭгылара.) Ҳм... ҳаргьы ҳанишьҭаҵаап, усҟан уа шәыкрыфарҭаҿы иҟаз. Иԥшра исахьа ргәаламшәаӡои сеидру?..
Кадырбеи. Изларҳәо ала, даакьаҿны, аха дпалтыҟсамкәа, иԥҷаҷырқәа еиларгыланы…
Мыта. Ус уҵаа-ԥшаауагьы уабеишьҭалари?.. (Ааҭгылара.) Аха зегь акоуп ԥсыхәак ҟаҵатәуп.
Шьыпа. Уи ҳнапаҿы иҟоуп...
Кадырбеи. Ааи, сшьапқәа анцәа иԥиҵәҵәааит, ыҟамзи, сындәылгәгәаны сымцоз уи аҽны. .. Дыршьит алухи.
Шьыпа. Умшәан, Кадырбеи... Угәы рыӷәӷәа. Ухаҵами, абааԥсы!..
Иара убраҟоуп ахҭыс ахьымҩаԥысуа. Ԥхны мшуп, амра хааӡа иԥхоит, аҵарақәа акәылкәаҷыҳәа ишәаҳәоит. Иаацәырҵуеит
ЗыбеииШарԥицеи.
Зыбеи. Ажәабжьыс иаҳзаабгазеи, аҭыԥҳа, бзиарас ишәымоузеи?
Шарԥица. Даарак уаҩ дзыргәырӷьара акы ыҟазар, иуаҳарын.
Зыбеи. Усгьы?..
Шарԥица. Аԥхьатәиқәа хар амамкәа исҭиит, аха аҭоурых аҿы саннеи иаасықәшәаккеит.
Зыбеи. Ҩба бырҭама?
Шарԥица. Ҩбаҵәҟьа смоуит, аха... Иҳаракыз ахәшьара аҭахын. Саҵанамкит ажәакала.
Зыбеи. Егьырҭ?
Шарԥица. Ҳашкол аҿынтә ахәҩык иҟаз, ҩыџьа аԥхьатәи аекзаменаҿы иканаԥсеит...
Зыбеи. Егьырҭ?
Шарԥица. Егьырҭ, ҳәа иҟада – Мерии Шаҭи роуп.
Мери дахырԥхьаӡалашазшәа ицәажәоит, егьи очкола иара ишьашәалоу хҩык ыҟазаап, арахь аӡә иоуп иаднакыло. Рыуа изықәшәо сыздырам.
Зыбеи. Мшәан ҵыԥх ауниверситет аҿынтә иааны иҟаз цхыраара ҳәа акагьы ҟаимҵаӡеи?
Шарԥица. Ихабар збада?..
Зыбеи. Ара даныҟаз, инашәышьҭ гәыԥҩык ашколхәыҷқәа, инаша-аашаны иҭаҳҵап, имҳәазиаз?
Шарԥица. Иҳәон аҵәца абӷа кны данныҳәоз, аха нас ихашҭзар акәхап. Ԥсаҭала ҳцәажәозар, шаҟаҩгьы урыцхраауада?..
Зыбеи. Еиҳа игәы «ззыбылуаз» шьоукы ыҟазҭгьы, шәара шәабеигәалашәоз?..
Шарԥица. Иахәҭоу адырра ҳамазар , уигьы-анигьы абаҳҭахыз...
Зыбеи. Мыта уаҟа адырцәа сымоуп имҳәозиз... Аӡәгьы димбаӡеи?
Шарԥица. Уи заочна ҳасабла акы дҭаршәуп, иузыҟаиҵараны иҟоузеи. Изласаҳауа ала иҭцара азҵаарагьы ықәгылазаап.
Зыбеи. Мамоу џьыбышьҭ.
Шарԥица. Ихауҵом, иҩызцәа исарымҳәеи. (Лылахь еиқәҵаны.) Сыздырам шьҭа схы ахьызгара.
Зыбеи. Бҭалар бзиан, аха ианамухгьы ахьҵәыуара аҭахым.
Шарԥица. Сахьҵәыуеит ҳәа иснаҭагәышьозеи?
Зыбеи. (хәыцрак дҭанагаланы). Сара сзыҳәа еиҳа еиӷьыз ҟалеит. (Ааҭгылара.) Лассы-лассы ҳаиқәшәалап. Хәыҷык ҳнаԥшы-ааԥшып, акино, атеатр зҳәаз еиԥш... Ажәакала бгәы сырҿыӷьрым.
Шарԥица. Агәыӷра бзиақәа умазаап излазбо ала. Амала сгәы ҿыӷьп ҳәа угәы иахьаанагаз ауп исзеилымкаауа?
Зыбеи. Ауаҩы ихы дазынхар, ихәыцрақәа рацәахоит, игәҭыхақәа зеиҳәауа аӡәы димазароуп.
Шарԥица. Уи иашоуп, уаӷоу ихала дынхааит. (Ааҭгылара.) Уазхәыцыр сҭахын иҵегьы. Уццакцәозар? Сара исеиԥшума аҭыԥҳацәа иҟоу – аҵарақәа ирылгахьоу, азанааҭқәа змоу.
Зыбеи. Сызбырԥшуазеи сыхаара, егьырҭ аеҵәақәа рышҟа, сара сҿаԥхьа иҟоу аеҵәа урҭ иреиҵаны илашома?
Шарԥица. Сабаԥсоу сара, уи аҩыза аиҿырԥшра?
Зыбеи. Бара бзыԥсоу рацәоуп, уи еиқәыршәаны ҳәашьагьы амам.
Шарԥица. Угәы уажьозар, Зыбеи, иуаҭәоу анасыԥҵәҟьа акәымзар?
Зыбеи. Седру, ауаҩ агха ихьыр ҟалоит, аха сара ус схы акагьы адызбалом. Слак-ҩакуа сыҟазар, ҽакы иамусын.
Схәыцрақәа иагьаџьара еикәшаргьы, иагьа хара иныҟәаргьы – ахыгәҳәа бара бҿы иаакылсуеит. Быда схәарҭамшәа збоит.
Шарԥциа. Ауаҩ игәы еиҩша-еихша, шаҟаҩы ириҭарыда, акоуп арахь имоу...
Зыбеи. Избан, ус бгәы иаанагартә еиԥш, исыдыббалазеи?.. Азараҟьа еиԥш снаҳәы-ааҳәуа сыҟазар, сҩызцәагьы ирдыррын.
Шарԥица. Аиеи, ажәа азы аӡәы уаԥхьа дургылом, уи уазҟазоуп, аха агәы аҵам умҳәозар?
Зыбеи. Ус шԥабҳәауеи, Шарԥицахеит, уи аҩыза схы ишԥаҭәасшьои сара?
Шарԥица. Бзиоуп, ишуҳәауа иҟазааит, аха, ани апсшьаҩ ԥҳәызба?..
Зыбеи. Банаџьалбахт, жәаха акәашараҿы, знык-ҩынтә раҟара саалыцкәашеит ауп, атәыла бгама, нас?..
Шарԥица. Уахьлыцкәашоз азы ҽыԥныҳәа узҭауада, аха ухымҩаԥгашьақәа сгәамԥхеит...
Зыбеи. Сыҷкәыноуп, лафк наласҳәазар, уамак ҟалама?
Шарԥица. Лафк акәӡам... Бысгәаԥхеит, быда сыхәшәым, ҳәа дықәцаланы думан, рҳәеит... (Дҟыу-ҵәыуашәа.) Изысҭахузеи сара абри?..
Зыбеи (днацралашәа). Ҳаит, рҿы ашьа ҭашәааитеи, уаҳа акакәым... Ибазҳәада абас еиԥш иҟаз ажәабжь гәымха?..
Шарԥица. Исазҳәаз зуҭахузеи, иара схаҭагьы изымбои, слашәума, сеидру?..
Зыбеи. Ус акәзар, ари хыбаароуп, ишдыру еиԥш, ахыбаара?..
Шарԥица (днаиԥыҩланы). Иуҳәарц иуҭаху здыруеит, аха уахь сумԥхьаӡан, са сгаӡаӡам.
Зыбеи (дхәыцуа). Ҳм... Ус акәзар, абас ҳаицәажәап: Агәыҩбара бмоурц азы, анапеимдахь еимаадап. Уи акәамаҵама иацу амҩаԥгара даара исцәуадаҩуп, аха иҟаҳҵап ҩызцәақәак надгаланы.
Шарԥица. Агәы иуцнамҳәозар, уи кыр иахәома?
Зыбеи. Сгәы исыцнамҳәозар, салацәажәарызу, сыхьҟәыршәа?
Игоит амузыка бжьы. Зыбеи иблақәа ҭырхаха аԥҳәызба лахь дыԥшуеит, иаацәыригоит ахкы:
Лгәы уамысын,
Лгәы уамысын,
Уи ԥшқарахуп,
Иҟәымшәышәуп.
Ажәа аԥша иоумҭан,
Аӡиас хага уҽоумҭан...
Бара бнеира,
Бышеишеира,
Гәыҟаҵагоуп,
Иԥсыршьагоуп.
Ажәа аԥша иоумҭан,
Аӡиас хага уҽоумҭан.
Шьыбжьонуп, аԥсшьара аамҭа. Акрыфарҭа «Ӡызлан» аҿы. Аҵла аҵаҟа астол игылоу иахатәоуп уажәраанӡа иаабац Мыта, Шьыпа, Зыбеи уҳәа егьырҭгьы. Амузыка аҳәоит. Аччара-ахәмарра. Уи ашәа ацырҳәоит аҿар итәоу.
Ашәҭыц, ашәҭыц,
Ааԥын рхиага.
Ашәҭыш быбыш,
Агәыҟаҵага.
Амшын хьарчуеит,
Иавоуп ага,
Ԥҳәызбак дычча-ччоит,
Амрахәага,
Зыбжьы гада,
Лара лоума?
Уи дызбада,
Уара уоума?
Ашәҭыш, ашәҭыш, –
Ааԥын рхиага,
Ашәҭыш быбыш,
Агәыҟаҵага!..
Ашәа иаалгоны еиԥш аан, дааиуеит Шьыта. Дишьҭаԥало дицуп Даџь.
Шьыта (дыччо). Ашәа ансаҳа, хар змамыз шьоук тәоу џьысымшьеи?..
Мыта. Ыы, ҳара ҳазбоубаз?..
Аԥсшәа раҳәаны инаганы агәҭаншәа инадыртәоит.
Шьыпа. Ааигәа уҟоуп ҳәа ҳаҟамызт.
Шьыта (днарылаԥшшәа). Изакәызеи, уара, акгьы шәымҵаӡам, арахь шәышьҭабжь уаҩ даргылом...
Мыта. Ҳара ҳаццакӡом, ҳахәҭаа бжьахарым, уеизгьы...
Даџь (инап илахь иадкылашәа). Ҟоҳ, аҳалалҭаҩгьы ара уҟоума?
Шьыта (цасҳәа). Аҳалалҭаҩ уҳәама? Изиҭода уара, уи, аҳалал?
Даџь. Изиҭо иара дидыруеит...
Зыбеи. Ух, ҽааны сҳәарын, аиеи. (Ихы Шьыпа иҿагәо.) Даџь ицны иааиз дзусҭада, дысзымдырит.
Мыта (иҽырхықәымҵа). Ани, иззаҳҳәауаз иами, уара.
Зыбеи. Аа, иӡбахәқәа саҳахьеит, аха ихаҭа дсымбацызт.
Шьыта. Маӡас еибышәҳәауазеи, уара, уа?
Мыта. Дзусҭада ҳәа дуазҵаауан, уи ауп...
Кадырбеи акрыфарҭа ихы авырҳәҳәашәа арахь дыԥшуеит.
Шьыпа (Зыбеи иахь). Ублақәа хҩоума, уара, уаҳа истатиақәагьы урмыԥхьаӡаци?.. Акритикагьы ҳзиухьеитеи...
Зыбеи. Сышԥармыԥхьац…
Кадырбеи (ихалашәа). Астатиақәа иҳәама? Акритика ҳәагьы акы аԥишьит. Анцәа иныс, иара шиакәу?
Даџь. Ҳм… Ҿмырҵысы аҩны сдәылҵит, сымлаго сыҟоуп, акы ҳнацҳар цәгьамызт.
Мыта. Мазеик рымазар, ҳанразҵаарын…
Шьыпа. Каҳуак ҳнахәап ҳҳәан ҳаадгылеит, шәара иаԥшьыжәгақәо закәызеи?
Шьыта. Ииашоуп ииҳәауа, мамоу, иаҭахым.
Даџь. Иаҳфо-иаажәуа ауп акәымзар, уаҳа инхои? Ҳабаҩи ҳжьи ӡәыр ихәап ҳәа шәыҟоума, мамзаргьы?..
Шьыта. Иаҳфо-иаажәуа ада... Уҳәама?..
Даџь. Ианаҳамфо-ианаамжәуа еиҳахоит, Шьыта...
Шьыта. Са сыԥхашьома амла сакуазар, краҳфап сымҳәозиз... Каҳуак, ӡык – абри аҟароуп...
Ҩаԥхьа ихы аакылирҳәҳәоит Кадырбеи.
Даџь. Ус иага иҟазаргьы...
Шьыта. Мап Даџь, араҟа еилкаатәқәак сымоуп, егьиуп...
Маҷк сыццакуеит.
Кадырбеи (ихы быӷуашәа). Еилкаатәқәак сымоуп, иҳәама?
Даџь. Угәы ишаҭаху. Усгьы, макьана ара уҟами?
Шьыта. Сабоушьҭуа, Даџьхеит. Сцаргьы смаауеи... (Цасҳәашәа.) Аус абазуа зуҳәаз, мшәан?
Даџь. Ашколаҿы сдиректоруп, ыҟамзи.
Шьыта. Удиректоруп, ыы?
Даџь. Ус ауп, ҳаҭыр зқәу!..
Шьыпа иҽхырнааны Шьыта илымҳа дынҭахәыҭхәыҭуеит.
Шьыта. Аа, еилкаауп...
Даацәырҵуеит Кадырбеи. Иҿы акуа-иашьҭуашәа дааимҳәоит.
Кадырбеи (дшәашәа). Шьебзиақәа! Бзиала шәаабеит, бзиара жәбааит...
Шьыпа. Ҳара иаҳҳәашагьы уара иуҳәеитеи...
Иҩеихаҵгыланы аԥсшәа иарҳәоит.
Шьыта (дхырхәашәа). Уааҳадтәал, Кадырбеи.
Кадырбеи. Убрыгьы цәгьамызт. Шәыхьшәашәаӡа шәтәоуп, акы ааҳармазеирын...
Шьыта (икаҳуа днаҿыхәо). Аҷкәынцәагьы ирҳәеит, аха аамҭа ҳамам, хакнаҳауп.
Кадырбеи. Ҳм... Ԥсыӡ бзиак ҳамоуп, егьиуп...
Мыта. Аԥсыӡ? Аԥсыӡ иузалымгӡо џьысшьоит. (Аԥҳәызба лахь.) Акы бнацҳарц бҭахызар?..
Зыбеи (дыччо). Уи иахьа дычгоит.
Шьыта. Избан, ӡәыр лыцәԥсыма?
Зыбеи. Мамоу, џьоушьҭ, лара лҳәашьала, «разгрузочныи день» лымоуп.
Мыта (ашыхә-шыхә дыччо). Уажәадагьы исмаҳацт, нас, иахьа акрыфара дақәиҭым, ус акәу?
Света. Аиеи, ус ауп. Ҩ-ҵәаки, ҵәыцак аӡи... Уаҳа мамоу.
Шьыпа. Уара, абри еиԥш, разҟы змоу са дсымбацт. Иҟоуп шьоукы, уаарыднагалар, иааг ада акгьы рыздырӡом. Акы рҿы иҭакызароуп, акгьы...
Иааибарччоит.
Кадырбеи. Фырџьанк, фырџьанк цәгьамызт ашьыжь...
Изымжәуа ижәуам, аха шәарҭ?
Мыта (инаҵшьшәа). Фырџьанла ҳзеилгозар бзиан, аха...
Кадырбеи. Иаажәгандаз уа батликак аҟара...
Мыта. Иаҭахым, ҳамҳәеи?
Шьыпа. Изакәи, уара?
Дааиуеит Мамка, баҭлыкак ауаткеи ахыжәлеи лкуп. Илкыз астол инықәыргыланы азхаз дааҭгылоит.
Мамка (лдиректор иахь). Аԥшьыӡ?
Мыта. Аԥсыӡ?..
Мамка. Аԥшьыӡ...
Мыта (цасҳәашәа). Иабаҟоу быц икылахаз уи аԥсыӡ, адырган иану, мамзаргьы «ахкаара иҭоу?..»
Кадырбеи. Уи краҭахума, уажәыҵәҟьа иааҭаагоитеи...
Мамка. Аиеи, анаа...
Шьыта (цасҳәашәа). Ҟаҳ, ҟаҳ... Аԥсыӡ аӡы иҭыганы, ирыцқьаны ижәӡаанӡа ара итәада?
Кадырбеи. Ԥсыӡ шьахәк ауп иара. Акалмаҳа. Акан ақәҳәҳәа...
Мамка (ацара лҽыназкуа). Аԥшьыӡ, аԥшьыӡ!..
Шьыта. Уажә аха ҳамаӡам, ахәыҟаҵаҩ быххь згеит. Уи ҳахьӡап.
Ахәыҟаҵаҩ дцоит. Иааргаз ауатка афырџьанқәа инарҭаҭәаны иныҳәа-ныԥхьаны акака ржәуеит.
Шьыта (ифырџьан ықәыргыло). Рыжәтә бзиоуп, убама?
Мыта. Ада умоур иужәыртә иҟоуп.
Шьыпа. Иумуӡахт... Аҵҟарашь анужәуазгьы сгәалашәоит. (Ааҭгылара.) Уара, абри ауатка џьара агьама збахьоушәа сыҟоуп, иабаажәгеишь иара?
Кадырбеи. Ыы?..
Даџь. Иа?
Шьыпа (цасҳәашәа). Исҭиуа сымандаз, сзацәымԥхашьарыз...
Шьыта. Аҭишьақәа иагьакуп, иагьыҩбоуп...
Даџь (ицлымҳәа хьыҩршәа). Уи, нас… Дасу ишиманшәалоу еиԥш, анаа?..
Шьыпа (даалҟьашәа). Ҳцәажәара иахьакәым ҳагошәа збоит. Ашәак ҳҳәарын... Ҳм... Мыта, ани, ахьӡыртәра иудыруа аацәыргеишь, бзиа избоит уи ашәа...
Света. Иааҳшәырбеишь, нас шәбаҩхатәрақәа.
Кадырбеи. Асҟак измыҳәогьы, аӡә ак ҟаиҵахьеит...
Амузыка аҳәоит, Мытеи Шьыпеи иацдырӷызуеит.
Ҿышәҭа бааԥсы
Ҭар Маҳмыз,
Аҳаҳаира рерашьа.
Лаҩцә Осман
Ҭаҭхь Бадра,
Аҳаҳаира рерашьа,
Ҟаԥ-ҟаԥ Назифа,
Бераҟ Есма,
Аҳаҳаира рерашьа.
Цәымса Каҷыҷ
Лажә Сабыда,
Аҳаҳаира рерашьа.
Кылԥа Зыбеи
Даџь Хәҭамыжь
Аҳаҳаира рерашьа...
Зыбеи. Сара сабаԥышәшьи, уара, уа?..
Даџь. Аҵларкәыкә абажә ианамысуа ахы ахьуеит ҳәа, акы иҟаҟалароуп, уаҳа ԥсыхәа амаӡам.
Мыта. Лафк ҳҳәеит, ҳашәшьуоу уара? Шәсырҽхәеит, ижәдыруазар?
Шьыпа. Аиеи, иҳамбои!..
Даџь. Уи бзиоуп, иуҳәаз ҳаҳаит. Ҳм... ушаҳзаԥхьара, ани ажәеинраала...
Мыта. Иарбан жәеинраалоу, уара?
Даџь. Цеҟә Санӡаа ииҩыз...
Кадырбеи. Уи аччархә дышԥаԥхьои, уара?
Зыбеи. Иааумго нас , абзиа!..
Кадырбеи (дшанхашәа). Сароу?..
Зыбеи. Изҩуа узлареицәоузеи, уаргьы иулшоит, ыы?..
Кадырбеи. Абаак, аԥсцәа урысымҭеит...
Шьыпа (Мыта иахь). Уаԥхьеи, ҳаумаргәашакәа.
Мыта. Бзиоуп нас, ианышәҭахха, саԥхьап.
Шьыпа (цасҳәа). Иахьӡуи?
Мыта. Ахьӡ зышәҭахузеи, уара?
Шьыпа. Ахы мҳәакәа, аҵыхәа узҳәом зҳәаз еиԥш, иаадыруазар цәгьоума сеидру?
Мыта. Ҵилиаркәыкәи?
Шьыпа. Аа...
Даџь. Изахьӡуи, уара, «Ҵилиаркәыкәи»
Мыта. Изахьӡу уажә иубап: «Ҵилиаркәыкәи, обуажә иасуан, обуажә иасуан уаҟа аҽаларԥс. Амахә дуқәа абӷьы ирҿалаз, крути, крути ҵаҟа ишьҭасуан».
Даџь (цасҳәашәа). Џыхә-хә-хәы... Саул! Жәеинраала цәгьоуп узҳәом, ҵаны, еихышәшәо ишҩу шәымбо?
Кадырбеи. Сара апоезиақәа сзеилкаауам, аха исгәаԥхеит.
Даџь. Иҟалома сгәаанагара сҳәар?. .
Мыта. Ҽакы саԥхьап, нас иҳәала шаҟа уҭаху.
Даџь. Азамана.
Мыта. Камаҷыҷи, Ҭаҭласҭани, Мамкеи, Шьыпеи, Шьаризани, урҭ ҳаиманаҵы ҳара, ҳагымхароуп Аԥсынра.
Иааибарччоит.
Шьыпа (дгәаа-хаашәа). Сыхьӡ ухашҭыр ҳәа ушәоит, ыы?
Мыта. Ианаалоит. Умбо ишыҟоу, Мамкеи, Шьыпеи, Шьаризани?
Кадырбеи. Мамка илаҳар, зынӡа деигәырӷьоит, алухи.
Даџь. Дзеигәырӷьарыз митәык акагьы збом. Лыԥсыӡ иахҳәааны хазы жәеинраалак иҩыр, акы иамусын, ари?..
Кадырбеи. Уигьы, ауиашахым.
Даџь. Сгәаанагара сшәырҳәома нас?
Зыбеи. Уаҟәыҵ џьушьҭ наҟ. Аилыргара ҳалагома уажәы ара?
Кадырбеи. Иабаҭаху аиашазыҵәҟьа?
Шьыпа (цасҳәашәа). Игәаанагара ишәырҳәа, уара, уи ауаҩы.
Зыбеи. Иҳәааит нас, са исыхьхуеи уи азыҳәа.
Даџь (иҽаарҽеиуа). Ани аԥхьатәи – хшыҩҵак дук амам, аха сахьак унарбоит, ицәгьаӡам ҽакалагьы… Амала «аҵларкәыкә» ахаҭыԥан «Ҵилиаркәыкәи» ҳәа изыҟаиҵаз ауп исзеилымкаауа, уи ҷыдала иззааҭгылатәу зҵаароуп.
Кадырбеи. Аиаша иҳәеит уара. Ҳаазқәылаз шьоукы-шьоукы аписателцәа, азымдырра акәу, аҽырбара акәу – изыхҟьо сыздырам, аха зны-зынла, ажәа иркьынтаны рхы иадырхәоит. Ус иаҭахымзар ҟалап.
Мыта (иҽырзажәшәа). Автор, уи ажәа аҭырҭәааразы ихы иаирхәазар ҟалоит, азин имоуп.
Даџь. Ажәа ҭсырҭәаауеит хәа иубалак уҩыр ауама? (Ааҭгылара.) Аҩбатәи аҿгьы, ажәа ҳаманаҵы, «ҵии» ҳәа аҵыхәтәаны иациҵаз, сара сақәшаҳаҭым.
Шьыпа. Уара уақәшаҳаҭымзар, бысҭа изымфеит.
Мыта. Уара ушаагылара, удин аныс. (Даџь иахь.)Уа уиашазар ҟалап, аха апоет ус ирԥшқашәа иҳәеит, иумуӡои нас?Арифма азы ихы иаирхәазар ҟамлои?
Даџь. Акы уасҳәашан, ажәеинраала сыҩуеит ҳәа, ажәа иануҭаху иурԥшқо, аҵыхәақәа ахьнырҳало иаауҭаххалак алоугӡо иҟоума аԥсуа бызшәа? Ал ахаҭыԥан аль уҳәар ауоу, суазҵауеит сара?
Кадырбеи. Уԥши, уара ишидыруа?
Шьыпа (цасҳәа). Ыы, дырҵаҩыми, ари имдырыр, уаҳа издыруада?
Шьыта (Даџь иахь). Ҳм... Удиректорра анаҩсгьы маҭәар уҭиуама ашколаҿы?
Даџь. Ишԥасымҭиуа...
Шьыта. Иарбану хыла?
Даџь. Алитература дсырҵон ԥыхьашәа. Уажәы аҭоурых ахь сиасит. Уи еиҳа сыхшыҩ азцозшәа збеит, ыҟамзи...
Шьыта. Аиеи, уи уаҩы ибартә иҟаҵәҟьоуп, ииашацқьаны.
Шьыпа. Ани, агонорар иаҳәоз итәы ушаҳзаԥхьара?
Мыта. Уиу?.. (Дааиԥхьхәыцаашәа.) Иазхоуп, уара, уажәшьҭа…
Шьыпа (ихәда инацәақәа наҵаԥса). Суҳәоит.
Мыта. Бзиоуп нас, днеит апоет аредактор иҿы, абасгьы иҳәеит: «Ажәеинраалақәа зыҩуа агонорар рацәаны ироуеит ҳәа саҳан, сааит саргьы ажәеинраалак сыманы, иҟалозар сышәзаԥхьар сҭахуп сара уи»... Иӡбеит аредактор апоет «қәыԥш» дизыӡырҩырц...
Шьыпа. Дқәыԥш егьиҳәа, иацы ауми данҩаҵшәа.
Мыта. Ус ихы иԥхьаӡоит, уара иумун уажәшьҭа... Уигьы абасшәақәа иҟоуп: «Нагӡара ақәзааит Аԥсынтәыла, қьаф ахьыруа «ҳашьцәақәа», саргьы сшәыҳәоит сшьамхнышгыла, гонорар сышәҭ иагымкәа».
Шьыта. Абаҩхатәрақәа уҳәеит ҳәа, ушьапы ахьынахушьлак иаацәырҵуеит.
Кадырбеи. Аԥсабара зҿаччаз аӡә иакәымкәа дыҟам, ари аҩыза ажәеинраала зҩыз...
Шьыпа. Уи еилкаауп, аха иаԥхьаз?..
Кадырбеи. Дбаҩхатәрадоуп узҳәом, ҵаны... Игәашәҭазар, данаԥхьоз илымҳақәа иааҟарҵоз, илымҳақәа иааҟарҵоз, ыы?..
Зыбеи. Кәыкәу?.. Ҳа-ҳа-ҳа...
Даџь. Уара, узырччахуеи?..
Зыбеи. Сабамыччои, ауасамырҳәыгақәа шәҳәауеитеи.
Шьыта. Арахь исышәҭи уара, урҭ ажәеинраалақәа, агазеҭ ианысҵоит...
Мыта. Ибзиамзи, аха автор ҳаимазҵаакәа иаҳзыҟаҵом. Игәы иалсыр ҟалоит...
Шьыпа. Игәы иалс егьиҳәа. .. Анҵәажә...
Ааҭгылара
Кадырбеи (ихахәда ҩҭҳәашәа). Ҵаара ԥхашьарам рҳәоит. Акы сазҵаар сҭахын. Абри ҳасас ҷкәын дысзымдырит, ҳм, излазбо ала?..
Мыта. Ари, анаа...
Шьыпа (цасҳәашәа). Аиеи, ус ауп, ус.
Кадырбеи (дшанханы). Ыы?..
Мыта. Ари, Аҟәантәи дааит, акьыԥхьаҿы аус иуеит.
Кадырбеи. Сгәы самжьазаап, убо?.. Акы дшаиуз ҩашьомызт... (Дхәыцуашәа.) Ҳм … Сымаҳә?...
Мыта. Ииуазеи, умаҳә?
Кадырбеи. Сымаҳә!.. Саҳәшьаԥҳа лхаҵа. Астатиақәа иҩуеит ҳәа рҳәауа саҳахьеит, ыҟамзи... Еибагеижьҭеигьы такә ааҵуеит, аха дсымбацызт макьаназы.
Шьыта ихы нарҟәшәа дтәоуп, егьырҭ еиқәыгызмалха инеиҿаԥшы-ааиҿаԥшит.
Мыта. Астатиақәа иҩуеит, уҳәоу?
Кадырбеи. Аиеи. Апоезиагьы инапы алакуп ҳәа саҳауеит. (Ааҭгылара.) Агха ахьыҟасҵо сыздырам, аха. (Шьыта иахь дыԥшуа.) Абри иакәумашь ҳәагьы, сгәы сынҭахәыцит.
Мыта (дацԥыҳәашәа). Агәра узымгозеи, нас?
Кадырбеи (днаԥшы-ааԥшшәа). Ус ак ыҟаҵәҟьамзааит, уара?
Шьыма. Ҳм… Ихьӡузеи, умаҳә ҳәа узҿу?
Кадырбеи (дыԥхашьашәа). Расим... Расим Мр…
Шьыпа. Дызусҭада, сҳәахуеит...
Мыта (дгәырӷьаны). Уажәраанӡа иуҳәар, ауазеи, уара? (Шьыта дизыԥшуа.) Ыы, ари иоуми, умаҳә... Расим Мр…
Шьыта (уамашәа ибауа). Ҳм... Сароу?..
Кадырбеи (иџьашьауа). Абри иакәну Чымса лхаҵа?
Мыта (Кадырбеи иахь). Чымса лакәу, Чымпа лакәу – рыуа дызхаҵоу сыздырам, аха сымҩашьакәа исҳәарц сылшоит, ари, уара дышумаҳәу...
Кадырбеи (дҩаҵыззашәа). Ажьра ахала аҽадыруеит ҳәа усзаазгаз ихьышьаргәыҵа сакәыхшахааит. (Иҽигәыджьыланы дгәыдикылоит.) Ахәыҷы аду зегьы шәышԥаҟақәоу? Саҳәшьа илыбзазашьоузеи?
Шьыта. Мыҟ...
Кадырбеи. Ахәыҷқәа?
Ш ьыта. Мыҟ...
Кадырбеи. Намыс змоу аӡә иакәзаап рыцҳа, дыԥхашьоит, умбо? (Ааҭгылара.) Уан лгәы бзиоу?
Шьыта. Сану? Ҳм. .. Сан... Хар лымаӡам.
Кадырбеи (днаԥшааԥшуа). Асас дахь дысҭаахтеи...
Зыбеи. Ага бӷьыци ашьха бӷьыци ҳәа акы рҳәоит еиԥш, шәабеиниеи уара, ара?
Кадырбеи. Аи, шәыххь згааит... (Ихы ааркәеитмеитшәа.) Сыԥсы шәфааит!
Дааиуеит Мамка.
Мамка. Аԥшыӡ?
Кадырбеи. Аԥсыӡ алахь бмоуит, аиеи. Аԥсыӡ аҟны ҳаҟоума, ԥшь-шьапык зҵоу акы ззушьша ауаҩы дысҭааитеи. (Ааҭгылара.) Сызкәыхшоу сымаҳә сыла анцәа данаирба акы сеигӡо сыҟоума?
Мамка (дгәырӷьауа). Амаҳә дааит, амаҳә!.. Ацшьыӡ, аԥшьыӡ! (Дықрамҽо дцоит.)
Мыта (Кадырбеи дҵәылхуа). Ушымгәыӷӡоз ачараура уқәшәеит ҳәа сыҟоуп, Кадырбеи!
Кадырбеи (акакалкырҭахь дыԥшуа). Шәцаны аҩны адырра рышәҭ, ахәылԥаз амаҳә хәыҷы, иҩызцәеи иареи иманы дааиуеит ҳәа... Шәласы, агәыла-азла рлымҳаҿынӡа инажәга ари агәырӷьа жәабжь!
Шьыбжьышьҭахьуп. Апарки амшыни ааилаҵәома уҳәауа иҟоуп. Амра макьана аҟәара иқәшуеит. Хара иубоит аӡәы–ҩыџьа зҽызбылуа аԥсшьацәа. Арахь ааскьашәа ампахьшьы лыҵаршәны диоуп Света. Дуауаӡа уа дылхагылоуп Зыбеи. Хәыҷыкгьы рааигәара дыхәмаруеит. Иаацәырҵуеит Шарԥицалани лареи. Ан напхаз шкәакәақәак лымхоуп, ашьамсиа лхыргыланы. Зыбеи данырбалак ани аԥҳаи ааҭгылоит. Ан лшьамсиа неиҵаԥсаны чықьрак лыҽнавалкуеит. Аӡӷабгьы атәарҭа аҵыхәахьшәа џьара днатәоит. Зыбеи урҭ ибаӡом.
Надушьа (лхазы). Ыы, уа улыванда ухәхәаӡа. Аԥсы, аԥсы!..
Ааҭгылара.
Зыбеи (иҽирҟәымшәышәын). Изларҳәауа ала, шьыжьтәи ашәахәақәа ракәзаап ауаҩы изы еиҳа ихырҳагоу, ихааӡа ицәа-ижьы ианыруа.
Света. Сара араԥ еиԥш, сцәымскәытӡа аҩныҟа схынҳәыр сҭахуп, уара изласабжьуго ала, ишахәҭоу амра сызкуам.
Зыбеи. Деиқәаны дсымсалымкәа, лцәеижь цқьаны, аха дышкәакәамкәа, абжьаратәла иҟоу лоуп сара исҭаху, сгәы зызцо.
Света. Угьамақәа цәгьамзаап, излазбо ала... Ну, сыночек, хватит...
Ахәыҷы иан аӡы лықәиҭәоит атапанча хәмаргала.
Зыбеи. Лыхәда иҵаҭә, лыхәда!..
Ахәыҷы аҵәыр-ҵәырҳәа аӡы еиҭалықәиҭәоит.
Света. Унамӡеит, аиеи... (Дҽырбо.) Уаҟәыҵ сымҳәеи... (Лнапқәа неиҵыхны.) Шоурахар ҟалап иахьа...
Зыбеи. Ԥшацк асуам...
Света. Нас, шаҟа рҿынӡа амра ацәиалара азин сымоузеи?
Зыбеи. Иага ихагахаргьы 12 сааҭ рҿынӡа ауп, настәи – иузеицәамзар, иузеиӷьым.
Надушьа (лхы нцәыҵырҳәҳәаны). Илеиҳәақәо закәи, бара?
Шарԥица. Илеиҳәахуеи, аинструкциа дылзаԥхьоит, аҳауатә ванақәа шлыдылкылаша егьиша уҳәа. ..
Надушьа. Рҵаҩ бзиакгьы длыԥшиааитеи... Ыы, быԥсцәа рхы бфааит...
Зыбеи. Света! Бара баныӡсауа быццакцәоит. Аԥыр-ԥырҳәа анапҟьа-шьапҟьара аҭахӡам. (Илырбо.) Аа, абас ҭынч, хиаала... Ибысмырҵахьеи!..
Света. Ыы, ус сӡааҟәрылоитеи, иаразнакы...
Зыбеи. Уи усшәа бгәы ибнаҭоит... Бшьапқәа ԥшьаала еивыго, бнапқәа бара бахьынтә зымҩаҟа рҿынабырхоит.
Ҳәарада, бнапсыргәыҵақәа алада ирханы...
Света. Аҳәара мариоуп, аха аӡаҿы аҽынкылара ус имариам...
Зыбеи. Башьцылам азоуми... Бацәшәацәоит, ацәшәара аҭахӡам...
Надушьа. Маны-маны сагьааса, харҵәы калааҭа ҳәа уа улхагылаз... Сызҩахәы уаҿаҳааит, аиеи...
Шарԥица. Акы еиԥшымкәа сбыҳәоит, бара баагыл, бца аҩныҟа, баша ҳхы ҳаргәаҟуеит, уаҳа акгьы...
Надушьа. Ани, аҵандрах иҿы ҳхы аннаага, еицәоугьы ҳақәнагами...
Шарԥица. Дқәо-дшәо иааиҳәаз зегьы ихамшҭи... Амцҳәаҩ...
Ааҭгылара.
Зыбеи. Быжәҩахырқәа, бмахәарқәа, шаҟа еиҿкааузеи, рыԥшшәахәгьы ҟаимаҭуп. Ашәахәа ахьақәымшыз еиҳагьы еиӷьуп. Ашәырҭаҭа!..
Надушьа (лхазы). Аҳалал лиҭоит...
Зыбеи (инапы нылхьырсуа). Бцәеижь ҟәымшәышәра снадҷабланы сцандаз уҳәап.
Света. Ушаҟәыҵра, удин аныс...
Надушьа. Инапы лгәы иқәишьуеит. «Бзиала» ҳәа лаҳәаны, лынырцәымҩа дықәиҵоит...
Ахәыҷы. Диадиа Зиабик,
Зыбеи. Ушьҭан...
Аҷкәын дҩагыланы дара рахь иҿааихоит.
Зыбеи (уи дгәыдкылошәа). Унапқәа сырбеи ара, «ҵи-ҵи гәагәа» ҳахәмарп. (Рнапы азқәақәа неибадыркуеит рыхҩыкгьы.) Ҵи-ҵи гәагәа, маахри џьааџьа, хырҵәи бысҭеи еиҵыркәакәаны, ари исҭан, имфеит, ани исҭан, имфеит... (Инацәкьарақәа ахәыҷы инихьырсны Света лҩыҵра иҵыркәашо.) Ӷәыт, ӷәыт, ӷәыт...
Надушьа. Дирчыхәчыхәуама, бара? Ыы, анышәахә, анышәахә... (Лхы днасшәа.) Абри узызуааит, уаҳа акакәым.
Ахәыҷы. Ешьио раз, ешьио раз...
Зыбеи. Ҵи-ҵи гәагәа, ҵи-ҵи-гәагәа, маахри џьааџьа… (Дырчыхәчыхәуа.) Ӷәыт, ӷәыт, ӷәыт…
Надушьа. Ух, суҿамԥшааит... Убри акәҵәҟьоуп иуқәнагоу!
Света. Зиабик, ани ссумка шсуҭара...
Надушьа. Бара, ари ихьӡгьы лшьома, Зыбеи акәӡами ихьӡу?
Шарԥица. Ыҟ...
Зыбеи дҳәачмачо лсумка аашьҭыхны иналиркуеит...
Надушьа. Аа, маҵуҩыс дҟалҵеит. Иулырбазеи, ларгьы уаргьы шәыхқәа неинышәҟьааитеи...
Света (асаркьа данԥшыло). Зиабик, арынок аҿынӡа унабжьысны, шәырқәак ҳзааугандаз, ахәыҷы иаха аахыс ашәыр ҳәа сикит.
Ахәыҷы.
Зыбеи. Иаазгап, иаазга... (Ихазшәа.) Сақәшәеит, усгьы...
Света. Аԥара усҭап?..
Зыбеи. Аԥ-ԥара?.. Уи азхара сара исымоуп, џьыбышьҭ. (Салафан макәанк аалымхны иҿааихоит.)
Надушьа (лыбжьы ыҵакшәа). Ыы, Қәаџа, Қәаџа... Ишәықәнагоу здыруа урҭ роуп, сқәақәра-сҷыҷра уагааит, аиеи!
Шарԥица. Ари, арахь даауеит, акагьы иабымҳәан, сбыҳәоит.
Аԥсшьаҩцәа ахьықәтәоу аҟәара нықәлашьцоит.
Зыбеи (илаԥш анрықәшәалак). Шарԥица боума, арахь баазгазеи?
Шарԥица. Намыс анцәа иуимҭааит, аиеи... (Даақьып-шәыпуеит.)
Зыбеи. Цәгьара ҟалама, изакәызеи, бзырҵәуазеи?
Шарԥица (лҽынкыло). Арахь уабаҟаз?
Зыбеи. Ӡык сҽынҭысшьып, сҳәан… (Ааҭгылара.) Изакәи, азин сымаӡами, сеидру?
Шарԥица. Ус уара умсааит аӡы уҭаларц шакәу узааз?
Зыбеи. Ыы, аӡазы ауп акәымзар, исусхәузеи аҟәара ашҟа?
Шарԥица. Ари иуку закәызеи?
Зыбеи. Ҳм... Анаа... Нан, ԥсыӡк аага ҳәа салҳәан. ..
Надушьа (лхазы). Дсыргаӡоит ҳәа даҿуп, аҽнышьыбжьон...
Шарԥица. Даара ԥсыӡ бзиакгьы укит, убо иахьа.
Зыбеи. Исзеилкаауам ибҳәауа?
Шарԥица. Ууауаӡа ана узхагылаз дзусҭада?
Зыбеи. Уиу? Уи... Жәаха абра иштәаз, лхәыҷы аӡы даанахәан, аҳәҳәара даналага, снеины дамсхит... Уажә сиасны сышцоз данызба сынлазҵаап сгәахәын... Иҟамлаӡои, нас!..
Надушьа (даацәырҟьан). Ус уҵаурахааит, аиеи... Убри акәҵәҟьоуп иуқәнагоу...
Зыбеи. Сымҩасны сшааиуаз, ԥҳәызбак аԥсшәа наласҳәазар, уама ҟазҵазгьы сара сакәхеитеи.
Надушьа. Абыжәрагьы улазаапеи, излазбо ала. (Ааҭгылара.) Иҟоу уасҳәап, уара «аҷкәын ԥагьа маҟа ҟьаҟьа», ари, зынӡа дҭынхадаӡангьы дыҟаӡам, ус лызныҟәарақәа уанамхо џьысшьоит.
Шарԥица. Анапеимдахь иҳәахт...
Зыбеи. Ыы, иауазеи, анапеимдахь?..
Надушьа (лшьамсиа иқәырххо). Ус иужьац жьала, аҷкәын бжьысшәа иҟоу.
Зыбеи. Сара сыбжьысну?
Надушьа. Мап, бзиара удкылоуп. Лхахәы ҵымхӡа, ларгьы уаргьы шәнеиҿықәсҵааит, аиеи. Убри ауп иуқәнагаҵәҟьоу.
Шарԥица. Биҟәаҵыр ауазеи, мшәан, наҟ.
Надушьа. Аиеиҵәҟьа. Изауҳәауа ҳәа ӡәыр дыҟоума, мамзаргьы. Баала, нан, баала. Ҳцап наҟ ҳаиԥырҵны.
Зыбеи. Ала акагьы зымфаз ахаҿы шьала иҭәын ҳәа, сызхшәырҟьо ауп исзеилымкаауа сара?
Надушьа (лхазы). Ҟыҳ, быԥшишь, ииҳәақәо. Ҳхы шаадыруа, иаадыруа аус аҿы ҳирҩашьарц даҿуп. (Иара иахь.) Иҟоу уасҳәап аҷкәын, уара, абри аҟәараш иқәԥсоу аԥслымӡ, мамоу ԥслымӡӡам, шьақаруп ҳәа иҳамаукырц улшозаап. Мышкымзар-мышкызны ӷәӷәала уахьхәырц уҟоуп, аха усҟан игәианхашт зегьы (ибла дныхкьакьаланы). Абзиараз! (Ицоит).
Зыбеи (дрышьҭаԥшуа). Ациркҵәҟьа убап, уара?!
Кадырбеи иашҭаҿы... Хәылԥазуп, иҩны абарҵа унадыԥшылоит. Шьаҟьасҭоуп уи дахьынхо. Агәашә дааҭалоит Кадырбеи «исасцәа» ицны.
Кадырбеи (ашҭа агәҭаҿы дааҭгыло). Бзиала шәаабеит! (Аҩныҟа ихы рханы.) Шәабаҟоу, бара?..
Даацәырҵуеит аԥшәмаԥҳәыс, ахәыҷқәа еицрыԥсса илыцуп. Гәылацәақәакгьы аадәылҵуеит. Урҭ амаҵ шыруа ҩашьом.
Минака. Дабаҟоу ҳамаҳә сызкәырбану?
Шьыпа. Амаҳә, лҳәама? Џыхәы-хәы... (Мыта дхьыжәжәауа) Изакәызеи, узҿу?.. Абзамыҟә...
Минака (Шьыпа иахь). Абри иоума, мшәан?
Шьыпа. Мамоу, мамоу, ди... (Шьыта длырбо.) Абар, дахьыҟоу... Ҳм... Амаҳә...
Минака (лнап лылахь иадкылан дизыԥшуа). Дышдырҽхәоз еиԥшҵәҟьа дыҟам аха хар имаӡам, уеизгьы...
Шьыпа. Ыы, дыбгәамԥхаӡеи, Минака, бымаҳә хыҷы?
Мыта. Амаҳә хәыҷы, ыы?
Минака (лҽааԥсахшәа). Ибаргәузеи, иара дызгаша... Нан, Ҷымса дышԥаҟоу?
Шьыта (зымҩа ихы нархашәа). Хар имам.
Минака. Усачка?.. Уи даниз абольницаҿы сынкыдгылан...
Уи аахыс дызбахьоу џьушьоу, сара анышәахә... Аиҵбы лыхьӡ схамшҭи...
Шьыпа (ихы иарӷьажәҩа иқәҵа). Ҳм... Анаа?..
Мыта. Уԥҳа лыхьӡ ухашҭма, уара?
Шьыта (илақәа ирбо). Аиҳабацәа ахьгылоу умбо, ԥхашьарами?
Минака. Усачка шьҭа акласс ахь дныҟәозар акәхап...
Шьыта (дкәеитмеитуа). Уи, аа...
Кадырбеи. Шәиҟәаҵыр, ауеи, бара?
Мыта (иҽеиԥштәшәа). Дымныҟәакәа, ҳм... Ҩ-класс рҿы дтәами...
Шьыта. Ыҟ, ҩ-класск рҿы...
Кадырбеи (ихазы). Даԥсыуами, рыцҳа... Дыԥхашьоит.
Минака (лхәыҷқәа рахь). Аԥсшәа иашәҳәа бара, шәнеины, шәхәыҷқәоу џьышәшьоума?..
Ахәыҷқәа еихьышәшәа-еиԥышәшәа «амаҳә» рҽынигәыдрыԥсалоит.
Шьыта (аиҳабы лхы шьышьуа). Бара ибыхьӡузеи?
Актәи аԥҳа. Ленточка!...
Шьыта. Бара?
Аҩбатәи аԥҳа. Сара Брилианта!..
Шьыта. О, зынӡа ишьахәуп!..
Шьыпа. Шәара?
Ахԥатәи аԥҳа. Шәында...
Аԥшьбатәи аԥҳа. Қәында!
Шьыта (аҷкәын ихы шьышьуа). Хаҵарԥыск иоуп ишәымоу, ыы?
Кадырбеи. Сажә-ԥа. Сыҵәҩаншьап!.. (Ааҭгылара.) Уи иоупеи сынирхап ҳәа сзықәгәыӷуа.
Даџь (аҷкәын иахь). Аа , Ԥҵикәр ахаҵа!
Мыта. Анцәа днаигӡааит...
Минака (Зыбеи иахь). Уара ушԥаҟоу нан? Уахь узцәыҵагылоузеи? (Ааҭгылара.) Уаргьы маҳәра ууама? Унаҩс игылоу аԥҳәызба дызусҭада?
Мыта (цасҳәашәа). Ари дыбзымдырӡои, Минака?
Минака. Џьара дызбахьоушәа сыҟоуп, аха...
Мыта. Ыы, ари... Ҵәзы Махаз иԥҳа лоуми?
Минака. Ҵабыргну? Хшара цқьоуп, анцәа днаигӡааит.
Шьыпа (даахәыҵаччашәа). Аиеи, Ҵәзы Махаз иԥҳа...
Актәи агәылаԥҳәыс (лхазы). Ҵәзы Махаз улырҟаҵап, уи издыруа лакәзар?..
Минака. Лан лцәақәа лхыскаан, аха сҩашьозу сзымдырызт… Бааи, нан... (Даалгәыдылкылоит.)
Аҩбатәи агәыла. Зынӡа, ҳара ҳтәы лакәхупеи. Анцәа бнаигӡааит, дад!.. (Асасцәа рахь.) Шәаатәақәа шәыххь згеит... Шәыԥсы ааиҭашәкып. Ҳаргьы уамак ҳагым, абысҭа ааилаҳарбоит аҟароуп.
Актәи агәылаԥҳәыс (лхазшәа). Надушьа ллымҳа аҿынӡа инагатәуп ари. (Дцоит.)
Амаҵуцәа неилыҵ-ааилыҵуеит. Ахәыҷқәа цоит. Асасцәа аҩны аԥхьаҟа наскьашәа агәара азааигәара иаагылоит.
Кадырбеи. Ргәы ҿыӷьп, асасцәа. Анард, амаца рзаажәгар, иамысри. Ҳхәы аадырмазеиаанӡа.
Дааиуеит ԥҳәыск дыбӷьаауа, уи длыцуп Мамка. Гәыблаак лкуп аԥсыӡқәа анҵаны.
Мыта. Ҟоҳ, бара «аԥсыӡгьы» ара быҟоума?
Мамка. Изуазеи ара сыҟамкәа...(Илку асаан дырбо.) Аԥшьыӡ!..
Кадырбеи. Ирбоит, ирба... Бца уажәшьҭа наҟ...
Мамка. Аԥшьыӡ!.. (Дцоит.)
Иааргоит анард. Даџьи Шьыпеи уи асра иалагоит.
Аҩбатәи аԥҳәыс. Абри, амаҳә хәыҷы, аказы сиазҵаар сҭахын.
Шьыта. Ибҭахыз, ди?
Аҩбатәи аԥҳәыс. Саҳәшьаԥак, ҳм... Арзадин ихьӡуп иара. Аказеҭ ахьҭрыжьуа аус иуеит ҳәа рҳәауеит, шәеибадыруазар акәхап...
Шьыта. Абри абри иоуп ҳәа дысгәалашәом, аха...
Дыздыруазар, ҟалап…
Мыта. Ыы, димдыркәа, аус еицырымуеи...
Аҩбатәи аԥҳәыс. Срыкәыхшахааитеи... (Ааҭгылара.) Пату еиқәышәҵала, нан... Шәкеибажьуа шәыҟахума? Зны шәаақәлар, ҳаргьы еиҭаҳәатәқәак ҳаман...
Даџь (ицәа дҭасуашәа). Асасцәа агәырҩа иашәмырган, рыԥсы ааиҭаркып.
Аҩбатәи аԥҳәыс. Арҭ еснагь иаабома? Ҳгәы иҭыхо, акы нараҳамҳәаӡар?..
Даџь. Ианрашәҳәара ҟалап, иахьа исасцәаны иаҳҭоуп, иахәа...
Аҩбатәи аԥҳәыс. Ушьҭан исзырбода?..
Даџь. Бзыргәамҵуазеи, сара исзеилкаауам.
Аҩбатәи аԥҳәыс. Уара узыргәамҵуа сыздырам, аха сара сзыргәамҵуа ҳӡоуп. Казеҭк инанҵазар, кыр иахәозар ҳамбарызыз...
Мыта (цасҳәашәа). Иақәшәазеи уи шәӡы?
Аҩбатәи аԥҳәыс. Митра иааҵраҿы ианҩеи, иаахаҵәины Кьарантыхә иашҭа иахьынҭалаз, уа иаанхеит. Уаҳагьы изынамқәацеит, ҳзыхҟьа сыздырам ҳара – ари мсаа рхәы иқәынхо?.. Ҳчеиџьыка хәыҷы ҳнапы ианҵаны уа ҳрыдгыланеи, џьбит.
Кадырбеи. Ее, баашәт, Шьафиқьа, зегь иаразнак ишәҭаххеит. Аӡы уахьгьы имҩахыҵып, иабацап зыбгәахәо?..
Шьыта (дшанхашәа). Аӡы шәҳәазма?
Аҩбатәи аԥҳәыс. Аиеи, аӡы!.. Аӡы азы ҳәа хаԥсыраҵәҟьа ҳхаагоит.
Мыта. Ԥсыхәак ҟаҳҵап...
Аҩбатәи аԥҳәыс. Сшәыкәымхшозеи, нан, аказеҭ ианҵазар, рыхшыҩ хәхәаӡа иаанагарын, анцәа исиҭар...
Шьыта. Аказеҭ усс иамоузеи, мшәан ара?
Мыта (илақәа ирбо). Ианаҳҵоит умҳәо, уара, аԥсшәа ахы ахьуам, агәы ахьуам...
Шьыта. Аказеҭ, ыы?..
Аҩбатәи аԥҳәыс. Аиеи , аказеҭ...
Шьыта (дышҳазшәа). Шьахәуп, аха ижәҩыр анҵаразы шәеиҵаҳархома?..
Аҩбатәи аԥҳәыс. Уан рыцҳа, иааҩуа ҳумахындаз ҳбызшәам-ҳаҿшәам.
Мыта. Уи хьаас иҟабымҵан, ианымлар иабацо?..
Зыбеи. Ых, амца уафааит, иуҳәақәозеишь?
Анард асраҿы иаҵахаз Даџь дҩагылоит, Зыбеи дтәоит, уи ихаҭыԥан. «Ԥанџьии, ду иақьи» ҳәа рыҽҟьаны иасуеит. Даацәырҵуеит ҷкәынак, ҩ-ԥаҭхьк икуп.
Даџь (аԥаҭхьқәа дрыхәаԥшуа). Ҟоҳ, уамақәак роупеи! Иабантәааугеи уара арҭ?
Аҷкәын. Зосим иҿынтә...
Кадырбеи. Ижәымдыруеи уи иԥаҭхьқәа?.. Ааигәасигәа уаҳа уаҩы имаӡам.
Даџь. Уама рыӷрабгоит, анаасын.
Мыта. Изшәыржәуада уара, арҭ аԥаҭхьқәа?..
Кадырбеи. Изжәуагьы шьоук ҟалап. Зынӡа хақәҵуама, сеидру?
Даџь (ҽхырцәажәарашәа). Са саӡәыкны самаҭәам. ..
Аԥаҭхь аазгаз аҷкәын ари ииҳәаз уамашәа ибо акыр-кырҳәа дыччоит.
Даџь. Узырччои, уара, амӡышәашәа иҟоу?..
Аҷкәын. Иуҳәаз ауп сзырччаз... Иумжәыр ҟалап, ҵаны.
Кадырбеи. Ирдыруа зегь рҳәауа џьушьома, уара ахәыҷы?
Аҷкәын. Иҟалазеишь, нас исҳәар... Џьа-ҳа-ҳа-ҳа...
Даџь. Ахәыҷқәа ҳәа ӡәыр дыҟоума, мшәан, ибжьымсхьеи!..
Кадырбеи. Ҳамаҳә хәыҷы дышгылаз дшьаҽит, џьара дтәандаз...
Шьыпа. Иауазеи дгылазааит, еснагь маҳәра ауиухуа, зныкоуп... Иааичҳап...
Кадырбеи. Изумҳәозеи?.. (Ааҭгылара.) Ҳасас ԥҳәызба лгәы ҿыӷьит, лҩызцәа рахь днеиааит, лыԥсгьы ааиҭалымкри?..
Зыбеи. Хьаас иҟашәымҵан уи, сукәыхшеит.
Кадырбеи. Блеи дад, аҩныҟа, блеи!..
Света. Ҭабуп, ара сыҟаз...
Даџь. Уара, ҭаҭынк аӡәыр ишәымазар?
Шьыпа. Сара «исчысхәӡам».
Мыта. Саргьы...
Зыбеи. Уи дахоит, аха иџьыба иҭеиҵаӡом.
Мыта. Ус ухы акәапеира мсааит...
Шьыпа. Уакәыхшоуп, схы акәапеира...
Кадырбеи. Саргьы сџьыба акгьы ҭамеи. (Ахәыҷ иахь.) Уара, Кәмеиԥсын, ана амаҵ зуа рҿы унеины, ҭаҭынк изааугар, ауеи?
Даџь. Аиеиҵәҟьа!..
Ахәыҷы. Аҭаҭын? Џьа-ҳа-ҳа-ҳа... (Дцоит.)
Кадырбеи (ахәыҷы дишьҭаԥшуа). Аԥаҭхьқәа азалахь ихәныга... (Амаҳә иахь.) Џьара унатәар ҟамларызыз?
Шьыта. Иахьакгьы ҳтәами. Сгылаз, исыхьуазеи уи азы?..
Кадырбеи (дхәыцуа). Ҳм... Ишысҳәара сыздырам, саргьы ус хәыҷык сымоуп, ҳнеицәажәақәар сҭахын... (Ааҭгылара.) Аха ҳахьӡап, уабаҳацәцои, ара уҟами усгьы.
Даџь. Ҳм... Анцәа дынҳаиҭа, ҳагәҭыхақәагьы наиаҳҳәап. Ҳгәыгәҭаижьрым ҳәа сгәы иаанагоит. (Ааҭгылара.) Ауаа зегь еиԥшым, аӡәы игәы разуп, абзиа дашьҭоуп, егьи – иабеиларҵо, иабеилырхуа ҳәа дгәароуп...
Кадырбеи. Ииашоуп. (Ааҭгылара.) Ацхыраара еснагь иҟан, ауаҩи ауаҩи еизҿлымҳан...
Шьыта. Ус шәымазар акәхап?..
Кадырбеи. Зыӡбахә уҳәауа ҳәа крыҟоума, аха...
Шьыта. Ихәыҷы-иду иулшозар, уахаҵгылар ауп...
Даџь. Иулшо рацәоуп, уи аадыруеит... Уҳагымхааит, ыҟамзи?
Дхарахаԥшуашәа ахәыҷы дааҩналоит.
Аҷкәын. (Даџь иахь). Абар асигарет...
Даџь (имхуа). Иузҭада?..
Аҷкәын (иҽыргызмалны). Ыы?
Даџь. Ҳм... Уара иумамзааит?..
Аҷкәын. Избан, сара? (Дхарахаԥшуашәа.) Ана исырҭеит.
Даџь (дахәаԥшуа). «Априма» ада, уаҳа акагьы иаҿымхааит, аиеи... (Амца наркны «апақ-апақ» ҳәа дахоит.) Иацы ашколаҿы узыҟамзи, уара?
Аҷкәын. Нан умцан ҳәа салҳәан...
Даџь. Избан?
Аҷкәын. Алаҳа ҭаатәын.
Даџь (иҭаҭын даҿыхо). Рацәа аамҭа бзиакгьы шәыԥшааит, ыҟамзи...
Аҷкәын. Ыы, ианаамҭоу иумҭаар, ибжьымсуеи...
Даџь. Ачетверт анҵәамҭазы иҟоуҵо сымбари?
Шьыпа. Уара, узидхалазеи, ари аҷкәын. Уанныдгылогьы фырџьанк ааудмыркри.
Даџь аҭаҭын дшаҿыхо иҿатҟәацуеит. «Ҳыҳ» ҳәа днеиҭаԥаны наҟ инкаижьуеит. Ари збаз ччараха ирысуеит.
Аҷкәын. Шәыԥши, шәыԥши... Џьа-ҳа-ҳа-ҳа...
Даџь (дгәаа-хааха). Ыы, амӡышәа... (Ааҭгылара.) Ахәыҷқәа ҳәа ӡәыр дыҟоума, мшәан, ибжьымсхьеи?!
Дшаҟьо дааиуеит актәи агәыла, амаҵ шиуаз ҩашьом, имахәарқәа ҵыркәакәа.
Актәи агәыла. Хырҳагас анцәа иримҭааит, уамаҵәҟьа ҳашԥақәшәеи, уара?
Даџь. Иҟалазеи, закәызеи?
Актәи агәыла. Жәык имоуп, уара, каамеҭҵәҟьа аԥсхакуп.
Даџь. Дарбан?
Актәи агәыла. Машькәыгә ижә аԥшь ду ауми сызҿу, хырҳагас анцәа иимҭааит, уаҳа акакәым.
Даџь. Ҟәҟәак гьало ахәда иахажьны, жәаха ҳгәарабжьараҿы избонеи...
Актәи агәыла. Иннакылар ҟалап, ҵаны.
Даџь. Ҟоҳ, ус алеишәа цәгьоуп, ыы?
Актәи агәыла (ихәамц ала ирбо). Ганла иԥаны ауп аанда ишасуа, ганла. Ԥыжәац смандаринаҭра илҭалан, абӷьы ԥшқарахқәа зегьы нҿаҳаҳааны иафеит.
Даџь. Иара иаумҳәаӡеи?
Актәи агәыла. Иара дарбану?
Даџь. Аԥшәма дамаӡами, сеидру?
Актәи агәыла. Аԥшәма ҳәа ӡәыр дыҟоума, ашәа ԥшь-шьапык иҵанда умбоз... (Ааҭгылара.) Ганла иԥаны ауп изҭало.
Мыта (дцәыҵаччо). Ганла иԥан, ыы?
Актәи агәыла. Аиеи, ганла. (Дхәыцуашәа дааҭгылоит.) Аказеҭ ианҵазар акәын. Убри акәҵәҟьан иақәнагаз.
Шьыта. Иарбану, арахә ахаҭа акәу, мамзаргьы?..
Актәи агәыла. Иара акәу, иара иакәу зегь акоуп, уахь ианҵазааит.
Мыта (цасҳәа). Аказеҭ, ыы?
Актәи агәыла. Аиеи, аказеҭ...
Шьыта дзыдгылаз аанда иҽнадиҵоаны еиԥш аан, еизҟәыҿы даманы аҟьацаҳәа ҵаҟа инкаҳаит.
Аҷкәын. Аа, амаҳә дкаҳаит, амаҳә дкаҳаит... Шәихәаԥши, шәихәаԥши, џьа-ҳа-ҳа-ҳа-ҳа..
Кадырбеи. Уҿы ашьа ҭашәааит, ахаҳәхашьцалашәа иҟоу... Уҭыҵ наҟ... Агәымха...
Даџь. Ахәыҷы ҳәа ӡәыр дыҟоума мшәан, ибжьысхьеит...
Аҷкәын дхарахаԥшуашәа дцоит. Инеины имыхцәа данкны дышьҭырхуеит.
Кадырбеи. Акы дахамҳазааит...
Шьыпа. Маҷк ижьы ицазаргьы, акгьы аурым. Дмаҳәыми, иааичҳап.
Актәи агәыла. Аанда кәадазар, акәхарын...
Кадырбеи. Ҳаи, анышә самандаз...
Шьыта (иҽыршәшәо). Хьаас иҟашәымҵан...
Шьыпа. Уамак ҟамлеит, ҷкәынак адгьыл аҿынӡа длаӡазар...
Мыта. Иара ихарами. ..
Кадырбеи. Иара ихарагәышьоузеи, саанда хәарҽхазар... (Анард иасуа блала еимдо.) Шәаргьы шәызҿу шәааҟәыҵишь, шьҭа ҳмазеиуп, шәнапқәа ӡык нарықәшәҭәеишь...
Алашара ыцәоит. Ԥыҭрак ашьҭахь иаалашоит. Иаабац Кадырбеи иашҭа... Адырҩаҽны ашьыжь. Иаацәырҵуеит Шьыпеи Мытеи.
Мыта (иҽырххо). Аа, ҳаҳаи!..
Шьыпа (дҿырҳасуа). Ҳаннарҵәеит уара, шаҟа-шаҟа аажәи, сукәыхшеит?
Мыта (инацәақәа харҟәыло). Анцәа улԥха ҳаҭ ҳәа акака анаажә ашьҭахь, ажәлар ҳныҳәеит. Ҳаззеиқәшәаз ҳҳәеит. Аԥшәмацәа, ажьра-цәара, адиректор глаҩры иныҳәаҿа уҳәа зегь злоугәалашәои?
Шьыпа. Уи дзышьҭоу закәызеи, мшәан?
Мыта. Дзышьҭоу ҳәа крыҟахума, ифан, ижәын – диеит, уаҳа закәи?..
Кадырбеи дыццакы-ццакуа дааиуеит.
Кадырбеи. Аџьабаа шәҳарбеит, кыр ҟаҳҵазшәа.
Шьыпа. Ус умҳәан Кадырбеи, закә џьабааузеи узлацәажәо?..
Кадырбеи. Аҩы ижәуеит удыруоу, аҳәахша!... Ани аԥаҭхь даара иӷәӷәан.
Мыта. Дарбан зыӡбахә умоу?
Кадырбеи. Даџь...
Мыта. Изимжәуеи! Уаҳа дызҿуи? Изанааҭ аупеи.
Кадырбеи. Мамоу џьушьҭ...
Мыта. Ихауҵом, ыы?
Кадырбеи. Гызмалрыла идиржәит.
Мыта. Уи хык аҭаны дазхәыцны иҟаиҵа џьушьоу?
Кадырбеи (дыччо). Уаӷоу уишәаџьҳәаҩуп уаргьы... (Ааҭгылара.) Шәыҿқәа ӡык нарықәышәҭәа, егьи...
Мыта. Бзиоуп, Кадырбеи. Амаҳә ҟадыџьгьы дааип...
Шьыпа. Амаҳә... Џьы-хәы-хәы-хәы... Уара, џьара тышак дҭамҳазааит?
Мыта. Ыы, длашәума, атыша дҭаҳаратәы?
Шьыпа. Улашәхацәап убысҟак аҩы ужәыр, дагьмаҳәымзи, ианаџьалбахт, иҽааникылар...
Мыта. Ыы, уара уоуми уи идыжьлаз, даанумкылоз.
Шьыпа. Даанукылар ҟалап, ҵаны...
Кадырбеи. Ыы, ус арыжәтә иҽадицало зымбаӡеитеи?..
Мыта. Дабацеи, уара, ари?. .
Шьыпа. Агәылацәа рахь дымҩахыҵзар?
Мыта. Уара, акы анумҳәо ыҟам, вообшье?
Шьыпа. Уи дара иртәышьҭроуп, џьара дымҩахыҵзаргьы уамашәа иумбан...
Кадырбеи. Мамоу џьоушьҭит. Ус ҟаҵашьас имоузеи?
Мыта (цасҳәа). Ҳм... Ус аӡәыр кыр ихьны удыруама?
Шьыпа. Кыпса иаб иашьа, чарак аҿынтә дшаауаз, иҩны акәу џьышьа, игәыла Бедраҟ ишҟа дымҩахыҵзаап..
Мыта (уамашәа ибашәа). Ҵабаргну?
Шьыпа. Аиеи, мшәан. Уи ухы иқәукып, ашьҭахь иҟалаз ауп аҭалассирҵәҟьа. Сасырҭаны иҟаз аԥшәмацәа ахәылбыҽха ихынҳәны аҩны ианааи, «уа бзиала шәаабеит» ҳәа дырԥылазаап. (Ааҭгылара.) Ҳаит, дзусҭада, ари ацәарӡга,
ҳаҩны аԥшәмара нкыланы итәоу рҳәан, лажәхырԥаҵәҟьа изуны ашҭа дынҭырцеит.
Ркьатеиах ԥҵәо иччоит.
Кадырбеи. Шәизгәдуны алаф шәҳәоит, анцәа шәнимхааит...
Дааиуеит Шьыта, иҵыркәакәа иҟаз иеиқәа ашьапқәа науижьуеит, иеимаақәа ашьацра инылишь-аалишьуа ирыцқьоит.
Шьыта. Шәыбз аӡәы ихьышәшьхоит, аха дзусҭоу аллаҳ итәуп.
Мыта. Иаҿахуп апластинка еиҭа...
Шьыта. Инышәҳәа-аашәҳәо шәызбзиарахааит. (Ааҭгылара.) Анхара бзиа ҟаҵаны ишәымазаап. Лахьхьи, аӡахәаҭра аҿынӡагьы слаӡеит...
Кадырбеи. Аԥхын уаар саҳәшьа думаны, шәыԥсгьы шәымшьари... Абар шәҩызагьы даауеит.
Даацәырҵуеит Зыбеи.
Мыта. Уӡӷаб дабаҟоу, уара?
Зыбеи. Уи хьаас дзукыз сзеилкаауам, сара...
Кадырбеи. Рацәа хшара бзиоуп... Ҵәзы Махаз сара хыла дсыздырам, аха иӡбахәқәа саҳахьеит. Ихылҵыз дыбзиамхар ҟалозма?..
Шьыпеи Мытеи нцәыҵаччоит.
Зыбеи (иҽырҟасашәа). Шәызхыччахуеи?..
Шьыта. Арҭ унацәкьыс дурбаргьы иччоит.
Кадырбеи. Аҿара уҳәеит ҳәа...
Дааиуеит Даџь.
Мыта. Ҟох, ҳтолбашь дааит!.. Иҟоузеи, уԥсы ҭоу уанаџьалбахт...
Даџь. Изуазеи, сыԥсы ҭамкәа. (Ааҭгылара.) Шәышԥаҟақәоу, шәҳәарауазеи, иаха аахыс?
Шьыта. Анцәа ишиҳәара.
Даџь (Шьыта дишьклаԥшуа). Ари иушьклататоу, закәи уара?
Мыта (дизԥшуа). Ҟыу, изакәыҵәҟьеи, уара?
Шьыта. Исышьклататои? (Инапала еиқәа ашьапқәа дрысуа.) Ак жәбахт уажәы?
Мыта (дхарахаԥшуашәа). Иугәаламшәаӡои? (Ааҭгылара.) Анду дсымныҳәар ҟалаӡом ҳәа уаҵәца кны ушнеиуаз ашылаҭра уҭамҳаи?...
Шьыпа. Џьы хәы-хәы-хәы...
Шьыта. Ус улашарахааит. Уамак схырҵахуеит, аџьнышқәа.
Шьыпа. Уи иҟазоуп, ҳара кыр ааӡбыма?
Шьыта. Ҳыҳ!..
«Цыхь, цыхь... Ааи, ааи» ҳәа ԥҳәысбжьык гоит агәарабжьарахь. Хараны улаԥш налықәшәоит Калодиа.
Даџь. Ҟоҳ, Калодиа боума?..
Калодиа (уи лаҳаӡом). Ӷәыта, ӷәыта... Ыы, уԥышә хҿыҿӡа, хырҳагас анцәа уҟаиҵааит, аиеи... Уара укыдыззала узҿу, закәыхи? (Ллаба рықәырххошәа.) Аԥсы қымқымуа, хәарҭаԥшь амаӡам...
Даџь (иҩызцәа рахь). Илҳәақәо шәаҳап уажәы. (Лара лахь.) Арҭ зегь еидцаланы бабацои, Калодиа?
Калодиа. Сабацахуеи, гәлаира абулварахь сцоит. (Дхарахаԥшуа.) Уара узазҵаазишь уи?.. Иузымдыруашәа?..
Даџь. Ас шаанӡа – сгәахәын... Уи ауп...
Калодиа. Ыы, нас шьыбжьышьҭахь аума иангәарырхуа арахә?..
Мыта. Иуларкит ҳәа сыҟоуп аҵәы?
Игоит аџьма абжьы, аҳәаҿыҿбжьы.
Калодиа. Асамарлықь шәылалааит, аиеи... Убри ауп ишәықәнагоу!..
Шьыпа. Уара, арҭ ԥсылманцәоуп, аҳәагьы ныҟәыргоит...
Калодиа. Уара уоуп, аԥшылманҵәҟьа... Ыҟ, абри ауп иуқәнагоу.
Мыта. Иубама?..
Калодиа. Ахы ҵәитӡа, абни аҟызҵәҟьа уахәом, аҳәа ачыргәқәа ирыцрыхоит, ыы, амырза уагааит аиеи... Ухы гдыџьӡа...
Даџь. Аԥсаса ду шәымазаапеи.
Калодиа. Ихәыҷы-иду ҳара иҳазхоит. Џьабаахәыс уара иурымҭеит.
Даџь. Бара, Калодиа, арахь бымҩахыҵыр, амаҳәгьы дбымбари!..
Кадырбеи. Аиеи, амаҳә...
Калодиа. Амаҳә егьиҳәа. Рацәа ҳкьаҭаны ҳаҟами, сара иԥсыша.
Шьыта. Џы хәы-хәы-хәы...
Даџь. Ыы, датәабымбои, амаҳә хәыҷы?
Калодиа (лнап Шьыта иқәкуа). Ари аҩардаџу? Ицәа шәцәахааит...
Даџь. Е,е... Бызҿу закәызеи? Ихабырҟьацәоит... Уи аҵкыс бааины дыббар, фырџьанкгьы ааныбымкылари, быниқәныҳәаны!..
Калодиа. Уи сара дыжбахьеит, анаа?..
Мыта. Дызбахьеит лҳәама?..
Даџь. Дабаббоз, бара, иахоупеи данааз?
Калодиа (ацара лҽыназкуа). Дабажбахуаз... Ҳм... Анааа ашьыжь, Мажьагәа иқәаҵараҿы, аҩынтәылаҳа аҵыхәаны, аҭырасра дахьылажьыз зымбеи. (Дцоит.)
Мыта (икьатеиах ԥҵәо). Ҳаит цәгьара лықәшәааит, дабалба уҳәар ауазеи?..
Шьыпа. Оо-ра!..
Иччараха ирысуеит игылоу зегьы
Шьыта. Агаӡара уҳәеит ҳәа, ахы иаасуа иаауа џьушьоу?..
Азныказы иаалашьцоит. Нас хәыҷы-хәыҷы инықәлашоит. Иааҩуеит амузыка абжьы, сасгьы аԥшәымагьы ашҭа иҭагылоуп. Мытеи Шьытеи ашәа рҳәоит, ирыцирӷызуеит Зыбеи.
Аамҭа ссируп, иԥшандагоуп,
Аамҭа лакәуп, иџьбароуп.
Ухьӡ зны ауаа рҿы инагоуп,
Зны ашәшьыра ахаԥоуп.
Ага ушыҟоу, ашьха уҟоуп,
Умҩа ԥызкуагь рацәахашт.
Уара уӡырзгауа мчыкоуп,
Уеиҵахар, шьҭахьҟа унхашт.
Угәы зыҳәо зынӡа хәыҷыкоуп,
Зымҩа ухьаԥшыр, зегь уцәцашт.
Гәык ауп, ԥсык ауп – ус ауп ҳшыҟоу,
Уныҟәо, уныҟәо кыр уцашт.
Аӡәы амарзакан аирҳәоит. Зегьы рнапы еинырҟьоит.
Даџь. Кадырбеи даажәг, Кадырбеи!..
Кадырбеи. Шәысҟәаҵ, иахәа… (Иҭахушәа-иҭахымшәа днықәлоит.) Асс, ҳа!..
Лымахцә данкны днықәырҵоит Минакагьы. Урҭ ирыԥсахуеит Мытеи Шьыпеи. Рыгәҭа даабжьаԥалоит Света. Уи лара лтәала дкәашоит.
Даџь (цасҳәашәа). Аа, лыххьаагааит, иаарха дышԥакәашо?..
Урҭ рышьҭахь иаақәгылоит ахәыҷқәа, – Пыҵкәыри Шәындеи…
Шьыпа. Амаҳә, амаҳә!.. Ба-ҳа-ҳа-ҳа…
Мыта (Шьыпа иахь). Ух, амца уафааит… (Ааҭгылара.) Амаҳә дымкәашакәа дцар, ԥхашьароуп ҵаны…
Мчылашәа днықәырҵоит Шьыта. Дқәасқәасуа, наҟ-ааҟ дкыдсылауа, ссиршәақәа дкәашоит, ԥҳәызбак лаԥхьа ишьамхы наирсуеит.
Шьыпа. Уаҳагьы иуӡомызт. Ҳаит, алакьаҿ!
Пыҵкәыр (ибжьы алкьын). Ты сам алакьаҿ!..
Минака. Ыы, уҿы ашьа ҭашәааитеи, ииҳәақәо закәызеи?..
Шьыта (дыхәмаруашәа). Абри ахәыҷгьы сидырит, уара.
Мыта (Шьыпа дизыԥшны инапы еинҟьо). Ҳаи, аҽада, дышԥакәашо, ҳаи, аҽада, дышԥакәашо…
Кадырбеи (инацәа ркьаҩуа). Уи иагәыдҵаны дкәашоит, алухи!..
Мыта (амарзакан азырҳәо иахь). Уаҵаҭәҳәа, уаҵаҭәҳәа, Таҷ!..
Шьыта дшыкәашо дааԥсаны дынцәыҵаххоит, дкаҳарц аҷыка ааигхоит.
Мыта. Ҳаи, ҳаи!..
Шьыпа. Ҳаумырԥхашьан, абааԥсы!..
Кадырбеи (днаԥшы-ааԥшуа). Ублахаҵ мгьежьызааит?..
Минака. Ҽааны сымнеиааит, кыр ҟаҳҵозшәа, иаҳмырааԥсеи!.. (Аҳәсахәыҷқәа рахь.) Аҟәардә ааганы дшәыртәеи, бара!..
Шьыта. Ишәҳәауа закәи? Сароу?.. (Ишьапқәа дырдыруа.) Усқәа сыжәбоит, аха скәашартә сыҟоуп макьана!
Кадырбеи. Иууазеи, умкәашакәа…
Даџь. Агәаран шәырҭбааи, уара агәаран!.. Амарзаканарҳәаҩ уабаҟоу?..
Таҷ амарзакан арҳәара дналагоит. Шьыта днапҟьа-шьапҟьо дырҩегьых дықәларц иҽыназикуеит.
Актәи анхаҩы. Уажәшьҭа шәаагылишь, дадраа!.. Иазхоуп. Амаҳә хәыҷы ицааз, иҩызцәа, иԥызцәа зҳәаз еиԥш, иахаахыс абра ҳаидтәалоуп… Аамҭа рхыргеит, ихәмарит, иччеит… Абас еиԥш аибабара-аибаҳара анамыс, апату иацу жәдыруеит, уи сара салацәажәом. Амаҳә хәыҷы иаҳҭааз уххь згеит, аԥшәма абас уеиҳәоит – акәты иалшо акәатаӷь ҳәа, напхаҵа сааҭк уаҭәеишьоит. Асааҭқәа зегь еиԥшым, аразны ақәырҭәа, еиқәычаԥа иҟоуп, ишумхоу аӡы унӡааларгьы, иалаӡоит, ԥрашәак аманы иубом.
Шьыпа (цасҳәа). Ҳабахә ухаҵкы, иаҭахымызт уи. Уеизгьы-уеизгьы ихы азкыҵәҟьаны дмааит, ауаа рашәа ихы азкны дааизар, усҟан иаргьы ак илшақәозар акәхарын.
Кадырбеи. Ус умҳәан, Шьыпа, уи илшо рацәоуп, данахьӡара ҟалап.
Мыта. Уааԥсыла шәеилахәуп, аҳамҭа аума аус злоу?..
Даџь. Уи шәышԥалацәажәои, Шьыпа ухаҵкы! (Асааҭ Шьыта инапы иахаҵо.) Наҟ-ааҟ намысла, патула шәеибабо, акреимдара ада хьаа шәымамкәа анцәа шәҟаиҵааит, ыҟамзи...
Актәи анхаҩы. Ҳамаҳә хәыҷы!..
Шьыта (деицәкьысуа). Абри, сара, шәара сшәымаҳәну?..
Мыта. Ари, уажәгьы агәра игом, шәара дышшәымаҳәу?
Кадырбеи. Иҷкәынцәами, алаф рҳәоит. Сыԥсы шәфааит...
Минака (Шьыта иахь). Нан, уара ушеибгоу...
Актәи анхаҩы. Аԥшәма, иара убас амаҳә иаҭәеишьоит ԥшьшьапык зҵоу, ыы... Ари аԥсуара иатәу ауп, ҳаԥсуара анцәа иумырӡын.
Мыта (ииҳәаз ҵәылхуа). Ҿшоу, цәҳәысу, уи амаҳә иаҭәашәшьаз?
Актәи анхаҩи Кадырбеии рхы неидыркылоит, еиҿахәыҭхәыҭуа еицәажәоит.
Актәи анхаҩы. Цәтәрақәлоуп, уххьзгеит Мыта! Ҳаԥхьаҟа аԥа аҵакәашо инҭыганы иргап ҷкәынак даарышьҭыр.
Мыта (ихалашәа). Ԥшьи, ԥшьи, ԥшьи...
Шьыта. Ыы, ашәа ԥшь-шьапык уҵалааитеи, уаҳа акакәым. (Илақәа ирбо.) Даанымгыло шьҭа?
Кадырбеи. Уи иаҭәоу сара иабасылшо, аха ус исҭаххеит, ҳауа ҿыц иами?
Шьыта. Изаҭахузеи абысҟак. (Ааҭгылара.) Аџьабаа шәаласҵозу издырыр?.
Минака. Ус умҳәан, нан дукәыхшоуп. Чымсагьы дыҟазар акәымзи , аха...
Даџь. Убрыгьы шәахьӡап, Минака.
Актәи анхаҩы. Амаҳә ицааз , аиҳабы ихьӡузеи, дад?..
Даџь. Шьыпа.
Актәи анхаҩы (Шьыпа иахь). 50 мааҭ аԥара уаҭәеишьоит. Ага шәахьылкылшәо, абуфеҭ аҿы шәнымҩахыҵны уарашк жәжәып… Егьырҭ аҩызцәагьы 30-30 мааҭ рызԥырҵәеит. (Света лахь.) Дад длыкәыхшахааит, ари аԥҳәызба ишәыцу…
Мыта. Ҵәзы Махаз иԥҳа!..
Актәи анхаҩы. Аиеи, Ҵәзы Махаз еицырдыруа уаҩуп, иԥҳагьы шьахәк лоуп. (Қьаад еилаҳәара хәыҷык кны идырбо.) Абраҟа иҟоуп духьк, чаврак зҳәаз еиԥш!.. Ажәакала аԥҳәызба агәахәа лызҭо акылҷмылҷ...
Зыбеи (дыхәмаршәа). Ҳм... сара?
Актәи анхаҩы. Уара, дад?..
Мыта. Уара аҳампал?..
Актәи анхаҩы. Уара узы аԥшәма акгьы сеимҳәеит. Иареи уареи ус ҷыдала шәеибабап.
Мамка. Убри сара схы иадысҵоит. Аха аниауа акрыфарҭаҿы дынкыдгылар, ԥшьыӡк исҭоит.
Зыбеи (дшынханы). Аԥсыӡ ба?
Мамка. Аиеи аԥшьыӡ. Иҷарыхәӡа, башамашак аума?
Зыбеи. Қәо, аха?..
Мыта (цасҳәа). Ыы иуаҭәаумшьои, уабгьы уаҳа иуӡомызт.
Аҩызцәа ирзыршаз аҳамҭақәа наганы ирырҭоит.
Шьыпа (иҿы акуа, иашьҭуа). Адгьыл аҿынӡа ҳхырхәаны ҭабуп ҳәа шәаҳҳәоит ачеиџьыка азы, апату иҳақәышәҵаз азы!..
Ацара рҽыназыркуеит.
Шьыта. Ҭабуп, аринахысгьы бзиа ҵыхәала ҳаибабалааит...
Шьыпа. Абзиара шәзыҟалааит.
Шьыта (ахәыҷқәа рахь). Ленточка, Брилианта, Шәында, Қәында, Пыҵкәыр!.. бзиала, бзиала, бзиала!..
Индәықәлоны ԥҳәыс бжьык гоит. Зегь уахь инаԥшуеит. Даацәырҵуеит Надушьа.
Даџь (ихазы). Ух, амца бафааитеи, бара ара бабаҟахыз?
Надушьа (лшьамсиа ырҟымҟымуа). Даара ихьшәаны исзынарыцҳан, аха иара усгьы сахьӡазаап...
Кадырбеи (дгачамкшәа). Ҳм... Бзиала баабеит, ыҟамзи... Надушьа!..
Надушьа. Бзиа суба, цәгьа суба сааит. (Ааҭгылара.) Дабаҟоу ари амаҳә бзиахә?. .
Минака. Амаҳә? (Шьыта иахь дыԥшуа.) Абар, быххь згеит!..
Надушьа. Уи иакәым сара сызҿу?..
Даџь. Цәгьара ҟалама, Надушьа, баашьа сгәаԥхом, анаа?..
Надушьа (Зыбеи дангәалҭалак). Ирыпҟаз ала еиԥш, уваа-ваауа, уара уакәызма сара исхыччоз, аӡҭас еиԥш, ужәҩақәа хьынааӡа.
Даџь. Еи, еи... Бызлажьқәоу закәызеи?..
Кадырбеи. Иҟалазеи, мшәан, Надушьа?
Надушьа (Зыбеи иахь). Ыы, «сымаҳә» бзиахә?.. Ахәыҷы дырҷыжьҷыжьуа, мап лыцәкны, уҵыхәа уаҳәҭарҽыланы, абри акаҳԥы улышьҭоуп…
Света. Абас ҿҭыӡәӡәаала бсацәажәартә еиԥш, иҟасҵазеи сара цәгьарас?
Надушьа. Ыы, былақәа ҭыршәшәаны бкалҭ инаныбҵааит. Быԥхамшьаӡакәа бсацәажәоит ҳәа баҿуп...
Даџь (цасҳәа). Бара, ари ус лабымҳәан, дтәыму џьыбшьома? (Ааҭгылара.) Ҵәзы Махаз иԥҳа лоуп.
Надушьа. Ух, ашьашәы уҭарҽҽааит... Сара исыздырхом абри Ҵәзы Махаз иԥҳа лакәу, лакәму?
Актәи анхаҩы. Ҳара ҳаржьозма нас?
Минака. Ибцәажәшьоузеи, Надушьа? Иаха аахыс даҳҭоуп, лҳәоу уашьуам, луы уашьуам... Ҳм... Ҵәзы Махаз иԥҳа!
Надушьа. Ҵәзы Махаз иԥҳа лакәым, аха еиқәа шьамҵа лыԥҳа лоуп.
Зыбеи. Ус ҿҭыӡәӡәаала бызҳацәҳауазеи, Надушьа быххь згеит.
Надушьа (дааидыӷәӷәалан). Анамысдажә, быда сыхәшәым ҳәа улыдгыламзи... Лгәы кыдимыршәеи ахәыҷы…
Зыбеи. Ианбыкәу сара ус анласҳәахьаз?
Надушьа. Ҿагьы лурҳәахьан... Ааи, ааи, уи сара издыруеит.
Зыбеи. Хыҭҳәаауп, ибҳәауа аиаша иеиԥшӡам.
Надушьа (лыбжьы лымпыҵҟьаны). Амцҳәаҩ... Ажәцәеимаа еиԥш уҿы нарҳәы-аарҳәуа...
Даџь. Ихьӡ зԥыԥҽуазеи, Надушьа, аҷкәын бзиа?..
Надушьа. Уара, ацәиккы уус алам, уи.
Зыбеи (Надушьа лахь). Ус бысмацәҳан, Надушьа, ҭынхаданы сауҟаху саргьы?
Даџь. Аиеиҵаҟьа. Уи анаа...
Зыбеи. Лыԥҳаи лареи еихьынкәакәаланы сыркын, ԥсцарҭа сымҭо...
Надушьа. Нын, нын... Ииҳәауа шәаҳауеит? Иаарҳәны ҳара иҳақәижьуеит. Алаԥынҵа икылҟьаз…
Илкыз ашьамсиала апҟацаҳәа Зыбеи изқәа шыҟоу дыкшоит.
Кадырбеи. Аӡә игәарԥаҿ ҩ-баӷырк еибарԥсуан ҳәа, ари закәызеи ҳзықәшәаз?..
Кадырбеи Надушьа иҽылгәыджьыланы дысҟажоит ҳәа даҿуп. Лара уи лыҽимпыҵжәааны Света длыжәлоит. Ҳәҳәарахеит, ҟаарахеит, еилауаҭыруа иааилалоит. Алашара ыцәоит.
Чымса ланду дыԥсын, лыԥсыжра аҽноуп. Аԥсы дахьыкҿоу, аџьабацәа ахьтәоу уҳәа аҩны азганк иаҵәахуеит. Адашшылацәа неиуеит, иааиуеит. Агәашә ааигәарашәа иныԥхьакны, еицәажәауа игылоуп Расим, Мыта уҳәа даҽа ҷкәынцәақәакгьы. Рҿаԥхьаҟа, маҷк инаскьаганы иубоит Чымса, Минака, Ленточка урҭ иаарыдгылоит Даџьи Кадырбеии. Зегь рылахь еиқәуп. Ҭынч еицәажәо ишнеиуа, рыбжьы нарымпыҵҟьоит.
Кадырбеи (Чымса дгәыдкыло). Шәышԥаҟақәоу Чымса?.. Цәгьарак, бзиарак аан ауп акәымзар егьис ҳара ҳзеиқәымшәеит. (Ааҭгылара.) Еснагь ҳаҟоу џьаҳамшьои?
Чымса (лмыткәма иалаҵашәа). Нанду ҳәа заҳҳәауа уаҳа аӡәгьы дҳамам, уи ллакҭа хаа ԥхом шьҭарнахыс ҳара ҳзы...
Кадырбеи. Жәаха саныҟаз, ҽазны уанаауа субап ҳәа уҟоу, лҳәан луазқәа салҳәеит... Краамҭагьы соулыжьуамызт, дысхьынкәакәланы сылкын.
Чымса. Лада ҳаҟа, ҩада ҳаҟа ҳахьыҟазаалакгьы дҳахьӡон. Сара сыԥсыр аибабара шәаҟәыҵуеит, лҳәон... Убри даараӡа сархәыцхьеит...
Кадырбеи. Дыԥҳәыс ҟәышын, илымбози ҳҟазшьақәа...
Чымса (дқьыпшәыпуа). Егьараангьы дубаргьы лԥыраҳәа, хаатәык ыҵакны илкын, даауԥылар, конфеҭк ма џьынџьыхәак наулыркуан...
Кадырбеи. Лааҭырҟьагьы ыҟан, аха лгәы разын. Џьанаҭ гыларҭа анцәа илиҭааит. .
Чымса. Мчыбжьык ҳлымбар лзычҳауамызт.
Даџь. Агәбылра ҳәа иубахьоу абаҟоу?..
Кадырбеи. Унаӡырҩыр, иумаҳауа ҳәа ак ыҟам: аӡә иаб диԥҟеит, рҳәап, ҽаӡә иан ддәылицеит, рҳәап...
Даџь. Ибжьымсхьеи, мшәан, ауаа ҳәа ӡәыр дыҟоума?..
Минака. Хьацәгьа, хьабзиа змам, ус имыхьуеи, «уаҳәшьарыцҳа»...
Кадырбеи. Ҳм... Сымаҳә дабаҟоу, дызбаӡом, дмааӡаци уажәгьы?
Чымса. Дышԥамаац, ара дыҟами.
Кадырбеи. Жәаха зны, иҩызцәақәаки иареи еицны аҩны иныдгылан...
Даџь. Даара аамҭа бзианы иаҳхаагеит, ыҟамзи!..
Минака. Ааи, гәышьа... ишрыхәҭаз иҳазныҟәымгеит, умҳәозар...
Чымса. Ыы, ус акы иҳәауа смаҳаӡеитеи.
Минака. Ишԥа, ҳара ҳҿы дшыҟаз имҳәану?..
Кадырбеи (ихьаршшаауа). Ҳм... Деилахами, ихашҭзар акәхап.
Минака. Уеизгьы, уеизгьы иҳәар акәын...
Ааҭгылара.
Кадырбеи (днаԥшы-ааԥшуа). Ҳм... Акрыфаразы аԥхьан шьоукы ашьаԥахь иларгеит, уа дрылазар акәхап..
Чымса. Мамоу, уара. (Расим дирбо.) Абан, дахьыҟоу. Улақәа ирыгхама, сара уаҳәшьа рыцҳа?
Кадырбеи (иџьашьауа). Бызҿу рыуа дарбану?
Чымса. Даҳҭан шәҳәеит, ихаҿы шәгәаламшәаӡо. (Ааҭгылара.) Наҟтәирахь, аанда иадгылоу, мшәан.
Кадырбеи (ихы агәра изымго). Уара, Даџь, ани иоума, уи ауха иаҳҭаз?
Даџь (уахь дыԥшуа). Сыздырам, анцәа иныс. Арастәила игылоу дызбазшәа сыҟоуп, аха егьи?..
Кадырбеи. Ыы, уи Мыта иоуми, уара?
Даџь. Аиеиҵәҟьа.
Минака. Ди, ди... сыблақәа рыгәра сызгом. (Чымса лахь.) Сеилабымган, бара?..
Чымса. Шәнеины шәимазҵаауа нас, сҳәатәы хашәымҵозар?..
Кадырбеи ашырҳәа уахь иҿынеихоит. Минакагьы лхәыҷы длыцны уи дынишьҭалеит.
Кадырбеи (данаарыдгылалак). Ҳм... Саҭамзааит, уара, Расим Мрамбиа уоума?
Расим. Макьаназы, ус ауп, ааи.
Мыта хәыҷы-хәыҷы наҟ дынрыдҵит...
Кадырбеи (Мыта иахь). Еи, еи... Уабацо, уара, уҽӡаны, уаагылишь зны!..
Мыта уи ииҳәаз имырҳа дцоит.
Даџь (даарыдгыло). Ари дҳацәшәама уара?..
Кадырбеи. Нас, Чымса лхаҵа уара уоуп, ыы?
Расим. Ихоумҵои, мшәан? Спаспорт усмырбозар, ишԥаҟасҵари шьҭа уаҳа?..
Кадырбеи (инап илахь иадкылашәа). Ҟыҳ, дабацеи ара иудгыдаз амӡышәа?
Даџь. Саргьы исгәамԥхеит ицашьа. Исзеилкаауам ихы зыбнеиҵаз.
Кадырбеи. Сыржьама, уара?
Минака (лнапала лӡамҩа даамхашәа). Ыу, ыу... абри узызуааит…
Ахәыҷи Минакеи шанхашәа иаанхоит. Кадырбеи дхарахаԥшуа, ииҳәара иҿамшәо дгылоуп.
Ҭынхаԥҳәыск (Кадырбеи изқәа шьышьуа). Дааиаанӡа шәымнеиааит, нан...Еилых длымамызт, дразын. Лааԥсара шәызбзиарахааит.
Чымса (данаарыдгылалак). Иаҳҳәар, иаҳҳәауазеи, мамзар, имҳәа-мырза уахь дшымлеиуаз шԥашәзымдыруаз?
Кадырбеи. Акрыздыруоу... Умаҳә иоуп рҳәан...
Минака (лхазы). Дышԥаҟалеи, мшәан, дгыӡҳәыӡӡа? (Иара иахь.) Аҵәыуатә, аҵәыуатә...
Расим (дхәыцуа). Дзусҭада, уара, схаҭыԥан уа ишәызлеиз?
Чымса. Ара иудгылаз абзиахә имдыруеи, урҭқәа зегьы...
Даџь. Ишԥеизымдыруеи, уа дрыцынеи.
Кадырбеи. Схы дшықәыԥшыз еиԥшҵәҟьа дыҩит. Абас ауп аҵабыҵассақәа рҿы ухы ноугар ишухьуа.
Чымса (лхаҵа иахь). Уи дыбналт, аха егьырҭ абаҟоу?
Расим. Егьырҭ ҳәа бызҿу зусҭқәада?
Чымса. Уҩызцәа бзиахәқәа!..
Алашара ыцәоит. Ахҭыс мҩаԥысуеит агаҿтәи апаркқәа руакаҿы. Асцена рхиоуп аԥхьатәи асахьа архиашьала, иаацәырҵуеит Мытеи Зыбеии.
Мыта. Ациркҵәҟьа убап, уара!..
Зыбеи (ииҳәаз дазымхәыцкәа). Амаҳә ҟадыџь ихы шԥеибоишь?
Мыта. Ирымхәыцуа ҳәа крыҟоума, иҩыза бзиахәи иареи.
Зыбеи. Уара бзиара удкылоуп.
Мыта. Уи зуҭахузеи, уажәы. (Ааҭгылара.) Ациркҵәҟьа ахьыҟалаз ҩахьхьи ауп.
Зыбеи. Ҩахьхьи абыкәу?
Мыта. Аԥсраҿы... Имаҳәҵәҟьа данидырба деилагарц аҷыка ааигхеит. Агәра игомызт, ишԥа, иҳәеит, изакәызеи, иҳәеит... (Ааҭгылара.) Сара сикуеит, сҳәан снарылашәкәа сцеит.
Зыбеи. Аиеи, уара ҟьҵәыра улагылома... усгьы? (Ааҭгылара.) Дара аԥсраҿы имнеиӡеи?
Мыта. Сара саныҟаз исымбеит, ашьҭахь инеизар сыздырам… (Ааҭгылара.) Ус сҳәеит ҳәа неишьас ирымоузеи?
Зыбеи. Уигьы ауиашахым. Рҽиҿарыжьуазма уа инеины?
Мыта (дхәыцуа). Ак уасҳәашан... Усыцымцо ани алектор иҿынӡа.
Зыбеи. Алектор дарбан?
Мыта. Зафас Митра-иԥа!.. Сконтрольтә усумҭа исҭарц ауп.
Зыбеи. Иузызҩыда, уара, уи?
Мыта (дшанхашәа). Ҳм... Сара уаҳа акы аасылшаӡом ҳәа угәы иаанагома?
Зыбеи. Иулша егьи ҳәа. Афы умырҵысуеи!..
Мыта. Абас ауп, уара!.. Исзызҩыз зуҭахузеи, иара мазеиуп. (Ааҭгылара.) Ҳм... Усыцаалар, унимацәажәарыз... Џьара «поблажкақәак» аасзыҟаиҵаргьы уздырами?..
Зыбеи. Аха сымаӡам, Мыта. Сеилахоуп.
Мыта. Уеилаханы, изакәызеи иара?..
Зыбеи. Ихоуҵом?.. (Ааҭгылара.) Ҳм... Ани, слызԥшуп.
Мыта. Ани дызусҭада?
Зыбеи. Света...
Мыта (дыччо). Ларгьы, уаргьы сҳәарын...
Зыбеи. Уара уччала, сара?..
Мыта. Бзиа дубама, уара? (Ааҭгылара.) Ҳм.. Ани, уара уеиԥш иагаҩы...
Зыбеи. Ус улхымцәажәан, акы еиԥшымкәа суҳәоит. Лҟазшьа уздырам азоуми ус зуҳәауа.
Мыта. Урҭ, рҟазшьақәа бзиоуп, ицәгьоуп ҳәа аӡәгьы имҳәаӡеит, аха...
Зыбеи. Сыздырам, саҩсҭаацәа ахьлыдхалаз. (Ааҭгылара.) Дсыццозар, уахаҵәҟьа дызгон!..
Мыта. Уеилагама, уара? Арахь бызныжәкгьы длыцупеи...
Зыбеи. Длыцзааит... Ус иҟамлаӡаци ауаа аҳәсеибацәа ргауа?
Мыта. Дшеибаҵәҟьоу удыруоушь лара?
Зыбеи. Ыы, сылжьома, сеидру?
Мыта. Уазхәыц, сыздырам. (Ааҭгылара.) Аӡәгьы улышьҭазшәа уҟахымзи?..
Зыбеи. Слышьҭан, аха... Иԥрит, икәрит, ицеит...
Мыта. Угәы ишаанаго еиԥш, узалымҵуа џьысшьоит сара уи аус?
Зыбеи. Уажәшьҭоу?..
Мыта. Икыдлыршшааит ҳәа сыҟоуп, лқәақәра згааит.
Зыбеи. Ыы, ларгьы уаргьы шәеиҿымцааит, уаҳа акакәым...
Мыта. Ыы, лыԥҳа дыцәгьоума сеидру?..
Зыбеи. Уи дыцәгьоуп сымҳәаӡеит, аха зегьакоуп Светеи лареи узеидкылом.
Мыта. Хәаџьа шәҟәык узыҟалҵеит ҳәа сыҟоуп, уи амыжда...
Зыбеи. Сыздырам, сыздыр...
Мыта. Даараӡа иааркьаҿны уазхәыцуеит ҳәа сгәы иаанагоит... Уҭаацәа иаауҵырхыр, зынӡа мап уцәыркыргьы ҟалап.
Зыбеи. Иҟасҵагәышьари нас, мап сцәыркыргьы?..
Мыта. Анасыԥ уҳәеит ҳәа, ихышәҭны иугәыдымҳалеи...
Зыбеи. Уи уажә сара излауеилсыркаарызеи?.. Уи леиԥш иҟәыбҷоу, уи леиԥш аҟазшьа змоу?!.
Мыта. Ааи, рыцҳа, ушԥеилалгеи... (Ааҭгылара.) Ани угәыла Абарҳам зны исеиҳәаз удыруоу?..
Зыбеи. Ыы, иуеиҳәазеишь?
Мыта. Уаасзыӡырҩи, иуасҳәап. Ҽнак зны аколнхараҿы амхы еицаҳрашәон. Сара сымацарагьы, егьырҭ агәыла ҷкәынцәагьы ыҟан. Шьыбжьон аԥсшьара аамҭазы, шьыбжьхьафара ҳәа аҩныҟа ҳаигеит. «Ироуҳәауазеи шәнеиҳәҭаҳауа, даргьы уаргьы шәеибамбааит...» – ҳлымҳа инҭасит ашә ҳанынхыҵуаз иԥшәмаԥҳәыс илҿыҩрыз ажәақәа. Илақәа ҭырхаха дааҳахәаԥшит аԥшәма, аха уаҳа уи длыламцәажәеит. Ҳаргьы ҽмырҳа ҟаҳҵеит. Илҭахы илҭахым, ҳхәы лырхиеит. Акы нықәылҵошәа, акы аақәылхуашәа уа даҳхагылан... «15 шықәса сҽи-скәадыри еиқәҵаны, аԥҳәыс слышьҭан. Ари
лыжәла маҷуп, ани дцыркьуп, егьы дхабкьуп ҳәа инеилых-ааилыхуа сышдәықәыз, ианааи, ажәҟьы сыбла иҩхаҳалан, абри ижәбо агаҭҳәыр даазгеит…» – дыхәмар-гәдушәа ауп уи ажәабжь шиҳәаз, аха ҵаҵӷәык амамкәангьы иҟамызт...
Зыбеи. Лара дымгәааӡеи?..
Мыта. «Абас ашықәсан зны акы рҳәақәахуеит» лҳәан дындәылыҩрны дцеит.
Зыбеи. Нас уи ала, иуҳәарц иуҭахузеи?..
Мыта. Мап зцәукызи, ари уажәы узышьҭоуи анеидыскыла, исгәалашәеит анкьаӡа зны угәыла иҿынтә исаҳаз ажәабжь.
Зыбеи. Афы усааит, аиеи.
Мыта. Са сгәаанагара, сҳәеит, егьыс – уара ишуҭаху. (Дцоит.)
Зыбеи ихы иамхахьааха, аҟәардә аҿы днатәоит, исааҭ днахәаԥшит. Даацәырҵуеит ацҳаражәҳәаҩ... Еипка кьаҿӷәыӷәк лшәуп, кофҭа цәҩежьк ақәҵаны, лхы ааҵакны ӡҭалара дышцо ҩашьом.
Ацҳаражәҳәаҩ (Зыбеи дангәалҭалак). Саҭамыз, Зыбеи ҳәа изышьҭоу уара уоума?
Зыбеи. Ааи, сара соуп.
Ацҳаражәҳәаҩ. Света улзыԥшуп, ус ами?
Зыбеи. Аиеи, дааирцоуп лассы.
Ацҳаражәҳәаҩ. Дзааиӡом.
Зыбеи (дгачамкны). Дзааиӡом ба? Избан? Кыр лыхьма?
Ацҳаражәҳәаҩ. Илыхьуаз? Деибга-деизҩыда дыҟоуп, аха...
Зыбеи. Бара бызусҭа?
Ацҳаражәҳәаҩ. Сара ԥсшьаҩуп, лгәылара ауада нкыланы сыҩноуп... Снапы ианылҵеит узбарц, дышзымааиуагьы уасҳәарц.
Зыбеи (ицәымӷханы). Иҟалазеи мшәан, ас иаалырҟьаны?
Ацҳаражәҳәаҩ. Урҭқәа сара исыздырам.
Зыбеи. Аҩны дыҟоумашь уажәы лара?
Ацҳаражәҳәаҩ. Мамоу. Автовокзал ахь дцеит.
Зыбеи. Сеилабымган, аԥҳәызба!
Ацҳаражәҳәаҩ. Сара исхарагәышьоузеи?.. (Ааҭгылара.)Абри аҟароуп, уаҳа акагьы сызуаҳәауам уажәтәи ала. (Дцоит.)
Зыбеи. Лгәы иҭалки, сукәыхшеит!1..
Автостанциа азааигәарашәоуп. Ана-ара ауаа убоит. Света лхәыҷи лареи ачамадан ахы иқәтәоуп. Дыҿҟьа-ҿҟьо дааиуеит Зыбеи.
Зыбеи (ианибалак). Иҟалеи, Света? Бымҵаа-бымԥшаа, ас иаалырҟьаны бабадәықәлеи?
Света (лхы нарҟәшәа). Ус иаҭахызар акәхарын.
Зыбеи. Бабацои, иаҳҳәеит ҳәа?
Света. Уажә Шәачанӡа. Уантәи аҩныҟа.
Зыбеи. Шьахәуп, аха ус акәызма ҳшеицәажәаз?
Света. Усҟан ус акәын, аха уажәшьҭа – мап.
Зыбеи. Нану гәаныла дкәашон ҳәа, сгәыӷрақәа зегь лсымпыҵархәаша ишԥабгеи?
Света (дхарахаԥшуашәа). Умаар акәын...
Зыбеи. Иахьԥабҳәауеи, Светахеит. Сшыцәоу схы ԥҽны избар еиҳа агәра згарын, уажә ибҳәо аасҭа. Ас ԥсышьа уаҩы ибахьоума?
Света. Иазхоуп, иаҭахым...
Зыбеи. Ани, иҟалаз акәзар бгәы зырбрыз?
Света. Мамоу, избан… (Ааҭгылара.) Шәара шәхатәы ҵасала шәыҟоуп, ҳаргьы...
Зыбеи. Насыԥла аилахәхараҿ ԥырхага ыҟаны избом сара абра.
Света. Макьана, иагаҩы уаԥхьаҟа иуԥылап. (Ааҭгылара.) Дыгәнаҳами уи аԥҳәызбагьы, мап зцәукыз.
Зыбеи. Сара даҽаӡәы сгәы далнахызар, даҽаӡәы бзиа дызбозар?.. (Лыжәҩахырқәа аанкыло.) Иацы сыжәҩа иҵагылаз, ацәалашәара иацу ахаара-бзаара сыцеиҩызшоз, иахьа дсыцәтәымны ҟалашьас иамоузеи?..
Света (лҽааимпыҵхны). Мап, мап... Уца иаарласны, акы еиԥшымкәа суҳәоит.
Зыбеи (иҽыргәыбзыӷны). Света бзиа, Света ҟәыбҷа!..
Света. Марцхалк иадамхаргьы пату сықәуҵозар, иуасҳәаз ҟаҵа.
Зыбеи. Исзеилкаауам абас иаарласны бҽеиҭакра зыхҟьаз.
Света. Иҟоуп уи азын амзыз. ..
Зыбеи. Уеизгьы?
Света. Уи ҽазны иуасҳәап. (Дӷьаҵәыӷьаҵәуа.) Уца, акы еиԥшымкәа суҳәоит. (Ааҭгылара.) Иаргьы шьҭа дааир ҟалоит.
Зыбеи. Дызусҭада , мшәан, иааиуа?
Света. Дызусҭадах?..
Даацәырҵуеит Гера, билеҭқәак инапы иакуп. Палтыҟсак, илакҭа аамашьцаны, џьынс еиқәак ишьоуп, кьаҿ ҩежьк ишәуп амыӷрақәа ҵыркәакәаны.
Гера (абилеҭқәа дрыхәаԥшуа). Аԥхьатәи сахьымӡеит. Ахәылԥаз ицо аҿы илсхит. (Зыбеи иахь дыԥшуа.) Ари, дызусҭада?
Света. Ҳм...Ари, зҿы ҳаҟаз аԥшәма иаҳәшьаԥа иоуп.
Гера. Дзыҳәшьаԥоу сыздырам, аха иҽҳадимырхалацәааит...
Зыбеи. Қәо, аха...
Гера. Кыр уазҵаазма?
Зыбеи. Мамоу, анаа... Инаскьазгап сҳәан...
Гера. Урҭ наскьазго дрымоуп. Араҟа уара умцхәуп.
Еилукааит ҳәа сыҟоуп, арԥызба.
Зыбеи. Изааӡарызеи, акагьы сзеилкааҵәҟьом.
Гера. Ус акәзар, ана амшын аҿы улеины ухы нӡаашьыланы уаахәыцыр, еилукаауеит… Исҳәаз уаҳама?
Зыбеи. Аиеи, исаҳаит, аха...
Ахәыҷы.
Гера.
Зыбеи.
Гера (иаарӷьшәа). Аиеи, аиеи, Петушок! (Света лахь.) Амашьына ааиаанӡа ара ҳазгыларым, ҳаҩналап уахь аҩныҵҟа.
Света. Азамана!..
Рымаҭәа-рҩыҭәа аашьҭыхны рҿынархоит. Дқәас-қәасуа днарышьҭалоит ахәыҷгьы.
Зыбеи. Петушок... – иҳәазма, мшәан? (Дшанханы ицаз рымҩа даԥшуеит.)
Расим иҩны абарҵеи уи иамадоу ауадеи арахь иааԥшуеит. Ауада агәҭа астол еицарсак гылоуп. Абыржәы асасцәа шынахыҵыз удыруа иҟоуп, аҩыжәга аҵәцақәеи ачысмаҭәеи ықәгылоуп. Ааигәа-сигәа иубоит аирыӡқәа. Абарҵа аганахьала мардуан лаҟәыкгьы аҿаҟаҵоуп. Иаацәырҵуеит Шьытеи Шьыпеи. Ихарахаԥшуа аԥхьаҟа иааҭгылоит.
Шьыта (дӡырҩуа). Аӡәгьы ибжьы саҳаӡом, ицахьазар ҟалап.
Шьыпа. Ас заа ицарызу?
Шьыта. Ҩба рзы имҳәазиз? Уажәшьҭа ԥшьба ирықәуп. Зцәызма шьҭырхуада зиҳәазиз мшәан?
Шьыта. Чымса ланду.
Шьыта. Уара, уи даныржуаз ҳаҟаӡамызт, лыԥсхәрахьы цашьас иҳамоузеи?
Шьыпа. Саргьы убри сазхәыцны ами?. .
Шьыта. Аҩсҭаа...
Шьыпа. Амала убрахь ҳаигарц зиҭаххазеи, иара?
Шьыта. Ак аҵазар ҟалап, ҵаны. (Ааҭгылара.) Имаҳацт ҳәа уҟоума, уи уажәшьҭа.
Шьыпа. Ыы, Мыта иуеимҳәаӡеи?
Шьыта. Исеиҳәауаз?
Шьыпа. Уара, арахь уҟаӡам зынӡа...
Иӡагәӡагәо абарҵахь иҩхалоит.
Шьыта (аԥенџьнр дкылԥшуа). Ассирҵәҟьа убап!..
Шьыпа. Изакәи, уара?
Шьыта. Астол рхианы игылоуп... Агәыла-азла ицоз акы инадырцҳауазар акәхарын...
Шьыпа (иҽыргызмалны). Иа, иа?.. (Уахь дыԥшуа.) Анахатәарада уаҳа акагьы агым, зегь мазеиуп.
Шьыта. Заа ҳаар, ҵәыцақәакгьы ҳамкуазыз, уара?
Шьыпа. Умаауаз нас, узкыдаз? (Ааҭгылара.) Ани, ахаԥшшалагьы «сымаҳә» ҳәа даауԥыларын...
Шьыта. Уи уа дназгои, уара?
Шьыпа. Бзамыҟә... Ҷымса ланду, иаргьы диандуми, уи уздырӡом, ыы?
Шьыта. Аа...
Шьыпа. Мее... зынӡаск иҭыкәкәаӡеит ҳәа сыҟоуп...
Шьыта. Даргьы уаргьы шәеибамбааит. (Ааҭгылара.) Уаала, уаала, ҳцагәышьап. Иаҳусхәузеи, ара?
Шьыпа (иҽырмашьцаны). Иуцәажәашьоузеи, уара? Ыы, ргәы иалымсуеи, ҳанааих, ихҭәаланы ҵәыцақәак ҳамжәыр. (Ааҭгылара.) Ҳлеип, сгәахәеит.
Шьыта. Ҳазлалеиуазеи, ашә илажьу ани асапат умбаӡо?
Шьыпа. Уи проблемаӡам. Ҵәымӷк сыԥшаар аҷараҳәа иаасыртуеит. (Абарҵаҿы ишьҭоу аӷәқәа дрыԥшуа ҵәымӷык иԥшаауеит.)
Шьыта. Крубама, уара?
Шьыпа (дгәырӷьаҵәа). Абар...
Шьыта. Иауру?
Шьыта. Ишԥамуеи?
Шьыта аҵәымӷ асапат иагәылак ирҵәиуа иааҿиршәоит. Ашә аартны уахь иныҩналоит.
Шьыпа (иҩыза дниԥылашәа). Уа, бзиала уаабеит!
Шьыта. Аԥшәмара нкылаӡангьы уҟоупеи. Уибондаз «бзиала уаабеит» уирҟаҵара дыҟан.
Шьыпа (астол дықәԥшуа). Ох,ох! (Ааҭгылара.) Арахь ахахьы унеины утәа! Сара ашькаԥ сынҭаԥшып, иудыруазеи ҷыдак ҵәахны ирымазаргьы.
Шьыта аҟәардә дааханы днатәоит. Шьыпа дгәамгәамуа акҿаҩра дыкҿоуп. Ашьқаԥ аартны дҭаԥшуеит. Уахьынтә иааҭигоит ажәҩашәаҟьа. Агәҭа аҳәызба кьаҩӡа иаларсуп.
Шьыта. Ахаатә ҳфар ҟалома? Ираҳар ргәы иалымсуеи?
Шьыпа (астол иқәҵо). Уара иумфан уҭахызар, ухәы схәы инақәысҵап...
Шьыта. Аиеи, цәгьа иубарымызт...
Шьыпа. Нас, иузырҳәауеи?
Шьыта (аҵәцақәа рҭәуа). Акака аанаҳкылап.
Шьыпа. Азамана!..
Инхҭәалашәа рҩыџьагьы иржәуеит. Акәац аҳәызбала иаамырсса акгьы инацҳауеит. Ҩаԥхьа аирыӡ ала раҵәцақәа аадырҭәуеит.
Шьыпа (иаҵәца шьҭыхуа). Агәараҭа иазынхаз ҳәагьы акака аанаҳкылап.
Шьыта. Иахәҭоуп, иаажәып. (Иаҵәца дҩахо.) Анцәа иныҳәааит агәараҭа иазынхаз!.. Уи аҭакәажә лықә-лҵас амҩаԥгарада, уаҳа хьаа рыдгаламзааит.
Шьыпа. Анцәа иуциҳәааит!.. (Иаҵәца ықәыргыло.) Ҩы бзиоуп убо? Аҩнынтә иааигазар, акәхап...
Шьыта. Аҩны изҭада, уара, ари аҩыза аҩы?
Шьыпа. Ишԥоуҳәауеи, Шьытахеит. Уи иан лҿы стәахьеит, сгылахьеит... Урҭ рыҩқәа здыруеит сара.
Шьыта. Ҩы ҳәа кыр рымоума, мшәан... Ргәылацәа ирымырхызар акәхап?
Шьыпа. Уара арахь уҟаӡагәышьам, аха иаҳҳәауазеи акәымзар... (Аҵәца рҭәны инкыло.) Згәы иалсны имҩахыҵыз, аринахыс абзиарақәа рзы еибабалааит!.. (Ижәуеит.) Бзиала иукит.
Шьыта (иаҵәца агәҭа кны). Сара иацысҵо акзаҵәыкоуп: абзара зшаз аԥсрагьы ишеит. Ианамуӡах, еиҳабыла иҟалааит.
Аԥсыжра аҽны, ауаа рҿы аӡы ҭыкәкәа иқәҵны ицо акәымкәа, афара-ажәра иақәиҭны анцәа иҟаиҵааит!..
Шьыпа. Амин!.. Уҿы изҳәаз хьыла иҭәыхгьы.
Шьыта (днаԥшы-ааԥшуа). Изаҳауа абзиара шәзыҟалааит... Измаҳауагьы короче, имп шәымоуп... «Ура» ацзааит абри!..
Шьыпа. Ура... Урачка!
Ижәны раҵәцақәа нықәдыргылоит. Шьыпа иаацәыригоит «Гәдиса иашәа». Еицырҳәоит. Абарҵа шыҟоу ала даацәырҵуеит
Инга. Лыхцәы ыршаны лхы иқәуп. Шәҭыла иҭалаҳа халаҭк лшәуп. Сақәла, ҵәаԥшьла лхаҿы еибыҭоуп. Ашә лхы нкылалкуеит.
Инга. Изакәызеи, мшәан, исзеилкаауам иҟаҵәҟьоу? Аԥшәмацәа аԥсхәыасабшахә ҳәа амҩа иқәуп, шәара?..
Шьыпа. Шьоукы аԥсхәра руеит, ишыббо еиԥш, ҳара ара ҳтәоуп, аамҭа ҳхаагоит.
Шьыта (ихазшәа). Иукуа-иушьҭуа аманы, ссиршәақәа деибыҭоуп. (Лара лахь.) Ҵаара ԥхашьарам, бара бызусҭада?
Инга. Уи узазҵаазишь уара?
Шьыпа. Даадырыр ҟамлари иаҳҭааз аԥҳәыс... Саҭамзааит адамачка?
Шьыта (иҽыргаӡашәа). Аиеиҵәҟьа, иҟамлаӡои, ҳаҭыр зқәу... Бааҳадтәалар...
Инга. Иԥшӡоума, иаҳҳәап, ҳаибаздыруам, егьиуам – ахаԥыҳәа убра снеины сыншәыдтәалар?
Шьыпа. Уи акгьы амаӡам...
Шьыта. Ауаҩы иақәшәашьа ихы анираалозар, ицәгьоума сеидру? (Ааҭгылара.) Ҳм... Бара аратәиу, мамзаргьы?..
Инга. Сыԥсшьаҩуп.
Шьыпа. Ух бмоурыхә мыӡааит, бааи, арахь ҳа ҳашҟа...
Инга. Сымацара сыҟаӡам...
Шьыта (дгәырӷьаны). Аҩыза дбымазар, еиҳагьы еиӷьми.
Инга. Аҩыза лакәында, сыԥшәмеи сареи ҳаицуп.
Шьыта (иааицәымӷханы). Сыԥшәма бҳәама?
Инга. Аиеи.
Шьыта (дааиҭашәаны). Усгьы акәзааит!.. Бхаҵа ҳара дабаҳԥырхагоу?
Шьыпа. Дабаҳҭаху уара? Улҟәамҵуа наҟ?
Шьыта. Бнеины дааг арахь.
Инга. Ус иҟалома, аԥшәмацәа ыҟамкәа рыҩны ҳнеины ҳтәар. Насгьы ашәы ршәырымхыцт макьана, агәырҩа рымоуп урҭ.
Шьыта. Уи акгьы амаӡам. Ацәгьеи абзиеи рышьхәа еивҵоуп, рҳәоит. (Ааҭгылара.) Аҵәыцак ҳзыбкыр ҟамлари, ҳаҭыр зқәу... Ҳм... Ибыхьӡузеи?..
Инга. Инга...
Шьыта. Инга!.. Даараӡа хьыӡ шьахәуп, аиашазы...
Инга (лҽырххошәа). Иаҭахым, иагьыншам иагьаныхәлам...
Шьыта. Ижә, егьамаӡам.
Ишылымуа мчыла илдыржәуеит.
Инга (лаҵәца астол иқәыргыло). Даара ишьахәуп закә ҩузеишь ари?
Шьыта. «Изабелла» ахкқәа иреиуоуп.
Инга. Изжәуа зегьы идырҽхәоит, ҵабыргны.
Шьыта (инапы лыжәҩа инахьрҩршәа). Ҳамҭакы бааҳадтәалар ҟамларызеишь?
Инга (зымҩа дыԥшуашәа). Ҳм... Сыԥшәма нахьхьи дшыҟоу, ара сшәыдтәалар ииашахом. Насгьы хәыҷык ахыбаарақәа илоуп, егьиуп...
Шьыпа. Уи аа?..
Шьыта. Зегь акоуп, даага. Ҳаифарым, иахәа.
Шьыпа (ихазы). Иеиҳәауазеи, сукәыхшеит, дырххо дызмада уи ара?
Инга (днаԥшы-ааԥшуа). Ҳм... Аҩны дыҟамзар, акы иамусун, аха иахьа џьаргьы дымцеит. (Даччашәа.) Сиҷаԥшьоит. (Дцоит.)
Шьыта (длышьҭаԥшуа). Лыгәчамақәа ӡарышәаруа ссирк лоуп. Ашақә дасырсит ҳәа уаҳап, алухи...
Шьыпа. Илыдубалазеи, анцәа цәгьара уқәиҵааит, деимҿиааны, илсахьақәоу умбаӡои?
Шьыта. Уара угьама ыӡхьеит мшәан, акагьы уздырӡом.
Шьыпа. Аиеи, уара зегь здыруа мажә...
Шьыта. Убри аҵкыс, даҽа акака аанаҳкылап.
Шьыпа уи ииҳәаз имаҳаӡакәа ажәжәаҳәа акрыфара даҿуп.
Еи, ганҵаушь!
Шьыпа (салфеткала иҿы рыцқьо). Иуҵалеи уара?
Шьыта. Иаажәып.
Шьыпа. Ижә, нас…
Шьыта. Амш умган. (Ашәахь дыԥшуа.) Абри ашә анцәа иныҳәааит.
Шьыпа. Ашәҵәҟьоу?..
Шьыта. Аиеи. Аҽаарыцәгьар ҳзааип угәахәозу?
Шьыпа (даагәырӷьашәа). Ҵабыргыҵәҟьоуп, уара. (Иаҵәца кны даагылоит.) Анцәа уиныҳәааит уара ашә!.. (Ижәуеит.)
Шьыта. Гәык-ԥсыкала иузеиӷьасшьоит алахҿыхреи агәыразреи. Сас изыҳәа еснагь уаатыз. Уамкын ахаангьы ҳара ҳзы. Угәы нзырхо аӡә дыҟазаргьы уизымгәаан, убрыгьы деилкаа. Ашәа, ашәа!
Игоит амузыка абжьы, рҩыџьагьы игыланы ашәа еицырҳәоит:
Ашә унахан
Иауркит.
Сара саахан
Иаасыртит.
Сас изыҳәа
Еснагь ухиаз.
Ачча уҿықәыз,
Умлашьцаз!..
Ашҭа снықәырԥш
Адәы сырба.
Ахьаа соур, наҟ икарба.
Исыҭ агәахәа,
Исыҭ алша,
Ашәаԥшь уҩаха,
Иҩнарс аԥша...
Сас изыҳәа
Еснагь ухиаз.
Ачча уҿықәыз,
Умлашьцаз!..
Шьыпа. Зынӡа ишьахәуп. Ҳа, ҳа, ҳа!..
Иааиуеит Ингалхаҵеи лареи. Лара аԥхьа дгылоуп, иара иеиқәа ашьапы дҭаԥало, иԥҳәыс длышьҭагылоуп, ижәҩахырқәа ықәчаԥа ихахәы еиларгыла.
Шьыта. Уа бзиала шәаабеит!.. Добро пожаловать! Шәтәақәа.
Еибарԥшны еибартәоит.
Ихьӡузеи быԥшәма?
Инга. Гоша.
Шьыта. Гоша? Ишьахәуп. (Иара иахь.) Уаб ихьӡала ишԥауԥхьо?
Гоша. Федотич...
Шьыпа. Значит, Гоша Федотич?
Гоша. Ҳм... Ус ауп... (Днаԥшы-ааԥшуа.) Аԥшәма дызбаӡом, дабаҟоу?
Шьыпа. Аԥшәма Кәакәи дыҵоуп, ӡыхь ижәуеит.
Гоша (еиликааӡазшәа). Аа..
Шьыта. Урҭ аԥсхәарахьы ицеит. Ҳм... Ҳара ара ҳаҟоуп, иаҳфоит, иаажәуеит.
Гоша. Дырзааигәазмашь уи зыԥсхәы руа?
Шьыпа. Митәыкгьы дааигәам, митәыкгьы дхарам. Андуун. Бабушка, понимаешь?
Гоша. Зегь акоуп дааигәоуп.
Шьыта (Шьыпа иахь). Ари изызуа убап уажәы. (Аҵәцақәа еидкыла иаԥхьа инықәиргылоит.) Ари, анду лыԥсаҭазы, ари – агәараҭа иазынхаз ҳәа, лашьцәа, лаҳәшьцәа... Ицахьоу ыҟоуп, аха инхазгьы ыҟами?.
Гоша. Арҭ зегь еидкыланы исзыжәрым сара.
Шьыта. Иҵасым, иужәыроуп.
Шьыпа. Маҷк уааиԥеиԥш, акы днацҳап, егьип...
Шьыта. Мамоу, ижәыроуп.
Инга. Арҭ ус ҵасхәрас ирымоуп, ижәгәышьа уақәшәеит усгьы.
«Асас» иаҵәцақәа днарыхныҳәаны ҩбаҟа ижәуеит, акгьы днацҳауеит.
Шьыта (инхаз идгало). Аригьы.
Гоша. Мап, џьушьҭ.
Шьыта. Еилазгаз аныха дакуеит.
Гоша. М-мы?
Шьыта. «Мы» иалухи, аха ижә.
Гоша. Иззакәда?
Шьыпа. Иззакәу зуҭахузеи, иара ыжәтәуп... Иуҭахызар уабгьы дныҳәа.
Гоша. Сааб? Уи ара усс имоузеи?
Шьыта. Нас ишуҭаху!..
Гоша.  (Ижәуеит.)
Шьыта (Инга лахь). Баргьы... (Мчыла аҵәца лыдгало.) Иаанкыл быххь згеит, аччаҳәа еилашуа, ишыҟоу бымбо... Аконфеҭ....
Инга (иааимхны). Шәа шәзы аҷкәынцәа! (Илжәуеит.)
Шьыта. Аригьы.
Инга. Ари шԥаскуеи?
Шьыта. Иԥсыз аҭакәажә лан дыҟамзи? Дыҟан. Лаб дыҟамзи? Убарҭ рзы!
Гоша. Аӡәы ԥҳәыс димаӡамкәа ианхәа диныҳәон ҳәа, изакәызеи илурҟаҵо?
Шьыта. Ахага иажәа цқьоуп ҳәа уа акы ихәахт.
Гоша. Ихагоу ихы идырааит?..
Инга. Шәыгәқәа зцәибаҟьозеи башаӡа. (Ааҭгылара.) Анцәа иныҳәааит...
Шьыпа (цасҳәа). Урҭ рыԥсы ҭоума, мшәан?
Шьыта. Рыԥсы ҭа, иҭам ҳара ҳзы уи акгьы аҵанакӡом, аус злоу аныҳәаҿоуп.
Инга. Бзиоуп нас...
Гоша. Уи уажәшьҭа шәаалҟәаҵыр цәгьамызт.
Шьыта. Илжәааит илԥырхагаӡам.
Гоша. Илԥырхагоу, илԥырхагам, сара саҟара шәара ижәдыруама?
Инга аҵәца днаҿыхәашәа инықәлыргылоит.
Шьыта. Иамх, быххь згеит, иамх!.. (Даалҿақьақьашәа илиржәуеит.)
Инга.
Гоша (дааибакшәа). Уи бымжәыр амуа иҟамызт, ҵаны. Аԥҳәыс арыжәтә лыдцалара заҭахузеи?
Шьыта. Инга ԥҳәыс ҟәышуп. Иҟалҵо лдыруеит.
Гоша. Аԥҳәыс лхы доуужьыр, иахьакәым...
Шьыта (кәац ҽыҭк аамхны). Ари уҿы инҭагәеи.
Гоша (иҿы ҭырчаа). Ҳм... Зхы зыхьчаз анцәагьы дихьчеит...
Шьыта (аҵәца идгало). Ари лашьҭаҵеи, ачыс кьакьамакьа акы иарҳәазароуп акәымзар?..
Гоша. Изныҳәаҿада?
Шьыта. Аергьаа.
Гоша. Изусҭқәада аергьаа?
Инга. Ҳаԥшәмацәа ирыуацәазар акәхап.
Шьыта. Мамоу... Ашәарыцара анцәахәқәа роуп.
Гоша. Шәарыцара сцап ҳәагьы сгәы иҭаӡам, изызжәраны сзыҟоузеи уи сара?
Шьыта. Уара угәы иҭам, аха згәы иҭоу ҳаҟами.
Гоша. Нас ушәарыцала шаҟа уҭаху, уи азы сара исыхьхуеи?
Шьыта (иаҵәца иҩызцәа раҵәцақәа ирынҟьо). Аергьаа рзы! Аманшәалара-зехьынџьара!
Иржәуеит. «Аӡиа иаҵәа Риҵа, ахрақәа урыҵа...» ҳәа Шьыта ашәа аацәыригоит, еицырҳәоит иҩызеи иареи...
Инга. Ашәа бзиоуп, ҵабыргны...
Гоша. Ух, ибзиоу ибдырра ҳәа, афы бҿасааит...
Шьыта (иҽырҽеиуа). Ишәыдызгалоит ныҳәаҿа шьахәк, зеиӷьаҭам ныҳәаҿоуп иара! Ԥҳәыс заҵәык абра дҳадтәалоуп,
иара убрыгьы лныҳәаҿа ҳамкыр, ԥхашьарами?.. Ииашамкәа ҳаилылкаар ҟалоит. Анцәа биныҳәааит сҳәыҳә-ԥшқа!
Гоша. Уи аҳәыҳә уара уакәым дызтәу, аха сара соуп.
Шьыта. Усгьы акәзааит. Дызтәызаалакгьы иара ахаҭа ыҟоуп. (Лнапы днагәӡны.) Сыхьҟәыршәа!..
Гоша (дҳәымпарҵызуа). Ҳм... Анаа... Дызҿу закәызеи, дылхьынкәакәланы?..
Инга. Гошенка, угәы изаурсуазеи, лафк иҳәазар?..
Шьыта (иҿы дҭасуашәа). Иакәым краҳҳәама?.. Ашьа ҭашәааит, ашьа ҭашәааит.. Сабаагылаз?.. Анцәа биныҳәааит! (Дынлалацәҟәшәа.) Ҳаԥхьаҟатәи ҳусқәа рзы, аизыразра ыҟазарц азы!..
Гоша. Дызлажьқәоу закәызеи, ахаҳәхашьцалашәа иҟоу?..
Инга. Гошенка!..
Шьыпа (цасҳәа). Ицәгьаз кыр ҟалама?
Гоша. Ыы, анаа… Шәыԥшы, длалацәҟәит, анаа...
Шьыта (кәац ҽыҭк иҭо). Ари нҭа... Унацҳаи.
Гоша (иҿы иҭаҟаҟо). Амш сылоугома? Ухымҩаԥгашьақәа сгәаԥхаӡом, зынӡаскгьы…
Шьыта (ихәда инапы аҵакуа). Ҟыҟшь!.. Иугәамԥхозар... (Иаахьаршшашәа.) Избан уххь згеит, акы унацҳандаз сгәахәын...
Гоша. Схала крысфартә сыҟоуп. Сыԥшқаны уаԥхьа стәамҭгьы.
Шьыпа (аҵәца идгало). Ари шнукылара!
Гоша. Сымацара исхызжәаараны иҟоузеи, насгьы аталбошь иаԥхьа?..
Шьыпа. Аталбошь? Дабаҟоу, уара, аталбошь?
Шьыта. Аталбошь дҳамаӡам ҳара, уи ҩахьхьи ауп дахьыҟоу.
Гоша. Ҩахьхьи абыкәу?
Шьыта. Аԥсхәра ахьыруа... (Инапы Инга лыжәҩахыр иқәкуа.) Инга, душечка!..
Гоша. Ее, абри иахьа уамак сирҟаҵоит... Унапы унаха наҟ.
Инга (лыблақәа ирбо). Ԥхашьароуп, ргәы иаанагозеи ҳзыдтәалоу...
Гоша. Бзыдтәалоу, егьиҳәа...
Амузыка аҳәоит. Шьыта иацирӷзуеит:
Амузыка ааихсыӷьуеит.
Шьыта (ибжьы ихацалан). Шәааи, аҩызцәа аԥшәмацәа ҳныҳәап. Рышә аҵкыс ачеиџьыка рыманы, хьаа-баа рымамкәа анцәа иҟаиҵааит...
Шьыпа (иаҵәца дҩахо). Сара ирзеиӷьасшьоит хԥа заҵәык: Амал, ачеиџьыка, ахшыҩ?!.
Гоша. Амал атәы сыздырам, аха ахшыҩи ачеиџьыкеи рзы, шәара ишәеицәам, ҳәа ауп ишыздыруа.
Инга. Гошенка!..
Шьыпа. Џьа-ҳа-ҳа-ҳа... Ииҳәаз шәаҳау, уара? Урҭ ирымоу ирымам, уара иалудырааи сукәыхшеит...
Гоша. Издыруазар акәхап изысҳәо, ҳарҭ уажәадагьы арахь ҳаақәахьеит. (Ааҭгылара.) Абри, шәара шәызусҭқәада, ҵаара ԥхашьарам.
Шьыта. Ҳароу?
Гоша. Аиеи, шәара?
Шьыпа. Дареи ҳареи жьрацәара дук ҳабжьам, аха «ҳаиҩызцәоуп...»
Гоша. Уи уаҩ ибартә иҟоуп ҵабаргны... (Ааҭгылара.) Шәзыҟами нас иахьа аԥсхәара ахьыруа?
Шьыпа. Ҭакәажәык лцәымза шьҭырхуеит ҳәа, ҳара иаҳусхәузеи?..
Гоша. Шәара шәзы – ҭакәажәык, дара рзы – анду!
Инга. Иабаҭаху абарҭқәа зегьы?..
Гоша. Бара бшаагылара , бдин аныс.
Иаҳәоит амузыка. «Лыблақәа ссируп Шарԥица...» ҳәа Шьыта
ахкы аацәыригоит, ицирӷзуеит Шьыпа. Ҩ-строфак анырҳәалак иаахдыркәшоит.
Инга. Прауа, прауа?..
Амузыка иацнаҵоит. Шьытеи Ингеи еицыкәашоит.
Гоша (дгәааны иԥҳәыс лахь). Иаҭахым убрыгьы? (Ихазшәа.) Угәы иацәымӷу акәымзар, ак ҟалҵашам џьара.
Инга. Гошенка, иаҭахым агәаара. Акы унацҳа, егьи...
Гоша. Иаҭыԥумашь, сара сбазҵаауеит уи иахьа ара?
Инга. Дсыҳәеит, нас, мап ицәкышьас исымааз?. .
Шьыта (акәашара ианалгалак). Иҭабуп, мадам!..(Лмахәар нҭырбӷыҷаашәа ааҟаҵаны лҭыԥаҿы днаиртәоит.)
Гоша. Сыԥҳәыс, анаа... Ус ишакәым улызныҟәар зуам, изуҵәҟьом, ҵаны...
Инга. Гошенка!.. Уамак ҟамлеит, знык сицкәашазар?..
Шьыта. Уама ҟамлаҵәҟьеит, ҵабыргны...
Гоша. Ҳм... Сыԥҳәыс дҭубӷаҷааит сара, лхаҵа, ара сыштәаз. Уи акагьы амаӡам угәаныла, ус акәу?..
Шьыта. Цәгьарак аланы избом, уеизгьы...
Гоша (даагылауа). Ҳандәылҵыпи минуҭк аҟара, ҳаицәажәар сҭахуп.
Гошеи Шьыпеи еицны абарҵахь инеиуеит. Рхы еиҿагәаны еицәажәоит.
Гоша. Дыԥсшьаҩуп, исҭаху лыласыгӡоит ҳәа угәы иҭоукзар, агха умоуп, аҩыза...
Шьыта. Аа, уԥши, уара?.. Сгәы ҳалалцәара ауп, сара еснагь исԥырхагоу... Пату рықәҵала нас, абас иҟоу аҩызцәа?..
Гоша (ииҳәаз имырҳауа). Ухы мҩаԥгашьа сгәаԥхауам, иаахҵәаны иуҳәауазар.
Шьыта (иқьышә дықәҵашәа). Схымҩаԥгашьа игәаԥхом, шәихәаԥшишь, уара?
Гоша. Ани, сыԥҳәыс лоуп, дкаҳԥу џьушьома?
Шьыта. Бзиара лыдкылоуп, мамоу?..
Гоша (Шьыта ицлымҳәа инапала ирҵысуа). Уажә еихазгәоит, акы азымҳәауа...
Шьыта. Унапы, унах, наҟ унапы!..
Шьыпа. Беза, беза!.. Ириааиуа сыцәаӷь ауп...
Инга. Шәгәаа-хааха уа шәгылазар аҵкьыс, арахь шәааины акака аанышәкылар , шәгәы амаршшарызеи?..
Гоша. Амш злоугац ирылагала, иуаҳама арԥыс амаԥагьашәа иҟоу?
Шьыта (ишьара дықәҟьаны). Лара лакәым, иара уара ухаҭагьы...
Гоша аҿеҩҳәа Шьыта диҿасуеит. Амардуан иаҿеибагәа аисра иалагоит. Шьыпеи Ингеи ӷьаҵәыӷьаҵәуа арахь иаадәылҵуеит. Еиҟәаҳхуеит ҳәа иаҿуп. Шьыта дкаҳауеит, Гоша иааиԥыххылаз иԥҳәыс длыгәҭасны, Шьыпа ихәцә ыҵхәраа икуеит.
Шьыпа. Уаа... Нан!..
Гоша. «Нан» акәым, «дадгьы» усырҳәап.
Шьыпа (дыхәцәырххо). Сара исхароузеи, мшәан?
Гоша. Са сзы зегь аӡә шәоуп. Амбжьахқәа...
Иаацәырҵуеит Расимиԥҳәыси иареи, урҭ ирыцуп даҽа ҳәсақәакгьы. Шьыта ашьа иҿашәы дҩагылоит.
Расим. Иҟалазеи, шәанаџьалбахт.
Чымса. Ыу?.. (Дшанханы дааҭгылоит.)
Гоша. Ҳаҭыр зқәу Расим, шәара аԥсхәрахьы шәыҟоуп, дара аҩыжәра хыртит.
Шьыпа. Шәара бзиара шәыдкылоуп...
Чымса. Измааноуазеи ари Инга!
Инга. Ҳабзиахәха ҳаштәаз иааҳалагьежьыз сыздырам.
Расим. «Ҳабзиахәха ҳаштәаз» лҳәама? Ацәа шәцәоуп.
Инга. Анцәа иныс, акагьы шаҳхарам...
Гоша (иԥҳәыс лахь). Бзыдтәалашаз шьахәқәакгьы быԥшааит... Ыы, даргьы баргьы... Бара боуми сзыхҟьаз.
Чымса (Шьыта иахь). Аа «амаҳә» бзиахә?.. Ацәа уцәоуп, ажьы ужьуп...
Расим. Ара шәтәаны аҩы шәыжәла ҳәа акәызма ишәаҳҳәаз?.. Излаадырти сукәыхшеит ашә?..
Инга. Саргьы иџьасшьеит ианызба...
Чымса (Шьыта иахь). Уцахи лахьхьи... «акыл-кыл» ҳәа иужәып... Уԥсцәа рхы надкыланы иуфааит.
Шьыта (ихаҿы рыцқьауа). Изакәызеи, Чымса бызсацәҳауа? Иҟасҵазеи сара цәгьарас?
Чымса. Наҟ, наҟ… Ак сҳәоит ҳәа даҿыхуп. Аԥсыхьшәашәа.
Расим. Ҭәу!.. Амгәацәажәқәа!..
