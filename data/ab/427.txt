Альдона Ԥлиаԥҳа

Ажәеинраалақәа

       
 Исылшоны сыҟазҭгьы…

Амч ду сымазҭгьы, исылшоны сыҟазҭгьы,
Сныҟәарымызт усда, маӡа.
Ажәҩан аҟынгьы сҽеибыҭан снеирын,
Илбаазгарын аеҵә жжаӡа.

Уи аеҵә ала аиҕара аҧысхрын,
Исырҧхарын ажәлар рыгәқәа.
Аиҕара аҧыхны, аиҩызара шьҭыхны,
Иеибасыркрын ажәлар рыгәқәа.

Ақ. Гәыҧ 1989 ш.


              * * *
Мҵәыжәҩада сзыҧыруам,
Аҧырра сҭаххаргьы.
Мҩахәасҭада ашьха,
Сызхалом, исҳәаргьы.

Ацәқәырҧа  иалшо,
Сылшом схаҳәхаргьы.
Аҧсабара амчқәа сзыриааиуам,
Исҳәаргьы, исӡаргьы.

Аха исылшо адунеи аҿы
Акызаҵәык ыҟоуп
Егьа сыҧсӡаргьы,
Адунеи аҿы сыҧсы ыҟоуп.

Мап, уи цәыршәагам,
Иқәым ус баша.
Мышкызны инҭалап
Сыбзиабаҩ иашҭа.

Инықәлап адәы ҧшӡа,
Иеибҕьыжәаауа ашәқәа.
Иныҩнылап иуада,
Дахьгылоу уа дгәаҭа.

Саныҧсыхгьы сыҧсы иауама,
Игьежьышт иара ишҟа.
Сара шсакәу дазхәыцшам,
Аха дхьаҧшып са сышҟа.

1992 Ақ. Гәыҧ


                 Сашьцәа

Сашьцәа, сашьцәа са сызкәыхшоу,
Шәымҩа аартызааит ҧхьаҟа шәахьцо.
Шәымҩа аартызааит уа ицқьаӡа,
Амра лаша шәықәлашааит ихааӡа.

О, сашьцәа, сашьцәа – аҧсуа иҧацәа, 
Ишәмырӡын аҧсуа ҵасқәа, урҭ зегь шәыхьча,
Ишәмырцәан шәхәышҭаарамца, шәҧашә иазшәырҳа,
Ҧхьаҟа шәнеила, шәнеила, аҩызцәа, шәырҳа.

Зегь шәеидгылан шәыҧсадгьыл шәыхьча,
Аҧсны ҧшӡа иазҳартә иҟашәҵа.
Зегь шәеидгылаз, шәеицыз, бзиа шәеибаба,
Аҧсуа ҵеицәа шәзырҳартә шәҟала.

17.05. 1989 ш. 

           Аҧсуа хаҵа 

Аҧсуа хаҵа,  хаҵара згым,
Дашьҭам, иҭахым уи атәым.
Ихатә џьабаалоуп еснагь дшынхо,
Иламысоуп ҧхьаҟа дызго.

Аха диқәлеит аҕа млашь дықәҧо,
Ирӡырц ибызшәа, иҧсадгьыл, дзытәқәоу.
Иуаажәлар ыҟамкәа наҟ инирҵәарц,
Аҧсуак дыҟамкәан иҟаиҵарц.

Дангыла аҕамлашь дықәҧо, аҧсуа 
Дзымтәеит ус баша, ихамышҭит дзытәқәоу.
Иабацәа, урҭ рабацәа рыҧсадгьыл рыхьчон,
Иҧадгьыл азы дгылеит, иҵас наигӡон.

Ҳабацәа, урҭ рабацәа рыҧсадгьыл рмыхьчозҭгьы,
Кыр уадаҩра ирҿагыло иамықәҧозҭгьы.
Иахьанӡагьы ҳ-Аҧсны заарымызт,
Ас ҳбызшәагьы цқьаны иҳазҳәарымызт.

Аҧсуа хаҵа Нарҭаа ду рҵеи,
Саҭанеи-Гәашьа дымҧсыртә дҟалымҵеи.
Сасрыҟәа ишьа илоуп, изҭоуп уи игәы,
Ихьчоит иара идгьыл, изыргәырҕьо игәы.

Иаҧхьаҟа ихшаз рзы дықәҧоит дмаашьаӡакәа,
Урҭ рзыҳәан икеиҭәоит ишьа дымшәаӡакәан.
Ихшаз рзы дазықәҧоит иҧсадгьыл амырӡра,
Дықәҧоит урҭ рзыҳәан иҟаларц ахақәиҭра.

1993 ш. ақ. Гәыҧ. 

       Ҧхьаҟа сашьцәа!

Ҧхьаҟа сашьцәа, са сызкәыхшоу,
Шәыдгьыл шәаҧымхеит, мрала илашоу.
О, ашьцәа, сашьцәа, Аҧсны аҧацәа,
Илҧха шәымаз ҳ-Анцәа!

Ишәмырӡын ҳаҧсуара, ишәыхьча,
Ҧхьаҟа шәнеила, ҧхьаҟа, ҧхьаҟа!!!
Аизҳара, аҿиарамҩа шәаныз шәыҽкынҵа,
Уи ала ҳ-Аҧсны ҧшӡа  мыӡыртә иҟашәҵа! 

1992 ақ. Гәыҧ.  
*  *  *
Лаҭатәи атрагедиаан иҭахаз жәаа шықәса зхыҵуаз, 
Гәарамиаҧҳа Снежана илыхьӡынҩылоуп

Мыткәман уи ашҭа ду иҭыҩуаз,
Угәы унархьуан анду-шла лыбжьы.
Мыткәман ашьхақәа ирныҩуаз,
Мыткәмоуп иго иахьагьы.

Анду-шла лмаҭа дылҵәыуон,
Игәыҭшьаагаха игон уи лыбжьы.
Лаҭаҟа дхьаҧшны ут дҵәыуон,
Ашьа алыжжуан, лӡамҩақәа, лжьы.

Инамӡаз уардҵас дкәицеиуан,
Иахьаҵкыс уаҵәы дыҧшӡахон.
Аиашаз, мраҵас уи дкеицеиуан,
Уардҵас дышәҭуан, деикәаҧхон.

Илҳәомызт уи аҧсшәа дмыччакәа,
Дрылаҵән нас уи зегьы.
Лабгьы дшыҧсыз агәра мгакәан,
Лаара дазыҧшуп есқьынгьы.

Дыҟам, дҳацәцеит уи наӡаӡа,
Иуадаҩуп уи ажәа аҳәара.
Аха дыҟоуп наунагӡа ҳгәаҵаҿ.
Ибдыруаз, баҳхашҭуам ҳара. 

1994. ақ. Гәыҧ.  


  Иҭабуп сашьа 

Иҭабуп ҳәа уасҳәоит
Сашьа ду – Амҳаџьыр,
Иҭабуп ҳәа уасҳәоит
Са зныкгьы.

Аҭамзаара ажәа
Уҿаҧхьа ишьҭаҵо.
Суеихырхәоит сашьа
Даҽазныкгьы.

О, сукәыхшоуп сашьа,
Измырӡыз здунеи!
Зхатәы бызшәа,
Забацәа рашәа!

Урҭ зегь мырӡкәан
Иахьанӡа иааугеит.
Уазыхынҳәит
Уҧсадгьыл гәакьа.

Нас, убызшәа рҽеи,
Ҧхьаҟа уцала.
Иуҧымлааит ҩаҧхьа
Хьаҳәа-ҧаҳәа.

Уламыс, упату
Шааугац игала.
Уаҧсахааит 
Уҧсадгьыл гәакьа.

1992. Ақ. Гәыҧ. 

               Ачара 

Уахынлоуп. Амза каххаа илашоит,
Аеҵә хыхьынтә убла иҭаҷҷоит.
Акеиҳәа ашәаҳәабжь гоит,
Аҭацаагацәа уа рыҽдырхиоит.

Ажәлар  ықәгьежьаа амаҵ  руеит.
Аишәақәа еиҵыхны идырхиауеит.
Рҽырхиа рымҳабқәа кны, 
Акәац иахагылоуп ахацәа еизаны.

Атта-ттаҳәа амца еиқәҵауа,
Ачуанқәа кнарҳауеит абысҭа азы ирхиауа.
Агәылацәа ықәгьыжьаа амаҵ  руеит,
Ааҧсара рықәым ргәы шьҭыҧраауеит.

Аҭацаагацәа уа рыҽдырхиеит,
Аҽқәа еиқәҷаб еиқәдыршәеит. 
Нас урҭ ирықәтәан дара,
Идәықәлеит аҭаца лаагара. 

Аҽцәа шьҭхысаа ицауеит,
Амзагьы чча-ччо урҭ ирзыҧшуеит.
Аеҵәақәа еиқәшаны хараӡа,
Рымҩа дырлашоит, илашаӡа. 
Арахь, ашьаҧахь аус еилашуеит,
Ахәара-хәараҳәа абысҭа шуеит.
Хазы аҵәы иахаҵаны ажьҵаа рӡуеит,
Абысҭа рухьеит, акәацгьы жәхьеит. 

Аҳәсагьы русқәа ҟарҵахьеит, 
Чыс хкыла аишәақәа дырхиахеит.
Аҧшәмаҧҳәысгьы дгәырҕьан дырзыҧшуеит,
Рымаҵ ушьа даара илгәаҧхауеит.

Ус аҭаца дааргеит ҳәа игеит абжьқәа,
Ажәлар гәырҕьеит, иҩт лбара.
Аҽцәа агәгәаҳәа иҭалт амӡырха,
Аҵықь-аҵықьҳәа игеит ахысыбжьқәа.

Уи нахыс шәаҳәарахеит,
Ҽыла хәмаррахеит, кәашарахеит.
Ҳәеинҟьала арҧарцәа аҭаца илҧылеит,
Анхәеи абхәеи даагәыдыркылеит.

Шьапымшла быҩналааит абри аҩны ҳәа,
Аҭаца дыҩнаргалеит хыхь аҩныҟа.
Аҭацаагацәа ашәа ҳәауа,
Ашҭа иқәуп ажәлар шәаҳәауа.

Аҧсуа ҵас ишаҧу ала,
Аҧҳәыс даазгаз дцәырҵуам макьана.
Ажәлар дырбар ҳәа дшәаны.
Ашҭа дҭалом дыҧхашьаны .

Ачара ду еиҵцәа уаҟа ириут,
Хаха-хымш ажәлар меимпит!
Ажәлар гәырҕьан ишәаҳәауан,
Аҭаца илеигәырҕьан икәашауан!

Саргьы убра ачараҿ стәан.
Ашәа сҳәон, скәашауан,
Ачара ду аҿы стәаны.
Аҩныҟа сауеит сааҧсаны. 

1989 ш. 

                 *  *  *
Сыбла гәыҧшӡа, сыбла ҭхаха,
Сара сгәил ҧшӡа, сҟармаҵыс.
Нас, усымаз са сгәы уҭаҵәах,
Исурызеи Анцәа-иныс.

Са саныцәо сыҧхыӡ уалоуп,
Сыбла ухгылоуп, изӡазом.
Соуҧшәыл, сҟәымшәышә уабаҟоу?
Хара сыҧшуеит узбаӡом.

Ашәа узысҳәоит са уахынла,
Сажәа уалоуп нас еснагь.
Адәыкрын еиҧш сыкәа уҭаршәны,
Сузыҧшзаауеит еснагь. 

1991 ш.

                  * * *
Ублақәа схырхуеит уанысҧыло,
Исҿаҧхоит иухылҵуа ашәахәа.
Уқьышә ҧшақәа еихьыхәхәа гәырҭәыла,
Исоуҳәоит, – мшыбзиа аҭыҧҳа.

Ублақәа жәҩангәеиҧш схыҧшылоит,
Иҟалом сызхара урҭ рбара.
Еснагь еиҧш иахьа уанасҧыла,
Исаҳауеит – мшыбзиа аҭыҧҳа.

Аамҭақәа мҩасуеит, иаангылом,
Сгәы ҭыҧоит, иазынкылом аҭра.
Исҭахуп, раҧхьа уанысҧыло,
Исоуҳәарц, – бзиа бызбоит аҭыҧҳа. 

1991 Ақ. Гәыҧ

          

              * * *
Бзиа избоит сара аҧсуа қыҭа,
Аҧсуа кәасқьа, аҧсуа мца.
Аҷҷа-ҷҷаҳәа амца иадтәалан,
Уа ианцәажәо абыргцәа.

Бзиа избоит сара аҧсуа иашәа,
Икәашашьа, ицәажәашьа.
Бзиа избоит сара аҧсуа маҭәа,
Икәымжәы, икаба, ибызшәа.

Бзиа избоит, пату ду сзақәуп,
Аҧсуа ҕьеҩ ичеиџьыка.
Иҩы еиқәаҵәа, аимхәыц хәыҳәҳәала
Изырҧшӡауа ачеиџьыка.

Бзиа избоит сара аҧсуа қыҭа,
Аҧсуа ибаҳча, иқәаҵара.
Ианыҵыҩуа абаҳча зҩыда,
Аҧсуа бызшәа, ихаҵара.

1993. ақ. Гәыҧ






 Муреи абгахәыҷы ҵыхәабабеи

Аҵыхәа баба шьҭакшауа,
Иаҳзааит ҽнак бгахәыҷык, 
Ҳкәытқәа ҕьычны иагарц,
Ҧыҭк кәтыжьла ичарц.

Аха игәазҭаз ҳла Мура
Иазыҵҟьеит, иабоз агәра мгауа.
Ҵәыхәабаба шьҭхысаа ицеит, 
Убри нахысгьы ахабар ҳамбаӡеит. 

1989  ш.  


                                       * * *
Амш бзиоуп, амра ҧхоит,
Аҧша асуеит, аҵар шәаҳәоит.
Ҳаргьы ҳгәырҕьоит, ашәа ҳҳәоит.
Амшын ахықәан ҳаҧсы ҳшьоит.

1989 ш. 


                    * * *
Аҧшқа дыцәоуп игәы раҳаҭӡа,
Иеҵә кыдуп ишашаӡа.
Ани аби ргәыҕырҭа,
Уцәа сыҧшқа узхара.

1989 ш. 

       Ҽаанбзиала

Иҷырҷыруеит, иҷырҷыруеит
Ажәҵар ҧыр-ҧыруа.
Урҭ ааҧынра рыман
Иазҳаит ишәаҳәауа.

Ҽаанбзиала ажәҵар,
Ааҧынра ҳзаазгаз,
Ҽаанбзиала ааҧынра
Еҵәала адгьылқәа қәызҵаз.

1989 ш.

           * * *
Ибыхьзеит барамыжда
Бынасыҧ быцәцеит?!
Ауаа шеилыбхуаз
Бҭычҳаны бынхеит!

Уажә блаба нбыҵырсуа
Амҩа бануп. 
Бҿара аныбгәалашәо 
Балахь еиқәуп.

Ибыхьзеи барамыжда,
Бынасыҧ быцәцеит?!
Бҿара бшазымхәыцуаз
Бажәра ааигәахеит. 

14. 03. 1989

            * * *
Ааҧынра шааз еиҧынчыла
Ашәаҧыџьаҧ  рҽеибырҭеит еҵәабҕьыла.
Уаанӡа игылаз аҵлақәа цәыҳәӡа,
Уажә игылоуп даара иҧшӡаӡа.

1989 

          * * *
Аҧсабара шәыхьчала,
Шәазҿлымҳан ишәааӡала.
Аҵла рымахә ҧышәымҵәан,
Аҵар рыҭра ҧышәымҽлан.

1989

                           

          Сгәы уҭоуп еснагь

Убзиабара сыцуп сара сахьцалакгьы,
Сгәы иҭоуп уи еснагь иҭахәхәа.
Гәыкала сузыҟоуп, насыҧ шсымамгьы,
Схы уқәысҵоит уа уаҧсахар.

Аҩыза, сыгәҭыха цәырга исзымҳәаргьы
Саҭоумҵан. Иаҭахым уи гәагьра.
Аха, ус еиҧш иҟоу среиуамзыргь
Сгәы уҭаҵәах усымоуп абра.

Аамҭақәа мҩасааит, сышлааит аҭахызаргьы,
Аха схәыцрақәа урылоуп еснагь.
Аамҭақәа мҩасааит, сыҧсааит аҭахызаргьы
Аха сгәаҵаҿы уҟоуп еснагь.

1993 . Ақ. Гәыҧ


 Шьхан Шәарыца-иҧа Нарсиҭ

Лакә-лакә сара сышнеиуаз,
Лакә шәшьыракаҿ снатәеит.
Иссирымзаргьы лакәк аацәарган
Ишәасҳәарцы насыӡбеит.

Дыҟан, дынхон лакә ақыҭа
Шьхан Шәарыца-иҧа Нарсиҭ.
Хьӡыла-ҧшала деицырдыруан,
Иашоуп исҳәо уа умсит.

Дахьцалакгьы деиҵахомызт,
Амц аҳәомызт иаҳәа хцәан.
Иаҕа диаҩсны дызцомызт,
Иеиҽырбозгьы ҭыҧҳацәан.

Аӡә ишьҭахьгьы дгыломызт,
Цәгьа дшәарыцаҩын иара.
Акы мкыкәаны дгьежьуамызт,
Бзиа ибон хьыӡрацара.

Ажәеиҧшьаа дуқәа ззылаҧхаша,
Шьхан Шәарыца-иҧа Нарсиҭ.
Ҽнак шьыжьшаанӡа дҩагылан,
 Ашьха шыҟаз днаҵысит.

Ашьха, архақәа, дырҿысны,
Акыр шьардагьы днаскьеит.
Аха шәарахк баша иҟьалан,
Ишьыртә еиҧш, акагь имбеит.

Дкара-уара, дааҧса-дкара
Абна нижьт наҟ шьҭахьҟа.
Дәы-ҧшак днықәлеит иара ҧшьаала,
Ҵлак илаҧш иҵашәеит хара.

Адә ду агәҭан аџь ду гылан,
Игәеиҭеит уи ааигәа даннеи.
Аџь ду мҵан ашәшьы аман,
Дныҵаиеит уи уа. Аиеи. 

Дахьыҵаиаз ҧшьаала-ҧшьаала
Ишааскьоз гәеиҭеит уа гагак.
Дынхьаҧшызар, мшәан ашана,
Илаҧш дыҵашәеит ҭыҧҳак!  

 Лыҧра-лсахьа ҳәашьа узаҭом,
Ла деинаалацәан мыцхәы.
Дибахьазшхагь игәы инаҭон,
Убла ҭнахуан ла лхахәы.

Лхы инаркны лшьапаҟынӡа
Маҭәа ҧшӡала деилаҳәан.
Лыбла ҭыџьџьаақәа кәеицеиуан,
Лшьеи-лыхши еилыҧхауан.

Инацәа нагӡа илыхьиркьысырц,
Инапы шьҭихуан еиҧш убра,
Акыр-кырҳәа лыччаҧшь ныжьны,
Аӡеиҧш дынкабеит лара.

Ари лакәишьеит, иџьеишьеит,
Еиҭа днықәиахит дырҩегь.
Дызбауазаргь ҳәа дынхьаҧшит,
Аха дыҟам, дицәцахьеит.

Дыҧшит, дыҧшит, аха уаҳа 
Иалымшаӡо игәы аныҧҵәа,
Нас дҩагылан иара уаҟа,
Ддәықәлеит аџь махә-хәыҷык ҧҵәа.

Акыр дныҟәеит, нас дышнеиуаз
Ҩнык шгылазгьы ибеит.
Ашә аартны дахьыныҩналаз,
Ҭакәажәык дыштәаз ибеит.

Нас аҭакәажә дналыдтәалан,
Иибаз шибаз зегь иҳәеит.
Игәы иҭыхон дарҭынчуамызт,
Илдыруа лирҳәарц иӡбеит.

Аҭакәажә уа излалҳәоз ала,
Ааигәаӡа дынхон аҳак.
Дыҟамызт иара ихала
Диман, диааӡон уи ҭыҧҳак.

Аха ишыҟалах сыздырам,
Гызмал хәынгак дигәаҧхеит.
Дахьицымцаз, мап ахьылҳәаз,
Уаҩы димбартә дҟаиҵеит.
Аха ирҳәоит аџь ду амҵан
Иҵәахәуп ҳәа ла лыҧсы.
Гызмал хәынгак ддәоуп уи амҵан
Дизеиқәырхашам ла уаҩҧсы.

Деиқәсырхап ҳәа идәықәлаз уаҟа,
Имазароуп амч-алша.
Аџь ду хҵәа, икажьны уаҟа,
Иахьишьыроуп иара ишьа.

Абри ауп араҟа лшарас
Иаҭаху, аха уӡырҩы:
Данеиқәирхо алагамҭаз
Дхаҳәыршәырахоит ауаҩы.

Ари заҳаз арҧыс гәеиҵамс
Шьхан Шәарыца-иҧа Нарсиҭ.
Уаҟа ддәықәлеит дымтәаӡакәа,
Деиқәирхарц наҟ дласит.

Аџь ду хҵәа икажьны уаҟа, 
Иара иман амч-алша.
Иаҳәа ала инапы ҟәаҟәан,
Аџь иахьишьит иара ишьа. 
Данеиқәирхоз аламҭалаз 
Дхаҳәыршәырахеит иара.
Лыҧсы лоуит аҳ иҧҳазаҵә,
Деиқәирхеит, аха иара?


Аҭыҧҳа ҧшӡа лылабжышқәа
Акәаҧаҳәа инкаҭәеит.
Аха ишнеиуаз Шьхан Шәарыца
Иҧа игәы инҭаҭәеит!


Нас уи акәхеит иҧсы нҭалеит
Шьхан Шәарыца-иҧа Нарсиҭ.
Амч алшара ду змаз арҧыс
Ус даанымхаӡеит, дымҧсит!

Аҳ иҧҳазаҵә арҵәаа нхылҵеит,
Ихәда днақәшеит лнапы еиҵых.
Рџьабаа баша ус имыӡӡеит,
Чара зуша уа иеиҵых.

Ажәеиҧшьаа дуқәа ззылыҧхаша
Шьхан Шәарыца-иҧа Нарсиҭ
Шәарыца ҳәа дымцеит баша
Иҧҳәызба дима дыццакит. 

1993. ақ. Гәыҧ


                Уара уда…

Акагь сҭахым, дысҭахым, уаҳа аӡәгьы,
Уара уда, сара сызкәыхшоу.
Сыбла ухгылоуп уара иахьагьы,
Уа уахь сцәанырра  ду ҧшьоуп.

Са сахь уа уцәанырра зынӡаск даҽакуп, 
Исоуҳәеит , - саҳәшьа сызкәыхшоу.
Сгәаҵаҿы амца агәгәаҳәа иеиқәуп,
Ибылуеит, са сцәанырра ҽакуп.

Ишҧазури, схәыцуеит, сгәы иагом  фатәык
Сыбла ихтәалоуп ашьа.
Срыцҳауп, игәаҭа, ублақәа хты,
Иуҿымшәан ажәа – саҳәшьа. 

1994 ш. ақ. Гәыҧ


