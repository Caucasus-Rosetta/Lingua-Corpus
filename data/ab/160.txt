Иаҳхысыз 60–тәи ашықәсқәа рылагамҭаз, сара аусура салагеит Аҟәатәи аԥсуа школа-интернат №1 аҿы рҵаҩыс-ааӡаҩыс. Усҟан зырҵаҩратә баҩхатәра ду ала Аԥсны еицырдыруаз арҵаҩы, аурыс классикатә литературеи аҟазареи инарҵаулан издыруаз, аԥсуа традициа ссирқәа ирылааӡаз, урҭ реиқәырхареи рырҿиареи зылшара зегь азызкуаз ари ашкол адиректор Леила Николаи-иԥҳа Ачба уахь иналԥхьон аинститут аҭыжьымҭацәа. Саргьы абри амҩала аинтернат аҿы снанагеит рҵаҩыс-ааӡаҩыс.
Иарбан шықәсоу цқьа исгәалашәом. Класск аҿы сара исыман иаарту аурок. Иаанагозгьы еилыскаауан – иаҭахын аҽазыҟаҵара, имҩаԥгатәын иҿырԥшыгоу аурок. Уи ауп ари аурок ашҟа изаарԥхьаз Аҟәеи уи анҭыҵи иҟаз аԥсуа школқәа рырҵаҩцәа. Исхамшҭуа схаҿы инхеит аурок атема: «Қьаазым Агәмаа».
Убри ашықәс азы аԥсуа ҳәынҭқарратә шәҟәҭыжьырҭаҿы иҭыҵит литературадырҩык иаҳасабала усҟан уиаҟара аԥхьаҩцәа ирзымдыруаз ашәҟәыҩҩ, алитературатә критик, аҵарауаҩ Руслан Қапба ишәҟәы. Уи Қьаазым Агәмаа изкын. Аԥсуа поет, апрозаик, адраматург ихәҷра, иԥсҭазаратә уадаҩрақәа, дышхәыҷыз иқыҭахь, иуаажәлар рышҟа ишьҭихыз абзиабара уҳәа ртәы инаҷыданы, Руслан Қапба илшеит гәыла ирԥхаз ажәала апоет иажәеинраалақәеи ипрозеи рсахьаркыратә беиара, рҵакы, рҷыдарақәа раарԥшра, аԥҵамҭақәа рмузика ацәыргара. Ажәакала, ашәҟәы «Қьаазым Агәмаа» библиографиатәӡамызт, уи иҵабыргыз афақтқәа рыла иаԥҵаз сахьаркыратә ҩымҭан. Ари аформа – аҟазареи, алитературеи, анаукеи иналукааша рхаҭарнакцәа ирызкны аҩымҭақәа раԥҵара аформа, – акыр ҵуеит акультуратә бзазара иахәҭакны иҟалеижьҭеи. Заҟа ҩымҭа аԥиҵазеи афранцыз шәҟәҩҩы ду Андре Моруа! Заҟа ҩымҭа ссир ҭнажьи . Уаҟа ауп иахьҭыҵыз Гьаргь Гәлиа иаб Дырмит Гәлиа ду изкны ииҩыз аповестгьы. Иара ихаҭа изгәамҭаӡакәа, ԥсабарала абри амҩа шьҭихзар Руслан Қапба?
Изхысҳәаауа, сара сурок сҽаназыҟасҵоз ари ашәҟәы даара исыхәеит, уи Қь. Агәмаа иахь уаанӡа исымаз абзиабара, адыррақәа рҳәаа иаҳагьы еиҵнахит, амч сырҭеит, сгәалаҟара шьҭырхит. Сара сҵаҩцәа ргәаҟынӡа снеит, Қь. Агәмаа иԥсҭазаара, уи иага ихьанҭазаргьы, иага икьаҿзаргьы, – даргьы ирыԥсҭазааразарц рҭаххо иҟанаҵеит. Ус анакәха, аурок аҿы
сара сыгәҭакы наӡеит. Абри аус аҿы Руслан Қапба раԥхьатәи ишәҟәы иабзоураз даара ирацәан.
Сара издыруан Руслан Қапба алитератураҿы абаҩхатәра шимаз, аха шамахамзар ак зыҩуеит, ак анысҵоит иҳәаӡомызт, ус, зны-зынла Чаарқыҭынтә Тамшь ашкол ахь ҳанцоз, ма ҳанаауаз, аӡынра итҟа-тҟо ҳазлысуаз аҳәынҵәа иахҳәааны ҿааиҭуан: «Иамҵәом Наӷбоу аҳәынҵәа, уи ҳанбалҵуеи ҳара нҵәа?» Мамзаргьы, ашкол ахь иҳаццоз ҳҩыза ӡӷаб ихы налықәкны иҳәон: «Аԥҳәызба Мариам... Лгәы иақәшәо аҳәара мариам». Ҳара ҳаибадырра ҟалеит Тамшьтәи ашкол аҿы, еицырдыруаз арҵаҩцәа Гьаргь Бжаниеи Вианор Занҭариеи аус ахьыруаз ашкол аҿы. Ашколқәа зегьы рҿы еиԥш, араҟагьы абызкаҭаҳа еиԥш ақырҭуара ахаԥаны ишыҟазгьы, ҳарҭ ҳарҵаҩцәа рыбжьы иагхаӡомызт.
Руслан Қапба Арасаӡыхь ақыҭан диит, аӷьараҳәа иҟаз, ешьара-еҳәшьарала иӷәӷәаз Хәанеи Қапба иҭаацәараҿы. Аха – уи 30–тәи ашықәсқәа рызыбжа акәын. Анхамҩа аформа ҿыцқәа цәырҵуан, ажәытәтәи аформақәа рылҵшәа иага ибзиазаргьы, аилажьра иаҿын. Даҽакала иаҳҳәозар, иахьатәи Адемократиа иамоу аҟазшьа, – усҟантәи Асоциализмгьы иаҟазшьан: баак дырбгон, баак дыргылон. Уи аилаҳара ду атәыла амч алнахуан, иарчалон. Анхацәа рылшарақәа ирысуан... Уи азмырхакәа иаацәырҟьеит 37–тәи ашықәс еиқәаҵәақәа. Нас – адунеи аҿы иҟалахьоу арыцҳарақәа иреицәаз арыцҳара, – Асовет жәлар р-Џьынџьтәылатә еибашьра дуӡӡа. Иарбан ԥсуа ҭаацәароу уи акәиц зыҩнамшәаз! Ихьанҭан ари зегьы...
Усҟан, Тамшь ашкол аҿы, сара сгәы иаанагаӡомызт ари зоура-зыҭбаара наӡаз, ажәеинраалала ацәажәара бзиа избоз аҵаҩы 30 рҟынӡа ашәҟә дуқәа, амонографиақәа, алитературазы анаукатә усумҭақәа авторс дроуп ҳәа. Аха иаҳа иалкааны иаҳҳәозар, – 25 шәҟәы оригиналтә ҩымҭақәоуп, урҭ рахьтә 17 – монографиақәоуп, аԥсуа шәҟәҩҩцәа рыԥсҭазаареи рырҿиамҭақәеи ирызкуп. Иазгәаҭатәуп, Руслан Қапба арҭ ашәҟәқәа равторцәа рҩымҭақәа реилыргара аҳәаақәа дырҭысны асахьаркыра ашҭақәа дшырҭало. Ажәакала, амонографиаҿы Руслан Қапба – днаукатә усуҩуп, дпублициступ, дышәҟәҩҩуп... Заҟа аџьа рыдбалоузеи, заҟа ажәа ссир, ажәа лыԥшаах рзалхузеи Қь. Агәмаа, Л. Кәҵниа, М. Лакрба, Л. Лабахәуа, И. Папасқьыр, Шь. Аџьынџьал, В. Анқәаб уҳәа ҳаԥсуа шәҟәҩҩцәа дуқәа ирызку аԥҵамҭақәа.
Иахьа уажәраанӡа зыӡбахә ҳҳәаз ашәҟәҩҩцәа дуқәа ирыхҳәаау аԥҵамҭақәа ирыцлеит даҽакгьы – уи академик Хәыхәыт Бӷажәба изкуп. Аԥсуа наука – наукак аҳасабала иҟалазар, уи иаҳаракгьы изыбзоуроу Гьаргь Ӡиӡариа, Шьалуа Инал-иԥа, Хәыхәыт Бӷажәба, Константин
Шьаҟрыл, Зураб Анчабаӡе, Михаил Ҭраԥшь роуп. Сара арҭ ахьӡқәа реишьҭагылашьа анысҵоит ажәлар рҿы ишырҳәо аиԥш. Ҳаԥхьаҟа аӡә дҩагыланы анаукаҿы уаҩ иимбац аартра ду ҟаиҵаргьы, епохак аҿы хәҩык ҳҵарауаа рыхьӡ аамҭа иузацрымхуа, иахәҭакны иаанхоит.
Урҭ рахьтә макьаназы аӡәы – Хәыхәыт Бӷажәба изку аԥҵамҭа амҩа аҭоуп. Зыԥсадгьыл бзиа избо, зыжәлар рхьаа зхьаау, ахақәиҭразы, ахьыԥшымразы рықәԥара иалахәу ауаҩы, арҿиаҩы – ҳара ҳажәлар рҵеицәа хазынақәа рзы ииҳәаша имазар – хымԥада иҳәароуп, урҭ ирызку ажәабжь, агәалашәара баҟаны инхароуп, ҳҭоурых иахәҭахароуп.
«Агәалашәара аԥсы злаҭоу апатриотизмра ала ауп», – иҳәоит Руслан Қапба ари ашәҟәы алагамҭаҿы. Даҽа ҭыԥк аҿы иациҵоит: «Хәыхәыт Бӷажәба изку ашәҟәы аԥҵараҿы, ҳәарада, исыцхраауеит уии сареи ҩнаҭак ҳахьааӡаз, ҳаиқәлацәамзаргьы, схы здыруа саныҟала инаркны уи ауаҩ илаԥш хаа сыцын сҵараҿы, уаҩытәҩсак иаҳасабала сышьақәгылараҿы, насгьы, изысымҳәарызеи, критик, литератураҭҵааҩык иаҳасабала џьара ак сылҵны сҟалазар иара ибзоуроу рацәоуп». Аха Руслан Қапба иажәа имданы сара иацысҵар сҭаххеит: «Хәҩык ҳҵарауаа дуӡӡақәа рҿы Бӷажәба ихьӡ аламзар ахьамуа азы» ҳәа.
Ишаҳҳәаз еиԥш, ари аусумҭа зызку ауаҩы аԥсуа жәлар рҭоурых аиқәырхаҩцәа дыруаӡәкуп. Уи дреиуоуп ҳмилаҭ рҿаԥыцтә ҳәамҭақәа ҟазарыла, хәра бӷьыцк рҭахӡамкәа еизызгоз, атәым бызшәақәа рҟынтәи ҳаԥхьаҩцәа раҳа ирҭахыз аҩымҭақәа аԥсшәахь еиҭазгаз, ма аԥсшәа аҟнытәи аурысшәахь еиҭазгаз, раԥхьатәи аԥсуа профессионалтә критика шьаҟас иамаз, аԥсуа сахьаркыратә литератураҿ аҿар рааӡаразы иаҭаху, асиужет змоу аҩымҭақәа аԥызҵаз. Хәыхәыт Бӷажәба дакадемикын, уи ари аҳаракырахь дназгаз аԥсуа бызшәа наукала аҭҵаареи абызшәа иамоу алшарақәеи инарҵаулан иахьҭиҵаауаз, уи аҿиараҿы ихәҭа ӷәӷәа ахьалеигалази роуп. Уи деиҿкааҩын, – аԥсуа институт анапхгара анаиҭоз, уимоу, аԥсуа наукаҿы «иҟаиҵаз агхақәа» ирыхҟьаны, аиҳаракгьы и-интеллектуалтә ҩаӡара иаҵашьыцны иаҳа ахақәиҭра анирҭагьы – Хәыхәыт Бӷажәба иааӡеит иахьа аԥсуа гуманитартә наука иаҵагылоу аҵарауаа аӡәырҩы.
Руслан Қапба зыӡбахә ҳамоу ашәҟәы анапылаҩыра аԥхьара снапы иананиҵоз, қьаадк аҿы ажәытәан аиԥш абас аниҵеит: «Арҭ абӷьыцқәа уажәы иусҭо, иуарҳәоит, џьым, Руслан дызусҭоу...». Ааи, ҩашьарада исарҳәеит. Бӷажәба иеиԥш иҟоу ауаҩ дуӡӡа изкны ас иҵаулан, ас уи иԥсҭазаара аганқәа зегьы рыуадаҩрақәа ирызкны ари аҩыза ашәҟәы аҩра мариамызт. Аха уи – изыҩуа иҟазара иаҷыдангьы даҽа маӡакгьы аҵоуп. Уи изызку идуӡӡара ауп.
Сабду Еқәыԥ Қапбеи санду Алсабед Аӡын-ԥҳаи
хәҩык аԥацәеи (Ӡыкәыр, Ӡаӡ, Сҭеԥан, Хәанеи, Шәарах) фҩык аԥҳацәеи
(Хаԥҭиҭ, Хаԥҭина, Матиа, Мыҷыҷ, Цацу, Мышьа) зыхшаз, изааӡаз
ргәалашәара иазыскуеит абри ашәҟәы.
Блала иумбо ԥсабаратә мыч дук згәылаҵәаху, аха инагӡаны иаартым, зеилкаара мариам, насгьы иџьшьатәу, лакәшәа иршьаша, иссиру феноменуп ауаҩы ихәыҷра. Ус шакәу убоит ауаҩы ихдырра ашьақәгылара ианалага раԥхьатәи ашьаҿақәа инадыркны имшәыц, иӷәӷәамхац, аха амхылдыз еиԥш зегьы зкуа, издызԥхьало ахшыҩ қәыԥши игәынкылареи наҟ-ааҟ «еизыразны» «еицырҩыз» иԥсҭазаара адаҟьақәа акыр шықәса рышьҭахь даныргәылаԥшлак, ианигәалаиршәалак. Ҵабыргуп, ахәыҷы иԥсҭазаараҿы иибаз, иаҳаз, ихигаз зегьыҵәҟьа агәалашәараҿы аанхашьа рымам, еиҳаракгьы иқәрахь днеиуа даналагалак ицәеимпуеит, урҭ рҳәаақәа зырҭшәо, ахҭысқәа рхыԥхьаӡара зырмаҷуа рацәахоит. Аха иага ус акәзаргьы, ахәыҷы иԥсабара убас ишоуп, иибаз, иаҳаз, хаҭала ихигаз аԥсҭазаара (ибзиаз, ицәгьаз) аҟнытә ихаҿы аҵыхәтәантәи имшқәа рҟынӡа игәы ззыбылуа, ицрымшәо ицу кыр аанхоит, насгьы уаҩытәыҩсатә гәыбылра дуки гәхьаагараки рыҵаны.
Ахәыҷы иԥсҭазаараҿы иибаз, иаҳаз, икәша-мыкәша иҟаз, ихигаз зегьы иара изы иҭоурыхуп, ибиографиоуп азоуп игәалашәараҿы изаанхауа. Насгьы, ихадароу хаҭарак аҳасабала ауаажәларраҿы ишьақәгылара иацхраауеит, ацәгьеи, абзиеи, ахәахәеи, аиашеи идырбоит еиламырсҳаӡакәа хазы-хазы аҳәаақәа рыбжьаргыланы.
Ахәыҷра иамоу аҷыдарақәа ируакуп уи иаҩыз ашәҟәы ианнаҵаз агәалашәарақәа мыцхәы иахьыгәхьаауго, иахьыуныруа, иара ақәра уанҭагылаз аасҭа иахьыузааигәахо.
Еиқәылахьоу ашықәсқәа иргәылубаауа ахәыҷра, акырџьара ихыгагааны иҟалахьазаргьы уархәыцуеит, ушьҭахьҟа ударакәац ахь ухьанарԥшуеит, уахьиз-уахьааӡаз адгьыл уаҿгәыҳәаауа (уалҵны даҽаџьара уцахьазаргьы) уҟанаҵоит. Агәалашәара аԥсы злаҭоу, излеибарку апатриотизмра ала ауп, заҟа ииашаны иҳәоузеи абаҩхатәра змаз апоет Кәымф Ломиа абарҭ апоезиатә цәаҳәа ссирқәа: «Ҳәашьак амам ишыгәхьаазгаз, сара сахьиз, сара сахьааӡазгьы».
Апоетгьы ас еиԥш зегьы ҳгәы иҭҳәаау ацәаҳәақәа изырҳәаз агәхьаагара зҵоу агәалашәара ауп.
Сыззааиуа, саргьы уаҩык иаҳасабала сышьҭахьҟа наҟ хара схәыҷра згәыларшәыз ашықәсқәа рахь санхьаԥшлак зегь раԥхьаӡа исгәалашәо
ируакуп ҳашҭа ду аханы агәашә уахьынҭалоз игылаз, сабду Еқәыԥ Қапба иеиҭаҳамҭаз Араҵла дуи уи амҵан аԥхын мшқәа раан агәылацәеи аҭахцәеи уҳәа еизози. Уажәазы умашәа избоит убарҭ Араду амҵантәи асахьақәа еиҳа схы-сгәаҿы изаанхаз, изсхамышҭуа. Иара араҵла ахаҭагьы баша-машак акәмызт! Иахьагьы избо џьысшьоит амахә дуқәа нашьҭы-аашьҭны, аҽеимартаӷа, шәааԥшны цқьа сзакәу жәба аҳәозшәа акәын «идоумыжьхаха»адгьыл ишықәгылаз. Уи хә-махәҭа дуқәак аман. Махәҭак ишаанагара иҟаз раҵлак ыҟан. Сара схәыҷны санахьӡаз, ианызбаз, сабацәа изларҳәо ала, знык икарҿахьан, иахылиааз амахәҭақәа роуп ҵлакы-ҵлакы ыҟан ҳәа сызҿу. Уаанӡа икарҿаанӡа еиҳагьы идун амахәҭақәа, аҟәыбара уалагар, ҽнак уагон, 20-30 ԥуҭ акакан ҿыҵуан. Абас шҭак зымҽхакыз араҵла аԥхын ашоура мшқәа раан, ауарҳал еиҵәа еиԥш ашәшьыра шьҭанаҵон. Насгьы ҳара ҳахьынхоз хәын, иҳаракын, иԥшӡарҭа ҭыԥын, ана-ара аӡыхьқәа ахьхьаҳәа иҵхәраа инеиуан, иаакәыршаны иахагылаз ахәқәа (Ачаԥара, Абаажә ахәы, Ашәшьра, Ахәажәра, Аџьажә шәаԥыџьаԥла иҭалаҳан, аҵыс зылԥраауамызт, сабду Еқәыԥи уи иашьцәа Дадыни, Хакәыцәи (Дадын данҭаацәараха Арасаӡыхь аԥсҭахьы аӡиас Қәламыр ахықәаҿы нхара дцеит) рхаан аӡәгьы дзаԥырхагахомызт, хкааран, чашәран, алаҵарҭа дгьыл аман.
Сара санхәыҷыз сахьӡеит араҟа иҟаз абна: аџьра, ахьара, ашә, анҷа, ахьаца, уимоу, аа-ҵлагьы аман. Аха рыцҳарас иҟалаз, аколнхарақәа анеиҿыркаа ашьҭахь сабацәа ирыҵакыз адгьыл шәаԥыџьаԥла ибеиаз, ирыцҳамшьакәа ихыршьааит, амца ылаҵаны ирблит, идрыцқьеит, ирсақьит – акоммунизм аргылара иаԥырхагахазшәа. Иахьагьы исгәалашәоит ҳабна аҿҿаҳәа ианбылуаз, сара сшәаны сҵәуон амца аҩныҟа илбаар ҳабылуеит ҳәа. Усҟан аамҭа уадаҩын.
Иҟашәҵо закәызеи ҳәа ажәак уҳәар, уақәӡуан. Аха убас шакәызгьы, сабацәа рааигәа-сигәаҵәҟьа иҟаз абна еиқәдырхеит, иалакьысыр рымуит, Еқәыԥ иԥацәа анкьатәи раамҭа шыҟам рымбаӡои зҳәақәа ҟалазаргьы. Иахьеиԥш исгәалашәоит сабду ихкаара Ахәажәра ҳәа изышьҭаз аҿҿаҳәа абылра ианаҿыз, саб иашьа Ӡаӡ ииҳәаз ажәақәа: «Шәанаџьалбеит, шәаџьал аама (аколнхара ахантәаҩы иоуп дызҿу, уигьы уаҟа дгылан), ҳабна ахьырбылуаз, аҭаҭын ақәаарыхырҭа адгьыл ахьдырмазеиуаз, уаҳа ихтыз дгьылк џьара иҟамшәа!), уара шәызҿу закәызеи, ашәаԥыџьаԥ зегьы ықәышәхыр, арҭ ҳҿаҩа дгьылқәа, ҳкаӡӷы ҭакнаҳақәа шыбго, лаҵарҭа ҳмоуа ҳшықәхо шәзымдырӡои, ишәыхьзеи, мамзаргьы цас иаҳзыжәуоу, – ҳәа ирӷьны данцәажәоз.
– Азакәан иҳаднаҵеит, Ӡаӡ, ихаҳҿароуп, насгьы арҭ адгьылқәа шәара ианышәтәыз аамҭа цеит, – ҳәа аанарго даацәажәеит аколнхара ахантәаҩы.
– Азакәан абна шәыблы, иқәышәх, ацәҳәыра шәықәтәа ҳәа амҳәозар акәхап, аха азакәан ҳәа узҿу ашьапаҿы ҳара ҳазнеиуам ауп иҟалаз, иҳахьыз, – абас иажәа аарџьбараны иҿахиҵәеит саб иашьа Ӡаӡ. Сара сыблақәа ҭраа сызхәаԥшуаз аҵла хаура дуқәа ирыкәҵәашауа ибылуаз, еилаҳауаз ракәын. Сацәшәон ҳахкаарахь имҩахыҵыр ҳәа. Урҭ рҳәаақәа иааигәаӡаны еиван.
Дырҩегь иахьагьы сыбла ихгылоуп иблыз, мамзаргьы ихыбла-ҿыблааны, алҩаҵә ахатәаны иҟаз аҵлақәа ршьапы иҵакны еихала ианԥырҟоз, хәархьла ианхырҵәҵәоз, аҳәса, ахацәа аҵәаҳәқәа рҿарԥаны, иахан ианыҵырхуаз, рдац аныҵдырҟаауаз. Трақтор ыҟамызт, бульдозер ыҟамызт, рымч злақәхоз, изладрыцқьоз ауаа ҟадыџьқәа. Заҟа рылшоз, иаргәаҟуаз ажәала аҳәара уадаҩуп. Арҭ ихыртыз аҭыԥқәа рҿы аџьықәреи ларҵон, аҭаҭын ықәаадрыхуан. Абна ԥшӡа ахаҿра аԥсахуан, ихьаҵуан аԥсабара зырԥшӡоз ашәаԥыџьаԥ.
Уамашәа иубартә иҟоуп иқәырхыз абна ашьа ахьауазгьы. Ашәаԥыџьаԥ ықәхны аҭыҭын ахьеиҭарҳауаз, аџьықәреи ахьылырҵоз анаарақәа, амш аныцәгьахалак аҩар хыҵны иагон, избанзар, уи аанызкылоз, изыхьчоз, иаакәыршаны иҟаз абна акәын, уи ршьхьан.
Абас ҳаԥсабара заҟа хыдарала иазныҟәоз, иамеиҷаҳауаз ганкы мацарала ихәыцуаз, ақыҭа напхгаҩцәа. Урҭ аплан ахыхь акгьы рбомызт, ирбарцгьы рҭахымызт. Насгьы ара иҟан даҽа гәалакгьы. Сабдуи уи иашьцәеи ирыҵанакуаз адгьыл даҽаӡәы ишьапы изҭаргыломызт. Махәыкгьы изыхҵәомызт – дара рзин имамкәа. Аиашаз абна бзиа еиҵааӡаны ирыман рырахә рчарҭа, рҳәырҭа, аџьықәреи лаҵарҭа уҳәа досу хазы-хазын рҭыԥқәа. Рқәаҵа акәзаргьы убас иҟан.
Абарҭқәа зегьы Асовет мчра анааи, аколнхара ианага, еиҷаҳауадаз, еимырҵәеит, анхацәа зегьы реиԥш, даргьы ишәа-иза геқтарк адгьыл инҭадыртәеит, «шәынха-шәынҵы» ҳәа.
Ари азакәан ҿыц – Сталин иеиҿикааз аколнхарақәа иртәышьҭран, ишьақәнарӷәӷәаз акы акәын, узаҿагыломызт. Аха араҟа иҟоуп ахара зуҭаша ауаагьы. Урҭ уаҟа инхоз досу рыкәша-мыкәша ихьынхоз аҭыԥқәа рҿы ирылшон абна рааӡар, иеиҷаҳар, удгьыл-сыдгьыл, утәы-стәы аныҟаз аамҭазы. Аха ус аҟаҵара рыхшыҩ азцомызт, иҟаз, иааӡаз, ихьчаз абна ақәхра еиҳа рымч ақәхон. Абри аус аҿы азакәан ҿыци иҵарадаз, хара анаԥшра згыз ақыҭа напхгаҩцәеи ацхыраара рырҭеит.
Араҟа сара сабацәа, Асовет мчра аанӡа ирымпыҵакыз рыдгьылқәа рыхьчаразы акәым ари афакт заазгаз. Уи аазгеит хыда ақыҭа бна ақәхра, ахшьаара аекологиазы шаҟа ибааԥсу сҳәарц. Адгьылқәа еиҳарак аҿаҩа қыҭақәа рҿы абна ангылам ибгоит, ақәа анауа ихыҵуа аҩар иҵнаӡәӡәаауеит, ақәаарыхразы арахә рҳәырҭазгьы аӡәгьы имыхәо иҟалоит.
Иахьагьы сгәы снархьуеит, аӡаӡ еиԥш исылакьакьоит санхәыҷыз збара сахьӡаз Арасаӡыхь ақыҭа ахәыԥшӡақәа (Қапаа рхәгьы убрахь иналаҵаны) џьара-џьара ицәҳәы ҟьантазӡа иахьгылоу санынаргәыдыԥшылалак. Ԥсабаратә релиефла ахатә хаҿра аманы, шәаԥыџьаԥла иҭалаҳаны, иԥшӡаӡа иҟаз Қапаа рхәы иахьа иуҳәар алшоит ицәҳәы ҟьантазӡа игылоуп ҳәа.
Рыцҳарас иҟалаз, абри абас шакәу иахьа Аԥсны зегьы ҳаҟәыҵны, иара уа Қапаа рхәаҿы инхаҵәҟьогьы инагӡаны ирзеилкаауам, рхаҿы ирзаагом, Қапаа рхәыԥшӡа анкьа изҩычоз абна зынӡа иацәыӡыр, дара рхаҭақәагьы уаҟа анхара шырцәыуадаҩхо рӡыхьқәа зынӡа иҭабар шалшо, рықәаарыхырҭа дгьылқәагьы ԥсадахоит, иҿыбганы ацара иалагоит, аеррозиа ҳәа аҵарауаа зышьҭоу аҟны иааины иааҭагылоит.
Аԥсабара аԥшӡара анаҩсангьы сабацәа, урҭ рабацәа ахьынхоз Қапаа рхәы иамоуп даҽа ҷыдаракгьы, уи аҭоурыхтә баҟақәа ирҭыԥуп. Араҟа ажәытәӡатәи аиланхарҭа шыҟаз зҳәо иахьагьы инханы иҟоуп абаҟақәа, абаагәара ашьапқәа. Уи шьақәдырӷәӷәахьеит, иҭырҵаахьеит аҵарааа В. Ԥачлиа, Л. Соловиов, О. Бӷажәба уҳәа егьырҭгьы.
Изхысҳәаауа, исызгәакьоу абри адгьыл – сахьиз, сахьааӡаз уи ажәытә-аҿатә схаҿы ианаазго, сыблаҿы ииасхьоу, аха сара еснагь исыцу заҟа сахьа ссирқәа цәырҵуазеи, нас урҭ ирхылҿиаауа схәыцрақәа сыргоит хара, уахьынтә сыргьежьны иахьатәи аԥсҭазаара уадаҩ ахьеилашуа агәҭа снадыргылоит иҟази, ииасхьоуи, иахьатәи аԥсҭазаареи еиҿырԥшы рҳәошәа.
Урҭ зегьы ирылызбаауеит ҳашҭа аҵыхәа азыбжак амҽхак игылаз араҵла ду. Цқьа исыздыруам иахьынтәаауа, изыхҟьо, аха абри амҵаҿы сыбла иамбазгьы, аха иахааныз ирҳәозгьы, сыбла иабазшәа иааигәаӡаны исныруан, сахаанызшәаҵәҟьа ихьухьууа сгәы иҵалон. Иаҳҳәап, араҟа Қапба Еқәыԥ иҩнаҭа иртәарҭан, ирыԥсшьарҭан Асовет мчра ҟалаанӡагьы ауаа барақәа, қьаф зуаз ҭауади-аамысҭеи рхаҭарнакцәа, абжьыуаа рҿы еицырдыруаз. Аԥхын мшқәа раан ҳрамҵа ду асасцәа аӡәырҩы аднакылахьан. Араҟа иҟоуп аӡыхь ссир, ачачхалеи хҵаны аҽыкәабарҭа. Уи аԥхын ихьшәашәоуп, аӡын иԥхоуп, алҩаҵә ахылззуа иҩеиуан. Аԥшәмацәа рыдагьы, саси, уеи, ҭахи иаҿцаауаз
рацәан, ҽыхәшәтәырҭак иаҩызан. Иара иахьагьы иҵхәраа илеиуеит, аха ԥасатәи «афунқциақәа» анагӡара иаҟәыҵит, зымаҵ ауагьы абаҟоу...
Абри аҩнаҭаҿы диит, дааӡеит ареволиуционер, Аԥсны ахақәиҭреи ахьыԥшымреи рзы ақәԥаҩ Сҭеԥан Қапба. Уи ихьыԥшны уахь инанагон иҩызцәа, иқәлацәа, еиҳарак Аԥсны ақырҭуа меншевикцәа ирҿагыланы ақәԥаҩцәа «Красныҟ партизан» иалаз, иаҳҳәап, Зосим Бениа, Нестор Лакоба, Васил Лакоба, Ҳақыбеи Мқанба, Баграт Ԥаӷәаа убас ирацәаҩны.
Ҳраҵла ду «зхааныз» рацәан. Урҭ зегьы сара иабаздыруеи, мацара ирҳәоны исаҳақәаз роуп зыӡбахә сымоу. Аха, иҟоуп схаҭагьы ибзианы сызхаану, исгәалашәо. Убарҭқәа акык-ҩбак сҳәарц сҭахуп абраҟа. Уажәы зхы ԥытлаз сгәалашәарақәа, акинолента ианушәа еицрыхәхәа зҿаазхаз ауп изеиԥшроу.
Сара сызлацәажәо аамҭазы аибашьра (1941-1945 шш.) ҟамлаӡацызт, уи аламҭалазы акәын. Ақыҭа Арасаӡыхь еибга-изҩыда, иӷәӷәаӡа, еилшәарак амамызт, аҿар аҵагылан. Анцәа ду ибзоураны акәу, усҟан ақыҭсовет ахантәаҩы Естат Қапба иакәу, мамзаргьы аԥсуа жәлар раӷа хәымга Бериа илаԥш цәгьа ҳашьха ҳаракқәа ршьапаҿы ишьҭоу ҳқыҭа аҟынӡа изымааӡоу, мамзаргьы ҿаҩа қыҭак аҿы игҿаршәу ауааԥсыра абасыцәцари игәохәу сыздырам, шәииԥхьыӡ згымхаша 37-тәи – 38-тәи ашықәсқәа ирцәынханы иҟан Арасаӡыхь. Абри аӡалеимҭазы иалаӡыз аӡәы заҵәык – Абас Лагәлаа иоуп. Сыззааиуа, Арасаӡыхьаа ҳаблацыԥхьаӡа цәгьарак бзиарак аҿы иахьааилагылоз угәы иахәашаз, зыԥшра-зсахьа иагмыз, згәамч ӷәӷәаз, зшьамхы ҵарыз аҿар еиҵагыланы иҟан уаареигәырӷьартә еиԥш. Ус шакәу амҳәаӡои абас еиԥш иҟаз ашьха қыҭа хәыҷы ԥасатәи Аџьынџьтәылатә еибашьра ду аан (1941-1945 шш.) иалҵны 180-ҩык еибашьра иахьцаз афактгьы. Урҭ рахьтә рыԥсадгьыл ду СССР ҳәа изышьҭаз рхы ақәырҵеит Арасаӡыхьаа рыҷкәынцәа адауаԥшьқәа 107-ҩык. Арҭ ацифрақәа угәы ахьҭыршьаауа анаҩсангьы, иугәаладыршәоит даҽакгьы. 37-тәи ашықәсқәа раан «ҳазхашҭыз» ҳаӷа хәымга Бериа имаҵуарқәа иргәаладыршәеит ирцәыбжьахаз 37-тәи – 38-тәи ашықәсқәа. Усҟантәи «рыгха» дыриашеит аибашьра ду шааҟалаҵәҟьаз, аԥсуа шьха қыҭа дрыцқьеит, ахымхәацәа ахәыҷқәа, аҳәса абыргцәа, ишырҳәо еиԥш, маҟаҿамҳәараа ирхаанхеит ақыҭа, анхара, анҵыра, аҳәынҭқарра ауал, абаџь, ашәахтә зегьы урҭ рҟәаҟәа инықәлеит. Аха арҭ ацәаҳәақәа зыҩуа изласгәалашәои насгьы уажәы санрызхәыцуа излеилыскаауеи рыла агәра згоит гәкаҳарак ҟамҵакәа Арасаӡыхьаа шыхандеиуаз, ҳаԥсадгьыл ду ашәарҭара иҭагылоуп ҳәа рхы-рыԥсы иамеигӡакәа аус шыруаз хәыҷи-дуи. Абраҟа иаазгарц сҭахуп схаҭа исгәалашәо фақтк. Кавказ ашьхақәа рҿы аибашьра анцоз акәын.
Адыдбжьы еиԥш акәын зны-зынла Арасаӡыхьынӡагьы ахысбыжьқәа шааҩуаз. Аусҳәарҭа ашҭаҿы игылаз ахәырмаҵла амҵан аизара мҩаԥигон араиком аҟнытә иааз ауаҩы. Уаҟа ашколхәыҷқәагьы ҳаизыргоит.
Абри аизараҿы ицәажәаз рацәаҩуп, араиком ахаҭарнак инаҩсангьы, аха урҭ зегьы ирҳәаз сгәалашәом, амала иахьаьы слымҳа иҭаҩуеит ицәажәара, ихаҭагьы саԥхьа дгылоушәа збоит Ҭаскәач-иԥа Дигәа Дочиа. Ажәлар даарылҵит зықәрахь инеихьаз, иӡышӡа ишлахьаз, зоура, зыҭбаара наӡааӡаз уи. Еизаз ажәлар рыгәҭа данааи, Дигәа даангылан, иикыз илабашьа аҽыҩҳәа инаирсын, ихаз икәмызцәа хылԥа (уи ӡынгьыԥхынгьы иныҟәигон) ааихыхны илабашьа ахы инадикылан, ацәажәара далагеит, ибжьы аҿаца-аҿацаҳәа игоз аусҳәарҭа ашҭа иҭыҵны хара инеиҩуан:
– Дад, ҳажәлар, Арасаӡыхьаа шәхаҵкы, иааиз ҳасасгьы ииҳәаз шәаҳаит, ҳаԥсадгьыл ду СССР иақәлаз ҳаӷа абарҭ ҳашьхақәа рҟынӡагьы дааӡеит, ишыжәбо, ашәарҭара ҳҭагылоуп. Аха сара агәра нагӡаны изгоит арҭ иԥшьоу ҳашьхақәа уи афашист, ихьӡуи мшәа, Гитлер аума, хәымга дшызхымҵуа, уи руам ҳтәыла ду аҵеицәа абџьар кны иҿагылоу, уи руам дара аҽарҳақәа реиԥш иаҳхагылоу, еснагь ацәгьа ҳацәызыхьчо, зылԥха ҳауша, ҳашьхақәа! Ҳара амч ҳарҭоит. Уи агәра згоит сара, Нарҭаа дуқәеи Абрыскьыли рдоуҳа! Иара убас ҳара иҳацхраауеит ҳқыҭа иахчынганы ҳашьхақәа ркалҭ, урҭ ирыҵганы игоу ана-ара ҳхәы ҳаракқәа рҿы игылоу абаа хыҽҽарақәагьы.
Дад, ажәлар, шәхаҵкы, ажәа шәасыршьыр сҭахым, иҟоу аҭагылазаашьа зегьы ижәбоит, ҳара абра инхаз ахахә-мыхәгьы ҳхы ҳаигӡом, иҳалшо зегьы ҟаҳҵоит, афронт ҳацхраауеит, иҳаду аказы ҳхьаҵуам. Уимоу, ианаҭахха, абри ижәбо сара ауаҩ бырг, сԥацәа уахь афронтахь ишыҟоугьы, рхабарк шаҳзымдыруагьы, абџьар скуеит, абарҭ ҳашьхақәа зыхьчо аибашьцәа снарывагылоит, насгьы арҭ ҳашьхақәа рцәаҩеи урҭ ирыҿгоу амҩахәасҭақәеи саҟара издыруада.
Дад, ҳасас, ҳаиҳабы ухаҵкы, ҳарҭ Арасаӡыхьаа ҳҵеицәа зегьы абџьар ркуп, иеибашьуеит, ҳдырԥхашьом, ҳаԥсадгьыл ду зхы ақәызҵахьоугьы маҷыҩӡам, аха ианаҭахха абра иубо зегьы (ахәыҷқәеи алымшақәеи рыда) абџьар ҳкуеит, ҳақәызхырц иаауа аӷа хәымга ҳаиҿагылоит, – иҳәан илабашьа дҩахан анышә иааҵихын, ихылԥа наихаҵа, днеины иҭыԥ аҿы днатәеит. Араиком аҟынтә иаазгьы, еилақь итәаз ажәларгьы иӡыӷә-ӡыӷәӡа изыӡырҩуан, «уажәымҭа шкәакәахааит, дад, уара иуҳәаз ауп ҳаргьы иаҳҳәауа, ҳгәаанагарақәа акоуп, ҳәа аӷыу ааилдыргеит изыӡырҩуаз зегьы.
Анаџьалбеит, заҟа ҵуазеи, уи аахыс, ихаҭагьы адунеи иԥсахижьҭеи ашықәсқәа рацәаны ицахьеит, ҳдырԥхашьом ҳәа дызҿыз Арасаӡыхьаа рҵеицәа аӡәырҩы реиԥш, изыхнымҳәит Ҭаскәач-иԥа Дигәа Дочиа иԥацәа Кака, Ҭандел. Аха иацы акәушәа исгәалашәоит Аԥсны ахьӡи ахьымӡӷи ԥсҭазаарак еиԥш изыԥхьаӡоз аԥсуа хаҵа ихаҿсахьа.
Сыззааиуа, аибашьра ҟалаанӡа, аҩада ишысҳәахьоу еиԥш, Арасаӡыхь ҳабла-цыԥхьаӡа еиҵаҩҩы иҟан аҿар рыла, Октиабр иаанагаз аныҳәақәа раан ахәмаррақәа анымҩаԥыргоз акәым, иара ус абжьааԥны амхурсҭақәа рҿы аус аныруаз, рыԥсы аныршьоз аамҭазы еицлабуан, еиқәԥон, ахаҳә дырԥон, рымч ԥыршәон, згәамч ӷәӷәаз ауаа – Арасаӡыхьаа. Ҳара ҳрамҵа ду аҿгьы иҟан урҭ рҩызцәа аицлабрақәа. Сабду идгьыл ҭаӷсақәа, аколнхацәа зҭахандеиуаз, мамзаргьы абна анхырҿоз, адгьыл анхыртуаз, ԥсшьараҳәа шьыбжьонла абраҟа еизон. Иахьагьы избошәа сыбла ихгылоуп Кобахиа Мышьеи (уи арра дҭахеит, иҵабыргыҵәҟьаны адау имч иман) саб иашьа Шәарахи анеиқәԥоз. Исгәалашәоит, еиҭахеит, уанӡа дзақәԥаз зегьы каижьхьан. Ас заҟантә (ахаҳәрԥара, аҵәыргыла ахыԥара, махәҿала амч ԥышәара (астол рмашьхәылҵқәа ықәкны) аинтерес зҵаз аицлабрақәа.
– Шәызҿқәоу уажәшьҭа шәырҟәаҵ, амрагьы хышәҭуеит, арашәарахьы ацара аамҭа ааит, уи аҵкыс, ӡышхәасгьы ишәыхәап, абри аҩы, – ҳәа аирыӡи аҵәца ачанах ианыргыланы иаарыдикылон саб иашьа Ӡаӡ.
– Уигьы мап ацәаҳкуам, Ӡаӡ, аха реиҳа ахаҳә зырԥаз дааԥшыроуп, – ҳәа ахьырхьыр дыччо даацәажәеит Мышьа Кобахиа.
Сареи сашьа Котикеи ҳрыхәаԥшуан ианеиқәԥоз аума, ахаҳә андырԥоз аума, аҵәыргыла ианахыԥоз аума ираԥызгода ҳәа. Исыздырам изызҳәаз, аха Мышьа Кобахиа дыриааилар, ираԥигалар бзиа избон. Абраҟа еизон Баџьга Ҵалкиа, Мыџьа Маланӡиа, Шәакәа Маланӡиа, Мама Габниа, Каманда Қапба, Џьоџьа Қапба, Кәагә Ҳаџьымба, Ҭедо Габниа, Марӷьап Қапба, Мышьа Кобахиа, Аџыр Маланӡиа уҳәа ирацәаҩны.
Згәамч ҭаз аҿар (абри ҳҳабла иаланхоз) ҳрамҵа «спортзалк» иаҩызаны ирбон, ирыԥхьаӡон.
Аха абраҟа исҳәаз, ҳашҭаҿы асахьақәа рҽырыԥсахит аибашьра аныҟала. Згәамч ҭаз, зшьеи зыхши еилаҭәоз аҿар абаҟахыз, аибашьра амца иалагылан. Уинахыс ҳрамҵахь уарла-шәарла инеилоз абыргцәа ракәын. Агәалаҟаргьы абаҟаз, ҳаԥсыр ҳаржып ҳәа изықәгәыӷуаз рыҵәҩан шьапқәа зегьы абџьарқәа ркын изаауоу, изымаауоу рзымдыруа. Ари аԥсихологиатә ҭагылазаашьа, аԥсышәала иуҳәозар, зегьы реиҳа иуадаҩу абзагәырҩа акәын иаанагоз.
Дырҩегьы схьаҵуеит аибашьра ҟалаанӡатәи ҳаԥсҭазаарахь, иаазырԥшуа, даҽа ганкгьы. Сабду Еқәыԥ Қапбеи санду Алсабед Аӡынбеи ирыхшеит, ирааӡеит хәҩык аԥацәеи фҩык аԥҳацәеи, ԥшралагьы, сахьалагьы, гәаҭалагьы аӡәгьы дхьысҳамкәа, раамҭала инагаз уааны. Сара сырхьымӡеит, исыздырам саби уи иашьа Сҭеԥани, раҳәшьа Хаԥҭинеи. Егьырҭ зегьы сырхаануп, издыруеит. Ҳашхәыҷқәаз ҳани ҳаби аныԥсы ҳзааӡазгьы дара роуп. Ҳаб Хәанеи ихылҵит ԥшьҩык ахшара – ҩыџьа аҷкәынцәеи (Котики сареи) ҩыџьа аӡӷабцәеи (Кәыкәыли Нусиеи; Нусиа лыԥсаҭа шкәакәахааит лыԥсҭазаара далҵит иаҳхаагаз аибашьра ашьҭахь шықәсык ааҵуаны).
Аишьцәа зегьы џьарак еиҿын. Саб иашьа Ӡыкәыр (уи аҩнаҭаҿы иҟаз дреиҳабын) иман аԥеи аԥҳаи. Иԥа Ҷыҷыкәа (Николаи) ԥасатәи аибашьраҿы фырхаҵала дҭахеит. Иԥҳа Шоура иахьагьы дыҟоуп, уажәтәи аибашьраҿы илцәалаӡит хәҩыуаак. Лмаҭацәа ҩыџьа – Адгәыр Ԥхазариа, Даур Бигәаа, лԥа – Мурман Бигәаа, лымаҳәцәа – Грышьа Ануа, Аԥсны афырхаҵа Анатоли Ԥхазариа.
Зышьҭамҭа ыҟаз, иӷәӷәаз аҭаацәара ду аҿы еснагь рынеи-ааи ыҟан. Исгәалашәоит еиҳарак араҟа ес-ԥхынра еизалон сабду иӡӷабцәа рхы-рыхшара урҭ ирхьыԥшыз, аџьџьаҳәа еизаны ԥсшьарҭа ҩнык еиԥш ҳашҭа ҭбаа ықәдырҭәаауан. Сара схәыҷын, аха избоз аланаԥшра сеигәырӷьон, есымша имцаӡакәа ҳаҩны иҟазар, иаҳҭазар сҭахын, даргьы ҳаҩнаҭаҿы сара зегьы сахьреиҵбыз азы мыцхәы сыгәцараркуан, убри аҟнытә егьырҭ сашьеи саҳәшьцәеи рылымкаа сыгәцараркуан, бзиа сырбозшәа збон. Сара уажәгьы сыбла ихыҵӡом, уимоу, гәырӷьарак, лахҿыхрак сызцәырыргоит саб иашьцәа раҳәшьаԥацәеи раҳәшьаԥҳацәеи аԥхынраз ҳаҩны аанҿасра ианнеилак ишреигәырӷьоз, ишрыцәнымхоз. Ас еиԥш агәыбылра, сара уажәы, изааӡарызеи, избом, еиҳа имаҷуп, ихьшәашәоуп аизыҟазаашьа. Саб иашьцәа заҟа иреигәырӷьоз ирылаҽхәоз раҳәшьа Хаԥҭиҭ лԥацәа ( уи Ашәы Қәцыруа диман, абжьыуаа рҿы инагаз нхаҩын) Сурам, Давлеҭ, Баграт, Кәҷыр, Андреи (уи М.Ломоносов ихьӡ зху Москватәи аҳәынҭқарратә университет аиуристтә факультет ахԥатәи акурс аҿы дыштәаз дычмазаҩхан иԥсҭазаара далҵуеит, Давлет, Аҟәатәи аҳәынҭқарратә рҵаҩратә институт аҭоурыхтә факультет далгахьан, иқыҭа гәакьа Џьгьарда рҵаҩыс (аҭоурых дирҵон) аус иуан, аԥсуа литература бзиа ибон, ажәеинраалақәагьы иҩуан, 37-тәи ашықәс азы ҳаӷацәа дҭадырхеит. Егьырҭ ахҩык – Сурам, Курӷа, Баграт Аџьынџьтәылатә еибашьраҿы иҭахоит. Сурами Баграти ракәын аҭаацәа иалалахьаз.
Саб иаҳәшьа Мыҷыҷ Аԥсны еицырдыруаз абзанхаҩы (Асовет мчра анышьақәгыла ашьҭахь укулакуп ҳәа иԥацәагьы иаргьы рхатә џьала идырҳаз амал: рырахә, рышәахә, ақьырмыти акыци рӡырҭа азауад, иԥа Ҭемыр инапала иҟаиҵаз, рдәқьан, руахьад, рыӡлагара уҳәа ирымхны азеиԥш мал иахырыԥхьаӡалеит) Кадыр Аҩӡба иԥа Ҭемыр иԥшәма ԥҳәыс лакәын, Ҭемыр Аҩӡба, иԥацәа Алиошеи Џьони урҭгьы ишқәыԥшқәаз аибашьра ду иаҿыҵахәхеит.
Саб иаҳәшьа Цацу абжьыуаа рҿы (анҭыҵгьы) еицырдыруаз, ажәлар рҿы акыр џьабаа збахьаз, аԥсуа хаҵа нага Аршба Уарҭан Дауҭ-иԥа диман. Шьҭрала Тҟәарчал инхон, аха 1937 шықәсазы иҭаацәа иманы дааит Аҟәаҟа нхара. Убри инаркны дынхон, дынҵуан Аҟәа. Ирааӡеит ҩыџьа аԥацәеи хҩык аԥҳацәеи. Урҭ рԥеиҳаб Лиова арратә маҵура ихигон, дыԥхьатәеит акапитан ичын иман. Аиҵбы Рафаел (Хәыта ҳәа зарҳәоз, Аԥсны анҭыҵгьы асовет спорт ахьӡ-аԥша ҭызгахьаз спортсменын, боқсиорын, Аԥсны, Қырҭтәыла, СССР абоқс азы акырынтә дчемпионхахьан, аԥхьахәқәа игахьан. Иԥсҭазаара аҵыхәтәантәи ашықәсқәа рҟынӡа напхгара аиҭон, диреқторс аус иуан СССР Аминистрцәа Рсовет иатәу афизкультуреи аспорти ркомитет Ешыратәи аспорт база аҟны. Рыԥҳацәа Зинаида дырҵаҩын, дматематикын, Аниа дырҵаҩын – аурыс бызшәеи алитературеи длырҵон, Ҭина аԥсуа театр аҿы акыр шықәса суфлиорс дыҟан. Рыԥсаҭа шкәакәахааит, рдунеи рыԥсаххьеит...
Саб иаҳәшьа Хаԥҭина лакәзар, Коӷониа Беслан диман, илҭынхеит ҩыџьа аԥҳацәа – Ҷута, Гәыгәыл. Ҷута раԥхьатәи лхаҵа Саҭбеи Аҳашба дҭахеит Аџьынџьтәылатәи аибашьраҿы, уахьтәи лԥа Владимир Аҳашба джурналиступ, аԥсуа радиои ателехәаԥшреи рышьақәгылараҿы иџьабаа ыҟоуп. Иахьа Аԥсны ажурналистцәа Реидгыла аҭакзыԥхықәу маӡаныҟәгаҩыс дыҟоуп. Аҩбатәи лыԥшәма (аҩынтә раан аҭаацәара даналала) Леуарса Ҳаџьымба иҟынтә аԥҳа длымоуп, илыхьӡуп Биана. Гәыгәыл дыҩнагылан Аԥсны зҽаԥсазтәыз артист, адунеи иадыруа аклассикцәа рҩымҭақәа аԥсышәала изырцәажәаз Иасон Ҷоҷуа иҩны.
Саб иаҳәшьа Мышьа абжьыуаа еицырдыруаз Адлеи Едгьы иԥа Мышьа (Михаил) иҩнаҭа дыҩнагылан. Уи Ҷлоутәи ашкол аҿы диреқторс аус иуан, еиҳау аҵара иман. Ԥшьҩык ихшара шхәыҷқәаз 1937 шықәсазы харада-барада иҭадырхәашаз ҳҵеицәа хазынақәа аӡәырҩы реиԥш дҭадырхеит ашьажәцәа, Бериа имаҵуарқәа. Иааӡатәны иаанхеит лхәыҷқәа. «Ажәлар раӷа иԥҳәыс» ҳәа лахә-лахәы ишлышьклаԥшуазгьы, Мышьа Қапба акы лхы аҵамырхакәа, лгәы камыжькәа лхаҵа ишҟа илымаз абзиабара цқьеи, харанаԥшреи, илзааигәаз лҭахцәа рыцхыраареи, лхаҵа дҭазырхаз ҳаӷацәа ргәырԥсеи ирыбзоураны илааӡеит
лыхшара, аԥшьҩыкгьы иреиҳау аҵарақәа роуртә иҟалҵеит. Аиҳабы Анатоли Адлеиба дҳақьымуп, Аҟәатәи амшын баӷәаза иатәу аполиклиника ҳақьым хадас дыҟоуп, Демиан дгеографын, рҵаҩыс аус иуан иқыҭа гәакьа Ҷлоутәи абжьаратә школ аҿы. Ааскьа иԥсҭазаара далҵит. Иԥа Одиссеи Аԥсны Аџьынџьтәылатә еибашьраан иԥсадгьыл ихы ақәиҵеит. Семион Аԥсны еицырдыруа журналиступ, аԥсуа телехәаԥшра ашьақәгылараҿы ихәҭаа акыр адуп, уи лассы-лассы еиҿикаауа арадиодырраҭарақәа аинтерес рыҵоуп, иактуалтәу атемақәа ирызкуп, иҳагыу-иҳабзоу зҳәо роуп. Валиа Адлеи-ԥҳа (хҩеишьцәа раҳәшьа) дырҵаҩын, акыр шықәса инеиԥынкыланы аԥсуа культура азааԥсаҩ К.Ф. Ӡиӡариа ихьӡ зху аԥсуа школ-интернат (уажәы алицеи ҳәа изҿу) аҿы ааӡаҩыс, рҵаҩыс дыҟан, уажәы дтәанчаҩуп.
Саб иаҳәшьа Матиа лтәы сҳәозар, уи лыԥшәма Салуман Бӷажәба иԥсҭазаара даналҵ (Хәыхәыт дхәыҷын, Ҳақыбеи амгәарҭа дҭан), лашьцәа лыҩныҟа дааргеит, раншьцәа рҿы акәын ҩнысгьы гәарасгьы ирымаз. Уи атәы алада инарҭбааны сазааҭгылоит.
Сыззааиуа, абарҭ ауаа хыхь зыӡбахә сҳәаз Еқәыԥ Қапба имаҭацәа (иԥҳацәа рыхшыра) зегьы абри ҳаҩнаҭа ду иадҳәалан, рхатәы ҩнык еиԥш ирбон. Ҳара ҳазгьы урҭ рнеира гәырӷьаран, агәалаҟара ҳнаҭон. Ҳра ду амҵан даҽа хаҿрак аанахәон. Урҭ Еқәыԥ имаҭацәа рыдагьы сара схы здыруа саныҟала инаркны араҟа избон асасцәа рацәаҩны, еиҳарак аԥхын мшқәа рзы ԥсшьараҳәа иаауаз, уажәы зегьыҵәҟьа рыхьӡқәа абасгәалашәои. Амала исхамшҭуа схаҿы иаанхеит Хәыхәыти Ҷыҷыкәеи рҩызцәа Зураб Ачба, Шьалуа Инал-иԥа, Маџьга Қапба, Леуа Гармелиа, Миха Бӷажәба, Владимир Ратиа... Хәыхәыти Ҷыҷыкәеи рҩызцәа зегь реиҳа исгәалазыршәо, сыхдырраҿы изаанхаз урҭ реицәажәара, реидтәалара «схы ахьаласырхәуаз» ауп. Схы злаласырхәуаз ҳәа иԥхьаӡаз убри акәын, ианцәажәоз рааигәара сӡыӷәӡа стәаны сырзыӡырҩуан, ирҳәоз, изыԥхьоз абеилыскаауаз, схәыҷын ашколгьы сҭамлацызт, аха дара рхаҭақәа бзиа иахьызбоз азы сырԥыршәомызт, рааигәа сыҟазар сҭахын, даргьы сеилыркаауазар акәхарын, ҷыдала сыгәшәа-мшәа рҳәон.
Абыржәы избо џьысшьоит ацәа жәпа ахаҵаны агәҭаны иҭанақьызу, иџьаззу, ибҩазу сзеилкаауамызт, аха ихьыԥшшәалан иҟаз, ихьӡыркыз, иҭаԥыҟҟаны анбанқәа зныз (ашьҭахь ауп ианыздыр ианыз – А.С. Пушкин. 1837-1937 шш.), ашәҟә ҟәаз инеимда-ааимдо иаԥхьон, иахцәажәон. Сара уи анықәырҵалак ишьҭыхны ианыз асахьақәа еихыршәшәо срыхәаԥшуан, асахьақәа ақьаад ҵаӷақәа рыла ихҩан, иԥхасҭамхарц азы. Сара сагьзаԥхьомызт, иаҳҳәап саԥхьаӡаргьы иаҳәоз сзеилкаауамызт,
аха абанҭ асахьақәа ирныз бзиа ибаны, иџьшьаны срыхәаԥшуан. Зныкгьы исарымҳәеит иумкын ҳәа, ишыԥхасҭасымтәуаз, абӷьыцқәа рмаршәа кны ишеихсыршәшәоз анырба. Уи адагьы ҳаҩны ашәҟәқәа ыҟан, Хәыхәыти Ҷыҷыкәеи анаауаз есымша иҿыцыз шәҟәык, еиҳарак аԥсуа шәҟәқәа ааргон. Сара сахьзырмыԥхьоз хьаас исыман. Саб иашьцәа ракәзар, аԥсуа шәҟәқәа, алакәқәа, ажәабжьқәа зныз (дара заԥхьомызт, аха...) урзаԥхьалар бзиа ирбон, иазыӡырҩуан аамҭа анрымаз аӡын ҵхқәа раан, мамзаргьы, аԥхын шьыбжьонла ашәшьыраҿ ԥсшьара ҳәа иантәалоз. Нас рхаҭақәагьы ажәытә жәабжьқәа афырхаҵара злаз, мамзаргьы Нарҭаа дуқәа ирызкыз ажәабжьқәа рҳәон. Саб иашьа иԥҳа, аҩада зыӡбахә сҳәахьоу, алагарҭатә школ далгахьан, аԥсышәала ибзианы даԥхьон. Исгәалашәоит Иуа Коӷониа ипоема «Абаҭаа Беслан» данырзаԥхьалоз. Акырынтә дырзаԥхьахьазар акәхарын, сара сахьазыӡырҩуаз, аԥхьара шысзымдыруазгьы, ҿырҳәала абжеиҳарак сҵахьан, егьарааны асофаҿы, мамзаргьы ҳраҵла ду ашәшьыраҿы сантәоз сыбжьы рдуны «Аԥсны иааӡаз Абаҭаа...» ҳәа сналагон. Ашьҭахь ашкол санҭала, аҩреи аԥхьареи анысҵа схалагьы саԥхьон, аҭаацәа срылатәаны сырзаԥхьон Иуа Коӷониа ипоемақәа, 1940 шықәсазы К.С. Шьаҟрыли Х.С. Бӷажәбеи иҭрыжьыз «Аԥсуа лакәқәа» ирныз аҳәамҭақәа. Уи Хәыхәыт ишҭыҵызҵәҟьа аҩныҟа иааигеит, аха усҟанҵәҟьа сзаԥхьомызт схала, даҳзаԥхьон Шоура.
Ус заҟа шәҟәы. Саҳәшьа Кәыкәыл Аҟәа аԥсуа школ дҭан, аибашьра ҟалаанӡа, ашкол адыркаанӡа уа аҵара лҵон, (Хәыхәыт усҟан Москва иҵара далган даахьан, ауадагьы ирҭахьан, иани иашьеи иара иҿы иҟан. Кәыкәылгьы убра дрыман).
Раԥхьаӡа, санхәыҷыз, аарла схы здыруа саналага, Хәыхәыти, Ҷыҷыкәеи, Ҳақыбеии аҩны ианаалак аԥхын аԥсшьара мшқәа раан исасцәаны, мамзаргьы иҳауацәаны иаҳҭаауаз џьысшьон, избанзар, акы, смаҷӡан, аарла ауп ишысгәалашәо, ҩбагьы, урҭ Аҟәа ақалақь аҿы иҟан, Ҳақыбеии Ҷыҷыкәеи аҵара рҵон, Хәыхәыт амаҵура далан, есымша дзаауамызт, аха ашьҭахь ауп ҳҭаацәа ишырхыԥхьаӡалаз, ҳаҩнаҭа ишатәыз аныздыр. Заҟа сеигәырӷьоз, ҳшымгәыӷӡоз, Ҷыҷыкәеи, Хәыхәыти, Ҳақыбеии еицны мамзаргьы рхала, агәашә аҷараҳәа иаартны ианҭалоз, ҳлақәа ҽадак-ҽадак иаҟараз, рҵыхәа рышәшәо, игәыбзыӷуа ианырԥылоз. Иахьагьы исхашҭуам саб иашьцәа заҟа рхаҿы рхалашоз, иаргәырӷьоз, сасцәа дахьқәак рҭаазшәа акәын ишырԥылоз!..
Абарҭқәа зегьы сыла иабон, исныруан, иуаҩытәыҩсатәу бзиабара дук сырҭон, уи иахылҵуаз аԥхара иахьа уажәраанӡагьы исымымҵәакәа иаазгартә еиԥш.
Абри хыхь зыӡбахә сҳәаз Еқәыԥ Қапба иҩнаҭа ду даҵанакуеит, датәуп аԥсуа ҵарауаҩ ду, академик Хәыхәыт Салуман-иԥа Бӷажәба. Убри иԥсҭазаареи, иҭҵаамҭақәеи, иҳәынҭқарратә-уаажәларратә усурем ирзыскуеит аԥхьаҩ иудызгало ашәҟәы. Уажәнатәгьы исҳәоит, Хәыхәыт Бӷажәба иеиԥш иҟоу, зымҽхак ҭбаау аҵарауаҩ ду изкны инеиҵыху, насгьы иаҭәоу амонографиа аҩра шмариам дарбанзаалак изгьы. Уи азы зегь раԥхьаӡагьы иаҭахуп иҭынха (акьыԥхь зымбацгьы убрахь инарылаҵаны), инарҵауланы аҭҵаара. Урҭ кыр ыҟоуп. Ҵабыргуп, Аԥсуа институт иалаблызгьы рацәоуп, аха иаанхаз ибеиоу ихатә архив аҿы еизгоуп, ишахәҭоу еиԥш инагӡаны аклассификациа рызумзаргьы. Убри анаҩсангьы, афранцыз шәҟәыҩҩы Андре Моруа «жизненныҟ путь великого человека и сам по себе представлӷет огромныҟ интерес?» ҳәа ииҳәаз ажәақәа ухаҿы иааугозар, аԥсуа ҵарауаҩ ду Хәыхәыт Бӷажәба ибиографиа, иԥсҭазаара ахаҭагьы иара изку ашәҟәы аматериал бзиа анаҭоит иарбеиартә еиԥш.
Ишдыру еиԥш, Хәыхәыт Бӷажәба аԥсуа литературатә критика дашьаҭакҩуп, еицырдыруа бызшәаҭҵааҩуп, дфольклориступ, ҳәынҭқарратә-уаажәларратә усзуҩуп, аԥсуа рҵага шәҟәқәеи, апрограммақәеи, ахрестоматиақәеи дреиқәыршәаҩын, аԥсуа грамматика ахԥатәии аԥшьбатәии аклассқәа рзы арҵага шәҟәқәа дравторуп. Аԥсуа институт анапхгараҿы даныҟаз акадрқәа рыла реиқәыршәаразы иҟаиҵаз кыр ыҟоуп.
Уи изку ашәҟәаҿы абарҭқәа зегьы ухаҿы иааугароуп, улаԥшҳәаа инарҭбааны иҵугароуп, ажәакала иҭуҵаароуп. Убри ахыхьгьы иҟоуп ихадароу даҽакгьы. Уи уаҩыршәаны, ухаҿы иаамгакәа изалшом Хәыхәыт Бӷажәба изкны ашәҟәы-амонографиа аԥҵара. Убри ауп Хәыхәыт Бӷажәбагьы иаамҭантәиқәа аԥсуа шәҟәыҩҩцәеи аҵарауааи реиԥш иԥсҭазаареи ирҿиаратә, иҭҵааратә усуреи мҩасит Асовет Еидгыла иӷәӷәаӡа, гитлертә фашизм иаиааины, ашьапы ишықәгылазгьы, ҳзымҵахырхәоз, нцәак иеиԥш иаабоз, ҳзықәгәыӷуаз (еиҳарак хыԥхьаӡарала имаҷыз амилаҭқәа) ленинтә милаҭтә политика аԥсы шҭазгьы, ақырҭуа нацистцәа «рзакәан» хәымгақәа аҳра аныруаз, иреиӷьыз ҳҵеицәа, рыԥсҭазаара ианалырхыз, Аџьынџьтәылатә еибашьра Дуӡӡеи уи ашьҭахьтәи ауадаҩрақәеи, азалымдарақәеи ианырҭагылаз, нас «аԥсасира» ҳәа изышьҭаз Хрушьчов иаамҭа, Брежнев ихаантәи
ашьақәхалара, Горбачов иаамҭа «аҽеиҭакра» (уи иаанагоз Асовет Еидгыла арбгара акәын!) уҳәа ирыбжьанакыз аепохақәа раан акәгәышьоуп аԥсуа ҵарауаҩ ду иԥсҭазаара анихигаз, ирҿиамҭақәа, иҭҵаамҭақәа анаԥиҵаз. Абарҭқәа зегьы ишәаны, изаны, ирҭаз, иара убас имырхыз, идмырҟаҵаз, иацәигаз уҳәа ииашаны уаҩы илаԥш рхигароуп. Ҵарауаҩк, уаҩытәыҩсак, патриотк, ҳәынҭқарратә, уаажәларратә усзуҩык иаҳасабала ихаҭара, ихаҿсахьа ааԥшырц азыҳәан. Арҭ зегьы, изызӡарызеи, сара сзы мацара акәымкәа дарбанзаалак изгьы ауадаҩрақәа рымоуп, ихьанҭоу усуп.
Жәынгьы-ҿангьы иаԥуп, итрадицианы иҟалахьеит ашәҟәыҩҩраҿы, аҵарадырраҿы, аҟазараҿы зџьабаа ыҟоу, адоуҳатә мазара зҭынхо ауаа рыԥсҭазаареи рырҿиамҭақәеи иааидкыланы аԥхьаҩ ихаҿы иаазгаша аусумҭақәа, ашәҟәқәа раԥҵара, абиԥарақәа рызныжьра. Ари аиԥш аус ԥшьа ҩба рылагьы аҵакы амоуп, хәарҭара алоуп. Акы, зегьы раԥхьаӡа изызку ауаҩы иԥсҭазаареи ирҿиамҭақәеи ҭнаҵаауеит, иҭынхаз ахыхь, зымаҵ иуаз ажәлар рнаҩсангьы, дызнардыруа рацәаҩхоит, насгьы иаԥсоу ашәҟәҩҩы, аҵарауаҩ иԥсҭазаара иаҵанакуа зегьы аинтерес рыҵоуп аԥхьаҩцәеи иара дызҿыз аус иазҿлымҳауи зегьы рзы. Ҩбагьы, ас еиԥш иҟоу ашәҟәқәа раԥҵара иаанагоит амилаҭ рлитература, рҵарадырра, иааизакны ркультура аҩаӡара заҟа иҳараку, игәылҭәаан иҟоу, адоуҳатә мазара зҭынхаз ауаҩы дшыгәцарактәу, ихьӡ-иԥша ҳаҭыр шақәҵатәу.
Хәыхәыт Бӷажәба изку ашәҟәы аԥҵараҿы, ҳәарада, исыцхраауеит уии сареи ҩнаҭак ҳахьааӡаз, ҳаиқәлацәамзаргьы, схы здыруа саныҟала инаркны уи ауаҩ илаԥш хаа сыцын, сҵараҿы, уаҩытәыҩсак иаҳасабала сышьақәгылараҿы, насгьы изысымҳәарызеи, критик-литературатә 0ҵааҩык иаҳасабала џьара акыр сылҵны сҟалазар иара ибзоуроу рацәоуп. Убри анаҩсангьы, ҳарҭ – сашьа Котики, саҳәшьцәа Кәыкәыли, зыԥсаҭа шкәакәахаша Нусиеи ҳашхәыҷӡақәаз ҳанеиҭымха, анра ҳзуны ҳзааӡаз Матиа лоуп. Ҵабыргуп, ҳарҭ еиҭымхаз ахәыҷқәа егьырҭ ҳаб иаҳәшьцәеи ҳаб иашьцәеи аиҭымра ҳаладмырԥшит, ирылшоз акы ҳагырмыжьит. Аха еиҭасҳәоит, Хәыхәыт иан Матиа лакәын заб иҩнаҭаҿы иҟаз, жәларак ҳхәы ҟазҵоз, ҳзыӡәӡәоз, ҳазуанҭоз, асас, ауа-аҭахы збоз. Уажәы схаҿы ианаазгалакь умашәа избоит абри аԥҳәыс илылшоз, илылаӡоз, еиҳаракгьы 1941-1945 шықәсқәа раан. Аҟәаҟа данаагьы зегьы лара ҳлыцрыԥсса ҳлыцын. Убри аҟынтә Хәыхәыт Бӷажәба иԥсҭазаараҿы издыруа, даҽаӡәы изымдыруа рацәоуп, урҭ зегьы иара изку ашәҟәаҿы иалазарц зыхәҭоу роуп, иаҳзырбо ҳҵарауаҩ ду ихаҿсахьа. Ҵабыргуп, ари ашәҟәаҿы академик Хәыхәыт Бӷажәба иԥсҭазаареи иҭҵаамҭақәеи
зегьыҵәҟьа инҭырҳәыцааны изаарԥшхом, избанзар, уи амҽхак дууп, ҵкар рацәала еилоуп аҟнытә даҭахуп иалкааны иҭызҵааша абызшәадырраҿы, афольклорист, алитературатә критик. Сышәҟәаҿы ҷыдала сазааҭгылоит ҳҵарауаҩ ду уи иԥсҭазаареи иҭҵаамҭақәеи рҿы еиҳа ихадароу азҵаарақәа, насгьы урҭ наҟ-наҟ ирызхьаԥшуа аӡәы дҟаларгьы мҩақәҵагара изнауртә, ицхраартә еиԥш сахәаԥшны.
Сара агәра згоит Гь.А. Ӡиӡариа, Ш.Д. Инал-иԥа, С.П. Басариа, Х.С. Бӷажәба, С.М. Ашәхәаҵаа, К.С. Шьаҟрыл, З.В. Анчабаӡе, М.М. Ҭраԥшь, В.П. Ԥачлиа уб.егь. ирызку амонографиа хатәрақәа шаԥҵахо, избан акәзар, аԥсуа жәлар рҭоурых, рдоуҳатә культура ашьаҭақәа шыӷәӷәаз, ишҵаулаз, азқьышықәсақәа иргәылсны ишаауа шьақәзырӷәӷәоз, иҭызҵаауаз, ҳазцәымӷыз, ҳадгьыл иаҩаӡоз еиқәдырҽаҽоз амц теориақәа (П. Ингороҟа иҩызцәа) ҿаԥызҽуаз ҳҵарауаа дуқәа ирызку аусумҭақәа, амонографиақәа аҭахуп. Убасҟан ауп ҳара ҳмилаҭ культура аҩаӡара анышьҭыҵуа, ҳҵарадырра анхаҭәаауа, ԥхьаҟагьы иҵегьы еиӷьны аихаҳара аналшауа, иазҿлымҳахогьы анцәырҵуа.
Иахьатәи аԥхьаҩ инагӡаны ихаҿы изаамгар ауеит (уи аамҭа дахьахаанымзи, иацыз ауадаҩрақәа ихаҭа иахьихҭнымхьаази ирыхҟьаны) сара сзыхцәажәо аҵарауаҩи уи иҩызцәеи зҭагылаз, ирхыргаз аамҭа бааԥсы. Сталин ихаҭара культи уи амҵахырхәаҩцәеи Аԥсны наунагӡа изымпыҵазхаларц иаҿыз ақырҭуа нацисттә режим аҵаҟа ҳмилаҭ аиқәырхаразы арҿиаратә, 0ҵааратә усура уадаҩын, ишәарҭан. Уи аамҭа хьамҭа аԥсуа шәҟәҩҩцәеи, аҵарауааи, аинтеллигенциеи зегь реиԥш иқәыӷәӷәон Хәыхәыт Бӷажәбагьы. Аха убас шакәызгьы, иахьынӡаилшоз имилаҭ азҵаарақәа ракәын уснагӡатәыс иҿаԥхьа ишьҭаз, дыззааԥсоз, дыззықәԥоз.
Ҳәарада, Сталини уи идолцәас имаз ррежим аҵаҟа еснагь ахақәиҭра нагӡа ыҟамызт, хыԥхьаӡарала имаҷыз ажәларқәа хыԥхьаӡарала урҭ иреиҳаз ажәларқәа ирылазырӡҩоз аполитика аҳра ауан. Ари ақырҭуа нацистцәа рзы зеиӷьаҭам абџьарны иркын Аԥсны ақырҭцәа рнапаҿы аагаразы. Абри аҭагылазаашьагьы сышәҟәаҿы иансырԥшырц сҭахуп, инагәылаланы акәымзаргьы. Убасҟан еиҳа ихарҭәааны иаабоит ҳҵарауаҩ Хәыхәыт Бӷажәба ихаҭара заҟа иӷәӷәаз, харанаԥшра имаз, иԥсадгьыли ижәлари рзы дышпатриот иашаз. Ҳәарада, ашәҟәаҿы хшыҩзцара азухоит Хәыхәыт Бӷажәба ихаҭашьатә ҟазшьақәа, иаамысҭашәара, иуаҩыцқьара, ауаҩы ишҟа имаз агәыбылра, еиҵагылоз аҿар рыгәцаракра, еиҳарак аҵарадыррахь зхы зырхоз, ашәҟәыҩҩра зҽазыскуаз.
Иара убас ашәҟәаҿы иарбахоит Хәыхәыт Бӷажәба еиуеиԥшым амилаҭқәа рхаҭарнакцәа (аҵарауааи ашәҟәыҩҩцәеи) аӡәырҩи иареи хаҭалатәи реибадырреи реиҿцаареи атәы зҳәо аганқәагьы, азеиԥш ажәала акәымкәа, литературатә фақтла, документла ирҵабыргны.
Аԥхьаҩ гәыраз, уааи, абри ауаҩ иԥсҭазаара ду амҩа дызнысыз ҳалаԥш ахаагап, ҳаныԥшылап. Усҟан имҩашьо иаабоит уи заҟа иуадаҩыз, заҟа анасыԥқәа ацыз, иацмыз, дызхаҭарнакыз ижәлар гәакьа уи заҟа иҭахыз, рҭоурыхтә ԥеиԥшхә дазхәыцуаз. Ааи, ас иҟаз аҵарауаҩ ду иԥсадгьыл даҭахын.
Ус анакәха, хара иҳаҩсхьоу, аха гәыла-ԥсыла иаҳзааигәоу аҭоурых адаҟьақәа еихыршәшәо ҳҿынаҳхап...
Хәыхәыт Салуман-иԥа Бӷажәба диит Очамчыра (усҟан Кәыдрытәи ауезд ҳәа иашьҭан) араион Гәыԥ ақыҭан жьҭаарамза 15, 1914 шықәсазы. Ицон актәи аимпериалисттә еибашьра. Аурыс империа аинтересқәа рыхьчаразы хатәгәаԥхарала аҳәынҭқар иабџьар иаҵагылаз аԥсуаагьы маҷӡамызт. Урҭ рхыԥхьаӡараҿы иҟан Гәыԥаа рҵеицәагьы. Ахыцқәа ирҭакны иазгәасҭоит, усҟан Арасаӡыхьгьы Гәыԥгьы қыҭак акәны иарбан админстративтә хсаалаҿы.
Хәыхәыт иаб Салуман Еқәыԥ-иԥа Бӷажәба иԥсы шҭаз ажәлар ашәа зхырҳәааз дреиуоуп. Ишдыру еиԥш, ажәлар ус аламала аӡәгьы ашәа ихырҳәааӡом, уи азы ажәлар рыхьӡ-рыԥша ҭызго, гәадурас ишьҭырхша, изҿыԥшыша хаҵарак ихыҩроуп, иҟаиҵароуп. Баша иауиҳәах Аԥсны жәлар рпоет, академик Баграт Шьынқәба абарҭ ажәақәагьы: «Насыԥ имоуп ажәлар лыԥха зырҭаз, даԥсоуп ҳәагьы рхаҵашәа иаԥсахаз».
Салуман Бӷажәба ажәлар изыркыз ашәа аӡбахә анысҳәах, алада, уи зхылҿиааз ахь ҳнаскьаанӡа исҭахуп ахаҭагьы, «Салуман Абӷажәба иашәа», абраҟа иаазгарц:
Салуман Абӷажәба иашәа.
Ашьыжьымҭан зашьа дыршьыз,
Шьыбжьаанӡа зшьа зуз.
Абӷажә Салуман.
Шәақьк иҭыҵыз хык азыҳәа,
Ҵлак згәы ҭрысны иавамгылоз,
Салуман ахаҵа!
Ԥҳәыск илыхшаз аӡә изыҳәан,
Амҩахәасҭахь имҩахымҵуаз,
Салуман ахаҵа!
Аҭауадцәа жәлар зыргәаҟуаз,
Иашьа даныршь, ибналақәаз,
Уа дрыхьӡеит, ахаҵа!
Ашьжьымҭанӡа иашьа дыршьит,
Шьыбжьаанӡа ишьа иуит,
Салуман ахаҵа!
Иаԥсуа кәымжәи, ихҭарԥа рқьақьеи,
Иҽыхәа иаҵәа ҽырԥа-ҽырԥо,
Салуман ахаҵа!
Зыԥсадгьылаҿ зашәахә камшәо,
Анхаҩыжәлар рыхьӡ ҭызгаз
Салуман ахаҵа!
Ашьыжьымҭан зашьа дыршьыз,
Шьыбжьаанӡа зшьа зуз,
Абӷажә Салуман!
Ажәлар ашәа зхырҳәааз ауаҩы идаракәц, идац-ԥашә маҷк ҳнагәылаԥшып, уигьы иҳанаҳәо рацәоуп, ихаҭа имацара иакәымкәа, дызлиааз, дызлагылаз ауаа рҭоурыхи рыԥсҭазаареи ҳнарбоит.
Бӷажәаа хыԥхьаӡарала Аԥсны ирацәам, раԥхьа инхон Адлер араион иахьаҵанакуаз, аха амҳаџьырра иҭанарцәит, иаанхаз нхыҵҟа ицеит.
Бӷажәаа Нхыҵ Кавказгьы иҟоуп, Бгажоков ҳәа ауп ишырдыруа. Ҳәарада, урҭгьы арҭгьы аӡәы роуп, еишьцәоуп, аурыс форма маҷк иахьеивнагақәо ыҟазаргьы ршьагәыҭ акоуп, иаԥсуа жәлоуп.
Бӷажәаа арахь иқәнагалеит шьоурак аҵыхәала, аишьцәа Шьаадаҭи Шьааби раԥхьа инанагеит Ҭхьына ақыҭа зымҽхакны инхоз аҭауад Ӡаԥшь-иԥа иаҳҭынраҿы. Уи аҭауад зажәа ԥхылдаз, кыр зылшоз, ауа-адыр, аҭахы змаз аӡәы иакәын. Уи нхыҵтәи иааз аишьцәа Бӷажәаа Шьаадаҭи Шьааби игәаԥхеит, дара рхаҭақәагьы рнаалашьа, рыԥшра, рсахьа, рҽы, ркәадыр, рабџьармаҭәа уҳәа иахьынеибыҭаз абарҭ ахацәа акала исзыҟандаз уҳәарын уанрыхәаԥшлак.
Аҭауад Ӡаԥшь-иԥа ибзоураны, ицхыраарала аишьцәа Шьаадаҭи Шьааби анхарҭа ылырхит Тҟәарчал. Аалӡга аԥшаҳәа Ҟәарчаԥан аҳаблаҿы. Ари аҭыԥ каршәроуп, иԥшӡароуп. Иахьагьы араҟа инханы иҟоуп Бӷажәаа рыхьӡ зху аӡыхь. Аишьцәа ари еиԥш ачашә дгьыл ианықәла анхара, анҵыра бзиа ҟарҵеит, аҭаацәара иалалеит, рхы-рыхшара, рыуа-рдыр, рнеи-ааи ҟалеит, ажәакала, иуаанагақәан иаарылагылеит Ҟәарчаԥанаа – Тҟәарчалаа.
Ҳәарада, урҭ ирыҵашьыцуазгьы цәырҵит. Ишдыру еиԥш, ашьыцра бааԥсы абзиа иазҳәаӡам.
Шьаадаҭ арашь иаҩызаз ҽык иман, иарҵысуаз ашьамхи, абӷа ҭынчи, аԥшреи ихнамхрыдаз, изгәамԥхарыдаз! Дақәтәаны, деилаҳәа-еилаца, иабџьармаҭәа деиқәных дахькылслак зегьы рылаԥш идхалон.
Аха уи зыблахаҵ аргьежьыз шьоукы игәаӷ ркын, иҵашьыцзар акәхап, иацы нахьхьинтәи дышьхыҵит, иахьа ҳара иҳаԥиго дҟалеит ҳәа ргәы иаанагазар акәхап, уҽы ҳархәҳа, Шьаадаҭ, рҳәеит инаидгыланы. Уи иаҳаз изымбатәбараха ҿааиҭит:
– Шәыхәмаруама уара, ишәҳәо закәузеи, снапы ҿнаҳаҳауа исааӡаз сҽы, сыԥсы злоу, сыԥсы шҭоу ишԥасҭиуеи, ишәазҳәада ус еиԥш ажәабжь. Мамзаргьы сара исаҭәамшәа жәбома? – Ражәақәа игәы ишалсыз аҟара дырдыруа днарҿаԥшит зхы зымакәачраха иаԥхьа игылаз ахацәа.
– Ус акәзар, иухаумыршҭын, Шьаадаҭ, уҽларџь бзиахә ухамҳаит, уара иутәым акы акәушәа иԥхьаӡа, – рҳәан, ихәмар-лафуашәа наҟ инаиԥырҵит.
Шьаадаҭ иаҳаз ажәақәа иҵааԥсха игәы инҭашәит, дгаӡазма, мап зцәикыз ауаа ирҳәаз иаанагоз идырит. Убри инаркны есымша игәы иҽанын.
Алԥхынрак уахынла иҽы ашҭаҿы ишьаҳаны иҭеиҵон. Иара абарҵаҿы дышьҭалон, иабџьар ихакнаҳан. Аха дыргәаӷьып ҳәа игәы иаанагомызт, аишьцәагьы ҩыџьа ишәоз, хаҵара згыз уаамызт, инагақәан зегьы рыла. Ус шакәыз рдырхьан излаз ауаагьы. Аха ауаҩы цәгьа утәы уақәирӡыр илшоит. Ус иагьыҟалеит ара. Уахык, амза каххаа Шьаадаҭ иашҭа ишҭаҷҷоз, агәашә аартны дҭалоит хаҵак бџьарла деиқәных. Абарҵаҿы ишьҭаз аԥшәмагьы дибеит ацәгьара згәы иҭаны иааиуаз ауаҩы. Арахь абарҵахь дмааикәа дышиашаз зшьапқәа шьаҳаны ашҭа иҭаз аҽларџь ҭуӷан ашҟа иҿынеихеит. Шьаадаҭ иаразнак уи ибжьы иқәиргеит, иабџьар иқәкуа ҿааиҭит:
– Ааигәа умнеин, ухы уҭахызар!
Егьи, иаҳаз агәхьаагьы мкӡакәа, илымҳа ацәа ҭарҭәазшәа иҽырдагәаны, аҽы азааигәахара даҿын.
– Исҳәо умаҳаӡои, ухы сыдушьыларц уаама уаха! – еиҭа ибжьы ҿацаӡа иааҭирҟьеит Шьаадаҭ.
– Аҽы уахарнахыс уара иутәым акы еиԥш иԥхьаӡа! – иҳәан ишьаҳаз аҽы ыргәыбзыӷны исызкуазар ҳәа аԥырцәқәа дреиҩаӡо иҿынеихеит. Аԥшәма иԥсахы еиҟәыҷҷо ишәақь аԥынҵа иқәкны дгылоуп.
– Уаџьал аама, уара, аилымга! – ҩаԥхьа днаиқәҟааит, аха уаҳа умԥсит, ддагәахеит. Умашәа иубаша, аҽгьы атәымуаҩ зхацәа дықәзмырԥшуаз, иаҵаигалаз уара идыр, иџыџӡа игылан, иуҭаху сызуы аҳәозшәа. Иара днеины ашьаҳага ааԥиртлан, инаҿеиҵан, изнапк ала иабџьар харшалан икны, егьи инапала аҷапырхәа иаҿеиҵаз кны, ашҭа сҭыҵуеит ҳәа иҿынеихеит.
– Аа, уара лаӡахша, рацәа ԥсыс суԥхьаӡеит, аргама ду сҽы сыҵхны иуго, уҽаанкыл! – деилашәан деиҭаиқәыҳәҳәеит. Убри аамҭазы аӷьыч аҵықьҳәа дхысит, аха раԥхьатәи ахысыбжь аҳауа иалаӡаанӡа Шьаадаҭ дхысит. Уи акәхеит, аӷьыч деиҵҳәа амӡырха иҭганы иигоз аҽы аԥхьа деиҩырҿахәа дынкаҳаит.
– Угәнаҳа уара иумазааит, аха ақәылаҩ даҽакала зныҟәашьа имам, – иҳәан Шьаадаҭ днеихаххит иашҭа агәҭа еизҟьа иҭажьыз аԥсы.Ашьра ҟазҵаз Шьаадаҭ ишихарамзгьы ԥыҭрак аҟара дҭаркит, аха рацәак дҭамхеит, избанзар ихарамызт, лассы доурышьҭит. Уимоу иашьагьы иаргьы рынхарҭа Ҟәарчаԥан кармыжьит.
Кавказ Нхыҵынтә иааз Шьаадаҭ иԥацәа дыруаӡәкуп Хәыхәыт Бӷажәба иабду Едгьы.
Абар Хәыхәыт Бӷажәба иашьеиҵбы Ҳақыбеи ииҳәо:
«Ҳабду Едгьы идагьы Шьаадаҭ ихылҵит аԥацәа – Қьарақь, Қамашь, Мҭы. Қьарақь иҭынхеит ҩыџьа ахацәарԥар – Есыф, Ҳақыбеи. Қамашь дҭаацәаран, аха уаҩ дихылымҵит, дыхшарадан. Урҭ реиҵбы Мҭы диман аԥҳа Маҵиса, аамсҭа Гьаргь Лакрбуа иҩнаҭа дыҩнагылан, лхы-лыхшара, ишырҳәо еиԥш, деиҵаҩҩы дыҟан, илыман ԥшьҩы аԥацәа – Баџьга, Бегәа, Уарлам, Миха, аԥҳацәа ҩыџьа.
Қьарақь Ҭырқәтәылаҟа мҳаџьырра дагеит, уа дынхеит, аха ирулакгьы, ааӡаб баны иԥацәа Есыфи Ҳақыбеии Аԥсныҟа иааит Асовет мчра шьақәгылаанӡа. Аишьцәа акыр зылшоз уаан, реиҿырцаа бзиан, Арасаӡыхь ақыҭа, Қәламыр аԥшаҳәа – Қапба Ҭарашь инхарҭа азааигәара аӷәыхырҭа зауад ҭадыргылеит. Уи азауад Асовет мчра анаагьы акыр аамҭагьы аус ауан, избанзар, ирхуаз аӷәы жәлар рынхамҩаҿы иацхраауан. Аиашазы, рхаҭақәагьы ақыҭаҿы ахьӡ-аԥша рыман, ҳаҭыр рықәын, насгьы ҭеиҭԥшлагьы адауқәа ирҩызцәан, уаа нарҳарақәан.
Сара ибзианы исгәалашәоит урҭ саншьцәа Қапаа рҿы ианнеиуаз. Урҭ зныкгьы имцацызт аԥара сџьыба иҭамҵакәа. Аӡын ҵхқәа раан аҩны агәгәаҳәа ауаџьаҟ амца ҭаҵаны ҳтәон. Исгәалашәоит Есыф ишьамхы сықәиртәон, схы ишьышьуан, аԥсынҵры уоуааит ҳәа, аешьцәа аҩыџьагьы ргәы иаланы ирҳәон ҳаб ҳааӡара дахьахьымӡаз.
Саншьцәа урҭ – Есыфи Ҳақыбеии – рнеира иеигәырӷьон, ҳаҭыр рықәырҵон, ашьтәы рзыршьуан, агәылацәа рыдыргалон.
Сыхьӡыла Ҳақыбеи (уи иаҳаҭыр азы ауп Ҳақыбеи зсыхьӡырҵаз) бзанҵык сышьҭымхкәа сгәыдимкылацызт. Ҵаҟа саниргылозгьы аԥара сымҭакәа соуишьҭуамызт. Сан илҳәо заҟантә исаҳахьааз, нан, сшәыкәыхшоуп, есымша аӡәы, иага дхәыҷызаргьы, акыр ирҭоума, иҟашәымҵан, лҳәон ҭацак ишылцәаҩоу еиԥш дыԥхашьа-ԥхаҵо.
– Матиа, ари иҩны ианшьцәа рҿы дыҟоуп, дахаабаауам, акгьы игӡам, иаабоит, аха, иага умҳәан, д-Бӷажәбоуп, ҳара даҳтәуп, убри аҟынтә иага ҳзыҟаҵаргьы ҳацәыԥхашьом, иҳахәҭоуп акәымзар, – ҳәа аҭак ҟарҵон аишьцәа.
Урҭқәа зегьы усҟан ирыҵаркуаз абаздыруаз, ашьҭахь саныҩеидас ауп ианеилыскаа.
Иахьа еиԥш исгәалашәоит Ҳақыбеии Есыфи рӷәыхырҭа зауад рыбганы ауардынқәа ирықәҵаны Очамчыраҟа ианыргоз. Амала, уи ахьдырбгаз ақыҭаҿы ргәы иалан, избанзар, ирыхәоз акы акәны ирбон, аха ирзеиқәырхомызт, ажәак ахуҳәааргьы аус уақәдыршәар алшон, ахатә наплакы асоциализм аргылараҿы имыцхәын, аҭыԥ амамызт.
Есыф ԥҳәысс дигеит Џьгьарда ақыҭа иашьагәыҭны инхоз Уасил Аҩӡба иаҳәшьа Хьмур, иаргьы уаҟа анхара ҟаиҵеит, дрыман аԥа хазына, ихьӡын Арзаабеи. Дырҵаҩын, 1941 шықәсазы аибашьра – ҳаԥсадгьыл ду ахьчара – хатәгәаԥхарала дцеит, ихгьы ақәиҵеит. Ҩажәак еихысҳәаалоит, Арзаабеи иан Хьмури рыԥсҭазаара исахьаркны угәаҵаҿы инеиртә иаарԥшуп абаҩхатәра змоу апоет, апрозаик Витали Амаршьан ииҩыз апоема ссир «Аԥҳәысеиба» аҟны.
Сан Матиа излалҳәоз ала саб Салуман Сибрантәи данхынҳәы, есымша дицрымшәо дицын, дихьчон, шамахак ихала дынижьуамызт, еиҳарак ақыҭа далҵны данцоз. Есыф иӡбахә анысҳәах, абраҟа исгәалашәоит уи идҳәалоу даҽа хҭыск. Сани саншьа Ӡаӡи ирҳәоны исаҳаз. Есыфи Ҳақыбеии Баҭымгьы ауацәа рыман. Сан Матиа Баҭымҟа дыргеит. Ари 1923 шықәсазы акәын. Уаҟа саншьцәагьы аҭахцәа рыман, еишьарала ирзааигәаз Назифа Қап-ԥҳа диман Баҭым еицырдыруаз аԥсуа хаҵа Хәыршьыҭ Чрыкба. Уи идагьы саншьа Сҭеԥан Қапба хаҭала иидыруаз ауацәа, адырцәа иман, аиҭанеиааира рыбжьан, схаҭагьы акырынтә сыргахьан.
Ҳақыбеии Есыфи Матиа, Назифа, Хәыршьыҭ Баҭымтәи ацирк ахь иргеит, аланарԥшыра бзиа ыҟан, уи иаҷыдан аԥелуанцәа аԥхьахә зго ҳәа реиқәԥараҿы аицлабра мҩаԥысуан. Абраҟа ақәԥараҿы аиааира игеит спортсменк. Аиашазы уахьихәаԥшуазгьы уицәшәарын. Ижәҩахырқәа ԥҽаҽаӡа, игәышԥы ҭганы, ижәҩабжь (ихәдаџьал налаҵаны) деихарҭәазшәа дыҟан. Ила агәқәа ҭиқәаҵәааӡа, ишаҟьшаҟьо иблакыҵа иҭагьежьуаз уацәшәарын. Зегьы рыла ддоумыжьхан. Дзақәԥаз хҩыуаак (урҭгьы иҟәнушьоз ракәӡамызт) иакӡамшәа икаҟьҟьа илаишьҭит, ауарҳал тата рызқәа абеит, ргәышҵа аҭуан иаҵаԥшуа. Ҳәарада, урҭгьы иазыҟаҵаз қәԥаҩцәан, испортсменцәан.
Абри аиааира згаз (аицлабраҿы) аԥелуан, еилақь еилатәаз ауаа ихы нарықәикын ҿааиҭит:
– Аӡәыр шәыҟоума сақәԥара згәыӷьуа, шәыҟазар, шәалҵ ҳаиқәԥарц сҭахуп ҳәа.
Аха еилақь итәаз ажәлар рахьтә аӡәгьы ибжьы имыргеит, иҽимырҵысит, иӡыӷәӡа итәан. Ус, сара суақәԥоит, азин сышәҭозар иҳәан, ашырҳәа дҩагылеит еихаҳаҳа иҟаз, заԥсуа маҭәа иаҵаҽырбо еилаҳәаз Есыф Бӷажәба имаҟагьы иҟамагьы ааимӷхны, ихылԥарч ааихыхны, имаӷрақәа ԥхьаршәҭны, ашацаҳәа, зхы замхабзиаӡаны асцена иқәгылаз аԥелуан ишҟа иҿынеихеит.
Матиеи, Назифеи иргәамԥхеит, дахьақәшаҳаҭхаз, аха иашьа Ҳақыбеи мап ахимҳәааит, амала иациҵеит, умаана ухы иархә, шәеидхалацәаанӡа ҳәа. Есыф дыӷәӷәабааԥсын, ихы дақәгәыӷуан азоуп ақәԥаҩ иҟаиҵаз ажәалагала дзақәшаҳаҭхаз, Ҳақыбеигьы мап зимкыз, дзазыразхаз. Азал аҿы итәаз умашәа ирбеит абри аԥелуан иақәԥара згәӷьыз дызусҭада ҳәа .
Ааԥхьара ҟазҵаз ақәԥаҩ умашәа дибеит, датәеимбеит, дышԥасцәымшәеи, абри иҩызцәазма уажәы ргәы хаххала ауарҳал иасырбаз ҳәа.
– Ушьҭан абаҩԥҵәа улалар, ма еицәоу даҽак ҟалар, сара исхарам, иудыруаз, – иҳәеит ишҟа инеиуаз ахаҵа ауарҳал аҿы длаишьҭызшәа ихы ԥхьаӡо.
– Уи азы уацәымшәан, сара исҳәаз ажәа саҭакԥхықәуп, насгьы ҩыџьа ахьеиқәԥо, шамахаӡак акәымзар, аӡәы дкаҳауеит, егьи диааиуеит. Уи шәара ақәԥаҩцәа шәаҟара издыруада, егьи снапы, ма сшьапы аԥҵәара ҳәа узҿу, ҳаиқәԥара иаҳнарбап, – иҳәеит аҭакс.
Ажәлар рыблақәа ҭырхаха ирзыԥшуеит абар-абар иааиҿагыло ахацәа. Ақәԥаҩ, ҳәарада, дазыҟаҵан, уи акәым изанааҭ, дықәԥаҩын, ибаҩ рҵәын, иагаџьара дкаҳахьан, иагаџьара диааихьан. Аԥсуа хаҵа Есыф Бӷажәба, зҽи-зкәадыри еиқәыз, забџьармаҭәа ыҟаз, изанааҭ зынӡа аҽакын, аха ақәԥараҿгьы дыӷәӷәан, амч иман, амаанақәагьы идыруан.
Иааибакит аҩыџьагьы адоуқәа реиԥш. Есыф дзақәԥоз аԥарԥитеиԥш дласӡа иҽынаидиршәлеит, егьи дгәырӷьаҵәа дҟьо дима асцена даақәлеит, убри аамҭаз Есыф иҟаиҵаз ашьапҭаршә дзацәымцакәа дхаууала (ауаҩнарҳа ду) ихәдаџьал длықәҳаит, иарма напгьы (абриаҟара ақәԥара ишарҵәхьазгьы) аҟәырҿ аахгеит. Абри ҟалеит алиԥси рыбжьара. Аԥелуан уаҳа иҽизмырҵысит, инапы адагьы ихәдаџьалгьы иӷәӷәаӡаны иҟәаҟәеит. Итәаз зегьы гыланы «ураа!», «ураа!» ҳәа иҳәҳәон рнапқәа еинҟьауа.
– Саҭоумҵан, аҩыза, унапы хәыҷык иусырцазар, иусырхьзар, аха сара исхарам ҩыџьа ахьеиқәԥо аӡәы дкаҳауеит, уимоу, уара иуҳәан еиԥш, еицәоу аныҟалогьы ыҟоуп, – иҳәан асцена дналбаан, иҭыԥ ахь иҿааихеит...
– Намдвили аԥхази раиндиа! – абас згәы иахәаз ауаа рыбжьқәа азал ахы-аҵыхәа иагәылыҩуан. – Аԥсуа ахаҵара шилоу ара итәоугьы ирбазааит! Аиашазы, уара ианугәаԥха азнык азы исцәымыӷхеит,
амашәыр шәылеибахыр ҳәа, аха умчи умаанеи срықәгәыӷуан, сашьа, – иҳәеит Ҳақыбеи иашьа инапы рыӷәӷәаны иаанкылауа.
Агәалаҟара бзиа ҳаманы ҳгьежьит ҳашьҭахьҟа аҩныҟа. Ари ажәабжь еицырдыруаз ақәԥаҩ-аԥелуан аԥсуа дышкаижьыз Баҭым акраамҭа ажәабжь ҿыцны ирылан. Еиҳарак ари ргәы иахәеит Баҭым инхоз аԥсуаа, Назифа Қапба лхаҵа Хәыршьыҭ Чыркба агәҭа дналаҵаны».
Аҩада џьара ишысҳәахьоу еиԥш, Есыфи Ҳақыбеии раб Қьарақь иԥҳәыси иареи Ҭырқәтәыла иҟан. Убарҭ рбара 1930 шықәсазы Баҭымынтә бнала амҩа иқәлеит, аха амҩан абрагьцәа ирылашәеит, аиҿахысраҿы Ҳақыбеи дҭахеит, Есыф ӷәӷәала дырхәит, ирҿаҳаз абрагьцәагьы шхәызгьы рыԥсы ргеит. Иҟаиҵооз, ауха шаанӡа иҭахаз иашьа дихатәан, нас игәы еиқәҳәаланы, анышә днаҭаны, амҩа дықәлеит. Акыр ааӡаб ибазаргьы, Ҭырқәтәыланӡа днаӡеит, иани иаби ибеит. Иныҵыҩ-ааҵыҩны излааиуаз ала, Есыф уа ԥҳәыс дигеит, ахшарагьы ихылҵит. Акыр шықәса ихыҵны дыԥсит. Бӷажәаа нхоит ақыҭа Ҭашьбурын, ақалақь Сҭампыл. Есыф Бӷажәба идаракәац иеиуаз Аԥсны аибашьра анеилга, Бӷажәба Аԥсны дааит, дыргылаҩ нџьнырын, Хәыхәыти Ҳақыбеии рыҩны днеит, еибадырит.
Едгьы Бӷажәба иԥацәа Еқәыԥ (Михаил Ҭемыр-иԥа Бӷажәба иабду), Қьасқьынџь, Салуман (аишьцәа зегьы дреиҵбын), иԥҳацәа Кәрина, Гәазаза. Рыӡбахә анцәыраагах, ирлахьынҵахазгьы ацаҳҵап. Қьасқьынџь аӡәгьы диҭнымхеит, аҭаацәара далалаанӡа иԥсҭазаара далҵит, иԥшра, исахьа убла иҟәынхало акәын дшыҟаз, аха дқәашьдахеит. Раҳәшьа Кәрина Елыртәи Кәазмаак (аамысҭара зҽазызкуаз) диман, аха хҭылҵ дырмоуит, урҭгьы аҩысҭаацәа рыҵаԥшызшәа ишқәыԥшқәаз, заацәаны рыԥсҭазаара иалҵит.
Егьи раҳәшьеиҵбы Гәазаза лыхцәы лшьапаҟынӡа инаӡо, абжьыуаа рҿы еицырдыруаз ауаҩы Алықьса Коӷониа иҩнаҭа дыҩнагылан, аха араҟагьы аҿиара зыҟамлеит, хҭылҵ дырмоуӡакәа рыԥсҭазаара еиқәҳәалахеит. Бӷажәаа аҿиара, аизҳа-зыӷьара зыцәмаҷу, зхыԥхьаӡара рацәам жәлоуп. Ауаҩы еиԥш, иҟалап ажәлагьы ахатә лахьынҵа амазаргьы! Усшәа угәы иаанагоит урҭ рабшьҭра знысыз амҩа уаныԥшылауа уҿааухар.
Едгьы Бӷажәба иԥҳәыс аамысҭан, Шәхәаҵаа-ԥҳан, илыхьӡын Шьымазхан, инхон Ӷәада ақыҭан. Ахаҵамԥҳәыс ззырҳәоз лакәын. Аҩада ишысҳәахьоу еиԥш, хҩык аԥацәеи ҩыџьа аԥҳацәеи лыхшеит. Инхон
Ҟәарчаԥан, Аалӡга аԥшаҳәа ичашәха иҟаз арха акаршәра дгьыл рыҵакны. Аҩада рхахьы ахәы инаҵахалашәа дынхон аҭауад Шьмаф Ачба. Уи аҳҭынрак иаҩызан, Тҟәарчал нырцә-аарцә зегьы ахьыԥшын. Заагьы исҳәоитАчааи Бӷажәааи аиӷара анрыбжьала, Бӷажәаа уа ианықәҵ, ианзеиванымха, ихҵәеит, урҭ рыдгьыл ааникылеит (иааихәеит) абжьыуаа рҿы зыхьӡ-зыԥша ыҟаз анхаҩы Арыш Шәлиман. Аха Асовет мчра анаа, анхацәа ирыҵакыз адгьылқәа анрымырх, ианҿахырҵәа, ирахә, ишәахә рзы ианҭшәаха, Шәлиман ҩаԥхьа дыхҵәаны Тҟәарчал аҿаҩа ҳабла Кәымызҟа дцеит. Уа еиҳа иԥсгарҭан арахә-ашәахә рзы, насгьы зегьыҵәҟьа рыбла изыхкьакьаломызт, азкылыԥшцәа рацәаҩны ишыҟазгьы, Шәлиман иҵакыз адгьылгьы иага умҳәан иԥхьакырҭан.
Еқәыԥ Бӷажәба абжьыуаа рҿгьы анҭыҵгьы аӡәы ҳәа ирдыруа аԥсуа хаҵак. Иԥшра, исахьа, иҽеилаҳәашьа, иабџьармаҭәа, игәымшәара, идырра, ихаҵара уҳәа ихаҭашьатә ҟазшьақәа усҟантәи аамҭазы ҭауадк ишьҭахь дгыломызт. Изаҳамҳәари, ас еиԥш анхаҩ нага ҭауади-аамсҭеи рганахьала изгәамԥхозгьы ыҟан, – ииуазеи, иабадихәа, иҳамаикырц даҿума ҳәа ана-ара инхәыҵагәа, мамзаргьы иаартны изҳәозгьы ыҟан. Еиҳарак, ас еиԥш иҟаз ацәажәарақәа хыҵхырҭас ироуа иалагеит Шьмаф Ачба иаҳҭынраҿы. Урҭ усгьы еидынхалон.
Иара Еқәыԥгьы, Едгьы Бӷажәба иԥацәа рахьтә зегь реиҳа иџьбараз, иҿацаз, жәа-наак заҳаны изымуаз, издызымкылоз уаҩын, инамыцхәны аҟынӡа сара соуп ҳәа зхы зыԥхьаӡоз дреиуан.
Еқәыԥ Бӷажәба Аԥсны еицырдыруа аԥсуа хаҵан. Ус шакәу аҳәоит иԥҳәыс аагара амацарагьы. Уи Лыхны инхоз Ӷәыблиа-ԥҳа Нина ԥҳәысс дигоит. Уи, иҵабыргыҵәҟьаны, хаҵамԥҳәысын, акы иацәшәоз, аӡәы ицәшәоз дреиуамызт, лхаҵа Бӷажәба Еқәыԥ даныршь нахыс ахацәа реиԥш атапанча ныҟәылгон, ианаҭаххагьы ахацәа реиԥш ахархәашьа лдыруан. Абарҭ ацәаҳәақәа зыҩуа ибзианы дысгәалашәоит ԥасатәи аибашьра аан аҩны – Арасаӡыхь аԥхын мшқәа рзы даннеиуаз, лықәра акыр шыҟазгьы, имҩашьо ллакҭа иҵубаауан ианлааз акәым, иара уажәгьы аҟәыӷареи ахаҵамԥхысреи злаз аӡәы шлакәыз. Лыбжьы ҵарын, данцәажәоз илҳәоз зегьы еилфаҷа иҟан, лыччаԥшьи лыҿцәажәеи умакала еинаалон. Ҳрамҵан ашәшьыраҿы атәара, хара анаԥшра бзиа илбон, илгәалашәоз, лхаҭа илхылгахьаз ахҭысқәа ажәабжьқәаны еиҭалҳәон. Саб иашьцәа даннеиуаз илеигәырӷьон, ҳаҭыр лықәырҵон, дахьтәаз лаԥхьа ииасуамызт. Исгәалашәоит сашьа Котики сареи ҳрамҵа ду иацәыхарамкәа игылаз нанҳәаҳа (ус иашьҭан) ашлақәа ҿыхны илызнаҳгеит лгәы иахәап ҳәа иԥхьаӡаны. Нан, шәыԥсынҵры ҟалааит, лҳәан ҳхы лнапала иаалшьышьын иааҳамылхит. Убри аамҭаз агәашә
аартны иҭалаз саб иашьа Шәарах, ачанахи аҳәызбеи ацымкәа ишԥалышәҭеи ҳәа гәыбӷан ҳаиҭеит. Убасҟан Матиа ачанахи аҳәызбеи лыман даалыдгылеит. Убри нахыс дыҟанаҵ (мчыбжьык аҟара дыҟан), ашәыр (итамаз, илаҳаз, иажьыз) ачанахи аҳәызбеи рыцымкәа инаагомызт.
Нина Еқәыԥ Бӷажәба иҟнытә илыман аԥеи аԥҳаи. Аԥа Ҭемыр Бӷажәба иакәын, (Михаил Бӷажәба иаб), аԥҳа Надиа, диман Аҭәмаа Ҭамшьыгә. Надиа илыхшеит ҩыџьа аԥацәа – Џьота, Џьансыхә, аԥҳацәа Ҷоҷа, Дашьа. Ҭемыр Бӷажәбеи Олиа Давиҭаиеи ирыхшеит аԥацәа – Мышьа, Алиоша, Грышьа, Ушьангь (уи 1941 шықәсазы Аџьынџьтәылатә еибашьраҿы дҭахеит), аԥҳацәа – Бабуца, Нуца, Марго. Аиҳәшьцәа аҭаацәарақәа ирылан, Марго лыда зегьы рыԥсҭазаара иалҵхьеит. Бабуца Аԥсны жәлар рҵара аусхкаҿы аџьабаа лбахьан, Аԥсны аҵараҿы зҽаԥсазтәыз рҵаҩын, ашколқәра иаҵанакуа ахәыҷқәа рзы ажәеинраалақәа лыҩуан, асахьақәа рыцҵаны акы-ҩба шәҟәгьы ҭлыжьит.
Михаил Бӷажәба иакәзар, уи Аԥсны анҭыҵгьы зыхьӡ-зыԥша нагаз, еицырдыруаз аԥсуа хаҵан. Михаил Ҭемыр-иԥа Бӷажәба далахәын Аџьынџьтәылатә еибашьра дуӡӡа (1941-1945), уахьынтә дхынҳәит аполковник ичын иман, далгахьан Тимириазев ихьӡ зху ақыҭанхамҩатә Академиа. Акыр шықәса Москва СССР жәлар рконтроль аҿы аус иуан. Уи 50-тәи ашықәсқәа рҽанеиҩыршоз иԥсадгьыл ахь Аԥсныҟа диаргоит, раԥхьа Аԥснытәи Обком ахԥатәи маӡаныҟәгаҩыс, нас Аԥснытәи АССР Аминистрцәа Рсовет хантәаҩыс. Убрантә дҟарҵоит Аԥснытәи Обком актәи маӡаныҟәгаҩыс. Абри аҭыԥ аҿы уи 10 шықәса аус иуит. Сталини Бериеи адунеи ишаныӡаахьазгьы, урҭ рус еиҵаҟәаҟәақәа апартиа ӷәӷәала ишақәыӡбахьазгьы, Аԥсны иҟаз ленинтә милаҭ политика аилахәарақәа рырҽеиразы жәпакы шыҟарҵазгьы, зегьы акоуп ақырҭуа нацистцәа Аԥсны рнапы ахарԥаны иркын. Аха Михаил Бӷажәба убри аамҭазы, ишиҿагылозгьы, иԥсадгьыл азы илиршаз маҷӡам (иҟәнызшьогьы ыҟоуп, ҳәарада, избанзар, иаркы-ирцә ҳәа иҟаз Н.С.Хрушьчов иара дизааигәан, иҵегьы илиршар рҭахын азы, еиҳарак Аԥсны Қырҭтәыла адхраҿы). Уи ихаан аӷба «Ленсовет» ахьӡ ахыхны «Абхазиӷ» ҳәа ахьӡиҵеит. Аҟәа атроллеибусқәа ныҟәо иҟаиҵеит, идуз (усҟан уи иашьашәалаз Қарҭгьы игыламызтареспубликатә хәышәтәырҭа иргылеит, иргылеит Н.А. Лакоба ибаҟа, Қарҭаа Аҟәатәи адраматә театр Илиа Ҷавҷаваӡе ихьӡ ахырҵарц шырҭахыз, дырԥыҩлан аԥсуа драматургиа ашьаҭаркҩы С.И. Ҷанба ихьӡ ахиҵеит, анхацәа абаџь, ашәахтәқәа, акәац, ашә, акәтаӷь зҳәаз еиԥш (Н.С. Хрушьчиов диацәажәаны) ирықәихит. Уигьы акыр аҵанакуан анхацәа рзы. Анхарҭа
ҩнқәа рыргылара амҽхак дырҭбааит, ирацәоуп убас илиршаз. Араикомқәа зегьы актәи рмаӡаныҟәгаҩцәа аԥсуаа аиҭеит. Абарҭқәа зегьы ақырҭцәа Аԥсны рнапы аларԥаны ианыркыз аамҭазы ауп М.). Бӷажәба ианыҟаиҵа.Уи ахашҭра, агәаламыршәара ҳақым, иламысдароуп, илиршаз абзиарақәа изыҟамҵаз (идмырҟаҵаз) азы аҽыԥныҳәа иҭара культурам.
Иҳәынҭқарратә-уаажәларратә усура ҳаҟәыҵып ҵарауаҩк иаҳасабала даагозаргьы, дхәыдазма М.). Бӷажәба? Уи ифундаменталтә усумҭа «Аԥснытәи аҵиаатә ресурсқәеи дара рхрархәашьеи» иашьашәалоу аусумҭа иахьа уажәраанӡагьы аԥсуак имҩыц, инапы иҵымҵыц, иара убас уи ишәҟәқәа «Аԥсуа шьха», «Аԥсыӡқәа», «Ардәына ашәа аҳәоит», «Аԥсны абнақәа» ирымоу анаукатә ҵакы дууп. Михаил Бӷажәба инаукатә статиақәа рнылахьеит ажурналқәа – «Вестник сельскохозӷҟственных наук» СССР Анаукақәа Ракадемиа иҭнажьуа ажурнал «Генетика» адунеижәларбжьаратәи ақыҭанхамҩатә журнал «СЕВ» уҳәа убас ирацәоуп уи изанааҭ ала инижьыз, иҭынхаз анаукатә усумҭақәа.
Михаил Ҭемыр-иԥа Бӷажәба анаукаҿы мацара акәым абаҩхатәра ахьимаз, уи абаҩхатәра змаз публицистын, шәҟәыҩҩын, еиҭагаҩын. Абар аԥсуа шәҟәыҩҩы ду Алықьса Гогәуа ииҩуа: «Михаил Ҭемыр-иԥа Бӷажәба апублицистика, ажәа сахьарк еснагь дазҿлымҳан, бзиа ибон. А-30-тәи ашықәсқәа рзы иҭыҵуаз аԥсуа шәҟәыҩҩцәа рорган «Алитературатә журнал» ианылахьан уи иочерк «Кәыниашҭа», иҵегь ааскьаӡа ажурнал «Алашара» ианылахьан дсасны дызҭаз Германиатәи адемократиатә республика иахҳәааз аочерк, насгьы хазы шәҟәны иҭыҵит аҭоурыхтә-публицистикатә очерк «Нестор Лакоба».
Михаил Бӷажәба инапы иҵыҵит Асовет аамҭа ҟалаанӡа аԥсуа жәлар рыԥсҭазаара исахьаркны иаазырԥшуа зеиӷьаҭам асатиратә повест «Гәараԥаа рписар» ҳәа хыс измоу. Ари аповест азы уи аматериал еизигоижьҭеи акрааҵуан. Убра зыӡбахә имоу ахҭысқәа, иааирԥшуа ауаа рахь иара игәалашәо, дызхаанугьы ыҟоуп, насгьы акыр дныҟәеит, уи еиҳа ибзиан изгәалашәартә иҟаз аҭаҳмадцәа дрылатәеит, драцәажәеит, дрыцныҟәеит, убри инаԥшьынгьы, иповест аҿы дзыхцәажәо ақыҭа аарԥшраҿы иара дахьиз ақыҭа атәы, џьара-џьара аҭыԥқәеи ауааи рыхьӡқәа аахтны иҳәо аҟынӡа ихы иаирхәеит. Уи ҳҳәеит ҳәа, аповест, ҳәарада, идокументалтә ҩымҭам, иҟаз-иныз ауаа рыхьӡқәа ҳәазаргьы, урҭ ара исахьаркыратәу, аҟазшьеизга змоу хаҿсахьақәоуп».
Ашәҟәыҩҩы Алықьса Гогәуа ишазгәеиҭо еиԥш, аччара-алаф, аирониа, асатира – ианакәызаалакгьы амч дууп. Зызҩа зҵәахыз дагоит рҳәоит. Ауаажәларра акәыз, амилаҭ акәыз, аӡәы ихала иакәыз – зыцәгьа, зыгра зҵәахыз, еиқәзырҽаҽо, ихьазыршшо, изырԥшӡо ианакәызаалак изыӷьацом. Аграқәа рыхтраҿы, риааираҿы хәышә дууп алаф, асатира.
М.). Бӷажәба исатиратә повест аҿы иҵәылихуеит, дырхыччоит, ирҿаасҭоит аҳәынҭқар ичынуаа, ҭауади-аамысҭеи иреиуоу, адин усзуҩцәа, амучацәа абаҩданцәа. Аха убарҭ инарываргыланы автор иаҳирбоит ахандеиҩцәа, аҟәыӷара згым, зџьабаа дуу, аԥсҭазаара бла ҵарыла иахәаԥшуа, аҵыс ашьапы ахьыԥҵәо здыруа жәлар рхаҭарнак иашақәа. Убас иҟоу дреиуоуп аповест аҿы иааҟало ахадаратә хҭысқәа зегьы ахьымҩаԥысуа Гәараԥ ақыҭантәи аписар Дамеи Мафба. Уи гәыкала зуаажәлар ирзыҟоу, ирзыбзиоу еигәырӷьо, ирыгу згәы знархьуа, аҟәышрагьы згым, аиуморгьы згым аӡәы иоуп.
Михаил Бӷажәба иповест анаҩсангьы икьыԥхьит агазеҭ «Аԥсны Ҟаԥшьи» ажурнал «Алашареи» рдаҟьақәа рҿы асатиратә жәабжьқәа, иаазырԥшуа ԥсыцқьала иҟоу, аԥсҭазаара иаԥырхагоу ауаа рхаҿсахьақәа.
Аповест «Гәараԥаа рписар» автор аԥсҭазаараҿы кыр збахьаз, изхызгахьаз уаҩын. Уи далахәын 1941-1945 шықәсқәа раантәи Аџьынџьтәылатә еибашьра, Ленинградтәии Москватәии афронтқәа рҿы зныкымкәа-ҩынтәымкәа ӷәӷәала дырхәхьан, аԥсра абла акырынтә дҭаԥшхьан. Уи нахыстәи иԥсҭазаара, инаукатә-рҿиаратә усура анаҩсгьы, аҭакԥхықәра змаз амаҵурақәа рҿы ихигеит, дныҟәахьан, ибахьан Америка Еиду Аштатқәа, Иугославиа, Италиа, Венгриа, Германиа, Финлиандиа, Польша, Иапониа. Асовет Еидгыла шамахак акәымзар еимидахьан.
Ҳәарас иаҭахузеи, шәҟәы-быӷьшәыла уи аԥсҭазаара ииҵаз анаҩсангьы абарҭқәа зегьы уи иҵарадырреи, идунеихәаԥшышьеи амҽхак дырҭбааит, аҳәатәы ирҭеит, аҳәараҿгьы дҳәаақәырҵеит.
Михаил Бӷажәба аԥсуа литература иалеигалеит, еиҳа ииашаны иуҳәозар, аԥсышәала ирцәажәеит адунеи иадыруа аҩымҭақәа ҩба: Н.В. Гоголь ипоема «Аԥсы хьшәашәақәа», М.Е. Салтыков-Шьчедрин ироман «Қалақьк аҭоурых». Абарҭ аҩ-аԥҵамҭак иаадырԥшит аиҭагара аус аҿгьы абаҩхатәра змаз аӡәы шиакәыз. Ас ҵкар рацәала адырра змаз, абаҩхатәра злаз рхыԥхьаӡара рацәамзар ҟалап ҳаԥсҭазаараҿы. Амала, рыцҳарас иҟалаз, урҭи ҳареи аҟамзаара аҳәаа анҳабжьагылалак лассы иаҳхашҭуеит, агәалашәара ишаԥсоу, ирҭынхаз ҳхаҿы ишаагатәу ҳазхәыцуам. Ус аҟаҵара ҳдоуҳатә мазара ԥхьаҟатәи аҿиара иаԥырхагоуп, иарҭшәоит аҳәаақәа.
Михаил Бӷажәба иаб итәы ҳҳәозаргьы иаамҭазы инагаз, зыхьӡ-зыԥша ыҟаз, аҭакԥхықәратә маҵурақәа ныҟәызгахьаз уаҩын. Ҭемыр Еқәыԥ-иԥа Бӷажәба диит 1889 шықәсазы Кәыдрытәи аучасток Тҟәарчал ақыҭан анхаҩы иҭаацәараҿы. Уи дхәыҷын, фышықәса ракәын ихыҵуаз иаб Еқәыԥ аҭауад ихымҭала данҭахоз. Иаб данҭадырха ашьҭахь 8 шықәса данырҭагылаз дҭалоит Аҟәатәи ашьхаруаа рышкол. Аҵара бзиаӡаны иҵон. Уи ашкол даналга, ԥыҭраамҭак еиҭагаҩыс аус иуан Аҟәатәи асуд аҿы, нас ақыҭанхамҩа инапы алакын.
1917-1918 шықәсқәа рзы Кәыдрытәи (Очамчыратәи) аучасток аҿы еиҿкааз, бџьарла еибыҭаз анхацәа ргәыԥ ақтивла далахәын. Ашьҭахь 1921 шықәсазы ақырҭуа меншевикқәа Аԥсны ралцаразы бџьармцала ирҿагыланы иқәԥоз, еибашьуаз апартизанцәа ргәыԥқәа руак напхгара азиуан.
Асовет мчра анышьақәгыла ақыҭа Гәыԥ аревком маӡаныҟәгаҩыс дыҟан. 1932 шықәса инаркны ҳажәлар раӷацәа иԥсҭазаара далырхаанӡа (1938 шықәсанӡа) Аԥсны аҩнуҵҟатәи аусқәа рминистраа Аҟәатәи араионтә милициа начальникс дыҟан. Аԥсуаа рҵеицәа аӡәырҩы реиԥш, Ҭемыр Бӷажәба иӷәӷәамҭа (49 ш.) дшырҭагылаз иԥсҭазаара далырхуеит Бериа ибандитцәа – Аԥсны аӷацәа.
Салуман Бӷажәба Едгьы иԥацәа (Еқәыԥ, Қьасқьынџь) зегьы дреиҵбын. Аишьцәа ахҩыкгьы зҭеиҭԥш бзиаз, зынарҳа ыҟаз, ахаҵара згымыз, зыламыс, зыпату ыҟаз, абжьыуааа рҿы унеишь-уааишь ҳәа зарҳәоз хацәарԥаран. Едгьы иакәзар, ауеибаҳәа дынхон, ихҩԥацәа џьарак еиҿын, ирахә, ишәахә ыҟан, иаарыхырҭа дгьыл ишырҳәо мартаӷа-чартаӷа Аалӡга аԥшаҳәа ишьҭан. Инеи-ааи ыҟан, исас-ицәас иагмызт. Изаҳамҳәарызеи, абас анхаҩы иԥсы иланы, аказы ихы дахамышшаауа дахьыҟаз иаахтны ирымҳәозаргьы изҭахымызгьы ыҟан аҭауад Шьмаф Ачба иганахьалагьы, еиҳаракгьы Еқәыԥ ихымҩаԥгашьақәа дҭауадыз, даамысҭаз аӡәгьы игәхьаа мкыкәа, ишиҭахыз дахьыҟаз. Убри аҟнытә Шьмаф Ачбеи Бӷажәааи ацәгьа рыбжьазҳәозгьы убарын, аҵәы рылазҵозгьы убарын, изышьҭааз. «Ара уара Шьмаф Ачба уакәу иҭауаду, Бӷажәба Едгьы иԥа Еқәыԥ иакәу ҳәа зҳәозгьы убарын. Еқәыԥ Бӷажәба Нина Ӷәыблиа-ԥҳа ԥҳәысс данааига агәыргьын рхызхыз Шьмаф Ачба иоуп. Ари аԥсуала жьра-цәарак аҟара ҳаҭыр ақәын, акыр аҵанакуан, аиуара иазҳәан. Абри аиуара иазырԥсасиуамызт хәыҷыхәыҷла акласстә позициахь иԥшуаз урҭ реизуаамра, аҵыхәтәан ақәеибахрахь икылызгаз. Қьасқьынџь Еқәыԥ ишьҭанеиуаз иакәын, уи еиҳа дуаҩ ҭынчын, анхара-анҵыра, аҩны, агәара, арахә, ашәахә ракәын дзышьҭаз. Ҵоуп, уигьы иҽы, икәадыр, иабџьармаҭәа деиқәных дыҟан,
иахьаҭахыз иныҟәара, ицара-иаара иагмызт, иман ауа-аҭахы, адыр, дҽыуаҩ хаҵан дырдыруан абжьыуаа рҿы. Иашьа Еқәыԥ даныршьнахыс иҭышәынтәаланы иҟаз рҭаацәара зегьы рыԥсҭазаара шьақәҟьеит, иаргьы уаҳа аҭаацәара дзаламлакәа дыԥсуеит.
Аҩадагьы исҳәахьеит, иахаану изларҳәахьоу ала, Еқәыԥ Бӷажәба дуаҩыџьбаран, илеишәа цәгьан, дҭауадыз, даамысҭаз (урҭ ракәын усҟан амчра змаз, аҳәынҭқар изакәан зыдгылоз, еикәымрак ҟарҵаргьы зхы аҿышуаз) аӡәгьы хьаасгьы димамызт, қәнамгала дизныҟәар, дихцәажәар иуамызт, зхы иақәиҭыз аԥсуа шьхауаҩны ихы иԥхьаӡон. Убри аҟнытә илеишәеи ихаҵареи азы дыззымычҳауаз аҳәынҭқар ичынуааи ҭауади-аамысҭеи рыҩнуҵҟа ирацәан.
«Дад, ухы гәаҭала, умҽыӷцәаны уҽыҟаумҵан, иуаҳалакгьы, иубалакгьы, иугәамԥхо ыҟазаргьы, урыцрамлалан, зны-зынлагьы иумаҳазшәа ҽырдагәа ҟаҵаны уавсла, ус еиҳа ианеиӷьу ыҟоуп, насгьы кыр зычҳаз, кыр ибеит ҳәа ирҳәогьы ухоумыршҭлан», – ҳәа агәаҽанызаара ииҭон, иҵегьы дмашьцазарц, дыхжәамзарц иҭахны аб Едгьы диабжьалон иԥа Еқәыԥ, еиҳарак цәгьарак-бзиарак ахь данцоз, данныҟәоз.
– Саб иуҳәо саҳауеит, уҷкәын дыхжәацәоуп, дыџьбарацәоуп, аҵысҵәҟьа ихы иқәирԥраауам ҳәа уазҳәақәогьы ыҟоуп, аха сара, ани ишырҳәаҵәҟьо амҵ сазыҵҟьо сыҟам, аха идыр, саб, схы аӡәгьы дшықәсмыртәо, саргьы суаҩуп, схаҵоуп, абџьар сыҟәнуп ҳәа схы сыԥхьаӡоит.
– Аиеи, дад, иуҳәогьы саҳауеит, уагьеилыскаауеит, аха иага ус акәзаргьы, аҽынкылара, ачҳара, харанаԥшра еснагь иаҭахуп, убри уахьыҟазаалак иухаумыршҭлан, – ҳәа наишьҭеиҳәон иԥа дҽырԥа-ҽырԥо иашҭа данҭыҵлоз.
Салуман иакәзар, уи егьырҭ иашьцәа ҟазшьала дызлареиԥшмыз ыҟан. Ԥшрала, сахьала уигьы аныхачаԥа даҩызан, џьара акы узивбомызт, деиларҭәах дыҟан, иџьбаран илакҭа ианаҭахыз, агәыӷьреи агәымшәареи шицәаҩаз иҿыԥшылара имырхьааӡакәа ианухуан. Егьирахь, абжьааԥны дуаҩ татан, дҭынчын, лафҳәаҩын, ауаҩ игәцаракра илан, ирыцҳашьара залымдыррак дақәшәар ихаҵгылара, изааԥсара илшон, иԥсабара иаламызт аҽхәара, ахӡыргара. Уимоу, ажәлар ашәа зизырҳәоз ахҭыс азы (иашьа ишьа ахьиуз азы) зныкгьы иҿы иҭыхны аӡәгьы иеимҳәацызт, ишцәажәоз аӡәы ицәыригаргьы, иара уи ажәабжь наҟ даҽакахьы ииаигон, убранӡа дыхӡыргамызт.
Салуман иашьцәа Еқәыԥи Қьасқьынџьи дызлареиԥшмыз даҽакгьы ыҟан, уи аҵара иман. Абраҟагьы игәырҵҟәыл бзиан, далгеит Оқәымтәи
ашкол, нас Хонтәи асеминариаҿы аҵара иҵон. Иидыруаз абызшәақәа иреиуоуп: аурыс бызшәа (ибзиаӡаны), агыршәа, ақырҭшәа,аҭырқәшәа, ихатәы бызшәа налаҵаны хә-бызшәак рыла дцәажәон. Даныхәыҷыз драаӡахьан Тҟәарчал иашьагәыҭу Ҭарҭиаа, дзааӡаз ианаӡӡеи Зыхә-ԥҳан, Ҭуҭ лыхьӡын, аибабара бзиа рыман, аԥсуала ааӡара, ахәыԥҳара акыр аҵанакуан (Салуман ибзыцәаҳәшьа Ҷыгә, ибзыцәашьцәа Қәыз, Қьаламаҭ, Ӡыҟәа). Уи арыцҳара дақәымшәазҭгьы иҵара хаирҭәаауан еиҳаз ала. Аха аԥсҭазаара аҭагәҭасра, амаҷҟәикра, азалымдырра иԥышькласуеит, илахьынҵа даҽакала дарблаҟьеит. Убри атәы сазааҭгыларц сҭахуп, иахааныз рхатә гәалашәарақәеи инханы иҟоу архивтә документқәеи ҳацырхырааны.
Едгьы Бӷажәба иҩнаҭа арыцҳара аныҩналоз аамҭазы, анцәа ишиҳәара дыҟан. Иԥеиҳабы Еқәыԥ ԥҳәысс дааигахьан, абзыԥан еицырдыруаз Нина Ӷәыблиа-ԥҳа, ироухьан ахшара, аԥа Ҭемыр, аԥҳа Надиа... Аха ацәгьара ахы ҟәыннашьом, дшымгәыӷӡоз иԥеиҳабы, дахьынҭыҵыз длыбжьахәаша дцеит ихабар ыҟаӡамкәа. Асҭамыр Ачба Еқәыԥ дшишьыз атәы еиуеиԥшым авариантқәа ажәлар рҿы инханы иҟоуи акриминалтә документқәеи ҳарзааҭгылап уажәы.
Асҭамыр Ачба иеиԥш асахьа змаз, ацәа зхаз ԥҳәыск илхылҵхьаз дмаҷын. Адауы диҩызан, деиҩаҳаҳа ҩ-метрак деиҳан, иӡара маркатылла еихуҵәаратәы, икалаӡа, ижәҩахырқәа ҭбааӡа, ихәда ҭхәаа, игәчамахы ылганы, иблақәа ахьшьыцбеиш иҭыԥхо, иаԥсуа маҭәа ицәа иадшәаланы иӡахыз, ихьӡыркыз имаҟа, уи иамӷаз иҟама, итапанча уҳәа инаигәыдыԥшыларагьы акыр иаԥсан. Дыҷкәынан, дҭаацәарамхацызт, Аԥсны анҭыҵгьы нхыҵи-аахыҵи акыр дныҟәахьан, Гыртәылаҟа, Қырҭтәылаҟа дцалон, иман адырцәа рацәаҩны.
Шамахаӡак акәымзар, Асҭамыр дахьцоз, дахьаауаз дицын Еқәыԥ, еицныҟәон. Еқәыԥгьы аҭауад хаҵарылагьы, ҭеиҭԥшылагьы акала диҵахо дыҟамызт. Аԥсуа хацәа нагақәан, иахькылслакгьы, иахьнеилакгьы зегьы рылаԥш аарыдхалартә иҟан. Ашьҭахь аҩысҭаа дрыбжьаԥалт умҳәозар.
Ирҳәоит, ус анакәха акы ахьырҳәо акы ыҟоуп, мамзаргьы, абга зҭам аҳаԥы ала ҭашӡом. Шьмаф изымҽхакны иванхоз Бӷажәаа, еиҳарак Едгьы иԥацәа анеиҵагыла цәымӷырҭас икит, имчра иаԥырхагазшәа, иҭауадра ладырҟәуазшәа ибон. Уи игәынамӡара аӡы алазҭәозгьы ыҟан, ҳәарада, анхацәа рганахьгьы, ҭауади аамысҭеи рганахьгьы.
Асҭамыри Еқәыԥи еиццеит ныҟәара Самырзаҟанҟа, ирдыруаз шьоукы рахь. Усҟан ус еиԥш иҟаз аныҟәара – ауа, аҭахы, адыр ибара, иҭаара цәаҩаны ирыман аԥсуаа. Ихынҳәны ишаауаз, инҽыжәҵит Аршба Дырҩегь иҩны, уаҟа изҭааз аԥшәма акрырҿеиҵеит, акрыдиржәит,
ахәылбыҽха иҽыжәлан аҩныҟа идәықәлеит. Амхырҭа (Аалӡга акаршәра) иалаланы ишааиуаз агәашә инадгылт. Аԥхьа дгылан дцон Еқәыԥ, егьи Асҭамыр дишьҭагыланы днеиуан. Агәашә аасыртуеит ҳәа ихы анылаирҟә, ишьҭагыланы инеиуаз Асҭамыр итапанча ааҭыхны (уанӡа иӡбаны иман, ҳәарада), ишьҭахьала ихы иладыргыланы ҩынтә еиқәырццакны дхысит, уи акәхеит, адауаԥшь иаҩызаз ауаҩы игы-иҿы изамырҳәаӡакәа дылхьышьшьны иҽы днахаҳаит, икәадырырҭа днахырҩын агәараҳәа дынкаҳаит иааиртуаз агәашә аԥхьаҵәҟьа. Ахысыбжь заҳаз Аршба Дырҩегь дыҩны (рацәак рыбжьамызт) днеит. Абар амбатәы ибла иабеит, уажәраанӡа иҭаз, иччо, ихәмаруа итәаз, изфоз, изжәуаз, еицәнымхоз ҩыџьа ахацәа руаӡәк иҩыза дышьны иҽы акәадыр амаха дақәыжьны дигоит.
– Аа, иҟалазеи, ишәыҵалазеи, ишәеихсда, шәызшьыда! – ҳәа дынидыххылеит, зынӡаскгьы ихахьы имааит Асҭамыр ашьра ҟаиҵеит ҳәа. Шьоукы кылатәаны иреихсыз џьишьеит азнык азы. Асҭамыр ихшыҩ дахыҵны, амцаԥшь иҿатәаны итапанча ҭыхны икны ҿааиҭит, Аршба Дырҩегь днаиқәымчны:
– Абра иубаз уҿы иҭыхны џьара иануҳәа, шәшынҭаацәоу амца шәалазбылуеит, иудыруаз! Усԥырҵ! – диқәыҳәҳәеит деилаганы. Иҟаиҵоз, имч зықәхоз акы акәмызт, аԥсы ҵаауп, насгьы ҭаацәала уқәысхуеит аниҳәа (изҳәаз дзакәыз, илшоз идыруан), зегьы ицәа иҭагӡаны, иҿы шәаҳаны диԥырҵит. Асҭамыр иҩыза, иуа хазына аҽы дақәжьны, Аалӡга аӡы дырганы, аԥшырҭаҿ ажра иҟаз дылҭажьны, агәамсам наиқәижьит. Хыхь-хыхьшәа даҵәахыртә. Иҽы акәзар, уи игылаз ал амахә инахаиршәит аӷәра.
Адырҩаҽны ажәлар еигәныҩит Асҭамыри Еқәыԥи ныҟәара еицыз рахьтә руаӡәк дызхнымҳәит. Ажәлар ирцәымыӷхеит рыцҳарак шыҟалаз рдырит. Ауаа аимдара иалагеит. Еимдоз дрыцын Шьмафгьы. Еқәыԥ иаб Едгьы Шьмаф ауаа изынаишьҭит сыҷкәын иҟамзара иара ибыз алоуп, наҟ еимдо ауаа дрылҵааит, сыбла даԥырҵааит ҳәа. Асҭамыр усҟан Тҟәарчал далҵхьан, Ҷлоу Ачаа рҿы дыҟан, ифон, ижәуан, алаф иҳәон, акгьы ҟамлаӡазшәа ихы мҩаԥигон. Аа, уаҩы мыжда! Агыгшәыгқәа зегьы дреицәазаап!
Мчыбжьык ажәлар хыҵны еимдон. Очамчыреи Тҟәарчали ирыбжьанакыз (Аалӡга аԥшаҳәа иаваршәны) дгьыл ҿаҵак нырмыжьит, аха аӡәгьы ихабар ыҟамызт. Ус еимдоз ираҳаит аҽы кьыркьырбжь. Акьыркьырбжь ахьгаз инеизар, арашь иаҩызаз аҽы амгәацәа еидаҳалан, акәадыр аҟәаҟәа иахыҩрны амгәацәа иаҵакнаҳан, амахә иахаршәыз аӷәра ахыршәамызт, аҽы ахьгәаҟуаз, аӡбеи амлеи иахьакуаз аԥхьатәи
ашьапқәа рыла анышә метрабжак иажхьан, ихырқәақәо игылан амҵ ахаабыцуа.
Абас амыхьтә рбеит. Уи ааигәара агәам-сам зқәыжьыз аԥсы дыбжьысхьан, узихагыломызт, акыс ари нанҳәа мзазы акәын, шоуран, алабз анхәытәуа ҳәа ззырҳәоз.
Ажәлар аԥсы инеихагылаз зегьы еицҿакны аӡәк еиԥш ирҳәеит: «Абас ҟазҵаз ауаҩы, иа анцәа ду иаҳхылаԥшхәу ҳуҳәоит, дызусҭазаалакгьы аԥсышьацәгьа иҭ, иумырган иҟаиҵаз агәнаҳара ду. Аԥсы аҩныҟа дааргеит, уаӷеимшхара изыҟалеит Едгьы Бӷажәба, иԥеиҳабы зегьы реиҳа дзықәгәыӷуаз, зыҵәҩан шьапы азырсхьаз Еқәыԥ цәгьаԥсышьа иоуит. Аха анхаҩыжәлар кыр здыруа, кыр зымчу аԥсы ишаԥыз еиԥш, ақьабз ишаҳәоз еиԥш дымҩаԥыргеит, инарцә мҩа дықәырҵеит. Аԥсы дикәабеит Еқәыԥ Ҭарба. Анхаҩы жәлар рхы иақәырҵеит Шьмаф Ачба иԥа Асҭамыр иҟаиҵаз амаҳагьара – игәыла, иҩыза, иахьеи уахеи дызцыз ишьра. Ашьра аҵкысгьы еицәахеит данишь ашьҭахь дышизныҟәоз атәы. Убри ауп анхаҩыжәлар зегьы реиҳагьы рхы иақәырҵаз.
Аҭауад Шьмаф Ачба иԥацәеи иареи (Асҭамыр ида) раҳҭынра иахын, аӡәы ҳаигәыӷьуеит ҳәа иҟамызт. Урҭ зыцәшәоз Еқәыԥ иакәын, уи дырԥырырхит, Салуман дыҷкәынан 20-21 шықәса уаҳа ихыҵуамызт, Қьасқьынџь еиҳа дуаҩ ҭынчын, шьоуракгьы иҽазикуеит ҳәа ргәы иаанагомызт. Ажәакала, акгьы ҟамлаӡазшәа аҭауад иаҳҭынраҿы аԥсҭазаара шцац ицон. Мацара Асҭамыр Ачба днарылс-аарылсуа абжьыуааи, самырзаҟанааи, абзыԥааи дрылан ихьчацәа иваргыланы. Амчра аҩадагьы ицәаӷәоит ҳәа ажәаԥҟагьы баша иамҳәозар акәхап.
Абранӡа Асҭамыр Ачба Еқәыԥ Бӷажәба дшишьыз атәы ажәлар ирҳәаз, дара рҿы иажәабжьны инханы иҟоу авариант атәы ҳҳәеит. Уажәы иаагап Еқәыԥ Бӷажәба иԥҳәыс Нина Ӷәыблиа-ԥҳа илҳәамҭаны Хәыхәыт Бӷажәба ақьаад ианиҵаз 1940 шықәсазы Очамчыра араиком Гәыԥ ақыҭан. Абар Хәыхәыт Бӷажәба ихаҭа ииҩуа:
«Нина Ӷәыблиа-ԥҳа Гәыԥ ақыҭа (Аџьамԥазра). Илхыҵуеит 90 шықәса. Раԥхьатәи лхаҵа Бӷажә Еқәыԥ даныршь, Чагә Чаҵәба ԥҳәысс дааигеит. Чагә ажәлар еицырдыруаз, хаҵа бзиан: ажәабжьи асамырҟәыли дрызҟазан. Иҿцәажәа хаан, енагь исаҳаланда иҳәартәы иҟан иазыӡырҩуаз. Иажәа ҟәышын, мыцхәы ихыркын, аԥсуа жәлар ҳҿабыц абеиара, рҳәамҭа аҟәышра иалоу уамашәа ианыԥшуан. Ихы-иҿы еснагь
еихаччон гәыбзыӷрыла, агәыҭбаареи аҟәышреи имҩашьо ирныԥшуан. Чагә ажәа аниҳәоз изыӡырҩуаз атәнатәуан, ихааӡа, игәырҿыхаганы, игәыхтыганы ирзыҟалон, иарлахҿыхуан, иарҵыруан ргәамч, иарзҩыдон. Рыцҳарас иҟалаз, уи иҿцәажәа шәҟәыла ишьҭыххаанӡа дыԥсит, аха иара макьанагьы Чагә иҭыӡшәа, уи ихьӡ, уи исамырҟәыл ажәлар рҿы издырқәо маҷӡам, еиҳарак зықәра акыр инеихьо. Ари зыҩуа, данхәыҷыз, Чагә иажәабжьқәа акыр изаҳахьаз дреиуоуп. Ҵабыргынгьы, урҭ знык изаҳаны, изхашҭра шамахамзар, игәнызымкыларыз, дмаҷын.
Нина Ӷәыблиа-ԥҳа ажәабжь анылҳәоз лабхәында Салуман ихьӡ лшьон. Убри аҟнытә ахьӡқәа ахьаҭахыз сара иагәыласыргылеит».
«Бӷажә Солуман иажәабжь» ҳәа Нина Ӷәыблиа-ԥҳа лҳәамҭа алада иаагоит:
«Бӷажәаа аизараҿы ажәа бзианы ирҳәон, иҽыжәланы аҽқәа дырхәмаруан, маҭәа-ҩыҭәала ихиан, пату рықәын ажәлар рҿы, иныҟәон, ахаҵара иашьҭан. Ҳаҵкыс Бӷажәаа иртәуп, еиӷьуп ҳәа гәалас иҟарҵеит Ачаа ԥыҭҩык, уа агәылара инхоз, уи ҷыдала гәалас иман Шьмаф. Аиуара ҳабжьан наҟ-ааҟ (Шьмаф иԥа Асҭамыр дыҩназдахьан сара). Даара бзиа ҳаибабон, ашьҭахь иаб Шьмаф имуит акәымзар, шәара шәаҵкыс Бӷажәаа еиӷьхеит ҳәа иԥа ацәгьа иаҳәо иҿааихан.
Чарак аҟны иҟан Асҭамыргьы Еқәыԥгьы . Уантәи ҩнык аҟны инеит. Аҩны иахьнеиз еихәмаруа иштәаз, (Асҭамыр) итапанча ааҭихын имырбаӡакәа, ҩынтә (Еқәыԥ) диеихст, егьи афырҳәа итапанча ааҭихын, аха ахы иқәшәахьан, ҵаҟа дкаҳаит. Иара (Асҭамыр) дзықәгәыӷуаз дааиԥхьан, (Еқәыԥ) аҽы днақәиҵан, дырган аԥшырҭа аҟны дышьҭарҵеит. Иҽы наган ихаҿарҳәеит. Усҟан Кәыркәан, ашоура цәгьан.
Данаҳамба, дыӡит ҳҳәан аԥшаацәа дәықәаҳҵеит. Ахысыбжь ахьҳаҳаз, убри акәша-мыкәша еимидеит, атышақәа рзаарыгӡа. Тышак аҟны ихҭырԥеи ибалышьи ааҭыҳәҳәо аӡәы ибеит. Акәыкәуҳәа дыҳәҳәеит. Абжьыуаа хыҵны еизеит, атәыла бгеит рҳәан, иаҳцәишь дызусҭа, иара иашәа акы иқәшәааит рҳәон зегьы. Асҭамыргьы дџьабон, аԥшаацәа дрылан ҭаацәаныла. Мчыбжьык ашьҭахь Ԥадгә арха амхаҿы, ахәа илпыпуа дшышьҭаз дырбеит. Еқәыԥ, иҽы ихаҿаҳәаз, адгьыл ҭнажааит ашьамхаҟынӡа иангәаҟ, аԥаԥа ҟәашӡа иаҿалахьан. Аиҳабы (Қьысқьынџь) дҵәуеит, уара уаб (Солуман) дымҵәуеит, сыԥҳәысхама иҳәан, уи (иршьыз иашьа) илеиҵоз уаҩ димамызт. Усҟан (Салуман аҵара дҭан Оқәым, аԥхын аԥсшьараз аҩны дыҟан».
Ҳагәылаԥшып Ачааи Бӷажәааи наҟ-ааҟ ирыбжьалаз аиӷареи ауаҩшьреи ртәы зҳәо даҽа документқәак, уаҟа иааԥшуа ахҭысқәа иҳарҳәо рацәоуп, насгьы ажәлар рвариантқәа акырџьара иахьрықәҿырҭуа ыҟоуп. Абраҟа иааго адокументқәа иԥшаамҭоуп, изԥыхьашәаз дреиуоуп еицырдыруа аԥсуа ҭоурыхҭҵааҩы, апрофессор Станислав Засим-иԥа Лакоба. Уи иаҳхысхьоу XIX-XX ашәышықәсақәа рзтәи Аԥсны аҭоурых аҭҵааразы Мрагыларатәи Сибратәи ақалақьқәа рҿтәи архивқәа рҿы дахьалԥшаауаз архивтә материалқәа рҿы имԥыхьашәеит Салуман Бӷажәба изку аматериалқәа. Абар уи аҵыхәала ихаҭа Станислав Лакоба Салуман Бӷажәба иԥа Х.С. Бӷажәба ишҟа ииҩуа асалам шәҟәы иаҳәо:
Ишаабо еиԥш, С.З. Лакоба Сибратәи архивқәа рҿы имԥыхьашәаз Салуман Бӷажәба изку адокументқәа аинтерес идыркит, ажәлар рашәа зхырҳәааз афырхацәа Салуман Бӷажәбеи Кьахьба Ҳаџьараҭи ирызкны ашәҟәы аҩра аидеиа ихаҿы изцәырҵит, уи ареалхара атәы аныҟало, ма иҟаланы иҟазаргьы ҳара иҳаздыруам, уи аҵарауаҩ ихатәы усуп, аха дара ииԥшааз адокументқәа рҵакы дууп Бӷажәааи Ачааи рконфликт ииашаны аилкаараҿы. Ииашоуп, Тҟәарчал Аалӡга арха уаҟа еидынхалоз урҭ аҩ-жәлакы рымааибра, ирыбжьалаз ауаҩшьра, иахькылеибагаз уҳәа иреиԥшқәо азҵаарақәа рҭак нҭырҷҷааны арҭ алада иаҳарбо архивтә документқәа ирзыҟаҵом. Аха иҳаилдыркаауа шьардоуп.
Абар Еқәыԥ Бӷажәба ишьра атәы зҳәо адокумент:
Абри Қәҭешьтәи арратә губернатор ишҟа Аҟәатәи аокруг аначальник идәықәиҵаз, хыхь иаагаз арапорт ада уаҳа даҽакы иаламгеит, ацәгьа зуз аҭауад икразы. Уимоу, иахьиҭахыз дцо, даауа Аԥсны далан. Избанзар, ишдыру еиԥш, аҳәынҭқар изакәанқәа анхацәа раасҭа ҭауади-аамсҭеи ирыдгылон, иахьчон, џьара аҳәынҭқарра иаԥырхагаз ус бааԥсык ҟарымҵазар. Егьирахь, нхаҩык дыршьит ҳәа дахьдырхәуамызт ҭауадк, аамысҭак, еиқәыргәон, еиқәдырҽаҽон ацәгьа-мыцәгьақәа иҟарҵоз. Ус акәымзар, Асҭамыр Ачба наҩагьарыла анхаҩы ҷкәын Еқәыԥ Бӷажәба дызшьыз аҭауад дахьдмырхәуаз, дҭарымкуаз. Дахьдмырхәит, дагьҭарымкит, уимоу, Асҭамыр иаӷацәа рыла дыхгылон, дмыршәа-дмырҳа, иԥишәарц иҭахызшәа.
Усҟантәи амчра иҟанаҵаз уи ауп аҭауад Асҭамыр Ачба анхаҩы (аофициалтә документқәа рҿы ашьнаҟма ҳәа иарбоуп) дшишьыз Қәҭешьтәи арратә губернатор илымҳа аҟынӡа инаргеит, уаҳа акгьы ҟарымҵеит.
Едгьы Бӷажәба иԥацәа Қьысқьынџьи Салумани рашьа ишьоура иашьҭалт, ирбоит аҳәынҭқарра амч ацәгьа зуз дахьнархәуам. Қьасқьынџь Еқәыԥ ишьҭанеиуаз иакәын, Салуман аишьцәа дреиҵбын, 20 шықәса ракәын ихыҵуаз, ус еиԥш акы игәыӷьып ҳәа игәы иаанагомызт ашьра ҟазҵаз аҭауадгьы . Абраҟа иаазгарц сҭахуп х-вариантк. Акы, аҩада иаазгахьоу Нина Ӷәыблиа-ԥҳа лҳәамҭа, Хәыхәыт Бӷажәба ианиҵаз иацу. Аҩбатәи, Ҳақыбеи Бӷажәба иан Матиа илҳәоны иаҳаз. Ахԥатәи, схаҭа саб иашьеиҳабы Ӡыкәыр Қапба иҳәо акырынтә ҳаҩны исаҳахьаз.
Абар Нина лҳәамҭа иацу:
«Асҭамыр хҩы-ҽцәак ицны Аҟәарчаԥан, Аалӡга аԥшаҳәаҿы дааиуан. Егьи (Салуман) наҟынтәи даауан, уапак ишәын ифицарка имӷыҵраҵаны:
«Уаӷа даауеит» рҳәеит иҩызцәа. Илшозеи ани асаби иҳәеит Асҭамыр иҽышькыл даангылан. Дааиеиҩижьит. Салуман даақәгьежьын аҵықь ҳәа дииеихсын, ихы ааихихит. Асҭамыр иҽы даман идәықәлеит, аха дахыҩрын дкаҳаит.
Иҩызцәа ишьҭалан ихьӡо ианалага Салуман дрықәыцәҟьеит: «Наҟ шәхынҳәы аҽадахшақәа, шәкәыкәыл нысхуеит». Урҭ ԥхьеицеит, даргьы рхы иаасуа рҿынархеит».
Иуадаҩуп Асҭамыр ихьчаҩцәа рҽыздмырҵысыз уажәы аилкаара, урҭгьы бџьарла еиқәных иҟан, ишәоз, ихәыдаз хацәамызт, аха Салуман иҿагылара рҽазырымкит, иалагаргьы, ишыз ахаҵа иҿаԥхьа феида дук шырзалымгоз рдырзар акәхап. Иҟалап анхаҩы ҷкәын дахьиашаз, дышҳақыз еилыркаазар, рынхаҩратә ламыс иааннакылазар, ирҭахы-ирҭахым иднаргылазар. Акы, ари ас угәы иаанагар ауеит. Ҩбагьы, хҩык ахацәа рхымҩаԥгашьа рхаҭарагьы, рхаҵарагьы ланарҟәуан. Наҟ-ааҟ ивагыланы иаауаз, ирыхьчоз аҭауад дкылатәаны акәымкәа, днарҿагыланы дишьуеит. Аха, сара сгәанала, урҭ рҽахьдмырҵысыз рынхаҩы ламыс иднамырҟаҵеит ҳәа сахәаԥшуеит.
Анаҩс, Нина Ӷәыблиа-ԥҳа лҳәамҭа иацаҳҵап:
«Нас иҩны даадыххылан, абри еиԥш зуит ҳәа иҭаацәа ргәы рҽаниҵеит. Даахынҳәын итапанча харшаланы ишикыз аӡы дынхықәгылт. Абзыԥуа диԥылеит, ҽыла дыҟан.
– Ҳаи, дад, узыргәҟуазеи, уццакны уцоит, – ҳәа диазҵааит. – Сзыргәаҟуа иазууазеи, уара умҩахь уца, – ҳәа иеиҳәеит. – Сымҩахь сцом узыргәаҟуа соумҳәакәа.
– Ауаҩы дышьны саауеит.
– Дзыхурҟьазеи?
– Зегьы ҳаҵкыс еиӷьыз ҳашьа дишьхьан.
– Ҳаи, сҽы уақәтәаны уца, дад, – иҳәан изқәа дагәӡит, – ушьа ууит, – иҳәан. Дааиҽхьынтәалан аӡы инырит. Амарда бааԥсы ианхала, иҽи икәадыри наииҭан, днеит абнахь.
Убри ауха уаб (Салуман) аҽы бзиа иман, акәадыр нақәҵаны сцеит аԥсҭаҟа имаҭәақәа насҽынҳәаланы, уаҳа уаҩы дҳацныҟәомызт, ишәаны, зегьы рҽыԥхьакны иҟан. Имаҭәақәа иҭаны, аҽы сыманы арахь сааит уи ауха. Шьҭазак дсымазар ҳәа, зыгәра игақәоз иреиҳәеит абрагь-абрагь сыҟоуп ҳәа.
Ашьра аныҟала Шьмаф ԥсхәрак аҿы дыҟан. Асҭамыргьы убри иаб дахьыҟаз аԥсхәрахьы дцарц даҿын.
Санхәеи сареи аҩны ҳшыҟаз Шьмаф дҳақәлеит ауаа ицны. Ицыз зегьы ҟажацәан, иԥацәа рыда. Данааи, сара сушьыр ухаҵа бзиоуп, са
сушьыр еицәоу ҟалап ҳәа иасҳәеит, снеины сидгылт. Атапанча сықәикит, аха аҟажацәа дааныркылт. Ахыбрақәа збылуеит ҳәа тапанчала далахысырц далагеит. «Хьӡы анцәа иуимҭааит, аҳәынаԥқәа убылуеит, ирхароузеи», сҳәеит. «Уԥа ииуз узымдыруеи, нан, уаргьы саргьы ҳҭынчхеит шьҭа», лҳәеит санхәа. «Бабанӡацои, зегьы ҳаиқәбырӡит Нина Ӷәыблиа-ԥҳа, аха быԥсы снапаҿы иҟоуп» ҳәа дсықәмақарит Шьмаф. «Ибзиоуп» сҳәеит. Ари хкаарашьҭын иҟалеит. Сара исышьҭан, аха иара (Салуман) ицәшәон, абна дылан.
Шьмаф иԥҳәыс диасны дцон ҳаԥхьа чмазаҩбара. Ауаа жәпаӡа илыцын ларгьы, амҩан еиҿаҳауеит ҳәа. «Бара аԥхамшьа гызмал ибусхәызыз ари ҳамӡырхахьы», ҳәа сҿынасхеит. Ауаа саргьы исыцын, еиҿаҳауеит ҳәа ишәаны. Слеихсит. Дкаҳаит лара. «Бара бзымшьыз егьы дизшамхааит, – иҳәеит Шьмаф, – рымӡырхаҿы ибуазыз». Зны Асҭамыр дыршьаанӡа изымдырӡакәа ҩнык аҿы сыштәаз днеит. «Ҳаит, уара ала, уабаҟаз», сҳәан, атапанча игәыдысҵеит убригь, аха сеимлагәа сыркын, аҩада иҭҟьеит, иҽгьы иаргьы хынтә дгьажьит. «Слыдмыршьит Нина мыжда, сылшьындаз еиҳагьы еиӷьысшьон» ҳәа иҳәеит рҳәеит».
Шьмаф Ачба абжьыуаа рҿы зыхьӡ-зыԥша ыҟаз, амчрагьы зкыз ҭауадын. Аха иаамҭеи, имчи, имали иаркы-ирцә ҳәа дахьыҟаз иахҟьаны аӡәы дҭауадзаргьы иԥсы ҭоуп ҳәа дыҟамызт, еиҳарак изыхгомызт Бӷажә Едгьы иԥацәа, лымкаала Еқәыԥ. Абарҭ ҭаха ҳарҭом, ҳхы иқәтәарц акгьы рыгым, арахь шәара шәлашәхеит, ижәбаӡом ҳәа иԥацәа ианааилатәаз еснагь аҽыԥныҳәа иаиргон, аҵәы рылаиҵон, иҟәаҟәа икыдгылаз идыруазшәа. «Ҳаб, урҭ ҳара иаҳԥырхагам, насгьы ҳамҩа ангылара дара ирылшом» ҳәа иаҭаркуан иԥацәа, аха даҟәыҵуамызт. «Агәаҵәа змоу аԥацәа сызҭада» – иҳәон аҭак. Ацәыкәбаргьы ацаҟьа кылнаҵәоит ҳәа ишырҳәо еиԥш, аб данаҟәымҵӡа Асҭамыр Бӷажә Едгьы иԥа хазына ахаҵара згымыз чарҳәарак изуны, игәиҽанӡамкәа дишьуеит.
Шьмаф игәылацәа Бӷажәаа шхәыдамыз, ишхацәажәлаз шидыруазгьы иаанхаз аешьцәа сыргәыӷьуеит ҳәа бзанҵык игәы иаанагомызт. Аха ршьа руит, ршьа ҭармыжьит.
Абар аҩбатәи авариант, Ҳақыбеи Бӷажәба иан Матиа илҳәаны иаҳаз:
«Араҟа иҳәо ахҭысқәа аныҟалаз сара Бӷажәаа рыҩнаҭа сыҩнанамгалацызт, усҟан сабаҟахыз, схәыҷын. Урҭ саҳаит иара сыԥшәма ихаҭа иҳәоны. Ҵабыргуп, уи аҭыӡшәа (Ачааи дареи ирыбжьалаз ақәеибахра, ауаҩшьра) аҳәара, алацәажәара иҭахымызт, аха иҟалаз, ишыҟалаз аиаша здырырц азын знык сыртәаны исеиҳәахьан, убригьы дацрамлакәа, даҽаӡәы ихигаз акәызшәа еиҭеиҳәон, ихьшәашәаӡа игәаҵантә акы иныруашәа.
– Сашьа Қьасқьынџьи сареи ҭоуба аауит ҳшьа ҳамукәа ҳшымаангылоз, ҳхы шақәаҳҵоз ала. Избанзар, ҳашьа харак имаӡамкәа дишьит, насгьы данишьгьы иҟаиҵаз ауаҩымра, (уи ажәлар зегьы аргачамкит, иақәӡбеит, еицҿакны ақәшәиԥхьыӡ ишьҭарҵеит ахәа илпыпуа дахькажьызи ихырқәақәо шьамхахьы анышә жны иҭагылаз иҽи збаз зегьы) Асҭамыр Ачба иакәым аҳ ихаҭа диԥазаргьы ҳаԥсы ҭаны ҳаагыломызт, ҳхы ақәаҳҵон акәымзар. Ҳабгьы анс арс ҳәа акәымкәа иаахҵәаны иҳәеит, ҳақәӡыр шалшоз шидыруазгьы, дад, ахьӡи ахьымӡӷи рзоуп ауаҩы адәы дзықәу ҳәа. Ҳаб иажәақәагьы иҳадырҵоз рацәан. Ахы иамго уаҩ дыҟаӡам, аха аҳақ ахьыҟоу ахы шамахак акәымзар ибыруам, уи схаҭа агәра згеит.
Ҳара иаадыруан Асҭамыр Ачба ихы наԥхьак-ааԥхьакуа, Аԥсны дналс-аалсуа, ахьчаҩцәа ицрыԥсса дышныҟәоз. Убри аҟнытә иқәшәара мариамызт, иаргьы дхаҵа ӷәӷәан, аха еснагь игәы иҽанын, иабџьар маҭәа, иҽы ҭуӷан – акы игны дауҟахыз. Шьмаф иԥацәа Асҭамыр ида иҟоуп даҽа ҩыџьагьы – Алма, Арзаҟан. Урҭгьы, сашьеи сареи ҳашьра ишашьҭазгьы, ҳашьа дызфаз иашьцәа ракәын, аха урҭ рыҟны хаҭала ус ҳамамызт, зыҟны аус ҳамаз Асҭамыр Ачба иакәын. Агәаҟра ҳанақәшәа, ҳашьа даныршь нахыс аԥсҭазаара ҳцәыӡит аҭаацәа зегьы, ҷыдала сашьагьы саргьы абџьар аанкылан абна ҳалалт.
Урҭқәа иаҳхаагаз зегьы ргәаларшәара азаауазеи. Аҽны Харчлаа Иуана иаб Гыд иԥсхәы руан. Иуана нхаҩын, аха ҭауади аамсҭеи рышьҭахь игылоз аӡәы иакәмызт, уаҩ наган, абжьыуаа рҿы еицырдыруаз хаҵан, Тҟәарчал старшинс аус иуан. Абри аԥсхәраҿы дшаауаз агәҩара ҳаман, Қьасқьынџьи сареи. Дымҩасып ҳәа еиҳа ҳгәы ахьҩоз амҩақәа ҳкит хазы-хазы. Убранӡа сара сцеит Џьманҵәара инхоз Дауҭ Ченгелиа иҿы, исаҳахьан абџьар бзиа шимаз – атапанча «Берлин – Германиа» захьӡыз. Дауҭ иуаҩыбжара дахысхьан, аха уаҩеинаалак, уаҩеиқәҷабк, аԥсуараҿы ацәгьа, абзиа еилызкаауаз, иадрыԥхьалоз аӡәы иакәын. Сара иасҳәеит исҭахыз, насгьы сҽи скәадыри шахҭнысҵоз. Усҟан уи аҩыза абџьар аҽи акәадыри иаԥсан.
Ажәакгьы мҳәаӡакәа, изуҭахузеи ҳәагьы дысзымҵаакәа дҩагылан ашьшьыҳәа итапанча зҭаз ахьатә комод иааҭиган, ашьархәаӡла ирыцқьаны ицырцыруа иаасиркит.
«Дад, Салуман, угәы иҭаукыз анцәа иуқәманшәалаитәааит, аҽи акәадыри рҭыӡшәа зынӡагьы ишԥауҿауршәи» ҳәа гәыбӷан сыҭауа.
Ашьыбжь агәазы Аалӡга акаршәраҿы даацәырҵит Асҭамыр Ачба Аргәын Дашьыҟәеи Кәарҷиа Нарықәи ицны. Сара излааиуаз адәы аҵыхәахьшәа сгылан, суапа сышәҵаны, стапанча харшаланы
ҳаизааигәахара сазыԥшны. Ҳабжьара ҵлақәакгьы гылан абардра ҟаҵаны. Сибеит сышгылаз, сагьидырит ҳәа сгәы иаанагоит, ицыз иҩызцәеи иареи акы еибырҳәеит, ирҳәаз зегьыҵәҟьа сзеилымкааит, аха исаҳаит еилганы Салуман иауп абна адәаҿы игылоу ҳәа. «Уи дыхьчахап, Салуман ара дабаанагеи», рҳәеит иҩызцәагьы. Иара ииҳәаз, Салуман шиакәу иақәшаҳаҭхар, дгьежьыр илшон, геи шьхеи ззеиԥшыз иҽы ҭуӷан ишьхәа наирбар дныҵашәкәа дцон. Аха уи дызлахаҵаз ала, ицыз ианырзеилымкаа, иара ихы иаҭәеимшьеит дшәаны ахьаҵра. Избон Асҭамыр дзықәтәаз аҽы ахәда ҭҳәа инаԥшы-ааԥшуа, иццакы-ццакуа иаауан, саӷеи сареи ҳаиҿанажьырц аҭахызшәа.
Уажәшьҭа сабџьар инанагоит анысгәохә, алеи-ԥси рыбжьара сыжәҩахырқәа ирхарԥаз суапа насшәхырууа инкажьны стапанча наиқәыскшеит, абри еиԥшгьы наҳәаны: – Иа нцәа ду, ҳақ ыҟазар, сашьа ихарамкәа ԥсышьацәгьа иуҭазар иахьасырбо иақәшәааит! – стапанчагьы ашьапы саҵхеит. Избеит суапа анеимҟьа ихы ларҟәны, иабџьар ахь инапы андәықәиҵоз аамҭазы схы иҟанаҵаша ҟанаҵахьан, илахь аҟьаҟьараҵәҟьа иақәшәеит, дылхьашьшьит, ишьапқәа иҽышькыл инҭашәо, иҽгьы ӡыӡымкуа еиханы, ирҳаны идәықәлеит. Сара иҩызцәа сыбжьы ҩыҭцаны, сышәԥырхагам, шәареи сареи ашьа ҳабжьам, ирласӡаны шәысԥырҵ ҳәа срықәыҳәҳәеит. Уи акәхеит, уаҳа иахьцаиахьаа сымбеит, адәы еиҵҳәа иқәзымбаауа, игәыҭҟьа-ԥсыҭҟьаха инлыҵашәкәа ицеит.
Аҽы ауаҩы ишьа алами, аԥсы ишьапқәа аҽышькыл ианҭышәшәа дкаҳаит, иаргьы хара имцакәа, ахы шьҭыхны изыԥшуа игылан. Саргьы иаразнак снеихаххын, ихы-иҿы хҭырԥала еихаҿаҳәаны, инапқәа игәы инықәҵан, дааиқәыскит, «угәнаҳа уара иумазааит, абас ҳақәзыршәаз уаб жәымҭацәгьа иоуп», – сҳәан снеиԥырҵит.
Аалӡга сныҽԥынгылт, ус бзыԥуак, с-Шьаҟрылуп иҳәеит, ихьӡ сгәалашәом, дысԥылт, ҽыла дыҟан, аӡы снырганы, амарда сыҩхагалан (аԥсҭаҟа абнарахь сцон усгьы) соуишьҭит, насгьы аҽи акәадыри га, ухы иархә, иҳәеит, аха исымуит, исҭахым, иҭабуп сҳәан сиԥырҵит. Сзықәшәаз, иҟасҵаз аниасҳәа «ухаҵан, ушьа ууит, уқәақәра згааит!» иҳәеит, игәы иахәаны».
Абар саб иашьа Ӡыкәыр Қапба ииҳәоны схаҭа исаҳаз авариант зеиԥшроу: «Асҭамыр иҟаиҵаз ауаҩшьреи уи иԥсыбаҩ дшазныҟәази данрызхәыцлак ихьааигон, игәы армаҷуан, ҩнуҵҟала ԥсҭынчымрак инаҭон, изыҟасҵазеи анаџьалбеит иҳәо аҟынӡа, аха иҟалаша ҟалахьан, ихьааигоз акгьы аанагомызт, ибашан. Асҭамыр иҭахара (ишьра) ԥшьымшҟа шагыз, дыҟан Ҷлоу, абжьыуаа рҿы еицырдыруаз Хабыгә
Ачба иаҳҭынраҿы. Ҩаха-ҩымш қьаф уа дтәан, ихьчаҩцәа усгьы ицын (ԥаса ацәгьара ҟаиҵаанӡа иҽышькыл зкыз, уажәы ихьчаҩцәа ракәын), дзыцәшәооз! Аха игәалаҟазара бжьысны дыҟан, абжьааԥны еиԥш длахҿыхмызт, насгьы игәы злаҭынчхарызеи, иишьыз (харада-барада) иашьцәа абна илоуп, иара ишьразы. Ҵабыргуп, Салуман дқәыԥшуп, дыҷкәынӡоуп, сигәыӷьып ҳәа игәы иаанагом, ихахьгьы инеигом, дзыцәшәо, акыр илшозар изылшо Қьасқьынџь иоуп ҳәа дахәаԥшуан. Аха данааиԥхьхәыцаалак, урҭ сара сҿы акгьы рылшом, сырзыгәыӷьуам, Еқәыԥ иакәзар, даҽаӡәын, уи аиашазы, дыбган, хаҵак дицәшәо дыҟамызт, иара саргьы игәы иҽанӡамкәа сиеихсны дысшьит акәымзар, даҽакала исылшомызт, ҳәарада.
Абас ахәыцрақәа дрылан дааԥшит аҽны Асҭамыр. Уаҵәы Харчлаа Иуана иаб Гыд иԥсхәы руеит, аха ацара сгәы аҳәом ҳәа даҟәыҵит. Ашьжьымҭан аишәа ианахатәа ихәгьы рацәак даламкьысит, чаик ижәитаҟара ауп. Дангыла хабыгә иашҭа ҭбаа дықәгыланы ҿыц ибазшәа, Ԥанаҩ ашьха даҿаԥшуан. Ус амаҵуарҭа аҟнытә ҩыџьа аҳәсахәыҷқәа аҳҭынраҿы амаҵ зуаз рцәажәабжь игоз ихьӡ аланы иаҳаит, урҭ рцәажәара аҩада ашьхарахь дшыԥшуазгьы, илымҳа рызкыдҵаны даарзыӡырҩит ирҳәозишь ҳәа дрызҿлымҳаны.
– Бара, – лҳәеит руаӡәк акәасқьа аҟнытә иаалгоз афатәқәа зныз ачанахқәа аишәа инықәыргыло, – абри ҳасас дахь, игәы бзиамзар ҟалап, ҿаҵак имфеит, икәац жьыхәҭа акәзар, зынӡа даламкьысӡеит, еибгоуп.
– Нас имфозар, закәыхзеи, – лҳәеит егьи, – ҳара иҳамфои ихәы уажәы ҳантәалак, уи азы акыр агхар ҳәа бшәоума, – лҳәеит ртәаразы аишәа рхиауа.
– Ибҳәо закәызеи, бара, ани амаҳагьа, зҩыза чарҳәарыла дызшьыз ицыфаха, истол иқәыз ихәы ҳаӷоу ифеит, бахәаԥши иахьызго, – лҳәан ажьыхәҭа, Асҭамыр ичанах ианыз аанылхын, рҵыхәа дуқәа ырқьақьан абарҵа анаӡараҿы иҵагылаз аламура дуқәа, «аа, шәысҭ», лҳәан инарымҵалыԥсеит.
– Аиашаҵәҟьа ҟабҵеит, сара сеиҳа бара бҟәышхеит, ани анаҩагьа ихәы ҳаӷоу ифеит, дахьызбогьы дысзычҳауам, – лҳәеит аԥхьатәигьы.
Арҭқәа зегьы Асҭамыр ибеит, иаҳаит, акраамҭа дышьхынԥсыланы дгылан дзымқәацо. Араҟа уаҳа аагылара исзаԥсам, аҩныҟа сцароуп ҳәа игәы дааҭахәыцит.
Аԥшәма Хабыгә Ачба исас уаангыл, еиҭа мышқәак ара уҟаз ҳәа диҳәеит, аха имуит Асҭамыр. Сааҭбжак ашьҭахь уи иҩызцәеи иареи рыҽқәа инарҽыжәлан, Хабыгә Ачба иаҳҭынра ашҭа инҭыҵит. Аԥшәма исас игәалаҟара акы ишыбжьнахыз идырит, аха изеилымкааит изыхҟьаз,
мзызс иамаз. Абри адырхаҽны ауп Асҭамыр Ачба Бӷажә Салуман дишьит ҳәа ашәаџьҳәара зуаз ажәабжь Хабыгә Ачба иаҳҭынраҿы ианаа».
Аҩада исҳәахьеит, Еқәыԥ Бӷажәба даныршь Қәҭешьтәи арратә губернатор иҟынӡа инеит Аҟәатәи аокруг аначальник иҟаиҵаз арапорт, егьирахь уаҳа ацәгьа зуаз аҭауад аус иақәыршәара, ашьауӷа идыԥхьаӡалара уҳәа аиҳабыра акгьы рҽазырымкит, дхырҩеит, дрыхьчеит аус дақәымшәартә еиԥш. Аха даҽа хсаалак иқәгылт, даҽа қәыԥшыларак аанахәеит анхаҩы ҷкәын, 21 шықәса аарла изхыҵуаз Салуман Бӷажәба иашьа дызшьыз, дкылатәаны акәымкәа ажәытәӡа аахыс аԥсуа хацәа ишырцәаҩоу еиԥш, аргамаду диҿагыланы диеихсны данишь. Усҟан аҳәынҭқарра амчқәа зегьы рҽеизыркәкәаны ршьапы иқәгылеит, рышьҭамҭа ықәырхырц, рынхара-рынҵыра ықәыццышәа иргарц иалагеит. Ажәакала, ари акласстә ҟазшьа аанахәеит, аиҿагылара ахылҵит. Анхаҩыжәлар рхы иақәырҵеит, Едгьы Бӷажәба иԥацәеи иареи ирыдгылеит маӡа-аргама акәзаргьы.
Шьмаф Ачба сызгәыӷьуада шиҳәоз, амца икит, абаагәара еиԥш дзықәгәыӷуаз иԥа доумыжьха Асҭамыр Ачба деиӷырблаа дышьҭеиҵеит ашьа здыз Салуман Бӷажәба. Ари трагедианы иҟалеит аҩ-жәлантәык, аҩ-гәылацәак рзы. Арҭ еиӷацәахаз ауаа еиванхашьа рымамызт. Салумани Қьасқьынџьи абна илалт, Едгьы иҭаацәа ахыргеит рҭахцәақәак рахь, аха Салуман иан Шьамызхан Ашәхәаҵаа-ԥҳа лыҩны кажьны дымцеит, згәы шны еиҟәжәоз Шьмаф Ачба акырынтә иақәикит Бӷажәаа рынхара иблырц, аха изымгәаӷьит абна илаз аешьцәа Салумани Қьасқьынџьи дрыцәшәон, еицәаз ахь икылсыр ҳәа. Лара Ашәхәаҵаа-ԥҳа ахаҵамԥҳәыс зырҳәоз лакәын акы дацәшәомызт, «Шьмаф, уажәшьҭа ма еилукаал аԥа иҭахара закә мцаԥшь қьоуқьаду иарҵысуа, уҽаанкыл, зынӡа уеиқәҷыҷ уцарц уҭахымзар» ҳәа изылыцҳауан, длықәмақаруа ажәақәа анылзааицҳауаз рҭакс.
Аишьцәа Салумани Қьасқьынџьи абна илан, рҽырҵәахуан, аха рҭаацәагьы рыҩнгьы ирхылаԥшуан, иакәымк рзырур ҳәа ишәон. Аҟәатәи аокруг аначальник дара ихы аџьабаа аирбеит аҭауад дызшьыз икраҿы, аха лыҵшәак иманы дзыҟамлеит. Избанзар, Салуман иҟаиҵаз – иашьа ишьа ахьиуз хаҵараны, иҳақны ирыԥхьаӡон анхаҩыжәлар. Урҭ рхы иақәырҵеит Шьмаф еиҵеиҟәаҟәаз аус хәымгақәа. Уи ауп изхылҵыз Асҭамыр иҟаиҵазгьы. Иаагап документкгьы апрофессор С.З. Лакоба Сибратәи архивқәа рҿы иԥыхьашәаз аҟынтә:
Аҳәынҭқар ичынуаа акыр џьабаа рхы иадырбеит Салуман Бӷажәбеи уи иашьа Қьасқьынџьи рыԥшааразы, аха илыҵшәадахон, хыхь иаагаз арапорт ишаҳәо еиԥш. Убри аҟнытә ацәгьаурақәа, арҳәрақәа Кәыдрытәи аучасткаҿы имҩаԥысуаз, еиуеиԥшым абрагьцәа иҟарҵоз зегьы Салуман Бӷажәба иашьа Қьасқьынџьи иареи ирхаразшәа акатаҳәа арапортқәа рышьҭуан Қәҭешьтәи арратә губернатор ихьӡала, уи ала рхы ҿырхырц рҭахызшәа, араҟа амца аҵеиҵон, ҳәарада, Шьмаф Ачба ихаҭагьы. Иаагап ҿырԥштәқәак:
Иара убас ианвар 3 1898 шықәсазы абри аҩыза арапорт Аҟәатәи аокруг аначальник Қәҭешьтәи арратә губернатор ихьӡала ишьҭын Бӷажәаа Салумани Қьесқьынџьи арҳәра ҟарҵазшәа. Абарҭ аус еиқәырҽаҽақәа зегьы аҭауад дызшьыз данырклакь ашьаус арӷәӷәара акәын изызҳәаз, ҵакыс иамаз. Амчреи аполициеи иага руындазгьы ирзымкит абна илаз аишьцәа.
Абар уи азы Шәача иҭыҵуаз агазеҭ «Вести Черноморьӷ» аҿы ианылаз аинформациа зеиԥшроу:
Аҳәынҭқар истражникцәеи, Шьмаф Ачба иԥацәеи иареи, ирхьыԥшызи Салумани Қьасқьынџьи иркырц, иршьырц ианрышьҭаз аамҭазы иҟан изҵәахқәоз. Убарҭ иреиуоуп Едрыс Шармаҭ, Аслан Џьопуа. Арҭ аҩнаҭақәа рҿы урҭ имшәа-имырҳа инеиуан, чарҳәара рзыруп, ирҭиип ҳәагьы ргәы иаанагомызт. Ииашоуп, ус ахьыҟалақәазгьы ыҟоуп, дара ирзааигәаз, уимоу, аиуарагьы ахьыҟаз, зхаҭагьы абна илаз, иабрагьыз (убригь уаҩшьрак аҵыхәала) Салуман дидыршьырц иалагеит, аха акгьы илымшеит, изалымҵит, ихы ақәиҵеит акәымзар. Салуман Бӷажәба абна данылаз, иҽаниҵәахуаз аамҭазы ҩымз дибон Аслан Џьопуа. Абри ахҭыс азы абар Хәыта Џьопуа саб иҳәоны исаҳаз ҳәа ииҳәо: «Аҭауад Асҭамыр ишьра ӷәӷәала рхы иақәырҵеит аҳәынҭқараагьы иашьцәагьы, избанзар, акыр зымчыз уаҩын Шьмаф Ачба. Убри аҟынтә уи иҵәахра даара ишәарҭан, дызҵәахыз иҵыҵыр (аԥшыхәцәа, акылԥшыҩцәа рацәаҩын) ашьа аус дақәшәон. Уахык еимагыланы асоура иаҿын, аҭаацәа шьҭалахьан. Ус ҳгәашә аԥхьа, ашҭа дҭамлакәа, ҽуаҩ хаҵак дшадгылаз збеит. Азнык азы дабатәихаришь аҵхыбжьон иаҳҭааз, ацәгьа игәы иҭоума, абзиа игәы иҭоума иабоудыруеи, сҽааиласҳәан, стапанча смаҟа инавҵаҵаны, сындәылҵит сгәы сҽанҵаны.
– Уҭал, дад, арахь, бзиарак азы иааз уаҩызар, – сҳәан, амардуан сналбаан ишҟа сҿынасхеит, ашырҳәа дынҽыжәԥеит, ихы-иҿы злаҭаҳәҳәаз ихҭырԥагьы ишьҭахьҟа иԥхьеиршәҭын дымҵысӡо даагылеит.
– Сара абри соуп, схы уқәкны сааит, сааит суқәгәыӷны, – ҿааиҭит ибжьы аармаҷны.
– Ҳаи, дад, иауазеи усықәымгәыӷкәа, ҳарҭ анхаҩыжәлар ҳахьӡ ҭызгаз, ухаҵкы сцеит, бзиала уаабеит, акы уацәымшәан, – сҳәан даасгәыдсыҳәҳәалеит. – Ҟәарчаԥан инхоз Бӷажәааи ҳареи ҳзеибамдыруа ҳауҟахыз, аха Салуман дыҷкәынӡан, аҵарахьы дыҟан, цқьа дсыздыруамызт, аха аиҳабацәа, иаб дназлаз, издыруан, ҳаҭыр зқәыз, ахаҵара иашьҭаз уаан.
Абри ауха инаркны ҩымз дыҟан ҳаҩны ахахьы иҟаз ҭыԥк аҿы, ихәы згон уахынла, иныбжьаршәны аҩныҟагьы даазгон. Иҽы аҽыҭра иҭакны избон. Нас араҟа иҟазаара шәарҭахо ианалага, даҽаџьара дцеит, уабацо ҳәа симазҵааит. Уахьихәаԥшуаз дыҷкәынӡан, иигәыӷьызеи уҳәарын, аха агәаӷь зызҭаз, имшәоз хаҵан. Уи рҽкынҵа ишьҭан, аҳәынҭқар истражникцәеи, Шьмаф иԥацәеи, урҭ ирыдгылози, аха иара ихаҭа дкылымсыкәа дырзымкит».
Аҩада ишазгәаҳҭаз еиԥш, Салумани Қьасқьынџьи абна илҵит, рыҽрырҭеит аҳәынҭқарратә мчқәа. Қьасқьынџь доурышьҭит, иашьа дицны абна дылан акәымзар, дызхаҭаукшаз хара идмызт, аҭауад дызшьыз Салуман иакәын, уи иакәын аус иакуаз, иаргьы иҟаиҵаз аус иҳақыз акы акәны дахәаԥшуан, мап заҵа имкрыз. «Сара сашьа ихарамкәа, ҭахык, ҩызак еиԥш иаҳаԥхьаӡоз агәыла инапала дҭархан. Сара сашьа ишьа зуит, сгәы ҭынчуп, амала сара сҭаацәа, сан, саб, сашьа, саҳәшьа зҳәаз аӡәгьы кьыс имоуроуп, урҭ акгьы рхараӡам, иара саргьы исхароузеи, ԥсаҭала уцәажәазор, сашьа дызшьыз дысшьит, сара сҭыԥан даҽаӡәы дақәшәаргьы убасҵәҟьа ҟаиҵон, – абарҭ ажәақәа роуп Салуман амчра иҽанриҭоз ииҳәаз. Очамчыратәи Мировоҟ суд (дореволҩционныҟ суд длӷ разбора мелких гражданских и уголовных дел) аҟны Салуман Бӷажәба иҟаиҵаз ашьразы иус анырыӡбозгьы, ихааныз изларҳәоз ала, уи ахаҵа ихы дахамышшааит, абна данылҵыз ииҳәаз ажәақәа рхыхь акгьы ацимҵеит. Иус рыӡбеит 1898 шықәсазы, иқәырҵеит 8 шықәса бахҭала ихигарц акартоӷа: раԥхьа дҭаркит Қәҭешьтәи абахҭаҿы. Уи уаҟа шықәсыбжак еиҳаны дҭакын, дахганы Сибраҟа дандәықәырҵоз аламҭалазы аҩныҟа иашьа Қьысқьынџь ишҟа ашәҟәы иҩит. Уи ифатә, амаҭәаԥхақәа (аласалыхқәа) иманы дцеит иашьа ибара. Аха рыцҳарас иҟалаз, диқәымшәеит, иара днеиаанӡа Салуман аетап дарҭахьан, Сибраҟа амҩа дықәырҵахьан. Иҟаиҵоз, ихыигәы маҷха, ишьҭахьҟа дхынҳәит, иашьа изы инеигоз афатә, аԥхамаҭәақәа уаҟа ицҭакыз (изусҭцәаз шизымдыруазгьы) ирызныжьны дааит. Уи нахыс Қьысқьынџь рацәак дзымнеит, агәаҵәыхь наҟ-ааҟ ихьыз иахҟьаны иԥсҭазаара далҵит.
Едгьи Шьамзхани ражәымҭа даҽа гәырҩа бааԥсык нацлеит. Рԥацәа ҩыџьа уажәшьҭа иҟам, рыԥсҭазаара иалҵуп. Егьи рԥеиҵбы Салуман алакә еиԥш зыӡбахә раҳахьоу, абаандцәа ахьахырго, «тәылас» ирымоу ихараӡоу, нас иҵааршәыроу дгьылк ахь дахыргеит, иԥеиԥшхо, ихиго, изхымго анцәа ду иоуп издыруа. Убри игәырҩа хәыцырҭас ишрымаз, иаара, ибла аҭаԥшра лахьынҵас анцәа иримҭеит, уаанӡа рыԥсҭазаара иалҵуеит ауеибаҳәа инхоз, зхы-зыхшара еиҵаҭәы иҟаз Едгьы Бӷажәба иҭаацәара.
Акаторӷа зықәҵаны иахыргаз Салуман Бӷажәбагьы, ишьҭахьҟа зегьы шихьаауаз, Сибраҟа аҟазаара, ахгара злахьынҵаз, абахҭа ицҭакыз иҩызцәа гәыԥҩыки иареи амҩа хараӡа иқәырҵеит. Иуадаҩуп ауаҩы илахьынҵахо изымдыруа, бзанҵы дахьымнеиц, иахьизымдыруа, насгьы уаҩытәыҩсак изин имаӡамкәа дбаандаҩыхаҭаны амҩа данықәырҵо, изааигәо, дызҭаху аӡәы ибла дҭамԥшыкәа, иажәа ҟәанда имаҳакәа, лажәк еиԥш ихәаԥшуа данахырго. Ас злахьынҵахаз ауаҩы иԥсихологиатә ҭагылазаашьа аилкаареи ахаҿы аагареи митәык аҭахым.
Егьырҭ ицыз акартоӷа зқәҵаны амҩа иқәырҵаз абаандцәа реиԥш, Салумангьы даараӡа ицәуадаҩын, лоунытә илыжжуан иҭахцәеи иԥсадгьыл гәакьеи дрылкәкәааны дахьдәықәырҵоз. Аха зегьы иханаршҭуан, уимоу, мыч ҿыц иланаҵон иашьа ишьа ахьиуз. Усҟан Салуман дыҷкәынӡан. Аха хышықәса рыҩнуҵҟа аԥсреи абзареи рҳәаақәа еидыӷәӷәало ихигаз аԥсҭазаара акыр дыԥнашәеит, зуаҩыбжара иҭагылоу еиԥш даршәит, ганкахьалагьы даражәит.
Қарҭынтә акаторӷа зқәу абаандцәа Нерчинсктәи рбахҭа агәашәқәа рҟынӡа Салуман днеиаанӡа ихигаз ааӡаб атәы аҳәара уадаҩӡоуп, ахаҭа уҩуазар, итрагедиоу роман дук зыҟамлари? Урҭ абаандцәа Салуман дызлаз рымҩа ахы акуан Қарҭ, нас Бақәанӡа инаӡон, унахыс Каспиа амшын иаваршәны ицон Астраханҟа, уатәи амрагыларахь ахы хан Сибра агәахьы инаӡартә. Зны еихамҩала, даҽазны ҽуардынла, даҽа зынгьы Сибратәи аӡиас дуқәа ирҭаныҟәоз аӷбақәа рыла.
Салуман иԥсы иаԥшәмахаз амҩа хьанҭа данысыртә, нас иқәыз акаторӷатә шықәсқәа ихигартә, дырааиртә дҟазҵаз, х-факторк ыҟоуп: акы, дыҷкәынан, ҩба, маха-шьахала дыӷәӷәан, дызҩыдан, ачҳареи агәымшәареи иман, ихԥахаз, аҵара иман, дыҩуан, даԥхьон урысшәала ибзианы. Абарҭ ах-факторк роуп уи Сибратәи аҵааршә дацәынханы
Аԥсныҟа даартә, аԥсҭазаара еиҿикаартә, ихатә ҭаацәара аԥиҵартә алшара изҭаз.
Салуман Бӷажәба 8 шықәса инҭакәкәа ихигеит Сибратәи аҵааршәыраҿы акаторӷа. Уи ааӡабла иҭәыз ԥсҭазааран. Акы, араҟатәи аԥсабара џьбареи аӡынтәи ахьҭеи аҵааи уҳәару, аамҭа кьаҿла акәзаргьы аԥхын мшқәа раан ицәырҵуаз, ауаҩы ишьа илцәцәаа изжәуаз ацәымҵқәеи акәыбырқәеи уҳәару, режимла еиҿкаау аусура хьамҭа атәы уҳәару, насгьы ишьҭахьҟа инижьыз иҭаацәа уҳәару зегьы еидкылан данрызхәыцлак Салуман дызҭагылаз иԥсҭазаара даараӡа ихьанҭаны, ахгара уадаҩны иҟан. Акаторӷа зқәу абаандаҩы, иԥсҭазаара капеикылҵәак иаԥсамкәа ауп ишыҟоу. Аха ахаҵа дызнымиоу акгьы ыҟаӡам, уанхаҵаха, насгьы уанақәшәа узықәшәаз ухы анураалароуп, ахеиқәырхаразы, иуқәу аҿҳәара нурҵәароуп уақәԥаны, уаиааины.
Аԥсны ԥшӡа аԥсабара ссир аҿы ииз, иааӡаз хаҵара згымыз ирласны ихы анираалт, дашьцылеит, дрышьцылеит милаҭла, занааҭла, дыррала, ҟазшьала, уаҩышьала еиуеиԥшымыз ауаа-жәпа. Урҭ абаандцәа реилазаараҿы иҟан згәы кыдгылаз, аԥсҭазаара зҭахымыз ауаҩы ишьра акәты ахәда ахҵәара еиԥш изымбоз, ацәгьа баны абзиа ҟазымҵоз, ахылаԥшцәа, акануеицәа, аполициа рылаԥш рхымзар амуаз ауаа. Иара убас абаандцәа ирылан изҭашәаз аҟымҟыра бааԥсы ҳазҭыҵындаз, ҳаибга-ҳазҩыда досу ҳҭаацәа рахь ҳзыхынҳәындаз ҳәа зымшқәа усурала иназыгӡоз.
Абратәи аԥсҭазаара бааԥсы иарҿиаз аҵасқәа Салуман раԥхьаӡа умашәа ибазаргьы, ицәыхьанҭахазаргьы дашьцылеит, иҽанираалт, абра диизшәа, абра дааӡазшәа, насгьы ихадароу – зжьы ужәыр зтәан еиламгыло ҳәа изышьҭаз ауаа ахьыҟаз, иахьеилаз, уи шьхауаҩык иаҳасабала аӡәы ихы дықәимыртәеит, аӡәы иҿаԥхьа ихы лаимырҟәит, иааирԥшит ихаҭара ҳаҭыр ақәҵара шилшоз.
Салуман Бӷажәба ибон ари адгьыл ахь иааргаз абаандцәа зегьы аусура акәын рнапы ианыз, насгьы еиҳа иахьыхьанҭаз, еиҳа иахьшәарҭаз дара аҿарыжьуан. Абаандаҩы ахара зду ҳәа дыԥхьаӡан, изыхгар, иҿҳәара нҵәар иԥсадгьыл ахь дгьежьуан. Ари абнаршәыра азакәан ауп!
Салуман Сибратәи акаторӷа аашықәса аура змаз – ихигеит, уи ашьҭахьгьы, абахҭа арежим даналга, иԥсадгьыл ахь аара азин имамкәа акраамҭа дыҟан Сибратәи ақалақьқәеи ақыақәеи рҿы. Уи дахьыҟазаалакгьы аус иуан, инапы ианыз ҟаиҵон ламысла, убри азы дызлаз, аус зциуаз зегьы рҿы аҳаҭыр иқәын, игәра ргон, иажәа ажәан, агәрахаҵара аҵан.
Ааи уи ахаҵа иџьбараз, ишәарҭаз абаандаҩы иԥсҭазаара дашьцылт, дзықәшәоз зегьы, уадаҩрак аҵамшәа ихигон, ибжьааԥнытәу ԥсҭазаарак еиԥш иԥхьаӡон. Имч зқәымхоз, дыззымиааиуаз еснагь ицрыхоз иҭаацәа – иан, иаб, иашьа, иаҳәшьцәа – рыгәхьаагара акәын. Издырамызт урҭ ирлахьынҵахаз, зны-зынла уарла-шәарлаӡан шәҟәқәак иоуит Сибра даныҟаз, аха урҭ ирҳәоз маҷын игәхьаагара рзыхҽуамызт. Аҭаацәеи, аҭахцәеи рнаҩсангьы, ахаан Аԥсны иалҵны имцацыз ауаҩы игәхьааигон иуаажәлар, иԥсадгьыл. Ласы-лассы ибла ихгылон Аԥснытәи ашьхақәа, ҷыдала ахьхьа-хьхьаҳәа абжьы гауа, алаӷырӡ еиԥш ицқьаӡа илеиуа Аалӡга. Заҟантә игәалашәахьааз уи иамаз аӡмыжь ҵаулақәа рҿы иҽаникәабоз, мамзаргьы рыҽқәа (аишьцәа ахҩыкгьы хазы-хазы рыҽқәа рыман) ҭаргыланы ианикәабоз. Амра ԥхашьа-ԥхаҵо Лашькьандр ашьха ихыҵны Аԥсны дгьыл ианыԥхало аҿанынанахоз, ашәахәақәа ԥсаҟьауа. Усҟан бзиа ибон, иныруан иԥсадгьыл гәакьа аԥшӡара. Уи агәадура инаҭон, уа дыҟазшәа иныруан. Заҟантә игәы иҭиҳәаахьааз уԥсадгьыли ужәлари зыԥсоу, насгьы бзиа ишубо анудыруа дара урҟәыҭханы уаныҟоу ауп ҳәа. Салуман заҟантә ихаҿы иааихьаз Сибра даныҟаз дбаандаҩны абарҭ иреиԥшу ахшыҩзцарақәа: Избан, дзыҟоузеи ауаҩы иԥсҭазаараҿы акы изымхаӡо, зегьы иара инапаҿы иҟазарц, амчра имазарц дзашьҭоу, дзықәԥо? Ауаҩы иԥсымҭәра уара уаҵкыс сара ҳәа иҟазаара ами Шьмаф Ачбеи ҳареи ҳзеидынҵәалаз, дзыхурҟьеи сашьа хазына Еқәыԥ? Уигьы даргьы ҳаргьы, Тҟәарчал ақыҭа Тҟәарчал аҳабла ҳазымкуа ҳаҟазма? Аха, изыҟамлеит, изхарада, дара, жәынгьы ҿангьы, зхы замакәачроу ҭауади-аамсҭеи! Саргьы срыцҳахәа сҭаацәеи, суаажәлари, сыԥсадгьыли срылыхәдааны сҟалеит, аҵааршә дгьыл аҿы ааӡаб ахгара слахьыҵеитәит Асҭамыр хлаҳәада. Сара ма адәы сықәуп, иара дабаҟоу? Сашьа дабаҟоу? Анышә хьшәашәа ихәыҵабаауеит. Еиҭасҳәоит, ари иуаароу адунеи мыждаҿы ҳзымааибуазеи ауаа ҟадыџь. Ауаҩшьреи абахҭеи акәӡагәышьамызт сара исҭахыз, исыԥсҭазаараз, исҭахгәышьан аҵара, ицәгьамкәагьы исыцааиуан, аҵара ауп ажәлар жәларкны иҟазҵо, еҳ, ҳагәнаҳа узымгароуп, абас ҳақәзыршәаз ауаҩ ԥсымҭә. Аха уажәшьҭа исҳәеит ҳәа, ихьаазгеит ҳәа иснаҭоузеи. Исылшароуп ахеиқәырхара, анцәа иҳәозар, Аԥсадгьыл ахь, аҩныҟа агьежьра – абас заҟантә дхәыцхьааз Сибратәи абаандаҩы Салуман Бӷажәба. Еиҳаракгьы уи ас еиԥш аԥсихологиатә ҭагылазаашьеи ахәыцрақәеи изцәырҵуан иҭаацәеи иԥсадгьыли рахь агәхьаагара анилыжжуаз аамҭазы.
Салуман Бӷажәба бзанҵы ихашҭуамызт акаторӷаҿы дахьынӡаҟаз абаандцәа рыҩнуҵҟа иԥылаз аҵара ду змаз ауаа. Урҭ, ауаа зыхдырҟьоз, еиҳарак аполитика аус акәын, аха ирмеигӡакәа, уаас имшьакәа аус
ахьыддыруаз, иахьдыргәыҟуаз џьеишьон, заамурак еиԥш иԥхьаӡон, аха дызларыхәагәышьоз, иаргьы дара реиԥш, изиндаз, аусура ада акгьы знапы ианымыз иакәын.
Аҵара ду змаз ауаа – абаандаҩцәа – заҟаҩы драцәажәахьааз, заҟаҩы ражәа ҟәышқәа дырзыӡырыҩхьааз Салуман ихаҭагьы. Уи ихаҭагьы, аурысшәа бзианы издыруаз, изҳәоз, илшон ижәлар рҭоурых аҟнытә аинтерес зҵаз ажәабжьқәа ирзеиҭеиҳәарц, ҷыдала Нарҭааи Абрыскьыли ирызку аҳәамҭақәа. Аԥсҭазаара хьамҭа иҭагылаз абаандцәа агәахәара рнаҭон агәымшәареи ачҳареи аазырԥшуаз афырхацәа рхаҿсахьақәа.
Абарҭқәагьы идрааигәон абаандцәа ирықәыз аҿҳәара. Заҟаҩгьы амашәыри, аҵааи иргази, заҟаҩгьы дара-дара ҭеибархазеи! Абас инасыԥдаз, ишәарҭаз абаандаҩы иԥсҭазаара хьамҭа ихигеит, деибгадызҩыда дхынҳәит Салуман Бӷажәба.
Салуман Бӷажәба Нерчинсктәи акартоӷатә бахҭаҿы аа-шықәса анихига ашьҭахьгьы Сибра алҵра азин имамызт. Ҵоуп, уи абаандаҩы ԥсҭазаара аҵкыс акыр еиӷьын, ихы дақәиҭын, унеи, уааи, уца, иҟаҵа ҳәа идызҵоз, ашәи-ҭышәи дназмышьҭуаз абџьар кны уаҩ идгыламызт, уи аганахь ахақәиҭра иман. Аха изхәарҭааз, уи аҩыза ахақәиҭра иԥсадгьыл ахь аара азин имамзар, дынхар, дынҵыр акәхеит уаҟа Сибра, акартоӷатә шықәсқәа ахьихигаз. Аригьы бахҭак аҭатәара иаҩызан иара изы. Амала дахьҭакыз абахҭа аиҳабы ашәҟәы бзиан ииҭеит. Уи иаҳәон баандаҩык иаҳасабала дуаҩ ҳәатәхаҵан, идырҵоз зегьы наигӡон. Абри аршаҳаҭга иабзоураны Салуман Бӷажәба иӡбоит амҩа дықәларц, Аԥсныҟа даарц. Аха уаанӡа шықәсык инеиҳангьы еиуеиԥшым аргыларақәа рҿы аус иуит, акыргьы ирҳаит. Ииашоуп, уи Аԥсныҟа аара, анхара азин имамызт, аха Урыстәыла дахьынхалакгьы азин иман. Убри ауп данаауаз, амҩангьы аӡәгьы дзимк, дзиԥырхагамха. Аха зегьы акоуп игәы ҭынчмызт, дыркыр, ддырхынҳәыр ҳәа дшәон, еиҳарак иԥсадгьыл дазааигәахо даналага. Убасҟан Салуман иқәиҵеит аҿаҭахьа сеибгасызҩыда, уаҩы дысԥырхагамхакәа сҭаацәа рҿы сызнеиуазар, нас Аԥсны суаажәлар рҿы сынхауа, сынҵуа сҟалозар, сыԥсы ҭанаҵы шықәсык ахь знык ауасашьтәа шьны. Ҳазшаз Анцәа иҿаԥхьа сышнаҳәауа ҳәа. Абри аҿаҭахьа Матиа шықәсык ахь знык иҟалҵон Арасаӡыхь даныҟазгьы, Аҟәа даныҟазгьы. Амала, уи иаҵаз амаӡа лҳәомызт, ныҳәагатәык сықәуп, ҿаҭахьоуп лҳәон. Лыԥсаҭа шкәакәахааит, лыԥсҭазаара алҵра шықәсык
аҟара шагыз (лҿаҭахьа аҵыхәтәан ианыҟалҵоз лԥеиҵбы Ҳақыбеи иалҳәеит есышықәса ибжьамыжькәа иҟалҵоз аныҳәагатә аҭоурых, уи Салуман Бӷажәба зинда Аԥсныҟа-аҩныҟа данаауаз иқәиҵаз аҿаҭахьа акәын. Даныԥсуазгьы илыдиҵеит, уасиаҭк еиԥш илеиҳәеит иара ицынхәрас Лара икамыжькәа иналыгӡаларц. Избанзар, анцәа ду дызиҳәаз ибеит, Аԥсни ижәлари рҿы аҟазаара илахьынҵахеит.
Ҳәарас иаҭахузеи, акыр шықәса зыԥсадгьыл иахгаз, зхатәы бызшәа змаҳацыз, зани заби рлакҭа иҭамԥшыцыз, дахьиз, дахьааӡаз аԥсабара ссир иқәмԥшыцыз, уи аҳауа зҩыда лбаазымдацыз, амрахәага-хаа ашәахәа зҿамыччацыз ауаҩы ихатәы дгьыл ишьапы анықәиргыла дшыҟалаз, заҟа гәырӷьара иоуз, цәала-жьыла лоунытә инырыз атәы еилкаауп, усҟантәи ицәанырра ажәала иуадаҩуп аҳәара, аарԥшра ҳагьашьҭалом. Аха араҟа уи изыԥшгәышьан игәырӷьара хызҽуаз, деилызшьаауаз агәырҩагьы – рыԥсҭазаара иалҵхьан иан Шьамзхан, иаб Едгьы, иашьа Қьасқьынџь. Иашьа иԥсра уи зегьы реиҳа ицәыхьанҭахеит, насгьы, дҭаацәарамызт, дыҷкәынан, аӷлам даҽызан. Урҭ рҳаҭгәынқәа рҿы лаӷырӡыла икәабагәышьеит, уаҳа илшагәышьоз зыԥсҭазаара иалҵыз рзы. Салуман ибон Ачааи дареи уажәшьҭа ара ишзеиванымхоз, ишзеидымтәалоз ԥаса еиԥш, дахьиз, дахьааӡаз иабацәа рџьынџьдгьыл даԥырҵыр акәхеит...
Салуман Бӷажәба иҽимҵәахит, аиҳабыра иреиҳәеит, иқәыз ааӡаб – аа-шықәса шихигаз, аха красноиарсктәи атәылаҿацә алҵра азин шимамыз, дшааз уҳәа убас иҵегьы. Аиашазы, абриаҟара агәаҟра зхызгаз ауаҩы иламкьакьеит, рыҽдырдагәеит, иаҳаҭыр рбеит. Аха иара уи аҿы дмаагылеит, Урыстәыла аимператор Николаи аҩбатәи ихьӡала арзаҳал иҩуеит (инапала, иахьагьы инханы иҟоуп уи акопиа) ихы, иҵыхәа, дзыргәаҟуа.
Абар ахаҭагьы.
Арзаҳал иаҳәоз аҳәара аҳәынҭқар инеигӡеит, даҽакала иуҳәозар, Салуман Бӷажәба азин иоуит иԥсадгьыл аҿы анхара, издырхынҳәит усӡбарала ицәырӡны иҟаз анхаҩра – анхаҩы изинқәа.
Ари акырӡа аҵанакуан 10 шықәса инареиҳаны Сибра аҵааршәыраҿы зыԥсҭазаара зхызгаз ауаҩы изы.
Ашьоура, абна алалара, аҭакра, абахҭатә ааӡаб ахгара, уи ашьҭахь Сибратәи аихамҩа аҟаҵараҿы аусура, зинда Красноиарсктәи атәылаҿацә алҵра, Аԥсныҟа аара – арҭқәа зегьы Салуман Бӷажәба ихигахьаз ракәын. Ари нахыстәи иԥсҭазаара аҭынчратә нхара, аҭаацәа раԥҵара иазкхеит, анҵра амоуит акәымзар.
1910 шықәсазы Сибратәи даныгьежь Салуман Бӷажәба нхарҭасгьы иалихит Кәтол ақыҭан. Аха уанӡа ҩышықәса инарықәгәыӷуа дыҟан Цхьынҵҟар (уажәы Лашькьындар ҳәа изышьҭоу) Емхы Уазбақь иаҳҭынраҿы. Урҭ аиуара бзиа шрымазгьы, уаҟа дзырҿыломызт, иҟаиҵар акәын анхара, анҵыра, далалар акәын аԥсҭазаара зыда ихәарҭам аҭаацәара. Ари ахаҵа иуалԥшьақәа ируакуп.
Аҭаацәара атәы анысҳәах, Салуман Сибра абахҭа данҭакыз (даныҟаз), ахақәиҭра иманы аусура даналага ашьхауаҩ иԥшра, исахьа, игәамч анасыԥ азы дызгәаԥхаз аурыс ҭыԥҳацәа аумаҷхыз, ара уҟаз, унха, аԥсҭазаара бзиа уаҳҭоит ҳәа иазҳәақәаз сибратәи аҭыԥҳацәа ссирқәагьы иабжьызгаз ҟалеит. Аха, шәызша шәисасуп, сара сыԥсадгьыл гәакьеи, суаажәлари, сызлыҵыз сдаракәаци рыда акгьы саԥсам, урҭ рҿы аҟазаара сқәашьхозар, слахьынҵа смеижьозар, уахь аҩныҟа ауп схы ахьхо, – раҭеикуан.
Кәтол ақыҭа нхарҭас иахьалихыз машәыршақә иҟамлеит, иааигәара дынхон имаҳәыла Беслан Коӷониа. Уи идагьы Џьгьарда инхон Бӷажә Есыф, Ҳақыбеи.
Кәтол ақыҭан анхара ҟаиҵеит, инеи иааи, исас ицәас иагмызт, сибратәи аҵааи абахҭатә-колониатә режим згәы аршәхьаз, иԥнаҵәахьаз ауаҩы иԥсадгьыл аҿы дыҟоуп, аҭынч ԥсҭазаарахь дхьаҳәит, агәалаҟареи, абзиабареи иманы. Изааигәаӡаны иԥхази ицәыӡзи рызхьра мацара акгьы инаҭомызт, уажәшьҭа аҭаацәара аԥҵатәын, аԥсҭазаара, аҿиара аҭахын.
Насгьы иазгәаҭатәуп, Салуман Бӷажәба ҳаҭыр иқәырҵон, аиҿцаара бзиа рыбжьан (аҭауад дшишьхьазгьы) Маршьан Бата, маршьан Дырмит, Маршьан Таташь, Маршьан Ҳаиҭбеи, Емхы Уазбақь иакәзар, аиуара рыбжьан, иԥҳәыс Татгә Маршьан Мсоусҭ диԥҳан, уи Бӷажәаа драаӡамҭан. Салуман идгылон, ҩаԥхьа еикәымк дақәшәар рҭахымызт.
Иҟаиҵагәышьоз, иан, иаб, иашьа, иара даанӡа рыдунеи рыԥсахит, иамардеит рабацәа рҳаҭгәын ҭыԥаҿ. Салуман Сибрантәи дшааизҵәҟьа аҵх лашьца иҽалак акәымкәа, аҽны шьыбжьон, (Ачаа ахьынхоз аҵәыуабжьы неиҩыртә аҟара ишааигәазгьы) днышьамхнышгылан, хаҵаҵас деиҵақьуа, лаӷырӡыла иҵәуеит, икәабеит, шәыԥсаҭа бзиахааит, анарцә анцәа ҳаицәумырӡын, шәыԥсҭазаара зыркьаҿыз шәыгәнаҳа дара ирымазааит, – иҳәан дҩагылт, аӷәра иахо игылаз иҽы ахьышәҭҳәа днақәтәан дцеит имҩахь.
Салуман Сибрантә дааижьҭеи ицеит хԥаҟа шықәса, инхара, инҵыра иҽеибиҭеит, игәазхара ибеит игәхьааигоз иԥсадгьыл, иуаажәлар, иуаҭахы. Уи ихы ҳаҭыр ақәиҵон, убасҵәҟьа иаӷацәагьы,рыла дыхгыломызт, ари ашәара иазҳәамызт, аԥсуара иатәын, ахаҵара иацырҟьан.
Салуман ԥҳәысс дааигоит абжьыуаа рҿы еицырдыруаз анхаҩы нага Қап Еқәыԥ иԥҳа Матиа. Усҟан уи 20-21 шықәса дырҭагылан, нцәахшак леиԥш аҭеиҭыԥш лыман. Раԥхьа аамҭала инхон Емхы Уазбақь иҿы. Нас ииасит Кәтолҟа, иааихәаз, иҟаиҵаз анхара ҿыц ахь. Салуман Бӷажәба дызланагалаз иабхәараа анцәа ишиҳәара иҟаз, зыхьӡ-зыԥша нагаз, аҳҭынрак иаҩызаз аԥсуа ҭаацәаран. Изҭаху дреигәырӷьо, изҭахым дрыҵашьыцуа иҟаз ракәын.
Аԥхьаҩ гәыраз, абраҟа Салуман Бӷажәба дызланагалаз иабхәараа рызгьы ажәақәак ҳәатәхоит, избанзар, ашәҟәы зызку ауаҩы иԥсҭазааратә лахьынҵа убас иҟалеит – иабду Еқәыԥ Қапба иҩнаҭа – иадҳәалахеит, насгьы Арасаӡыхь ақыҭагьы «иԥсадгьыл хәыҷы» акәны иҟалеит. Абри аҩнаҭа ашәхымс ихыҵуеит иԥсадгьыл ду ахь амҩа дызнылаз, еихигаз ашьаҿақәа. Қапба Еқәыԥ иаб Қәаблыхә ихьӡын. Уи иман хҩык аԥацәа: Дадын, Еиқәыԥ, Хакәыцә, аиҳәшьцәагьы хҩык ыҟан. Дадын иман хәҩык аԥацәа: Тарас, Нестор, Леуа, Ҭарашь, Ерасҭа; хҩык аԥҳацәа: Маташьа, Татеи, Нина. Хакәыцә – хҩык аԥҳацәа: Ҟәыҟә, Аԥтышь, Саниа, аԥа Иван (ԥасатәи аибашьраҿы (1941-1945) дҭахеит, дшыҷкәыназ, 20 шықәса дшырҭагылаз, аҭаацәарагьы даламлацызт. Еқәыԥ Қапба иԥшәма ԥҳәыс – Аӡын-ԥҳа Алсабед 18 шықәса ракәын илхыҵуаз аҭаацәара даналала, дыԥшӡан, лоура, лыҭбаара наӡан, агәыкра лыҵан, лҟазшьа бзиан, дуаҩԥсыхәшан. Еқәыԥи Алсабеди ирхылҵит, ирааӡеит хәҩык аԥацәеи (Ӡыкәыр, Ӡаӡ, Сҭеԥана, Хәанеи, Шәарах) фҩык аԥҳацәеи (Хаԥҭиҭ, Хаԥҭина, Матиа, Мыҷыҷ, Цацу, Мышьа).
Ишаабо еиԥш, еиҵаҭәы иҟаз ҭаацәаран, рынхара-рынҵыра, рырахәрышәахә акы рыгмызт. Аешьцәа Еқәыԥи Дадыни жәаҩык рԥацәа рҽы, ркәадыр, рабџьар маҭәа, рҭеиҭыԥш, иахьынеибыҭаз избалак иааџьеишьартә еиқәшәан, насгьы цәгьарак, бзиарак аҿы еиццон, еицаауан, рҽы ҭуӷанқәа ирықәтәаны, еизарауаан, ауаа рҿы ахьӡ-аԥшагьы рыман. Сҭеԥан Қапба иакәзар, Аԥсны еицырдыруаз хаҵан, иахааныз изларҳәоз ала, еиҿартәышьа, иԥшреи исахьеи иамыргачамкраз уаҩ дыҟамызт. Уи Аԥсны ахақәиҭреи ахьыԥшымреи рзы иқәԥоз аҵеицәа рыгәҭа дгылан, еиҳарак Аԥсны ақырҭуа меншевикцәа ралцареи Асовет мчра ашьақәыргыларазы ақәԥаҩцәа аӡәы ҳәа дрывагылан. Асовет мчра анышьақәгылагьы Кәыдры ауезд (Очамчыра араион) аревком аҟәша
деиҳабын. 1921 шықәсазы Асовет мчра классла иаӷаз инапала дҭахоит, 34 шықәса дшырҭагылаз.
Ажәакала, Салуман Бӷажәба данрыланагалаз Қапба Еқәыԥ иҭаацәа анцәа ишиҳәара иҟан, уаареигәырӷьартә. Иаргьы, ҳәарада, иуацәа ҿыцқәа – иабхәараа дрызгәдууан, агәалаҟара бзиа ирҭон, ибӷаны иҵагылан.
Салумани Матиеи ирхылҵит хҩык аԥацәа. Аиҳабы Хәыхәыт агәыбжьанытә Ԥаԥа (хәышықәса шихыҵуаз дыԥсит), аиҵбы Ҳақыбеи, уи иаб даныԥсы ашьҭахь хымз ааҵуаны ауп дышиз.
Салуман Бӷажәба иҭаацәагьы иаргьы ибзиахәха инхон Кәтол, дызлаз ақыҭа, аҳабла ҳаҭыр иқәырҵон, иаргьы акы даргәаҟыртә дыҟамызт, иҽеибиҭеит ирласны. Уи иашьа ишьа аниу ашьҭахь Аԥсни Сибреи ихигахьаз игәалаиршәомызт, иҭахымызт алацәажәара, избанзар, акы, урҭ иԥсҭазаараҿы ихьанҭахаз, дыҟанаҵ иқәыӷәӷәоз ааӡабын, трагедиан; ҩбагьы, иара ицәаҩамызт ахӡыргара, илиршаз дахыҽхәаны ахцәажәара, аӡәы изеиҭаҳәара.
Салуман иԥшәма ԥҳәыс Матиа илҳәоит:
«Уи ааӡаб ихганы данааз ажәлар ашәа изаԥырҵахьан, ихаҭагьы акырынтә ирҳәо иаҳахьан, аха, уамашәа иубаша, акгьы ахиҳәаауамызт. Ҵабыргуп, зны изкыз ашәазы абас иҳәоит: «Ажәлар азин рымоуп ашәа аԥҵара, аҳәара аҵаҵӷәы аныҟоу». Уи нахыс уи аҭыӡшәа зныкгьы иҳәо смаҳаит. Схаҭагьы издыруазарц сҭахын аԥсреи абзареи ирыбжьагылаз ауаҩы иԥсҭазаара аҟынтә ихигахьаз, зегьыҵәҟьа ракәымзаргьы, ԥыҭчыҭқәак. Аха уи иԥсҭазаара иаҵанакуаз, ихигаз ахҭысқәа рыӡбахә аҳәара иҭахыҵәҟьамызт, рылацәажәара игәы ианнаҵаз ихәрақәа арҿыцуашәа, иарымжьыжькуашәа ибон, убри аҟнытә хаҭала имаз ахӡырымгара адагьы еснагь урҭ рхашҭра дашьҭан, аҭынч ԥсҭазаара, анхара, анҵыра, аҭаацәара, ахәыҷқәа рааӡара – абри акәын дзызҿлымҳаз. «Иара усгьы аԥсҭазаараҿы иухугахьоу, уцәа-ужьы ианрыхьоу, насгьы абзиа аҵкыс ацәгьа анеиҳау, уи хашҭшьа амаӡам, уи угәаҿы амҳәыр ашьҭа еиԥш ианхалоит, аха иахәыцлатәым, иазхьаалатәым, изызхәыцтәу уаҵәтәи аԥсҭазаара злеиӷьутәыша ауп», – абас иҳәалон ласы-лассы.
Исгәалашәоит данахгазтәи хҭыск ииҳәаз. Иухашҭуа акәӡам иара. «Арахь ааразы амҩа санықәыз акәын. Зны ҽуардынла, зны шьапыла, адәыӷба мҩа ахьыҟазгьы дәыӷбала. Заҟа скарахаз, амҩа саргәашаз атәы аҳәара уадаҩуп. Сибра ақыҭа еиужьӡак агәҭа иагәылгоу аграпарамҩа санылан шьапыла саауеит. Угәы ҭҟьап адунеи ахьынӡанаӡааӡоу зегьынџьара анаџьалбеит, еилаҵаахьоу сыла иҭаӡума уҳәап иҟәашкакараӡа унықәыԥшыр. Уи шџьасшьоз сыҭәҳәак, дара пурга ҳәа
иашьҭоуп, ҵысит шьаҿак самышьҭуа, аԥсҭҳәеи анаатәи рҽеикәдыршан сымҩа сымбо иршәаҳаит, арахь аҳауа иҵааршәхеит, анаџьалбеит, сыҿҳәара иахьакәызма, насгьы асыршәаҿы, иаасцәымыӷхеит. Арахь ԥсы зхоу дабаубои, сымҩа макьана ихароуп, шьапыла 20 километр сцароуп, нас ауп адәыӷба станциаҿы саннеиуа. Аха уанӡа изылшода, узлаиааиуеи аԥсабара зҷыҩуа асыҭәҳәа. Насыԥны, изулак сҽырӷәӷәаны аграпара схымҟьакәа саауеит, амшгьы ахәлара иаҿуп. Ус сналалт аҳабла, дара апосиолок ҳәа ауп ишашьҭоу, ҳара ҳтәала аурыс қыҭак. Раԥхьа сназыдгылаз џьаргәал ҩны лаҟәык агәашә снадгылеит, «хозӷин» ҳәа сыбжьы нҭыганы инасыргеит, иаргьы дысзыԥшны дтәазшәа. «Что Вам надо?» – ҳәа аҭак ныҟаиҵеит. Иасҳәеит сымҩасҩуп, аха уаҳа амшцәгьа исылнамыршеит, иҟалозар, уаха судкыл, уаҵәы шаанӡа амҩа сықәлоит, – сҳәеит, сиҳәауа аҟынӡа. Уаҳа ажәакгьы мҳәаӡакәа, аҵааршәха ихамы ишәҵаны, аҩны даадәылҵит, нас агәашә ааиртын, аҩныҟа унеи ҳәа аанаго инапы наирххеит.
«Иҭабуп, сеиқәшәырхеит», сҳәеит сгәырӷьаҵәа ауада шаҳәшаҳәа саныныҩнала. Иҭаацәа шьҭалахьан. Иџьаргәал ҩны, излазбаз ала хҿык аман. Сара сахьыҩнеигалаз афатә ахьыҟарҵоз, акрахьырфоз акәын. Аурыс печка игҿаҟаҵаз аԥхьа узкыдиаалашаз ҟәардә еихархәак гылан, убӷа кыдҵаны утәартә иҟан.
– Абра утәа, уҽырԥха, укыдиаалан уцәаргьы ауеит, еиӷьу акгьы сызудгалом, ашьҭаҵарҭа ҳамам, ҳаҭоумҵан, – иҳәеит.
– Уара даара ухьҭакны уҟоуп, аԥхара мацара узхом, абригьы ацуҵароуп, – иҳәан чеиҵәцак абжеиҳара ауатка нҭеиҭәан инасиркит ижәҳәа, хжәылакгьы калбас хҵәак нацҵаны.
– Иҭабуп, – сҳәан, сҩахан изжәит. Аиашазы, иҵаахьаз сцәа-сжьы иаразнак ԥхарак ишызбоз иналалеит, сааимнадеит.
Ауаҩааԥса, ахьҭа злысыз амцаԥхареи изжәыз ауаткеи леилалан исымбаӡакәа сҭаҳәахаа сдырцәеит. Иҟалап шьыжьынӡагьы смааԥшыргьы, абылфҩы сԥынҵа иҭасызи ибызбызуа ԥхарак сшьапахьы инасхьысызи ракәымзар. Сааԥшызар, абар, сваленкақәа (урҭ иӡынтәы шьаҵоуп, ара иныҟәыргаӡом, акәмызцәа иалырхуеит амагәқәа реиԥш ирӡахуеит), руак аҿҿаҳәа абылра иаҿуп. Иҟалаз уи ауп, сваленкақәа ансышьысх апечка ааигәараӡа исыргылазаап исызгәамҭаӡакәа. Ианшы амца акит. Исырцәеит, аха изхәарҭои, иласалыхмыз, иаразнак иблит, исмыхәо иҟалеит. Ассир сақәшәеит, уаҵәы исыԥсыхәои, сызлацои, аҵааршәха. Ишԥасыхьи ҳәа даараӡа игәнызгеит, аха уи акыр снаҭоума. Схәыцит, сеиҭахәыцит, аха исыхәо ҳәа акгьы збом. Аԥшәма иасҳәар, ахацалакы изҭода. Аваленка уа акы жәашықәсала ихаӡом, иныҟәыргоит,
аҭаацәараҿы досу изыбзиахо акака имоуп, амыцхә абаиҭаху. Ссааҭ сахәаԥшит, ашарагьы сааҭк аҟара ауп ибжьоу, аҭаацәа зегьы рыцәа аԥсымҭа ауп. Афырҳәа сҩагылан снаҩсшәа игҿагылаз аԥшәма (ихьӡгьы сыздырам, сыхьӡгьы издырам, уаҩҵас ҳаиԥырҵыр ашьжьымҭан ҳаибадыруан, ҳәарада) иваленкақәа сҩарыхан иҩасышьасҵеит, исзыбзиахеит, сара сзы ирӡахызшәа. Сџьыба сынҭалан аԥара (џ мааҭк) ааҭызган, анцәа саҭоумҵан, аха уаҳа ԥсыхәа сымам сҳәан, акрахьырфоз астол инықәҵаны сындәылҵны сцеит. Алымҩанык акәым, иара уажәгьы санхәыцлак исцәымыӷххоит, избанзар, ауаҩы ахьҭа сацәынирхеит, сидикылеит, сара ишьаҵақәа ишьаиҵоз (издыруадаз уаҳа имамызҭгьы?) згеит, сыԥсы еиқәсырхеит. Иахьагьы сыламыс сарҭынчуам иҟасҵаз азы. Ҵабыргуп, ахә ҩынтә, хынтә еиҳангьы инсыжьит, аха иҟасҵаз афакт ахаҭа иашам. Агәра бгозар, абри ауп сара Сибратәи сыҟазаараҿы гәнаҳас иҟасҵахьоу».
Убас абна данылаз, иҽаниҵәахуазтәи хҭыск сеиҳәеит. Аҩада аԥсҭаҟа сҽамаданы сыҟан, исзааигәаз аӡәы иҿы сахьыҟаз уаҩы издыруамызт, аха абна мажда алымҳа амоуп, ацәтәыҩа уҭатәаргьы, ухабарк уаҩы имбарц залшом. Ус иагьыҟалеит уи ауха. Убраҟа днеит ибзианы издыруаз, иҳауаз, ҳацәгьа-ҳабзиа иалагылаз, иҳацеиҩызшоз ауаҩы, убри аҟынтә шәарҭас дҟасымҵеит, аԥшәмагьы ус акәын дшидыруаз, иара иҿы ацәырҵра ҟлаак аҵан имбеит. Акранаҳфа, акранаажә сара сҽахьысҵәахуаз «сааԥҭрахьы» сдәықәлеит, «саргьы суҩызоуп, уахык-ҩахаҟа ҳаицыҟазар сҭахуп, ҳазхарагьы ҳаицәажәап, суццоит угәы иацәымӷымзар, Салуман, – иҳәан дҩагылеит ани сҭахы. Аԥшәма Едрыс Шармаҭ ацәгьа-бзиа здыруаз аԥсуа хаҵан, суа бзиахә ииҳәаз шигәамԥхаз ихы-иҿы иаразнак инанызбаалеит, аха ақәҿимҭит, сара даасҿаԥшит аҟара ауп.
– Уаала, нас, ҳазхарагьы ҳаицәажәап, – ҿаасҭит сара ииҳәаз аҭакс. Уи акәхеит ҳаиццеит аҭыԥахь. Аҵх лашьца ҳалалан ҳнеиуан, саԥхьа дсыргылар, амҩа издырам, сҳәан сара аԥхьаҟа сҿынасхеит, иара дсышьҭаланы даауеит. Уи саргьы уара суҩызоуп, суццоит аниҳәа нахысгьы, исзааигәаз аӡәы шиакәызгьы гәрамгарак шиҵаз сцәа иалашәеит, иснырит, аха, дԥысшәап сҳәан сазыразхеит. Аҭыԥ аҿы ҳаннеи, амца еиқәаҳҵеит, аԥсаӡла иҵҟьаз «ҳиарҭақәа» мазеин, ҳашьҭалара иазыԥшны. Ауха акраамҭа ҳаицәажәон, сан, саб, сашьа, саҳәшьцәа рхабар сеиҳәеит, Шьмаф Ачбеи иԥацәеи иареи астражникцәеи тәамҩахәык ҟамҵа сыркырц ишсышьҭоу уҳәа жәпакы.
Ус ахәышҭаарамца шыра идшылози нахьхьи зыҩны ҳдәылҵыз аԥшәма иҩыџьбареи еилалан, дылҭаҳан дыцәеит ари ацуҭеи
еибагозаргьы акы имаҳауа аҟынӡа. Сара усгьы ацәарахь схы-сгәы иҭаӡам, абри ахаҵа деилыскаарц сҭахуп дсуоу, дчарҳәаҩны даарышьҭу. Ашьшьыҳәа сҩагылан иганахь игҿагылаз ишәақь аагҿысхын, иаҿаз асмԥал аҿысхын инаԥхьаскит, нас еиҭа иахьыҟаз иныгҿасыргылеит, саргьы сыхәхәаӡа снықәиеит, ԥыҭрак ашьҭахь сыхәда абжьы го «ацәара» сҽыназыскит, иҟаиҵо збап ҳәа. Уи сгәы хәыҷык изҩон. Аха иага рҳәаргьы дчарҳәаҩуп ҳәа сыҟамызт. Сиваианы дысҷаԥшьоит ауаҩы ԥшьагьаҭҳа. Аҵх акыр инеит, «Сыцәоуп» сҽырԥсны, ус дааҳәыцы-мыцит, ацәа алҵра ицәыхьамҭаны дааԥшит, амца хәажжаӡа иҟаз алақҭа дынҭаԥшит, уи акәхеит, ашхырцәаӷь ицҳазшәа ашырҳәа дҩаҵҟьеит, иханы игҿагылаз ишәақьгьы аагҿԥааны сгәы илыҵеикит даҵхаразы, аха асмԥал шаҿамыз аниба длилууаа дцеит, идырит иҟалаз, уаҳа иҟаиҵоз акгьы анизымхәыц, данақәымшәа, аҭыԥ дныҵыҵны, дмага-маго иҿынеихеит. Убри аамҭазы ашырҳәа снаҵҟьеит сшәақь игәаҵӷара инақәкны, инеихыкынгьы знык схысит. «Ушьамхнышгыл, ала ԥынҵа икылҟьаз, еилкаауп уаазышьҭыз, уаарагьы хықәкыс иамоу, аха уԥсроуп иааугаз, ҳабзиарамзар ҳацәгьара ҳәа иудыруааз уара алахша, иҳәа сзыхурҟьоз? – сыбжьы ааҭысцацәама сҳәо аҟынӡа ҿаасҭит сыԥсахы еибакуа. Сажәа салгаанӡагьы дшьамхнышгылахьан, инапқәа дырҩахан икын. – Бӷажә Салуман уакәзар, ухаҵазар, суҳәоит сумшьын, агха акәым, сҩашьеит, срыцҳашьа, ухаҵара еиҭаарԥшы, усзыӡырҩы, иуасҳәоит иҟалаз зегьы акы аанмыжькәа. – Шьмаф жәымҭацәгьа еиҵеиҟәаҟәаз ауп абраҟа саазгаз, ачарҳәара сзырҟаҵаз. Уи, сԥа Асҭамыр дызшьыз душьуазар, сыбзыцәаҳәшьа ԥҳәысс дусҭоит иҳәеит (лара ӷәӷәала бзиа дшызбоз идыруан, лара сылҭахымызт, мап сцәылкхьан). Салуман, уара ухаҵоуп, сеилкаа, абзиабара сарҩашьеит, исиааит, ачарҳәараҿы скылнагеит схыдара, сыԥсыҽра иахҟьаны. Насгьы, уҳауоуп, уҳашьоуп рҳәан, Шьмаф иԥҳәыс лгәыҳәԥы садырцҳаит, абас маӡала аиуара ҳабжьалт, уи зегьы уара уҭархара акәын изызҳәаз, Салуман, иҟаз зегьы акы аанмыжькәа иуасҳәеит, уажәшьҭа иуҭаху сызу, аҵхи, уареи, сареи ҳада шаҳаҭ дҳамам. Уигьы здыруеит, сара уажәшьҭа ԥсык сиҩызоуп, аха... – уаҳа изымҳәакәа ауаҩ ҩардаџь, уажәраанӡа схаҵоуп ҳәа адәы иқәыз, зхы зыԥхьаӡоз, аԥсра абла данҭаԥшы, инеимаҭәаны аҵәуара далагеит. Угыл, аԥсы хьшәашәа, уара иуҳәаз иашоуп, уажәшьҭа ԥсык уиҩызоуп, усԥырҵ агәымха, алажә еиԥш иугәыдҵаны ушьызар, ԥсаԥан, аха уи схы исзаҭәашьом, аԥсы дсызшьуам, уԥсхьеит сара сзы, уи сҳәеитҳәа, ирласны усԥырыцқьа акәымзар, абра уеиҩырҿахәа ушьҭасҵоит, – сҳәеит сыԥсахы еибакуа. Сшимеихсуаз анидыр, иԥсы илаланы, дҩагылан ишәақь иикыз ирууааӡа ахрыԥсҭахьы иршәит, иаргьы думамумамуа аӷьал дынҭалан иҿынеихеит.
– Уабџьаражәгьы каумыжьын, аа усамԥал, уахь иаҿаҵа, аҵхыбжьон лашәагак урылаҳаргьы уԥсы алаҿухып, – сҳәан ишҟа инасыршәит. Иҟаиҵара ишьҭихру, ишьҭимхру изымдыруа дахәаԥшуа дгылан, аха нас ишьамхқәа ҵысҵысуа иҽыларҟәны иаашьҭихит, – иҭабуп, сахьумшьыз, амала сара исыхәҭан уи, аха уара ууаҩра сеиқәнархеит, – иҳәан даахырхәа-хырхәан аӷьал иҽеиҭеит.
Сара исзымычҳакәа иажәа снаԥыҩлан ҿаасҭит: – Ишԥоугәаӷьи, минуҭқәак раԥхьа узшьырц иухагылаз аԥсахҩы, ҩаԥхьа иабџьар еибамгарц иаҿухыз асамԥал уицәымшәакәа иршәны ишԥеиуҭеи, инаҿаҵаны, ҩаԥхьа дуеихсырц далагар илымшоз, – ҳәа азҵаара исҭеит.
– Бахьиашақәо ыҟоуп, аԥсахҩы узиқәгәыӷуам, еснагь дшыԥсахҩу даанхоит, аха сара уи уажәшьҭа сизыгәыӷьуамызт, санигәыӷьуаз сыцәаз џьшьа дсеихсырц данаҿыз акәын. Аԥсахҩы ихаҿра анааԥш, дшәаргәындоуп, ашәыргәында сара сакәым аҵысгьы изшьуам, насгьы иага ицәа дҭазаргьы, дызлазбоз ала заҵа ус ҟаимҵарыз, иԥсгатәы иманы дахьцоз акәын дзышьҭаз, дзеигәырӷьоз.
Ҵабыргуп, уи нахыс уаҟа «аанҿасра» саунеихуаз, сцеит даҽаџьара хыԥхьакра. Ари сҭоурых Ашәы Едрыс Шармаҭ илымҳа аҟынӡагьы инаӡеит. Уи аԥсахҩы, сара схымҭала усҟан дҭамхазаргьы, дамгазаргьы, иԥсҭазаара ҿахҵәеит, алажә аԥсышьа иоуит, аха уи атәы ҳара иазаауазеи, ҳус алам, иара иршыз аус хәымга иара дагеит.
Абарҭ аҩба роуп сара абри ауаҩ ихигахьаз рыҟнытә ииҳәаны исаҳахьаз».
Кәтол Салуман Бӷажәба дкәаԥӡа, ихы-игәы алаҟа дынхон, дынҵуан, аха иашьа-иԥа Ҭемыр (Мышьа Бӷажәба иаб) уаҟа дхырҵәаны Џьалҟа димгар имуҵәҟьеит. Иҟалаз уи ауп, иара Џьал дынхон, иабхәа Ҭома Давиҭаиа изааигәара. Ҭома Гыртәылантәи иааз аӡә иакәын, аԥсуа ԥҳәызба Маан-ԥҳа дигеит, аԥсшәагьы ибзианы иҵеит, агыруа акцент изынхазаргьы. Убри лыԥҳа лоуп Олиа захьӡыз, Ҭемыр Бӷажәба ԥҳәысс имаз. Схала сынхеит, тәымуаауп, насгьы агырцәоуп, сыздыԥшыло уаҩ дсымам ҳәа диҳәо даналага, диамхарыцҳаишьеит, ииҳәаз дазыразхеит, имаҳәыла Беслан Коӷониа, иашьцәа Есыфи Ҳақыбеии цқьа иргәамԥхазаргьы ихҵәара, имарымкит, иашьа иԥа иакәын Ҭемыр.
Абраҟа ҩаԥхьа Салуман Бӷажәба анхара далагеит, насгьы дахьиз, дахьааӡаз Аалӡга акаршәра Ҟәарчаԥан аҳаблагьы иацәыхарамызт, лаԥшылагьы днықәыԥшлон, илаԥш нахигон, игәы азыбылуан, иабацәа, иашьцәа змадаз адгьыл. Уи акәын иԥсадгьылҵәҟьа, Матиа излалҳәаз ала, Џьалҟа иаара, иашьа иԥа Ҭемыр дахьиҳәоз анаҩсангьы, иабацәа рҳаҭгәынҭыԥ, рџьынџьдгьыл азааигәахара ауп абрахь даазгаз.
Иабхәындцәагьы ара изааигәан. Урҭгьы, анцәа иҟнытә жәларык ыҟан. Уи афакторгьы акы аанамго иҟамызт, ихҵәара аус аҿы.
Абраҟагьы уи ҩаԥхьа анхара ҿыц ҟаиҵеит. Иҽы, икәадыр еиқәын, иабџьар маҭәа усгьы иҟан, ишьа злаиуз итапанча «Берлин–Германиа» еснагь иныҟәигон ҩынгьы бнагьы. Иргылеит акәаскьа, ауаџьаҟ агәылҳәаны, амаҵурҭа, аказарма, аҩцара. Аиашазы, игәылацәа агырцәа ицхраауан, иҿы иҭшәоз ҟарҵон, ҳаҭыр иқәырҵон, имҿы-имца, аџьықәреи алаҵара, арашәара, аҭагалара, иҭәа-иԥҳә зегьы дара иҟарҵон, даргьы алыԥсаауамызт, рхы аланыҟәыргон.
Абас ибзиахәха ишыҟаз хәышықәса ирықәыз рԥа ахәыҷы Ԥаԥа ӷәӷәалаӡа дычмазаҩхеит, дырзеиқәмырхеит, иԥсҭазаара далҵит амаалықь – аԥшқа инамӡаша агара дазкуам ҳәа ззырҳәоз иакәын иара. Аб иԥа хәыҷы иԥсра даараӡа инырит, илсит, иҳаи-деи хнаҽит. Ашьҭахь Матиа илҳәон: «Акы саҵахоит ҳәа згәы иҭамыз, ҩнуҵҟалагьы иӷәӷәаз, аламала агәыԥшқара аазмырԥшуаз ауаҩы иааџьоушьартә деихәлаҳаит, игәнигеит, арахь инимырԥшырц даҿын, аха агәырҩа ихымҵуа ихатәаз адәахьы – иԥсҭазаараҿы инымԥшыр ауамызт, имыцхәӡаны илыжжуан, ицәара, ифара ирыгхеит. Ус дгәамҵуамызт, аха дҭынчӡа дызлаҟаз ала избон иԥа хәыҷы иԥсра ӷәӷәала дамҽхак дшамаз, ишхьааигоз. Сашьцәагьы, саҳәшьцәагьы ласы-лассы иаауан, ҳхала ҳанрыжьуамызт. Ԥаԥа хәыҷы урҭ ҳашҭа иҭаланы ишаауаз анибалакь дыҩны дырԥылон, еиҳарак сашьа Шәарах (ихьӡ нагӡаны изҳәомызт, «Шьаҳ» ҳәа дишьҭан), дыҩны диԥылон, нас аҽы дақәиртәарц диҳәон, дагьақәиртәон, аӷәра Шәарах икуан.
Ҽнак ҳхала ҳаҟан, иасҳәеит абас: «Цқьа усзыӡырҩы, саргьы сануп, сеилукаар ауп, амала, ас ахьысҳәо, усырҟәышуашәа сҟаларгьы сҭахым, аха, иухьи, абааԥсы, уашәа рҳәоит абригь абригь ахаҵа ҳәа, арахь ауаҩы имыхьыц ҳахьызшәа уҽыҟаумҵан. Ииашоуп, амаалықь даҳцәыԥсит, ҳгәы ҿнакаауеит, аха агәаҟрақәа акыр убахьеит, уцәа иҭаугӡахьеит, абригьы уцәа иҭаугӡароуп, уаҳа ԥсыхәа ыҟаӡам, мамзар, уажәы ушыҟоу ала, ус уалагар, ахраҭ ахьгьы ҳхәыҷы дҳацәурӡуеит», – иааҿахысҵәеит сажәа, аҭакс исиҭарызеишь ҳәа сиҿаԥшуа. Ҳамҭак ҿиҭуамызт, аха нас ҿааиҭит: «Бара бцәажәеит хаҵаҵас, сгәы иахәеит, аӷәӷәара ахьаабырԥшуа, уи азы акгьы сызҳәом, ибҳәаз саҳауеит, аҟәышажәа бҳәеит, аха иҟоу басҳәап, абарҭ сгәаҟрақәеи исхызгаз ааӡаби схазыршҭуаз абри имааӡаша агара дазкуам ҳәа ззырҳәоз еиԥшыз аԥшқа иакәын».
Уаҳагьы акы мҳәа даақәыԥсычҳаны ашьшьыҳәа дҩагылеит еидара ӷәӷәак иқәыӷәӷәозшәа дхьанҭаӡа».
Еилкаауп, Матиа зҟар хҽыз лыԥшәма игәы лырӷәӷәарц, анаҟәа еиԥш ихатәаз агәырҩа маҷк иадамхаргьы дысзалгозар, игәы сзихаршҭуазар ҳәа даҿын. Аха лхаҭа анык лаҳасабала лгәы амца ҭан, дбылуан, лыԥшқамаалықь дыгәхьааганы дгәыкуан, лхы агарҭа лымамкәа аҟынӡа. Уи ихцәы барфын аҟәых ԥсраҽнынӡа иҵәахны илыман, уасиаҭны иҟалҵахьан даныԥслак акәыба илыцҭарҵарц, илыцыржырц. Уи, лыԥсаҭа шкәакәахааит, лҳәахьа ҟалҵеит лҭаца – Ҳақыбеи Бӷажәба иԥшәма-ԥҳәыс Вера Елызбар-иԥҳа Кәыбраа.
Аԥсҭазаараҿы зегьы ҿҳәарак-ҿҳәарак рымоуп. Абриаҟара аџьамыӷәа цәгьа зхызгахьаз, ахаҵара згымыз, зыхьӡ-зыԥша ыҟаз, зашәахә аԥҵахаз Салуман Едгьы-иԥа Бӷажәба, ихәыҷы даныԥсы ашьҭахь жәымзы ааҵуаны, иаалырҟьаны дычмазаҩхоит. Хаха-хымш агәаҟра даҿын. Аӡынрагьы ӷәӷәан, декабр мза анҵәамҭа акәын. Абар уи амш хьанҭа лгәаларшәо Матиа илҳәоз: «Саҳәшьа Мышьа дыӡӷабын, хаҵа дымцацызт, агәаҟра ҳанақәшәа, ҳхәыҷы данҳаԥха, аҩны ласы-лассы днеиуан, даанҿасуан. Ари данычмазаҩхаз лара аҩны дыҟан. Ахьаа бааԥсы иман, даргәамҵуан, дбылны дцон, ишоура ҳаракын, аҳақьымгьы дааргеит, аха еиӷьхаша имоуит. Уаҵәуха дыԥсраны, иахьа ахәылбыҽха, – бхала баатәеишь араҟа, акы басҳәарц сҭахуп, – иҳәеит амца иҿатәаны дшыҟоу мҩашьо иҿы аарла еихихуан, ицәуадаҩӡан ацәажәара, мчыла даҿын акәымзар, – Баасзыӡырҩ, ауаҩы дызқәымшәо акгьы ыҟаӡам, аԥсреи абзареи рышьхәа еивҵоуп рҳәоит аԥсуаа. Сара макьана ааскьоуп ҩынҩажәижәаба шықәса санырҭыс, аԥсра сацәшәаӡом, уи алакҭа саныҷкәыназ аахыс акырынтә сҭаԥшхьеит, иуҳәар ауазар, ҳаишьцылахьеит, аха зеиԥш ҟамло егьыҟам, иаасыдгылазар, суахҭа иазҳәазар ари ачымазара, ҳәарада, уигьы ҳанышәар акәхеит, даҽа мҩакы ыҟаӡам, бара жәахазны исабҳәаз ажәақәа «уцәа иҭаукӡароуп» ҳәа уажәы бара бышҟа ирханы исҳәоит, ибцәыхарамшәа избоит. Амыцхә ажәа басыршьуам, еиҭасҳәоит, сара счымазара салҵыр ауеит, сзалымҵыргьы ауеит, уи џьшьатәӡам ауаҩы зегьы дрықәгәыӷуазароуп. Насгьы ихадароу иԥсҭазаара даналҵуагьы, гәыӷрак иманы дцозар ауп, усҟан еиҳа ишьҭахьҟазы игәы ҭынчхоит, – абас ашьшьыҳәа ибжьы хәыҷӡаны, аха иааигәа игыло ауаҩы иаҳартә еиԥш ацәажәара даҿын, саргьы даасыхәаԥшуан зны-зынла, аха иажәақәа зызкыз сара шсакәызгьы илаԥш зықәкыз, дызхәаԥшуаз иԥа хәыҷы Хәыхәыт иакәын. – Абри, – инапы иԥа иахь ирхарц даҿын, аха ихымхәыцзар акәхап, аиарҭа изылгомызт, илаԥш ԥсадақәа наиқәкны уажәраанӡа аарла ицәажәоз ауаҩы згәы бзиаз аӡәы иеиԥш иажәақәа цқьаӡа ҿааиҭит, – ахәыҷы, – ихахаӡа ҳаԥхьа игылаз Хәыхәыт изы, – аҵара дазкы, издыруада уаҩрак
илҵыр. Ихьааугаша иашьагьы диқәашьымхеит, аха иҳамчузеи, абри уасиаҭны ибзынсыжьуеит, имариам еидароуп, издыруеит, зегьы иреиӷьыз, аб иԥа диааӡароуп, аха... – ҳамҭак иԥсы ааиҭеикит, дааԥсеит ацәажәара илымшо аҟынӡа, нас иблақәа ихәашьӡа иҟаз, иҵшәааӡа иаахитын, днасҿаԥшын инациҵеит, – бара ара наунагӡа бхала бзыҟалом, башьцәа ус бынрыжьуам, уиак здыруеит. Абри ауп ибасҳәарц исҭахыз, иара уигьы зеиԥш ҟамло егьыҟам ҳәа ауп избасҳәо акәымзар, уахьҵәҟьа, макьана адунеи ршаз аахыс уаҩ дцаны дахьымаац сцоит ҳәа сгәы иҭам, – даахлафшәа абас иажәа ааҿахиҵәеит.
Сара сгылан исҳәо сҿамшәо, шьакәарак сыламкәа сеиҵаӷәӷәа, сгәы ирӷәӷәарц дшаҿызгьы, иаргьы ибон, саргьы еилыскаауан иуахҭа ааины ишидгылаз.
– Сара абарҭ ажәақәа убриаҟара исылсит. Убри аамҭазы схәыҷгьы саргьы царҭа ҳамамкәа ҳаиҭымханы ҳаилахазшәа, убри ицәырнагаз ашәаӡыӡара хәыҷы-хәыҷла сцәа-сжьы иналалеит ихьшәашәаӡа, аҵааԥсеиԥш соуразоуроу сааимнадеит, аха ачымазаҩ гәаҟ имырдыркәа, сҽаархаҵан, сҽаарччашәа инаиаҭаскит, – уаргьы, саргьы, абри ҳхәыҷгьы ҳаҩны ҳаҟоуп, џьаргьы ҳцаӡом! – сҳәеит Хәыхәыт ихахәы еиқәаҵәа ирҳәны ихагылаз снапы алшьуа, ишьышьуа.
– Ибҳәаз бзиоуп, саргьы сазыразуп, џьаргьы ҳцом, ҳаҩны ҳаҟоуп, – абас аҭак ныҟаиҵан, даасҿаԥшшәа уны, нас наҟ иҿы аҭӡамц ахь инаирхеит».
Ихьанҭоуп, игәырҩоуп ан лзы аб иӷәӷәамҭа дышҭагылоу иҭаацәа данрыԥхо. Абри алахьынҵа дзацәымцеит, зааӡа илҭааит Салуман Бӷажәба иԥшәма ԥҳәыс Матиагьы. Уи лыԥшәма иуасиаҭқәа анлеиҳәа ашьҭахь адырҩаҽны 26 декабр, 1922 шықәсазы иаашоны иԥсҭазаара далҵит Салуман Бӷажәба.
Ишаԥу еиԥш, иуацәа, иҭахцәа, изааигәаз игәылацәа лаӷырӡыла дкәабаны, инарцәы мҩа дықәырҵеит. Уи дамардеит иабацәа рнышәынҭраҿы.
Аԥсуа ԥсҭазаараҿы ишаԥу еиԥш, Салуман идунеи аниԥсах ашьҭахь иқә-иҵас, абжьуаа рҿы ишырҳәо еиԥш имарҭхә ҟарҵеит 40 мшы анҵы. Уанӡа лашьеиҵб Шәарах есымша днеиуан, лаҳәшьеиҵбацәа Цацу, Мышьа уа иҟаӡан. Хәыхәыт абырфын бӷьыц еиԥш дыԥшӡаӡа изҳауан, аҩны иҩналаз агәырҩа амч ахьынӡаҟаз инагӡаны ихаҿы изаамгозаргьы, имҩашьо ибон.
Матиа лыԥшәма Салуман Бӷажәба иԥсра игәырҩа хьанҭаны илзыҟалагәышьеит, убри инацлеит лыҩны-гәара, лџьабаа здыз зегьы ныжьны, дхьагәгәа лышьҭахьҟа лаара. Ҵабыргуп, дахьааз дахьиз,
дахьааӡаз лаб иҩны ауп. Усҟан лашьцәа (руаӡәк дҭахахьазаргьы) ԥшьҩык адоуқәа реиԥш илыман, лани лаби рыԥсы ҭан. Ажәакала, леибара лындмырԥшыртә алшарақәа рыман дхырҵәаны даазгаз лашьцәа. Аха аԥҳәызба знык анасыԥ даналала, ахшара анлоу, лхатә ҩны-лгәара аныҟала – убра ауп лара иахьлыԥсҭазаароу, уброуп иахьлызгьамоу, аха ус иллахьынҵамхеит...
Хәыхәыт Бӷажәба изку ашәҟәаҿы иахәҭаны исыԥхьаӡоит уи иан, ишырҳәо еиԥш, акәтаӷьцәа дылкәкәааны дзааӡаз Матиа Еқәыԥ-иԥҳа Қапба лхатә ԥсҭазаара иаҩыз даҟьақәак аԥхьаҩ иудызгаларц, избанзар уи лыда изхаҭәаауам сызҿу ашәҟәы, ҩбагьы, изызку аҵарауаҩ ихаҿсахьагьы. Урҭ аҩбагьы идаракәацны еиларсуп. Насгьы, Лара лхаҭагьы, Хәыхәыт Бӷажәба дахьиану анаҩсангьы, аԥсуа ԥҳәыс ацәгьа-абзиаҿы акыр здыруаз, зылшоз аӡәы лакәын.
Аҩада ишаҳҳәахьоу еиԥш, Матиа лашьцәа рахь даныхынҳәуаз Хәыхәыт Бӷажәба бжь-шықәса дырҭагылан, егьи агәыбжьанытә (хәышықәса ирҭагылаз Ԥаԥа дыԥсхьан), Ҳақыбеи уи ашьҭахь хымз ааҵуаны ауп дышиз. Матиа лхаҵа иԥсра, лыхҵәара игәырҩа ихьанҭаны илзыҟалеит... Аха уи лгәы абаауан, лгәырҩа хнаҽуан лаҳәшьцәеи, лашьцәеи, лабхәында иԥа Ҭемыри илываӷӷа иахьгылаз. Арҭқәа зегьы лыхшара рааӡараҿы дрықәгәыӷуан. Абар лашьцәа раҳәшьа аҩны данаарга илыдтәалан иларҳәаз: «Ҳамаҳә, ари ҳхеиԥш иаҳҭахыз, ҳзықәгәыӷуаз ҳашьа иакәын. Аха анцәа дҳаҭәеимшьеит, ихәыҷқәеи бареи дышәхибааит, уи зегьы ҳгәы иалоуп, ихьаагоит, аха акгьы ҳамчым, ҳазнымшәар зымуа акоуп. Ҳара мацара акызаҵәык иҳалшо, бхәыҷқәеи бареи шәеибааӡартә азы ҳамч зықәхо акгьы быгҳажьуам, анцәа иҟынтә ҩыџьа аԥацәа шәхылҵит, иҳааӡар иуаахап, уи баргьы ҳаргьы ҳзы инасыԥуп, бзықәшәаз агәаҟра хьаабымган, ибымгәырҩан ҳазҳәом, еилкаауп, аха зегь раԥхьа игылоу бхәыҷқәа роуп, урҭ рааӡара ауп, уи ҳара ҳаҵкысгьы ибдыруеит. Егьирахь, быҩны бааит, ҳан дӡышӡа абра дыҟоуп, бгәы каршәны быҟаз, акгьы бахыбаам, бхаҭагьы бмалдам, бырахә, бышәахә ыҟоуп. Ҳаргьы иҳалшо ала ҳбывагылоуп быхшара рааӡараҿы» – абас гәыкала илацәажәеит Матиа лашьцәа данеибаха – дхырҵәаны аҩныҟа данаарга. Уи лашьцәа иларҳәаз ажәақәа лгәы дырӷәӷәеит, арӷәӷәара акәым, ус иагьныҟәон дара, ирылшоз акы
лыгрыжьуамызт, лыҷкәынцәагьы ақыҭаҿы ҩныс, џьынџьс ирымаз рабду Еқәыԥи ранду Алсабеди рыҩнаҭаҿы акәын.
Ҳәарас иаҭахузеи, Матиа лаб иҩнаҭа фатәык, жәтәык рзы акы иаргәамҵуа иҟамызт, анцәа иҟнытә зегьы рыман, ауеибаҳәа инхон. Амала, урҭгьы агәырҩа ду иаҵан рашьа хазына Сҭеԥан дрыԥхахьан, раб Еқәыԥ иакәзаргьы иԥсҭазаара далҵхьан, иԥа ишьра, имаҳәи имаҭеи рыԥсра иаџьал драаскьеит. Арҭ агәаҟрақәа Матиа лхаҭагьы игәырҩа бааԥсны илзыҟан.
Аха Матиа Қапба-Бӷажәба лдоуҳа ӷәӷәан, ус згәы каҳауаз, еицакуаз дреиуамызт. Ус шакәу аргама ду ирҳәон рԥа маалықь Ԥаԥа даныԥсы ашьҭахь лхаҵа иалҳәаз аҩада иаагахьоу ажәақәагьы.
Матиа игәхьаалгон дахьаныҵыз аҭыԥ, илыԥхаз лԥа иакәзар – лгәы ҿикаауан. Иахьагьы исгәалашәоит ҳрамҵа ду ашәшьыраҿы ҳантәалоз анкьа Џьал иахьынхоз ахәыԥшӡа ашҟа даныԥшуаз, нас уатәи лыԥсҭазаара иадҳәалаз ахҭысқәа, ажәабжьқәа анылҳәоз, лгәылацәа анылгәалалыршәоз. Урҭқәа зегьы лыԥсҭазаара илзалымхуа иацын, насгьы илхылгаз, илыхҭынхьааз, ииасны ицахьаз, аха бзанҵы илхамышҭуаз акы акәын. Аха уи адәахьала рацәак илныԥшырц лҭахымызт, иахьынӡалылшоз ихылҩон, илҵәахуан, илраргамомызт, аха лаҳәшьцәа аҩны ианаалак (урҭ зегьы рхатә ҭаацәарақәа рымамыз), ианеиқәшәоз убасҟан акәын «лыҩнуҵҟатәи ахьаақәа» анцәырылгоз, иҟалап убри алагьы лгәырҩа хылҽуазаргьы. Аха уи лгәырҩа лхазыршҭуаз зегь раԥхьа игылан лхәыҷқәа рааӡара, нас ҳара Хәанеи ихылҵыз ԥшьҩыуаак ахәыҷқәа ҳанеиҭымха, ҳани ҳаби аныԥсы, ҳаргьы, ишырҳәо еиԥш, ҳпроблеманы, ҳааӡатәны ҳалзацлеит. Ҵоуп, абри аус аҿы – ҳара ҳааӡараҿы – ацхыраара ҟалҵон ҳаб иашьа иԥҳа Шурагьы (хаҵа дцаанӡа), нас егьырҭ ҳаб иаҳәшьцәа, хазы ишыҟазгьы, дара рхаҭақәагьы шҭаацәаразгьы, ахәыҷқәа шрымазгьы, рҽахаршәалан, инакҽуа иаауан, ҳамаҭәа, ҳҩыҭәа, акамфеҭ, апечение, абаблика уҳәа анцәа ирымԥыхьаиршәоз зегьы рыманы. Аха аҩны иҟаз Матиа лакәын зегьы зықәыӷәӷәоз, насгьы инхаз ҳаб иашьцәагьы Ӡаӡ (ҵоуп, уи аҵыхәтәан ԥҳәыс дааигеит, аха рацәак изеиднымхалеит, дыԥсит иара), Ӡыкәыр (ԥҳәыс дааигеит 1916 шықәсазы Ашә Џьыргә, абжьыуаа рҿы еицырдыруаз иԥҳа. Уи лыԥсҭазаара дышҿаӡаз даналҵ уаҳа аҭаацәара даламлеит), Шәарах – зегьы аҭаацәара рымамызт. Ҳаҩны ԥҳәысс иҟаз Матиа заҵәык лакәын. Усҟан схаҿы иааиуамызт, иааг ада акгьы ззымдыруаз самзи, жәларак 12-ҩык аҭаацәара ҽнак хынтә ҳафатә, ҳажәтә ҟаҵаны акраҳҿаҵара, ҳаӡәӡәара, ҳаҳәҳәара, ҳауанҭара уи заҟа аҭахызз! Уи ахыхь заҟаҩы рымаҵ луадаз, асас, ацәас, анеи, ааи,
еиҳаракгьы 1941-1945 шықәсқәа аибашьраан ҳаҩны инанагоз рацәаҩын. Уи ахыхьгьы Еқәыԥ имаҭацәа, иԥҳацәа ирыхшаз, араҟа есԥхынра, есӡынра, иара ус абжьааԥны иаауан, рыԥсы алан раншьцәа рыҩны «абра ҳаԥсы ықәуп» рҳәо заҟантә схаҭа исаҳахьааз. Иҵабыргны, дара аиншьцәагьы урҭ рнеира, рааиҿасра дара рзы насыԥын, ԥсықәран. Аха абарҭ зегьы Матиа илбар, илаҳар, иныҟәылгар акәын. Убри ахыхь аҩны иҟалҵон ауҭраҭых, анхаҩы ииҭаху зегьы. Уажәы санахәыцлак умашәа избоит абри аԥҳәыс илылшоз, лымч заҟа иӷәӷәаз. Сара исымбеит зныкгьы дгәамҵны, ҳара ахәыҷқәа ҳзы аума, лашьцәа рзы аума, еснагь лыҿцәажәа хаан, даԥсышәан, ҳлыргәыбзыӷуан. Ҳәарада, араҟа изыҩуа, сара сызхаану исгәалашәо ауп. Сара исгәалашәо аибашьра (1941 ш.) ианалага инаркны ауп. Уанӡагьы, ҳәарада, ҳаргьы ҳалбон, лашьцәагь лбон, лысасгьы, лыцәасгьы, лаб иҩны дҵәатәы шьаҟаны даҵагылан. Лашьа еиҳаб Ӡаӡ иажәақәа схы здыруа саналага инаркны исгәалашәоит: «Абри лыла ҳаԥсы ҭоуп» ҳәа ииҳәоз. Уи зеиҳәоз ирҭаауаз (иҭахцәаз, исасцәаз) ракәын.
Аҽаӡәы игәы иаанагар алшоит, ишԥалурыз лыҩны дыҟоуп, иҟалымҵар ауамызт, ауаҩы дзықәшәо ихы анираалароуп ҳәа. Аха иџьоушьаша излалылшази абри аҟара. Абри иаҳнарбоит лхаҭара аӷәӷәара, хара лынаԥшра, анык, еиҳәшьак, ԥҳак леиԥш аҭакԥхықәра амазаара. Дзықәшәаз арыцҳара аҽаҵамырхара, аиааира. Даҽаӡәызар, хәыҷгьы дугьы зегь неилажьны даҽа насыԥк лыԥшааргьы ауан, уи азы гәыбӷан аӡәгьы илызиҭомызт, аха лыԥшәма игәалашәареи, лыхшареи, ҳареи ҳааӡареи, нас лаб иҩнаҭеи зегьы ирыцкны иҟалеит лара лыԥсҭазаараҿы. Иҵабыргыҵәҟьаны, уи илбаз аџьабаа бзабааны Анцәа илԥигалт.
Аџьынџьтәылатәи (1941-1945 шш.) аибашьра ашықәсқәа раан ихьанҭан асовет жәлар зегьы рыԥсҭазаара. Ицон хацәнмырха ҳаԥсадгьыл ду аиқәырхаразы, аӷа хәымга иҳақәлаз деилаԥыхха иқәцаразы ақәԥара ду. Арасаӡыхьаагьы ирцәуадаҩын аԥсҭазаара. Акыр зылшоз рҵеицәа аҿар афронт ахь иҟан, иаанхаз аџьатә фронт иаҿагылан ихандеиуан. Ҳаҩнаҭа аҟнытә, саб иашьцәа рыла ҭраа иззыԥшыз, Сҭеԥан иаамышьҭахь изықәгәыӷуаз, Ҷыҷыкәа (Николаи) Қапба, Аҟәатәи аҳәынҭқарратә рҵаҩратә институт аҭоурых факультет дшаалгазҵәҟьа (1941 шықәса ииуль мза 26) арра дыргеит, раԥхьа ддәықәырҵеит Ҭелавтәи арратә (ашьаҟауаа) училишьче хымзтәи акурсқәа рахь, нас ибзиаӡаны дахьалгаз азы ддәықәырҵеит Бақәатәи арратә училишьче ахь рҵаҩыс, аха уаҟа рацәак даанымхакәа, ихала арзаҳал ҩны дцоит афронтахь. Уаҳагьы дзыхнымҳәит, ҳаԥсадгьыл ду ҳәа иаҳаԥхьаӡоз ихы
ақәиҵеит. Саб иашьа еиҵбы Шәарах иакәзар, анемеццәа ҳашьхақәа рҟынӡа ианааӡа, аибашьцәа џьаԥҳанылеи бџьарлеи ацхыраара рыҭаразы еиҿкааз ашьхатәыла здыруа абаталион ргәыԥ далан фымз дуӡӡа. Уигьы саб иашьцәа Ӡаӡи Ӡыкәыри зықәрахь инеихьаз еиҵанарӷәӷәон. Аха еилыркаауан Аԥсадгьыл ахьчаҩцәеи урҭ рыцхырааҩцәеи шаҭахыз. Аибашьцәа рыгәҭа дгылан Ҷыҷыкәа, урҭ рыцхырааҩцәа (Кавказ ԥагьа, бзанҵы аӷа иҿаԥхьа зхы лазмырҟәыцыз!) дрылагылан 50 шықәса ирҭысхьаз Шәарах Қапба.
Сыззааиуа, абарҭ ашықәс хьанҭаӡақәа раангьы Матиа – ҳаҩнаҭа зхагылаз – лџьабаа еиҳагьы еиҳан, илҭазаауаз, аҩны иахьыԥшыз рацәаҩын, еиҳараӡак Аҟәа аӷацәа абомбақәа аларыжьуа ианалага. Уахь ҳаҩныҟа инеит Уарҭан Аршба иҭаацәа – ихәыҷқәеи иԥшәма ԥҳәыс Цацуи, иара Аҟәа аус иуан, афронт иацхраауаз усҳәарҭак аҿы, ҷыдала Дали Ҵабали дрыдҳәалан, А.М. Ҷоҷуа иҭаацәа: иԥшәма ԥҳәыс Алеқсандра Владимир-иԥҳа, Хәыхәыт Бӷажәба иԥшәма ԥҳәыс Татиана Андреи-иԥҳа (Хәыхәыти Татеи рԥа Алик иахьа Аԥсны анҭыҵгьы еицырдыруа аҵарауаҩ, аҭоурыхҭҵааҩы, усҟан дыӡҟын), иара убас Лука Гамсаниа, уи иԥшәма ԥҳәыс Насиа (Матиа лан лаҳәшьа гәакьа лыԥҳа, лмаҭа хәыҷы Света (лаб Володиа Гамсаниа усҟан Аԥсны аҳәынҭқарра ашәарҭадара акомитет аҿы аус иуан). Арҭ зегьы ҳажьрацәара иатәыз, иаҵанакуаз, иаҳҭахыз ракәын. Урҭ рыдагьы ласы-лассы ҳаҩныҟа инеиуан, идууз ҳаибаркыра иаҵанакуаз рыдагьы аанҿасра (ахныҟәгара уадаҩын азы) ақалақьқәа рҿы инхоз, ҳаздыруаз аӡәырҩы. Анцәа ду ибон урҭ зегьы рзы ҳаҩны ашә аартын, ирылшоз ала иныҟәыргон. Сара сахааныз аахыс (санахаамыз еиҳагьы еиӷьын рҳәоит) ҳаҩны фатәыкжәтәык иазрыцҳаны, аӡә дааир, ицәыраагарызеишь ҳәа инапырҟәыҷуа исымбеит. Уи сазгәдууп иахьагьы, сыҟанаҵгьы.
Сыззааиуа, Матиа Еқәыԥ-иԥҳа лоуп. Избанзар, убасҟангьы илбаз аџьабаа, абасҟатәи уаа иаҳҭаз рымаҵ аура (зхы иахәоз, илыцхраауаз шԥаҟамыз, аха ихадараз лара лакәын), рыфатә, риара, ртәара, рыӡәӡәара, рыҳәҳәара абанӡанеиуаз! Иаалылшазеи, зыԥсаҭа шкәакәахаша! Мамзаргьы, дгәамҵны, даӷьуа, егьиуа бзанҵык дубомызт. Еснагь, деихаччо акәын рымаҵ шылуаз. Абас аҟаҵара уадаҩын, аха уи ауаҩра ду иазҳәан. Лашьцәа бааԥсеит бҳадынҵәалеит рҳәон есымша. Лара убри лашьцәа ражәа ҟәандақәа агәахәара лырҭон, лџьабаа хырҽуан.
Хәыхәыт Бӷажәба дахьиз Аԥсны аҵеицәа ссирқәа жәынгьы ҿангьы излиаауа Кәтол ақыҭа ауп. Аха уатәи иԥсҭазаара игәалашәом, дхәыҷӡан Кәтол ианықәҵуаз, ианамух, акык-ҩбак ахьигәалашәо Џьал ианынхоз ауп. Абарҭ ацәаҳәақәа зыҩуа заҟантә исаҳахьааз Хәыхәыти Матиеи ирҳәоны абас еиԥш иҟаз ахҭысқәа. Зны иаагап Матиа лхаҭа илҳәаз гәалашәарак: «Ҳара Кәтол ҳанынхоз, ари иԥсы анҭазгьы сашьцәа, саҳәшьцәа неира рыгӡамызт, ҳаибабон, саҳәшьцәа ҩыџьа усгьы уа сааигәа иҟан: аӡәы – Хаԥҭина, Беслан Коӷониа иԥҳәыс – усгьы дара рыдгьыл аҿоуп Беслан ҳахьынирхаз. Егьи, Хаԥҭиҭ Ашәы Қәцыруа диман, Џьгьарда акәын иахьынхоз. Аиҳәшьцәа ҳаҵкысгьы аимаҳәылацәа (Салуман, Беслан, Қәцыруа) еиҳа еибаҭахума уҳәартә еибабон, ҳаҭыреиқәырҵон, ласы-лассы еиҿцаауан. Сашьцәа ракәзар, Арасаӡыхь Џьгьарда еиԥш иаҳзааигәамзаргьы, аишьцәа инеивга-ааивго иаауан ҳбара. Урҭ рыбзиабара, раҳәшьцәа заҟа ирызгәаҟуаз аҳәара уадаҩуп. Ари иакәзар, иабхәындцәа ирылаиҵоз аӡәгьы димамызт, хәҩеишьцәа аҽарҳақәа реиԥш иҟаз заҟа дрызгәдууз, дреигәырӷьоз, дрылаҽхәоз, иԥхаз иашьцәа рцымхәрас ибон. Сҭеԥана даныршь, – еегьиди, сабхәа деиласит, анцәа ишиҳәара дшыҟаз, ацәгьа мыжда ахы ҟәыннашьаӡом, – иҳәон иара».
Ари атрадициа – аибабара, аицхыраара Џьалҟа нхара ианцагьы иаукарыжьхуаз Матиа лашьцәа. Уаҟа Џьали Арасаӡыхьи митәык рыбжьам, аҽыуаҩ сааҭк ала дахьыбжьысуа ауп амҩа иҟоу. Дара аишьцәа усгьы хазы-хазы рҽы-ркәадыр еиқәын, рабџьармаҭәа ыҟан, еилаҳәан, еилацан, раԥсуа маҭәақәа рцәа ианаалауа, реиҿартәышьа асахьа ҭнахуа.
Уажәы иаагап схаҭа Хәыхәыт (Ахыцқәа ирҭакны исҳәоит, уи иԥсҭазаара аҵыхәтәантәи ашықәсқәа рзы, даҽакала иуҳәозар, Аԥсны Аџьынџьтәылатә еибашьра (1992-1993) ашьҭахь, ласы-лассы игәалаиршәон, еиҳарак ихатә архивқәа даныргәылаԥшуаз, аус анрыдиулоз, ианеилиргоз ианшьцәа рҭыӡшәа, урҭ иԥсҭазаараҿы, ԥхьаҟа уаҩытәыҩсак, ҵарауаҩк, аԥсуа патриотк иаҳасабала ишьақәыргылараҿы иҟарҵаз ацхыраареи, анырреи иабду Еқәыԥ иҩнаҭа иҩнигаз адоуҳа – аԥсуара иаҵанакуа заҟа иӷәӷәаз, насгьы ицқьаз) иҳәоны исаҳақәахьоу гәалашәарақәак: «Исгәалашәоит Џьал ҳанынхоз. Ҳашҭа ҭбаан, иаакәыршаны ихыз масар ҟьаҟьала ихкаан. Агәашәқәа ҩба ахьа иалхыз, акы дун, ауардын злаҭаугалоз акәын, егьи еиҳа еиҵан, ашьаҟауааи
аҽцәеи рзы акәхарын. Агәашә ахы ҟаҵан, иахаргылан, ҟауарла ихыбын. Агәашә ахәыҷы акәыз, аду акәыз ианауркуаз аҷараҳәа абжьы гон, уи абжьы ангоз, сашьеиҵбы Ԥаԥеи сареи уахь ҳхьаԥшуан, аӡәы дышҭалаз аадыруан, ҳан лышьҭрахь лашьцәеи ма лаҳәшьцәеи шракәыз анаадырлак ҳгәырӷьаҵәа ҳаҩны ҳарԥылон. Шәарах саншьеиҵбы данибалакь Ԥаԥа «Шьаҳ дааит» ҳәа дгәырӷьаҵәа диԥылон. Нас егьи дааҽыжәԥаны ҳаашьҭыхны ҳгәыдикылон, дҳаигәырӷьон шәхацәарԥархеит ҳәа. Ԥаԥа, ишыҟаиҵалац еиԥш, «Шьаҳ, аҽы сақәыртәа!» – ҳәа днаидгылон. – Аҽыжәлар улшо анцәа уансирба, уи мариоуп, – ҳәа даашьҭкәыцәаа днақәиртәон, нас аӷәра ианкны ашҭа аҩныҵҟа ҩынтә, хынтәҟа иакәиршон, дирныҟәон.
– Ааихагьы урҭом, аԥсшәа ҳәахагьы ҳарҭом, бзиала уаабеит, Шәарах! – ҳәа саб Салуман днаиԥылон.
Уаҳәшьа дукәыхшоуп ҳәа лнапы ыргьежьуа днаиԥылан, даагәыдылкылон.
Убас саншьцәа Ӡаӡ, Ӡыкәыр аҩны ианнеиуаз исгәалашәоит. Урҭ уахык аҟара иаангылон, иҳалаԥхьон, саби дареи ргәазхара изеицәажәомызт. Ԥаԥа «Шьаҳ» ҳәа дзышьҭаз Шәарах уахынла даагыломызт, уаххьа анифалакь, аҵх Ганы, нас акәын данцоз.
Абаржәгьы сыбла ихгылоуп, схәыҷын, аха исхашҭуам, Шәарах ҳаҩны даннеиуаз иҽеилаҳәашьа, иҽеиқәа ԥшӡа, ашҭа данҭалоз, данҽыжәҵуаз, дҽыжәланы данҭыҵуаз иҟамчы ҟьашьеи, иҽы кәаша-кәашо данцози. Ашьҭахь акыр анҵы, Иуа Коӷониа ипоема «Абаҭаа Беслан» саԥхьо саныҟала, уи ихаҿсахьа, иҽы икәадыр, исахьа апоет ифырхаҵа акырӡа дысгәаланаршәон, схаҿы иаанхартә еиԥш.
Сҭеԥан итәгьы (уи аҩны даннеиуаз сгәалашәом, схәыҷызар акәхарын) исгәалашәоит хҭыск. Сан, ԥсаҭа шкәакәа, слыманы аҩныҟа дааит, усҟан Ԥаԥа рыцҳа иԥсҭазаара далҵхьан. Шьыбжьонк ԥхнызар ҟаларын амш бзиан, ашәшьыраҿы шьоукы тәан, асофаҿгьы шьоукы ықәгылан, еицәажәон, излазбаз ала, аԥшәмацәа ракәмызт. – Бан дбыкәхшоуп, баама, – лҳәан, ҳанду Алсабед дааҳԥылеит, лара дгәыдлымкылакәа раԥхьа сара сахь лҿаалхеит, – соуԥшәыл, сбырфын бӷьыц, схахәырҳәы, – лҳәан саалгәыдлырӷәӷәалеит, лылаӷырӡқәа хаддало. Усҟан урҭ алаӷырӡқәа исарҳәоз акгьы ыҟамызт, ашьҭахь, акыр анҵы ауп ианеилыскаа изызҳәаз, сашьа, лыԥҳа лхәыҷы дахьлыԥхаз акәын. Сара ашҭа агәҭа, аҩныҟа снеиаанӡа идәылҵны аԥсшәа сарҳәон аԥшәымагьы сасгьы, уаҩ дук, сас дахьк сакәызшәа. Ус акәаскьа амардуан дналбааит, аԥсуа маҭәала еилаҳәаз, иҟама, итапанча, ихылԥарч деиқәных, иӡара еихатыруа сышҟа иҿааихеит, иаҳәшьа лахьгьы дымнеикәа, –
ухаҵахазаап, с-Хамжыр, – иҳәан иҩнапык рыла саашьҭихын сӡамҩақәа наҟ-ааҟ днарыгәӡит сыблақәа дырхыԥшылауа – Аԥсынҵры ду уоуааит, улакҭақәа ирҳәо рацәоуп, иҳәан ҵаҟа снаиргылеит, аха снапы аумышьҭуа икын краамҭа, нас снапы шикыз сан лахь иҿааихеит, – уаҳәшьа дукәыхшоуп! – ҳәа дгәыкы-ҵәыкуа ларгьы днаиԥыххылеит. Ашәшьыраҿы игылаз аҟәардә днықәтәан ишьамхы снаниртәалеит, дсацәажәо уаҩ наӡак сеиԥш. Усҟан ииҳәаз ажәақәа уажәы иабасгәалашәо, исгәалашәо, снапы санкны симан акәаскьахь ҳхалеит, амаҭәақәа зҭакнарҳауаз ашкаф, ахьа иалхыз, «атәыҩақәа» ахаргылан, ашә ааиртын иааҭихит иԥшӡаӡа, иҿыцҳҳараӡа хылԥарч шкәакәак, – абри уара иутәуп, макьаназ иуцәдухап, аха лассы иухауҵо, уалаҽырбо уҟалоит, ԥшӡала иурхааит, – иҳәан инапала инасхеиҵеит. Сара сеигәырӷьаны сыҩнапык рыла еимлагәа искит. Сшеигәырӷьаз аниба, игәы ишахәаз аҟара ихы-иҿы иааныԥшит.
Убри аамҭазы, сангьы дааҩналеит, – уаҳәшьа дукәыхшоуп, иҟауҵа закәызеи, ари аҩыза ахылԥарч ари даԥсоума! – лҳәеит днаиаԥыҩлан, аха дшеигәырӷьаз мҩашьо удырыртә. – Уи ари аҩыза акәым, еиҳаугьы аҳамҭа даԥсоуп, дхаҵахеит, ихаҵкы сцартә, – иҳәан иџьыба иааҭиган иҷаԥшьӡа ақьаад ԥара насиркит. Уи заҟа ицоз сыздырамызт, уи рацәакгьы самеигәырӷьеит, сзеигәырӷьаз иқәацәӡа исхеиҵаз ахылԥарч акәын.
Саншьа Сҭеԥан уаҳа дызбаны ҳәа сгәалашәом. Иҟалап убри ашықәсан акәзаргьы даныршьыз, ԥхынын уа ҳаныҟаз. Ари 1921 шықәсазы акәын. Сҭеԥан дыршьит нанҳәа мзазы».
Аԥсҭазаара ус иҟоуп, ахәыҷы иан дахьыҟоу ауп игәы, иԥсы ахьҭынчу. Ҳәарада, аб данацу еиҳагьы еиӷьуп, ишырҳәо еиԥш, алашә ииҭаху ҩблакы рами, аха ианамух, ан зегьы дрыцкуп. Уи илеиҳау ахшара рзы даҽа доуҳа мчык ыҟаӡам.
Изхысҳәаауа, Матиа лыхшара роуп. Ихҵәаны ианнеи, Хәыхәыт бжьшықәса ихыҵуан, ашкол ҭалара дазааигәахон (усҟан ахәыҷы 8 шықәса ихыҵаанӡа ашкол даанахәаӡомызт), ианшьцәа дрышьцылахьан, бзиа ибон, насгьы ран лыҩны акәмыз, уи даргьы иртәын.
Матиагьы, аҩада ишысҳәахьоу еиԥш, лџьабаа рацәан, ҳҭаацәара дун, аха кыр зылшоз ԥҳәысын, дҟәыӷан. Лаб иҩнаҭаҿы деибаны даанагеит, аха лыԥсы злаз ауаҩы, лхәыҷқәа раб иуасиаҭгьы лхалыршҭуамызт, лхәыҷқәа лгәыҵарҟәыҟә лашьцәа рҿы, лаб иҩнаҭаҿы илааӡон, џьара ҵарак сыздырҵозар ҳәа. Зныкгьы илхамышҭыцызт лхаҵа иԥсымҭазтәи иуасиаҭ. Насгьы аб иуасиаҭ уи Хәыхәыт имацара иауизкыхыз, имииц амгәарҭа иҭаз аӡҟгьы (Ҳақыбеи) иҵанакуан, уи изгьы иҳәан. Ари лара Матиа лхаҭагьы еилылкаауан.
Хәыхәыт актәи акласс ахь дцартә даныҟала, усҟан Арасаӡыхь ашкол аадмыртыцызт, Гәыԥ акәын иахьыҟаз. Уи акыргьы ахыҵуан, иаадыртит аӡхыҵреиԥш ҳажәлар ирзыҟалаз аҵыхәтәантәи амҳаџьырра ду (1877-1878) ҟалаанӡагьы еиҳа ииашаны иуҳәозар, 1875 шықәсазы. Инымҩатәшәа иазгәаҳҭап уи аҭоурых аҟынтә фақтқәак, Гәыԥтәи ашкол еиԥынкыланы, еиуеиԥшым амзызқәа – аҵаҩцәа рыҟамзаареи аполитикатә ҭагылазаашьеи ирыхҟьаны, аус ауамызт, иаагап, 1881 шықәсазы иадыркит, ҩаԥхьа иаартын 1883-1884 аҵара шықәсқәа рзы. Иадыркит 1891 шықәсаазы. Еиҭа аадыртит Гәыԥаа иҟарҵаз аҳәарала 1892 шықәсазы. Еиҭа 1903 шықәсазы иадыркит. Уи нахыс еиԥынкыланы аусура иалагоит. Абри ашкол аҿы Асовет мчра аанӡагьы аус руан еицырдыруаз арҵаҩцәа, иаагап аԥсуа бызшәа ҵарадыррала иҭызҵаауаз П.Г. Ҷараиа, Е. Ачба, К. Маршьан, В. Маан уҳәа убас егьырҭгьы. Ақыҭа аганахьала Гәыԥтәи ашкол атрадициа змоу, арҵаҩцәа бзиақәа зқәашьыз акы акәын, иҟәнушьо иҟамызт жәынгьы ҿангьы. Насгьы Гәыԥаа азҿлымҳан рқыҭаҿы ашкол ыҟазарц, рхәыҷқәа аҵара ддырҵарц.
Арасаӡыхьынтә Гәыԥ ашкол ахьгылази иара дахьынхоз ианшьцәеи ирыбжьоуп ԥшьба-хәба километр, насгьы амҩа цәгьан, уажәеиԥш амашьынамҩа каххаа иауҟахыз.
Убри аҟнытә Хәыхәыт ианшьцәа араҟа дҭарымҵеит, иргәалашәон иаб иуасиаҭ ажәа, раҳәшьа Матиа илеиҳәахьаз. Ианшьа Ӡаӡи иан матиеи аашықәса зхыҵуаз Хәыхәыт д ааргоит Очамчыраҟа, дҭарҵоит Очамчыратәи жәыкласстәи ашкол. Ари 1924 шықәсазы акәын. Асовет мчра Аԥсны ишьақәгылеижьҭеи хышықәса ҵуан. Ахақәиҭреи, ахьыԥшымреи, ақырҭуа меншевикцәа рықәцареи аԥсуа жәлар агәалаҟара бзиа рнаҭон, рқыҭанхамҩеи, рекономикеи, акультуреи рырҿиара даҽа аамҭак еиԥшымкәа игәцаракхеит, аҿар аҵара рҽазыркит. Арҭ ахҭысқәа уаҩ дзеигәырӷьоз фақторқәан.
Абраҟа далагоит заԥхьаҟа иҵарауаҩ духараны иҟаз арԥыс аҵара. Аанҿасырҭазгьы дманшәалан, араҟа дынхон Матиа лаб иашьа иԥҳа Татеи. Уи диман аԥсуа нхаҩы нага аӷьараҳәа инхоз Ебрагьым Хокерба.
Анцәа ишиҳәарыз дынхон, иман хәҩык аԥацәа: Шамил – апоет, ареволиуционер, ауаажәларратә усзуҩы, Аԥсны аӷацәа дҭадырхоит идыру 1937-1938-тәи ашықәсқәа раан, Пашьа, Маҭа – Ҭырқәтәыла апосольстваҿы аус иуан, еиҳау аҵара далгахьан, убригь дҭадырхеит 37-тәи ашықәсқәа раан, Шьула, Хәыснеи, зегьы аҵара рыман, амала еиҳау аҵара змаз Шамили Маҭеи ракәын.
Абри аҭаацәараҿы дыҟан Хәыхәыт, иҩны еиԥш дабон, иан лаҳәшьа Татеи лыҷкәынцәа раҵкысгьы дихӡыӡаауа, дыгәцаралкуан. Иҵабыргыҵәҟьаны, Хәыхәыт данхәыҷыз инаркны агәырҵҟәыл бзиа змаз, аҵарагьы бзиа избоз хәыҷ ҳәатәхаҵаҩны ихы ааирԥшит. Сара схаҭа, абарҭ ацәаҳәақәа зыҩуа, Хәыхәыт иҳәоны исаҳахьан: «Ебрагьым Хокерба ақалақь аҿы дынхон ахьӡын, аха нхаҩык иаҳасбала арахә, ажәқәа иман. Урҭ аԥхын ажәытә Очамчыра ҳәа иахьашьҭаз аҭыԥ аҿы иҳәуан, аӡын, шамахамзар, иҭакны иныҟәигон. Ацәаӷәага ацәқәа уӷәк иман. Абыржәы избо џьысшьоит ицәышәшәӡа, ирхагылаз рразын тәыҩақәа ирыҵаҽырбо акәатаҳәа ианыцәаӷәоз. Уи адгьыл – аџьықәреи аарыхырҭа хԥаҟа километра ақалақь иналкны иман, даныцәаӷәоз акырынтә сиццахьан, еиҳарак бзиа избон ауардын ҿыжуа ахацәқәанынӡа аџьықәреи иманы данаауаз. Аха сара уахь сигар иҭахымызт, иԥацәа еиҵбацәа игон, – уара ара уҟаз, аҵатәқәа ҵала – ҳәа схы ишьышьуан, мап ахьацәикыз сгәаарҳәа дшәаны. Татеигьы, сан лаҳәшьа, – «нан, с-Хәыхәыт, сымш, уахь уара иуусым, ара уҟаз сара сҿы, урҭ уахь ицо дара еизибархоит, насгьы уи имоуп ицхраауа агәалацәа, агырцәа» – ҳәа саԥхьлырҟәҟәаауан ацара. Ахәыҷгьы иԥсабара ус иҟоуп, иҟоумҵан, иаҭахым, ма умцан, уҟаз анырҳәалак еиҳагьы бзиа ибаны дахьынҳалоит, уахь мварк ыҟоушәа. Саргьы ари аҭаацәара ду аҿы аҟазаара сгәаԥхон, аҵараҿы агәаҳәара сырҭон, аишьцәа умакашәала рҟазшьа бзиан, уаа татақәан, ауа-аҭахы изы игәыбылҩқәан, ҩышықәса дуӡӡа убра сыҟанаҵы хаҵеи ԥҳәыси роума, мамзаргьы дара аишьцәа роума жәак еимаркуа, еиҿаркуа, игәамҵ-хамҵуа исмаҳаит. Нас игәасҭаз даҽакгьы: раншьцәа иреиуаз аӡәы дырбар, ирҟәынҷаблон, бзиа дырбон. Абригь ҳаиднакылон дареи сареи, избанзар даргьы саргьы Қапаа ҳраҳәшьаԥацәан.
Ииашоуп, схәыҷымыз раԥхьа саннеи Арасаӡыхьҟа гәхьаазгон, уарҳал еҵәала ихҟьаз ҳашҭа ҭбаа ду иҭагылаз ҳраҵла, ашьац қашәқашәо изҵиааны иҟаз ҳарасаҭра, ахаҽаҳәа илеиуаз ҳӡыхьқәа, ҳбаҳчара, ҳҭаацәа зегьы гәхьаазгон, аҩныҟа исыхон, аха ашкол ахь ацарагьы бзиа избон, аҵара сазҿлымҳан.
– Хәыхәыт, сымш, – ус акәын Татеи сыгәшәа-мшәа кны дышцәажәоз, – Аҵареи агәхьаагареи еинаалом, иудыруаз, насгьы Арасаӡыхьынӡа шьахәы-шьаҿа бжьам, иануҭаху ҳнабжьҟьоит, – лҳәон агәхьаагара шсылсуаз анылбалакь. Аха Арасаӡыхьынтә сан лашьцәа, еиҳарак Ӡаӡ иакәын илыцаауаз, сбаны ианцалак сгәы ҿыхон.
Саргьы урҭ ааны ианцалак еиҳа сгәалаҟара бзиахон, слахҿыххон. «Саҳәшьа бхаҵкы, жәларак ахәыҷқәа брылатәоуп, абригь уадаҩс дбаҳҭеит, сара бсыргәамҵырц сҭахымызт, аха башьцәа ирымуит, ахәыҷы шьапыла Гәыԥи Арасаӡыхьи дызрыбжьысуам ицәуадаҩуп, Арасаӡыхь макьана ашкол маатыц», – ҳәа анылҳәоз иахьагьы слымҳа иҭасуеит.
– Ибҳәо закәызеи, Матиахеит, абри ахәыҷы бырфын, Салуман бзиахә иԥа дҳаламӡо ҳаҟоума, акыр даҳԥырхагоума, ҳиеигәырӷьаҵәа ҳаԥсуеит, схәыҷқәагьы иаргьы еишьцәами, даргьы бзиа еибабоит, – ҳәа илаҭалкуан.
Хәыхәыт аҩбатәи акласс ахь диасит дҵаҩы ҟәышны, аҵараҿы аихьӡара бзиақәа ааирԥшит, ддырҽхәеит, уи ргәы иахәеит зыҟны дыҟаз Ахокербақәагьы, ианшьцәа Қапаагьы. Арҵаҩцәа ддырҽхәазар, акы илҵуеит, аԥсынҵры ду иоуааит, – рҳәон аҩны ианшьцәа рҿы, зегьы аргәырӷьон.
Хәыхәыт Очамчыратәи ашкол аҿы аҵара аниҵоз аамҭазы рҵаҩцәас аус руан аԥсуа жәлар рышәҟәыҩҩра ҿиарц, иӷьацарц, рмилаҭ школ ҟаларц иқәԥоз Фома (Омар) Ешба, Дырмит Маан. Урҭ аҩыџьагьы аԥсуа хьыбҿар реиҵааӡараҿы ирылдыршаз рацәоуп, насгьы агәырҵҟәыл змаз ахәыҷқәа рзы хаҳара аланы иҟалеит урҭ рырҵаҩратә усура.
«Абар, абри ахҭыс акыр анҵы ашьҭахь, усҟантәи аҵаҩы Хәыхәыт Бӷажәба ииҩуа: «...Д. Маан Очамчыратәи ашкол аҿы аԥсшәа дирҵон. Убри аамҭазы 1924 шықәсазы саргьы раԥхьаӡа Очамчыратәи ашкол сҭалеит. Актәи акласс аҿы ҳаицтәан, нас ипоетхаз Леонтии Лабахәуеи сареи. Уи Д. Маан иҩны аҿы акәын аангыларҭас иахьимаз (џьара акала еиуацәазар акәхарын). Митәык дҳадымхылеит Дырмит рҵаҩыс, шықәсы бжак аҟара акәхап. Аԥсуа бызшәа ҳирҵон А. Ҷоҷуа ирҵага шәҟәы ала. Исхашҭуам зны ҳзыԥхьоз: «Сныҳәарҭа ду ауахәама, иухьзеи, улахь еиқәупеи?»
Дысгәалашәоит иӡышӡа ишлахьаз, анырҳара змаз, илахҿыхыз арҵаҩы. Аурокқәа раан ҳаԥхьа даагылон, илабашьа ду кны. Аԥсышәала иаҳҵашаз аҩымҭа зны иара даԥхьон, нас – ҳара, ашьҭахь еиҭаҳҳәон, ҿырҳәала иаҳҵон – ажәеинраалазар. Зныкымкәа-ҩынтәымкәа дҳабжьахьан «аԥсуа бызшәа бзиа ижәбала, игәцарашәкла» ҳәа. Уи
иурокқәа раан ахәыҷқәа рхы азышьҭны аԥсшәа рҵон, ашьшьыҳәа рҽырҭынчны иӡырҩуан. Аҵаҩцәа аӡәы ибжьы рдуны дамхацәажәар, ма ишьҭыбжь гар, ибла ҭҳацақәа анааихәаԥшлакь, аҵаҩы иҽеиқәикуан, дҟәиҭ-ԥсиҭхон».
Убасҵәҟьа Хәыхәыт инасыԥхеит аԥсуа школ абду ҳәа изышьҭаз Фома (Омар) Ешба иҿы аҵараҵара. Уи аԥсуа школқәа аџьабаа ду рыдызбалахьаз рҵаҩын, дырккаҩын, 1925-1926 шықәсқәа рзы Очамчыратәи ашкол аҿы аҵаҩцәа аԥсуа бызшәеи аматематикеи дирҵон. Аҩада ишаҳҳәахьоу еиԥш, Хәыхәыт 1924-1925 шықәсқәа рзы абраҟа аҵара иҵон. Аԥсуа хәыҷқәа аҵара агәаҳәара рыманы акәын уи иурокқәа шымҩаԥигоз, рдунеи, еиҳаракгьы рхатәы бызшәа абзиабара диркуан, ирҿыхон рмилаҭ хдырра. «Ҳара усҟан ҳхәыҷқәан, актәи, аҩбатәи, ахԥатәи аклассқәа рҿы акәын ҳахьтәаз, аха ҳхы ҳгәаҿы наӡаӡа иаанхеит амилаҭ рҵаҩцәа дуқәа Фома Ешбеи Дырмит Маани иаҳзынрыжьыз, ҳаԥсы иаларҵаз аҵара агьамеи ахатәы бызшәа абзиабареи. Сара сыхәҭаахь абарҭ арҵаҩцәа дуқәа ирыбзоуроуп ҳәа исыԥхьаӡоит сҵараҿы ахы инаркны исоуз аманшәалареи ақәҿиарақәеи, избанзар, ииашаны амҩа санырҵеит», – абас Хәыхәыт игәалаиршәо заҟантә исаҳахьааз абарҭ ацәаҳәақәа зыҩуа схаҭагьы.
Фома Ешба иӡбахә анысҳәах, абраҟа иаазгоит уи изы ҳаԥсуа ҵарауаҩ ду Ш.Д. Инал-иԥа ианҵамҭақәагьы: «Исгәалашәоит 1926 шықәсазы акәын, сара аҵара саҿын Очамчыратәи алагарҭатә школ аҟны. Уа уажәы Очамчыра ақалақь аҟны Амшын Еиқәа ихықәгылоуп. Ҽнак аурок алацәажәара ианасакьаҳәымҭаз, Фома Христофор-иԥа ауаа зегьы, еиҳараӡак Еш Омар ҳәа ирдыруаз, илаԥш сааҵашәеит. Уи сара исызгәамҭаӡакәа, исыдтәалаз ахәыҷқәа амшын аказы разҵаара сшаҿыз, Фома Христофор-иԥа егьырҭ аҵаҩцәа ихы нареиарханы дҵааит: «Ижәлоузеи абри ахәыҷы?» – ҳәа.
Дзазҵааз ахәыҷқәа аҭак анырҳәа, Фома Христофор-иԥа дԥышәарччашәа ҿааиҭит:
– Аа, еилыскааит уи иара еиҭасҳәоз дзазымӡырыҩуаз! Амала иашәҳәа иара саргьы жәлала сышхәыдам, сыш-Ешбоу!
Фома Христофор-иԥа дыхәмаршәа ииҳәаз ажәақәа сара сшыҟарҵаз аԥхьаҩ еиликаартә еиԥш аиҭаҳәашьа сзаҭом. Ари ауаҩ иӡбахә саныхәыҷыз аахыс исаҳахьан, сыгәгьы иаанагон уи зегь зымчу, зегь зылшо аӡәы иакәны дыҟоуп ҳәа.
Сара сышшәази, сшыԥхашьази схы-сҿы иананибаала акәхап, сызхатәаз апарта дазааигәахан, ашьшьыҳәа, аха акраҵанакуа, аҵаҩцәа зегьы ираҳартә иҳәеит:
– Амшын ҭабара ақәӡам, уи есымша иҟоуп, аха Омар есымша дҟалом, – шәизыӡырҩла уи».
Хәыхәыт актәи акласс инаркны ибзиаӡаны аҵара иҵон, дҳәатәхаҵан, иибоз, иаҳауаз иласны џьабаада игәникылон. Хәыҷык иаҳасабала аҩнгьы ашкол аҿгьы илеишәа бзиан, ахәыҷқәа, уимоу, алеишәацәгьақәагьы, дырнаалон, аха аӡәгьы аҵараҿы аума, аиқәԥараҿы, аҩраҿы, аҵараҿы аума диҵахар иҭахымызт, диаҟаразаргь, мамзаргьы иаԥигар акәын. Ари ацәаҩа ихәыҷратә ашықәсқәа рҿы иалагеит, ахы акит.
Саб иашьа Шәарах иҳәо исаҳахьаз абраҟа хҭыс аазгоит. «Аԥхын мшқәа рзы акәын. Арамҵа ашәшьыраҿ ҳтәан, ҳаԥсы ҳшьон. Хәыхәыт Очамчыра ашкол данҭаз акәын. Аҩбатәи акласс далгахьан. Ҳгәыла Ҳанашә Ҵалкиа иԥа Баџьгеи (ԥасатәи аибашьра ду аҿы дҭахеит – Р.Қ.) иареи ҳаиқәԥап рҳәан, аӡәгьы ирабжьимгаӡакәа, еиқәԥеит, еиқәлацәан, Хәыхәыт дкаҳаит, егьи уаҳа сзықәԥом иҳәеит, ииаира шимаз дынхарц иҭахызшәа. – Мап, ҳаиҭеиқәԥароуп, ус уиааины усзышьҭуам, – иҳәеит Хәыхәыт. Баџьга иҭахымхеит ҩынтә ақәԥара. Уажәы ианеиқәԥа Баџьга дкаҳаит. – Уажәшьҭа ҳаиҭоуп, иазхоуп, уаҳа ҳзеиқәԥом, – иҳәеит Хәыхәыт иахьеиҭахаз агәахәара инаҭо».
Ари ахҭыс хәыҷгьы иҳанаҳәо рацәоуп Хәыхәыт ихәыҷратә шықәсқәа раангьы, иҟазшьа зеиԥшраз аарԥшраҿы. Уи ихәыҷра иахаану изларгәаладыршәо ала, аԥсабара аԥшӡара бзиа ибон, дазгәдууан, агәалаҟара инаҭон, дарлахҿыхуан. Еиҳаракгьы иҭыԥ ԥшӡан ианшьцәа ахьынхоз иҳаракын, ахәыԥшӡақәа аман, шәаԥыџьаԥла иҭалаҳан, аӡыхьқәа ыҵхәраа илеиуан, аԥхынгьы аԥшахьшәашәа ықәсуан, аӡын архақәа, адәаӡақәа рҟны еиԥш аҵаара аздырӡомызт. Уантәи агаҟа улаԥшҳәаа цон амшын гәы иналаӡуа, ашьхақәа ракәзар, еидыҽырбало иказказуа иааԥшуан. Аԥсабара аԥшӡара анаҩсгьы ари ижәытәӡатәиу ҭоурых ҭыԥуп, араҟа иҟоуп еиқәханы абаа хыҽҽарақәа, аҭыӡгәарақәа. Асимволтә ҵакы рымоуп Хәыхәыт данхәыҷыз бзиабарала дызхәаԥшуаз, еимидоз зинтерес имаз абаахыҽҽарақәа, акырӡа анҵы ашьҭахь, уи иҷкәын аҭоурыхҭҵааҩы, археолог, аҭоурыхтә наукақәа рдоқтор, апрофессор, Аԥсны анаукақәа ракадемиа алахәыла Олег Бӷажәба
иҭиҵаауеит, араҟа VI ашәышықәса инаркны ишыҟаз астратегиатә ҵакы змаз аиланхарҭа, ахырӷәӷәарҭа акәны.
Сара схаҭагьы санқәыԥшыз, уи ашьҭахьгьы заҟантә избахьааз, срыццахьааз Хәыхәыт иҩызцәа Ш. Инал-иԥа, Г. Ӡиӡариа, М. Ҭраԥшь, З. Анчабаӡе, аҩны ианнеилакь (саб иашьцәа рыԥсы анҭаз) афатә-ажәтә ҟарҵаанӡа аҩада Абаажә ахәы, Ачаԥара, абаахыҽҽарақәа ахьыҟоу ихалон. Иахьагьы исгәалашәоит М. Ҭраԥшь уаҟа иибаз аҳаԥшьа ԥҽыхақәа ҟәшәауа абарҭ ахәқәа данрықәыз, уи «ара археологиатә ԥшаарақәа ҟаҵатәуп иҳәеит», аха игәы ишҭаз иԥсҭазаара ҿахҵәеит. Уи игәҭакы наигӡеит О. Бӷажәба.
Иара усгьы Хәыхәыт аҩны даннеилак уахь ахәахьы дхамлакәа, дықәымԥшыкәа бзанҵык дымцацызт. Ааи, ауаҩы игәы азыбылуеит дахьааӡаз, ихәыҷра ахьихигаз адгьыл, уа ауп иԥсадгьыл хәыҷы ахьыҟоу.
Хәыхәыт аԥсабара аԥшӡара, азҩыдара рымацара ракәӡам (урҭгьы фақтор хадараны ишыҟоугьы) ихәыҷратә шықәсқәа зырҿыхаз, амилаҭ агәадура, абзиабара изыркыз. Уи ианшьцәа рыҩны атрадициа змаз, заԥсуара аҭарчеи еиԥш иҳаракны изкыз ҭаацәаран. Араҟа Еқәыԥ Қапба иҩнаҭаҿы ирнеирҭан-ирааирҭан абжьыуаа рҿы еицырдыруаз, аҵара змаз, Аԥсны алахьынҵа иазхәыцуаз, иазықәԥоз рнаҩсангьы, абраҟа иртәарҭан, иргыларҭан, аҵара змамыз, аха ԥсабарала иҟәыӷаз, аԥсуара иашьҭаз, уи акәамаҵамарақәа назыгӡоз, ажәабжьҳәарагьы зылшоз, аҿаԥыцтә ҳәамҭақәа ирызҿлымҳаз ауаа нагақәа, ҭауади аамысҭеи рахьтә ауаа хбарақәа. Еиуеиԥшым ауаа реиқәшәарақәа, реицәажәарақәа, аполитика, Аԥсны ахақәиҭреи ахьыԥшымреи ирызкыз ажәабжьҳәарақәа, ацәажәарақәа абри ашҭа ҭбаа агәҭа иҭагылаз араҵла ду амҵангьы маҷ (аԥхын мшқәа раан) имаҳацызт Хәыхәыт. Уи иҟәыбҷаз ихшыҩ рзишьҭуан ус еиԥш иҟаз ацәажәарақәа, еснагь гәахәарыла дырзыӡрыҩуан.
«Гәҿыӷьрада ирзымӡырҩрыдаз Чаҵә Чагәи, Ҭаскәаҷ-иԥа Дигәа Дочиеи, Қап Тачиеи, Қап Ӡаӡи анеиқәшәоз еибырҳәоз рсамырҟәылқәа, рлаф ажәақәа. Нас урҭ заҟа алахҿыхра рыҵааз, ихәмаруа ишҵәылибахуазгьы, гәаарак, гәынҷыхьак дырҵысуамызт, ргәалаҟара шьҭнахуан ирзыӡырҩуаз дарбанзаалакгьы. Убарҭ рахьтә абраҟа иаазгоит Ҳақыбеи Бӷажәба дызхаану акы.
Ԥхынрак азы аҩны акрыфара ҳшаҿыз, Чаҵә Чагә дҳах-ҭыгәлоит.
– Бзиала уаабеит, Чагә, уааи, уҳадтәал, – рҳәоит аишьцәа ахьышәҭ-сышәҭҳәа иҩеибаргылан, аха иара, аԥсраказ имуит, уажәоуп акранысфа ҳәа ҽыҵгас иҟаҵаны.
– Уара бзиа збаша, Чаҵәқыҭынтәи (Чаҵә Чагә дахьынхоз Гәыԥ ақыҭа аҳабла) уааит, акы наузымфоҵәҟьа уҟаларым, ҽыла уҟазаргьы, маҷк аҟара уеиҵашәшәахьеит, рҳәеит аԥшәмацәагьы.
– Шәиҟәаҵ уара, ҳиҳәома ҳаҽкажьны, иҭахымзар, дыҟаз, аха дышгылоу ҵәыцак аҟара ижәааит, – иҳәеит Ӡаӡ аҵәы налаҵашәа, избанзар идыруан, атәара шиҭахызгьы, имапкра акы ишазҳәаз, џьара лафк зхырҳәааша «материалк» алихырц.
– Аа, Ӡаӡ, ухаҵкы, убри иуҳәаз сақәшаҳаҭуп ҵәыцак аҟара аасшәыркыр, сшәықәныҳәар, ишәфозгьы еиҳа ишәзыҳалалхап, – иҳәеит аџықә-џықә дыччо Чагә. Сан лаҳәшьа Мышьа дыӡӷабын, хаҵа дымцацызт, дыҵәрышкәаӡа дыҟан. Асас иажәа ҩбамтәкәа ачанах акәац жьыхәҭак нанылҵан аҵәца аҩы нҭаҭәаны ианаидылгалт, Чагә иаалымихын, – анцәа илԥха ҳаҭ, – иҳәан аҵәца дҩахан ижәит, кәац ҿаҵакгьы иҿы инҭеиҵеит.
– Дад, Мышьа, даҽакгьы нҭаҭәеи, – иҳәеит Чагә. Аҩынаҳагьы ҩаԥхьа аҵәца ҩыла иԥхеиԥхеиуа ирҭәны инаилыркит, убригь дҩахан ижәит зегьы анцәа шәиныҳәааит ҳәа. Абас еиқәырццакны хаҵәцак анижә, уажәшьҭа стәоит, иҳәан аишәахь иҿынеихеит.
– Мамоу, Чагә, иаҳҳәа-иааӡа уажәшьҭа уаҳзыртәом, иузыҳалалхааит, аха ушгылаз узхара уфеит, иужәит, – иҳәеит Ӡаӡ Чагә дҵәылхуа.
– Сызхара сфоу, изжәу сыздырам, аха абарҭ аҵәцақәа, изжәыз, акрыфареи акрыжәреи шьарда исгәаԥхо сҟарҵеит, – иҳәан уаанӡа изалырххьаз аҭыԥ аҿы днатәеит.
Астол иахьахатәаз, акрахьырфоз асамарҟәыл, алаф еибырҳәон имаҷымкәа. Убраҟа иргәаладыршәеит Чаҵә Чагә Қап Тачиеи иареи еибырҳәаз лафк.
Абар ахаҭагьы. «Ҽнак, ԥхнык снеит Қап Тачиа иҩны, уи дынхон Џьамԥазра ақыҭа Агәмыргыларҭа аҳабла. Ашәшьыраҿы ҳтәаны ҳцәажәон, иԥшәма ԥҳәыс ҳхәы ҟалҵон. Ажәа еимаадон, аҵәы еилаҳҵон, ҳлафуан, ҳсамырҟәылуан, ҳахьеиқәшәоз, уажәы ҭынч иҩны ҳанеиқәшәа, ҳәарас иаҭахузеи, ҳлаф ҵәылеибахра аацәыраагеит.
– Амыждарақә, – ус ҿаасҭит, – иҟоу удыруоу Тачиа, абри уҩны иҟоу уԥшәма, даара илыгуп, аӡынра цәгьахар, дызӷыҵымсыр ҟалоит, уи аҵкыс ашьха дышьҭы, лыԥсы еивылгап, илыцлап, дыӷәӷәахап, нас аџьабаа илурбо еиҳа илылаӡо дҟалоит. Иумбо уажәы заҟа илыгу, – сҳәан уахь лара амаҵурҭаҿы амца шыра дахагыланы ҳхәы ахьыҟалҵоз ашҟа днасырԥшит, сцәыҵыччо.
Амыждарақә исымҳәоз, садызгалааз! – Аха Тачиа ҳамҭак ҿымҭӡакәа иаҳаз сажәақәа дрызхәыцуа дтәан. Нас, даасҿаԥшын, ҿааиҭит:
– Уиашоуп, Чагә, иуҳәаз сазыразуп, сызҭахыз уара уакәын, ус сагьныҟәоит, абжьгара бзиа ҟауҵеит. Амала, акызаҵәык сызлауҳәо убри ауп, сыԥшәма ԥҳәыс ашьхаҟа ԥсшьара дандәықәсҵалак адырҩаҽны уара утәы сара сахь даашьҭы, сыԥҳәыс ашьха дыҟанаҵы сымаҵ луп, – иҳәеит зынӡа иҽырҟасаны ччаԥшьк илаԥш иҵимыршәо.
– Аа, усиааит, Тачиа, усиааит, уаҳа акгьы сҳәом иахьала, – сҳәан сҩагылеит. Убри аамҭазы алаф злаҳхуаз аԥҳәыс амца дыҽҳәабылуа илырхиаз ҳхәы афарахь дҳаԥхьеит.
Аишәахь ҳаннеи, – Тачиа, иԥҳәыс лхы налықәикын, – ашәшьыраҿы ҳантәаз ибзиҳәаз бдыруазар, заҵа ихәы ҟабымҵарыз, акакеиҳәа биҵаҟьаны ашҭа дҭыбцарын, – иҳәеит Тачиа дцәыҵаччо, дԥышәарччо.
– Шәарҭ ахацәа хәмаршақәа, шәлафуа ус егьа еибышәҳәоит, уи ҳара хырҩ азаауам, – лҳәеит Тачиа иԥҳәыс, аха аҳәса рлымҳаҿы иузнамгоз лафк шеибаҳҳәаз лдырит. Абас иажәа ааҿахиҵәеит Чагәгьы», – игәалаиршәон Ҳақыбеи.
Хәыхәыт иҳәоны акырынтә схаҭа исаҳахьан, уи ажәытә жәабжьқәеи, алакәқәеи, еиҳарак афырхаҵара аазырԥшуа иреалтәыз ахаҭарақәа ирызкыз Нарҭаа дуқәа рҳәамҭақәеи иахьиаҳаз, иабду иҩнаҭаҿы шакәу. Урҭ ианшьцәа реиҵбы Шәарах ихаҭа заҟа идыруаз заҟа Хәыхәыт хәыҷы дидтәаланы изеиҭеиҳәахьааз. Уҭи сыҭи еишьҭоуп ҳәа шырҳәоеиԥш, ашьҭахь иара аиҳәшьаԥа ихаҭа, иҵарауаҩхаз, ишәҟәыҩҩхаз заҟантә ианшьа Шәарах дидтәаланы дизаԥхьахьааз (Аҟәа, Москва, Қарҭ аҵара аниҵоз аамҭазы) Дырмит Гәлиа, Самсон Ҷанба, Иуа Коӷониа уҳәа аԥсуа шәҟәыҩҩцәа рҩымҭақәа. Уи мыцхәы игәы иахәон Абаҭаа Беслан иеиԥш иҟаз афырхацәа рхаҿсахьақәа. Аԥхьара анысҵа схаҭагьы ҳаҩны ацәажәаразы уахынла инеиуаз ҳгәылацәа, мамзаргьы ԥхынла ҳраҵла ду ашәшьыраҿы еизоз сырзаԥхьон аԥсуа лакәқәа 1940 шықәсазы иҭыҵыз. Исгәалашәоит хҭыск. 1951 шықәсазы акәын. Аҵара сҵон тамшьтәи абжьаратә школ аҿы. Аԥхынразы усгьы аҩныҟа саауан. Саб иашьа Шәарах дычмазаҩ гәаҟны аҩны дышьҭан. Хәыхәыт Аҟәа дааганы аҳақьымцәа аӡәырҩы дыдирбеит, аха акгьы имыхәеит, егьырҭ саб иашьцәа Ӡыкәыр, Ӡаӡ рықәрахь инеихьан, ҳара Хәанеи ихылҵыз ҳхәыҷқәан, изықәгәыӷуаз, ҳаԥсыргьы ҳирҽеип ҳәа изхәаԥшуаз Шәарах иакәын.
Ҽнак дгәаҟӡо даналага иҭаххеит акаруаҭ дшаныз ҳра ду амҵан ашәшьыраҿы даагарц. Избанзар, уантәи Аԥсны ахы-аҵыхәа дықәыԥшуан, аԥша хьшәашәа ахәхәа-хәхәаҳәа иасуан, маҷк иԥсы инаргеит, адау иҩызаз ауаҩы шьакәарак иламкәа дышьҭан. Сара сылаӷырӡ сгәы иҭаԥсо сихагылан аганахьшәа исҳәо, изуа акгьы сақәымшәо, ҳара, Хәанеи ихылҵыз ҳаб иашьцәеи ҳаб иаҳәшьцәеи анра, абра ҳзуны, аӡәы ихәыша ҳадыԥшыло, аказы ҳрыцҳаны ҳармааӡеит, ирылшоз акы ҳагырмыжьит, аҵара ҳдырҵеит, иҳахӡыӡаауа.
Исгәалашәоит, ҽнак ашкол аҿы (усҟан ҩы-класск рҿы стәан), аԥшьбатәи акласс аҵаҩы скарандашь сызҵәырԥсса ҳәа исҭеит, ибзиоуп иааг, иҳәан, иаасымихын, ичақы иџьыба иааҭганы ихыҵәҵәа-хыҵәҵәаны инкеиԥсеит, ари аибашьра ду ашықәсқәа раан акәын, атетрад, аручка, акарандашь, ашәҟәы аиоура мариазма, акьажыҳәа сҵәуо снеихьынԥашалт, – абар иуқәнаго иҳәан сыхгьы днықәсит, саргьы снышьҭасын хаҳә хәыҷык аашьҭысхын исыршәит, аха имаахеит, убри аамҭазы ҳарҵаҩы Уарлам ҳгәеиҭан, ибжьы ҳақәиргеит, иҟашәҵозеи ҳәа. Сара скарандашь еиҩыҵәҵәаны икаиԥсеит ҳәа наиасҳәеит, диацәҳаит, аха уи скарандашь аанагомызт.
Адырҩаҽны аурок аҿы ҳаштәаз, саб иашьа Шәарах дааҩналеит дыхшәааны (ани схы иқәсыз, скарандашь ԥхасҭазтәыз аҵыхәтәантәи апартаҿы дтәан) апартақәа днарыбжьысны, днаидгыланы ихәдацәа данкны аҿыгә-ҿыгәҳәа дзыдтәалаз аҭыӡӷәы ихы наниҟьеит, – ахәыҷы ипҟара, ихы ақәсра уара азин узҭадаз ҳәа. Ҳарҵаҩы (Уарлам Амҷба) ииҳәо иҿамшәо, насгьы али-ԥси рыбжьара иҟалаз ахҭыс даршанхан даанхеит.
– Уара араҟа арҭ рҵаҩыс узрымоу, абас иҟоу амбжьах ҳхәыҷқәа ипҟаларц аума? – иҳәан ахара идҵаны даацәажәеит. Абри нахыс уҭыӡшәак саҳар ихәарҭахом, иудыруаз, – иҳәеит Шәарах.
– Арҭ ҳхәыҷқәа, аиҭымцәа, ҳазхара иаҳзымбо, иаҳзымааӡо... – даҿын иԥсахы ԥжәо ацәажәара. Аҵыхәтәан иҳәеит: – Саргьы сиашам, дад, Уарлам, аурок аҿы сахьуқәлаз, аха сгәы иамуит, аиҭым иус цәгьоуп, амца сыцранаҵеит, абас ҟаиҵеит ҳәа ансаҳа, – иажәа нҿахиҵәан, дындәылҵны цеит. Сара сҿы иҭыхны ажәак сымҳәеит аҩны, уарҭ сашьагьы, иабеиликааи, иазҳәада ҳәа схәыцуан сшәаны сахьтәаз. Иҟалаз уи акәзаап, ашкол иҳацҭаз сабду иашьа Хакәыцә имаҭа Бабуца Хәубутиа лоуп аҩны иразҳәаз, саб иашьа ихшыҩ дахызгазгьы.
Изхысҳәаауа, абас иҳахӡыӡаауан, ҳхы тәамбашақәа аӡәы дықәсыр руазма.
– Дад, Руслан, – ибжьы ҭахәаҽӡа даацәажәеит Шәарах, ила ԥсадақәа рыла даасыхәаԥшны, изаҟаразаалак, фырхаҵарак злоу ҩымҭак, жәабжьк усзаԥхьа, сузыӡырҩуеит, – иҳәеит ибжьы иҵегьы иҭахәаҽны. Сара
сгәырӷьаҵәа аҽнынтәарак сидтәаланы, ашәшьыра аҟнытә аҩныҟа данааҳгагьы сизрыԥхьеит Иуа Коӷониа иҩымҭақәа, Дырмит Гәлиа иажәабжь кьаҿқәа. Урҭ иара дырзыӡырҩуан, игәаԥхоз аҭыԥқәа ҩынтәгьы саирԥхьон, иаҳҳәап, Абаҭаа Беслани иабхәа Ахан-иԥеи реиԥылараҿы, «аҽыхәа ԥшӡа наԥш-ааԥшуа ԥслаҳәҵас иаауан, адгьыл иахьымсӡошәа аҩшьа митәӡан», мамзаргьы «ихы мыжда кәараҵеит, имаҳә иҽы амц аҳәеит» уҳәа иҵегьы.
Уажәоуп, усҟан инагӡаны исзеилкаауамызт, аԥсра ааины изыдгылаз аԥсуа хаҵа афырхаҵара злаз ахаҿсахьақәа, ашәҟәы аԥхьара шизымдыруазгьы, заҟа бзиа ибоз, иԥсы рылаз, ихаҭагьы ихьаацәгьа дақәԥо дахьышьҭазгьы, иԥсы еивызгашаз мчык ширҭоз, аԥсуара заҟа аԥсымчхара лоунытә ишаауаз уҳәа иреиԥшқәо.
Ааи, убас ажәлар рҿаԥыц ҳәамҭақәа бзиа избоз, урҭ ирылаз афырхацәа ирызгәдууаз, ирыҵаз ахшыҩзцара ҵаулақәа хаҳара шрылоу зныруаз ракәын ҳажәлар рҿаԥыцтә ҳәамҭақәа зырҿиоз, еиқәзырхоз.
Изхысҳәаауа, заԥхьаҟа иҵарауаҩ духараны иҟаз Хәыхәыт Бӷажәба, имилаҭ рбызшәа, рҿаԥыцтә ҳәамҭа, рыбзиабара зегьы раԥхьаӡа ахы акит иабду Қап Еқәыԥ иҩнаҭа ҭбааҿы данхәыҷыз инаркны.
Ашьха қыҭа ҷкәын зҩыда, згәырҵҟәыл бзиаз, зыхшыҩ ҵары еилфаҷа аус ауаз Хәыхәыт Бӷажәба Очамчыратәи ашкол аҿы ииашаны еиликааит аҵара зыԥсаз, насгьы уи иамаз аџьабаа, аҭакԥхықәра. Абраҟа рхы икит ашәҟәқәа рыԥхьара, рыбзиабара. Уи дахьаанҿасыз аҩнаҭаҿы – ианлаҳәшьа лҿы ашәҟәқәа, урысшәала (Пушкин, Лермонтов, Некрасов ражәеинраалақәа, Чехови, Горкии, Тургеневи рҩымҭақәа), аԥсышәала ирацәамзаргьы, усҟан иҭыҵуаз ашәҟәқәагьы абраҟа ауаҩы иԥыхьашәон, избанзар. Татеи лԥацәа, аиҳабцәа Шамил Хокерба, Мата Хокерба – арҭ аҵара ду иҭаз, Шамил Хокерба, иакәзар, ажәеинраалақәа иҩуан, астатиақәа икьыԥхьуан, раԥхьа агазеҭ «Аԥсны» (1919-1920), нас «Аԥсны Ҟаԥшь» адаҟьақәа рҿы. Иара убас уи еизигон, ашәҟәы ианиҵон аԥсуа жәлар рҿаԥыцтә ҳәамҭақәа. Еиҳарак, аԥхын аԥсшьара мшқәа раан аҩны Очамчыра данаауаз. 20-30-тәи ашықәсқәа рзы Шамил Хокерба инапы иҵыҵыз анҵамҭақәа иаҳдырбоит аԥсуаа рыбзазареи, рқьабзқәеи, рполитикатә-економикатә ҭагылазаашьеи. «Шамил Хокерба. Иҩымҭақәа» изныкымкәа , иҩынтәымкәа  еизганы, аԥхьажәақәа рыцҵаны иҭзыжьхьаз зыԥсҭазаара иалҵхьоу аҵарауаҩ В.Ҳ. Конџьариаԥҳа илыҩуеит: «Шамил Хокерба импыҵыҵыз анҵамҭақәа иахьа, уеизгьы иааџьоумшьарц залшом шаҟа ҭакԥхықәрала еиҷаҳарала дазнеиуаз уи инапы злакыз аус».
Ишаабо еиԥш, Хәыхәыт Бӷажәба Очамчыратәи ашкол аҿы ҩышықәса аҵара аниҵоз дыҟан аԥсуа литература бзиа избоз, изыҩуаз, аԥсуа жәлар рҿаԥыцтә ҳәамҭақәа еизызгоз, ашәҟәы ианызҵоз аҵеи иҩнаҭаҿы. Убри адагьы Шамил Хокерба аԥсуа патриот ду, уи иԥсҭазаараҿы, иус-ҳәысқәа рҿы еснагь аҭыԥ аман Аԥсны ажәытә, аҿатә, ԥхьаҟатәи алахьынҵа иадҳәалаз азҵаарақәа, ацәажәарақәа, ақырҭуа меншевикцәа Аԥсны иазаарцаз, аԥсуа жәлар зҭадыргылаз азалымдыррақәа уҳәа иреиԥшқәо жәпакы.
Абарҭқәа зегьы згәеилгара бзиаз, хара ихәыцуаз аҵаҩы Хәыхәыт иарҳәоз, ирҭоз анырра кыр ыҟан. Иара Шамилгьы игәеиҭахьан «рысас» хәыҷы иҟәыӷара, ашәҟәқәа рыԥхьара бзиа ишибо, дзыԥхьогьы шьахәла ишыгәникыло. Аҵарагьы шицааиуа. Хәыхәытгьы Шамил бзиа дибон, дизааигәан аханатә, рыҩнаҭа ҩышықәса дыҟан рхәыҷык иеиԥш. Ӡаӡ, Ӡыкәыр, ма Шәарах анибалак (урҭ рҿы Арасаӡыхь лассы-лассы днеиуан) Шамил Хокерба Хәыхәыт дирҽхәон, аҵара бзианы ишиҵоз реиҳәон, даргьы аргәырӷьон, акы илҵуеит аԥсынҵры иоур ҳәа. Убри аҟнытә Хәыхәыт иангьы ианшьцәагьы иргәаԥхон Аҟәатәи аԥсуа школ иҭаҵара. Аҟәа Аԥсны иаҳҭны қалақьын, араҟа аҟазаара, аҵара еиҳа еиӷьын, аха макьана дхәыҷуп. Араҟа иан лаҳәшьа лҿы (Татеи) еиҳа дыгәцаракхоит, насгьы Арасаӡыхьгьы 26-ҟа километр ауп иахьацәыхароу, игәхьааигаӡаргьы, иааины дырбоит зҳәаз еиԥш.
Хәыхәыт ахԥатәи акласс ахь дахыҵит ахәшьара бзиақәа иманы. Аԥхын аԥсшьара мшқәа раан ашәшьыраҿы итәан аҭаацәа Ӡыкәыр, Ӡаӡ, Хәанеи, Шәарах, Хәыхәыт ауасцәа кәахьча икаршәыз дықәтәаны ашәҟәы аԥхьара даҿын, ицәажәоз еибырҳәоз акгьы дазыӡырҩуамызт.
– Уааскьа ҳашҟа, – иҳәеит Хәанеи Хәыхәыт ихы наиқәикын, – акы ҳуазҵаарц ҳҭахуп, – абас уаҩынаӡак иеиԥш дааиацәажәеит уи. Нас иажәа инаниҵеит. – Сара иацы Очамчыра сыҟан, Шамил Хокерба исеиҳәеит Аҟәатәи аԥсуа школ аҿы ахәыҷқәа казенла иахьаднакыло аҭыԥ ҟалеит. Аҵара дырҵара анаҩсангьы рыфатә, рыжәтә, рышьҭаларҭа аҳәынҭқарра иабауа иҟарҵеит ҳәа. Убрахь уиаҳгар ҳҭахуп, ушԥахәаԥшуеи? – ҳәа. Хәыхәыт уанӡа Аҟәа зныкгьы дымцацызт, аха аӡбахә иаҳахьан, идыруан.
Ас еиԥш аниаҳа дгәырӷьеит, ишырҳәо еиԥш, ахәыҷы ихылԥа аҵыс ҭаԥрит, – сцоит иахьаҵәҟьагьы, срыдыркылозар, – ихы-иҿы агәырӷьара иамҽханакны аҭак ҟаиҵеит.
Матиагьы лхәыҷы дшихӡыӡаауагьы, лааигәа дыҟазар шылҭахугьы, аҵара аганахьала Аҟәа акәым Петербургҟа акәзаргьы мап лҳәом, убасҟанҵәҟьагьы иҿыцӡа лыбла иаахгылт Салуман иуасиаҭ ажәақәагьы. Урҭгьы лымч иацырҵан лгәы аадырӷәӷәеит, лыҩнуҵҟантә бжьык лаҳаит «бхәыҷы бицәымшәан, аҵарахьы амҩа дықәҵа, Анцәа ду дирманшәалоит, ҳәа. Данымымз, илҳәаргьы ауан макьана дхәыҷуп, уаҟа дахьҭоу аҵара иҵалааит, насгьы ҳаҳәшьа лыҩны ауп дахьыҟоу, ҳгәы изҭынчуп ҳәа. Аха Матиа лашьа ииҳәаз, заҵа даҿамԥарыз, деигәырӷьеит, избанзар, лԥа Аҟәаҟа дыргоит аҵарахьы.
Хәанеи, арҭ ажәақәа аниҳәоз еиликаахьан, Аҟәа аԥсуа школ ахәыҷқәа казенла ишаднакылоз. Амала издыруамызт уахь ианнеитәыз аамҭа аахьоу, иахыԥахьоу. Убри еилкаатәыс иман. Ажәакала, ангьы лашьцәагьы еизыразны еиқәшаҳаҭны ирыӡбеит Хәыхәыт Аҟәатәи аԥсуа школ ахь ддәықәырҵарц. Хәанеигьы ажәа риҭеит арҭ амшқәа ирылакӡаны ишеиликаауа ианцатәу, ахәыҷы дангатәу. Убри аҟнытә иара заа дцаны даароуп. Адырхаҽны Хәанеи илықәыршәны Аҟәаҟа дцеит. Дышиашаз аҵара аминистр С.Ҷанба иҿы днеит, иеиҳәеит иаҳәшьаԥа хәыҷы иаб дшыԥсхьоу, дшеиҭыму, Аҟәатәи аԥсуа школ аҿы дрыдыркылар шиҭаху. Аминистр дазыразхеит ахәыҷы идкылара, иеиҳәеит аҵара алагара ҩымш шыбжьоу ахәыҷы диманы ашкол адиреқтор К.Ф. Ӡиӡариа иҿы днеирц, амала ақыҭсовет аҟнытә дшеиҭыму зҳәо аршаҳаҭга шәҟәы шаҭаху, дышрыдыркыло агәра ииргеит.
– Иҭабуп, анцәа ду илыԥха умазааит, саҳәшьаԥа хәыҷгьы, иангьы, ҳаргьы ҳургәырӷьеит, – иҳәеит Хәанеи.
Аҵыхәтәан бзиала ҳәа наиҳәан аҵара аминистр икабинет дындәылҵит аншьа иаҳәшьаԥа иусқәа ҟаҵаны.
– Абри ашьҭахь жәамш ааҵуаны Хәанеи иаҳәшьаԥа хәыҷы длаихьҽниҵан дааит Очамчыра, Ебырагьым Хокерба иҭаацәараҿы. Ауха уаҟа инеихьеит.
– Ҳхәыҷы ҩышықәса иҳамаз, ҳзышьцылахьаз даҳцәыжәгеит, аха иахьеиҳау ахь амҩа шәықәлеит, имшхааит, Хәанеи, сызкәыхшоу, – лҳәеит Татеи.
– Ҩышықәса акәым,ҩымш-хымш иулаԥхьоу асасҵәҟьагьы угәы изыбылуеит, ари убас уԥсы иузалымхуа хәыҷуп, дыгәхьааҳгалашт, аха агәра згоит ҳаргьы ҳшихамышҭуа, – ҿааиҭит уажәраанӡа ҿымҭӡакәа итәаз аԥшәма Ебрагьим.
Татеи Ебрагьыми Очамчыратәи асқьала аҟынӡа иааскьаргеит Хәыхәыти Хәанеии. Нас – амҩа бзиа шәықәлааит, ҵарамш уҵааит, лҳәан Татеи лаҳәшьаԥа хәыҷы даалгәыдлыҳәҳәалеит, Ебрагьымгьы – уҵеи мшхааит, иҳәан ахәыҷы ихы днагәӡит.
Арҭ аминуҭқәа рзы Хәыхәыт бзанҵы дызқәымшәацыз аӷбеи дызхымлацыз амшыни иареи шԥибашәашаз акәын дзызхәыцуаз, насгьы амшын анеисуа аӷба «аныҟәашәа» арцәгьоит, ирԥырхагахоит иақәтәо апасаџьырцәагьы ҳәа ирҳәо заҟанатә иаҳахьааз, уигьы маҷк аҟара шәара хәыҷык ааизцәырнагон. Аӷба хәыҷы кәапеишәа иҭәын, амшын акәзар, ҳаӷеиҭа «аԥсы ҭамшәа» иҭынчӡан. Ицон изықәтәаз аӷба амшын ихыхәхәала. Хәыхәыт игәы ҭгәырӷьаауан аҵаразы Аҟәаҟа дахьцоз, насгьы изықәтәаз аӷба «абӷа» аҭынчрагьы игәы иахәон.
Хәыхәыт ианшьа дидтәалан диваӷәӷәа, аха уаҩынаӡак еиԥш ҭынчрак дҭанагалан даман, ҿиҭуамызт, дцәажәомызт. Изхара избомызт иӷьазӷьазуа иааԥшуаз Аԥснытәи ашьхақәа реибаркыра, урҭ ирқәсны иаауаз аԥша амшын агәынӡа иааӡоз уцәа-ужьы ианыруан, хаарак узныжьуа.
– Ишԥаубо, Хәыхәыт, иахьада амшын ҳхымлац џьаракыр акыр уԥырхагоума? – Хәанеи дҵааит.
– Зынӡа ибзиоуп, игәазырҳагоуп, аҳауа заҟа иласузеи, ицқьоузеи, насгьы ҳаӷба «абӷа» заҟа иҭынчузеи, аҽкәар бзиа аиԥш ауп ҳшаго. Ҳанбанеиуеи? – абас зҵаарала аҭак ҟаиҵеит Хәыхәыт.
Амҩа ԥшьбаҟа сааҭ раҟара акәхап ҳахьықәхо, иҟалап уанӡа ҳнеиргьы, – аҭак ныҟаиҵеит аншьа.
Аҵара бзианы изҵоз аҵаҩы, аԥсынҵры иоур, акы шилҵуаз аҟара идыруан аншьа. Насгьы еиликаауан аамҭақәа рҽызларыԥсахқәаз рыла, аҵара змам ауаҩы иаахҵәаны иуҳәозар, ҿаҳа-дагәак дызлаиеиԥшым шмаҷыз. Гәыԥ ашкол иаргьы иашьа еиҵбы Шәарахгьы еицҭеиҵеит Еқәыԥ, аха, рыцҳарас иҟалаз, зны иадыртуа, зны иадыркуа (арҵаҩы-апап иҟамзаара иахҟьаны) ианалага, иҭыҵгәышьеит, икарыжьит, уажәыгь уи хьаас иман ус иахьыҟалаз, ма абарҭ ҳхәыҷқәа акыр рызҵандаз, акаҿы икылсындаз ҳәа дахәаԥшуан. Насгьы, иара данхәыҷызтәи аамҭа акәым уажәы иҟоу, асовет аамҭа иаанагаз азакәан ҿыц аҿар зегьы аҵара днарҵарц иаҿуп. Ари уаҩ дзеигәырӷьо акоуп – абас дхәыцуан Хәанеи иаҳәшьаԥа хәыҷы дахьидтәалаз.
Хәыхәыт иакәзар, амшын агәынтә иааԥшуаз иԥсадгьыл гәакьа аԥсабара даргачамкуан, иааигәаны ибон дызвысуаз ақыҭақәа, иссирӡан иааԥшуан Кәыдры аҩхаа иаҵанакуаз ашьхақәа реибаркыра. Кьалашәыр аҩхаа, Дал, Ҵабал иахагылоу ашьхақәа. Абарҭ зегьы агәалаҟара бзиа
инаҭон, аха уи иҭахын ирласны инеирц, ибарц «Аҟәа абаагьы ахьы ҭоуп» ҳәа ззырҳәо ҳақалақь. Аиашазы, уигьы Очамчыра еиԥш амшын иаҽԥнуп, аха ихатә интуициала, игәаанагарала ихаҿы изаагом Очамчыра иеиԥшны, даҽа хаҿрак шамоу аҟара иныруеит, амала уи закәу, иахаҿсахьоу издырам. Убри адырра ауп дызхыццакуа. Аҟәа уи бзанҵык ишимбацгьы, «иҭахаз Диоскуриа аҟәых» ссирӡак ишалаҟоу аҟара идыруеит. Ашьҭахь ари ақалақь, иара иԥсҭазаара зегьы ахьихигаз (иҵара шықәсқәеи иԥсшьара мшқәеи аламҵакәа), ижәлар рнаука, рлитература амаҵ ахьиуз, иуаажәларратә усура ахьымҩаԥысыз «иԥсадгьыл ду» акәны изыҟалоит.
Аӷба еиҳа-еиҳа Аҟәатәи асқьала иазааигәахон. Хәыхәыт ибон, даргәырӷьон аеҵәара зхашьшьы, амшын аҿықәан ахәы ҳаракқәа мрагылареи аҩадареи рыла иахагылан ишьҭаз Аҟәа бырлаш. Ҳәарас иаҭахузеи, Аҟәа аԥшӡарақәеи уи аԥсабара арельефи злеибаркыз зегьыҵәҟьа хкласск рҿы итәаз аҵаҩы изеилкаауамызт, аха илаԥшҳәаа иаҵанакыз, дызлаԥшыз рахьтәгьы иааиаҭәоумшьартә аҟынӡа игәникылаз рацәоуп. Уи иаразнак илаԥш иҵашәеит амшын ахықәаҿтәи абаахҽҽырақәа, Аҟәатәи абаа, Баграт ибаа, ақалақь агәҭа ашьшьыҳәа илеиуа Басла аӡиас, аҩнеихагыла шкәакәақәа, аулица ҭбааҭыцә шшәырқәа зны-зынла ирныслоз амашьынақәа, аҽыуардынқәа, нас аулицақәа рҿы ауаа рацәа. Арҭ рҩызцәа аԥсҭазааратә сахьақәа Очамчыра имбаӡацызт. Абарҭқәа зегьы уи ақалақь бзиа идырбеит. Наҟ-наҟгьы дашьагәыҭны дшыҟалоз идырызшәа.
Апасаџьырцәа зегьы реиԥш, Хәанеи иаҳәшьаԥа хәыҷи иареи аӷба иааҭыҵын Аҟәа ақалақь ршьапы наладыргылеит.
– Уара раԥхьаӡа акәны иахьа Аҟәа уааит, ҳаԥсадгьыл хәыҷы аҳҭнықалақь аҿы. Анцәа ду уирманшәалааит уззааз уус азы! – иҳәан еицны амҩа ду инанылан рҿынархеит мрагыларахь рҿы рханы. – Амшын уаркарама, сыҷын хәыҷы? – дҵааит Хәанеи амҩа иқәын иахьаауаз.
– Мап, сааԥсаӡам, еиҳагьы сласкәантраӡа сыҟоуп, – иҳәеит аҭакс иара зынӡа даҽакы дшазхәыцуаз мҩашьо. Уи иаразнак илаԥшҳәаа ахигеит ақалақь, амшын хықә еиҿызкаауаз ахыбрақәа шәаԥыџьаԥ еҵәала ишҭалаҳаз, аевкалиптқәа, амагнолиа, акипарисқәа уҳәа убас иҵегьы. Аха умашәа иубаша, иааикәыршаны иҟаз аԥсабареи ауааи иара изы зынӡа ишҿыцбарахызгьы, иџьеимшьеит, дырзымҵааит, уаанӡагьы ибахьазшәа, илақәа рышьцылахьазшәа, идырааԥсахьазшәа акәын ишидикылоз, ҿыц иибоз, иԥылоз зегьы. Арҭ аҩыџьагьы рымҩа ган Басла ахықәан Ацҳа ҟаԥшь ҳәа изышьҭоу иацәыхарамкәа инхоз Аҩӡбақәа Ҭемыри Мақьсуди рышҟа. Ҭемыр иԥҳәыс Хәанеи иаҳәшьа гәакьа Мыҷыҷ
лакәын. Урҭ аишьцәа Асовет мчра ҟалаанӡагьы араҟа ҩбаны еихагылаз аҩны аахәаны ирыман, ицон, иаауан, иахылаԥшуан. Аха Асовет мчра анышьақәгыла ашьҭахь ирымаз амазара анрымырх, кәлакцәак раҳасабала ианеимырҵәа, аишьцәа Аҟәаҟа иааит нхара, насгьы, уи адагьы, рыхшара аҵарақәа ирҭалеит Аҟәатәи аԥсуа школ аҿы. Уажәы Хәанеи иаҳәшьаԥеи иареи уахь акәын иахьцоз. Мыҷыҷ лашьеи лаҳәшьаԥеи рнеира деигәырӷьеит, сшәыкәхшоуп ҳәа лнапқәа ыргьежьуа дырԥылт, Аҟәа раара зызкыз усгьы илдыруан, уанӡа 20-ҟа мшы уажәаԥхьа Хәанеи даахьан Хәыхәыт иҵыхәала, аҩада ишысҳәахьоу еиԥш днеихьан Аԥсны жәлар рҵара акомиссар С.И. Ҷанба иҟны. Уи ириҭаз аҿҳәара иақәыршәаны ауп Хәанеигьы ахәыҷы диманы дшааз, ашкол аҭаларазы.
Хәанеи адырҩаҽны Хәыхәыт диманы Аҟәатәи аԥсуа школ адиректор К.Ф. Ӡиӡариа икабинет дныҩналеит. Адиректор дигәаԥхеит аҟәышра зхы-зҿы иқәыҳәҳәыз, илахҿыхыз, злакҭақәа цқьаз ахәыҷы данихәаԥш. Адиректор еиҳагьы дигәаԥхеит аҵара шиҵоз атәы зҳәоз, иикыз аршаҳаҭга анибагьы.
– Ухаҵкы, Кондрат, ицәгьамкәа аҵара иҵоит, ԥхьаҟагьы илшоит ҳәа сгәы иаанагоит, уара унапаҵаҟа иҟоу ашкол даанахәар сҭахуп, насгьы деиҭымуп, ус сақәиргәыӷит Самсон Ҷанба, – даацәажәеит Хәанеи.
– Издыруеит, абра саԥхьа иқәуп аҳәынҭқарра ахарџьала иахыԥхьаӡало ахәыҷқәа рсиагьы. Акгьы хьаас ишәымкын, анапы игхом, ицу адокумент излаҳәоу ала аҵара ибзианы ицааиуеит, имаашьо аӡәы иоуп. Амала, арҭ хәыҷқәоуп, аҩныҟа гәхьааргоит аҟнытә мызкы, ма ҩымз рахь аҭахцәа ааины ирбалар сҭахуп, иашьцылаанӡа. Знык ианашьцылалак нас даҽакуп, аха убасҟангьы ан, аб, аҭахы зҳәаз еиԥш ахәыҷқәа рбалароуп, – иҳәеит К. Ӡиӡариа.
– Аамҭа умысхуам, Кондрат ухаҵкы иуҳәаз ҳаҳаит, саргьы иахьа уаҵәы ара сыҟоуп, џьаргьы сцом, сааиуеит, дызбоит сцамҭазы, абзиараз, – иҳәан Хәанеи дҩагылан адиректор инапы ааимихит, нас Хәыхәыт иахь ихы наирхан ҿааиҭит, – сыҷын хәыҷы, сумырԥхашьан, уажәшьҭа аус злоу уара уоуп, – иҳәан ихы ааишьышьын дындәылҵит.
Издыруада, абри сыҷын хәыҷгьы, абарҭ зыҟны сыҟаз ауаа реиԥш иаргьы хәарҭара илан дҟалар, ҳәа дхәыцуан Хәанеи амҩа дахьықәыз. Ари ҳхәыҷы имацара иакәым, уаҟа аҵара зҵо сызлаԥшыз аԥсуаа рхәыҷқәа зегьы аҳәынҭқарра анрыцхраа, анапы анроу, иангәцаракха, акыр рылымҵыр ауама, Аԥсны гәаӷла иашьҭоу аӡәгьы акгьы илшом, аҵара ауп ажәлар еиқәзырхо. Рыцҳарас иҟалаз, уи ҳарҭ аԥсуаа ихьшәаны ауп ҳахшыҩ азцо ианалага.
Абарҭ амҩан ииз ҩнуҵҟалатәи агәҭахәыцрақәа дышрылаз аҩны агәашә аҷараҳәа иаартны дынҭалеит. Уаҟа зегьы изыԥшын.
– Саҳәшьа, Матиа, ахәыҷы бицәымшәан, анцәа ду иуҳәозар, акыр здыруа, дзааӡаша, аҵара изырҟаҵаша ауаа бзиақәа рнапы данҵаны сааит. Игәхьааигап ҳәагьы сыҟам, Мыҷыҷгьы ааигәа дыҟоуп, доуршьҭыр уахьгьы днеилап, дашьцылаанӡа ларгьы дылбалап, – аха ҳаргьы, дҿыцнаҵы ҳнабжьыслар акәхап, – иҳәеит Хәанеи агәалаҟара иман.
– Уаҳәшьа дукәхшоуп, уидынҵәалеит, уааԥсеит, – лҳәан днаигәыдхахалт, даагәыдылкылт ихәыҷы изы илаҳаз агәырӷьажәабжьи иара иаареи дышреигәырӷьаз лныԥшуа.
– Сыҷын хәыҷы, Аҟәа аҵара дҭалеит, уи ибзиоуп, зегьы ҳзы, ибарагьы ҳнабжьыслалар акәхоит, Матиа, – иаҳәшьа ихы налықәкны даацәажәеит Ӡаӡ. Аиашазы, Хәыхәыт Аҟәатәи аԥсуа школ иҭалара аҭаацәа (иангьы ианшьцәагьы) зегьы рзы ихҭыс дуны иҟалеит. Дара ракәым, уаҟа инхоз ҳаиашьарагьы еигәырӷьеит, еиҳау ҵареиурҭа дук дҭалан далгаз аҟара. Ари ас изыҟалазеи узҳәом, избанзар, Аԥсны Асовет мчра шьақәгылеит, аԥсҭазаара ҿыц мҩа ианылеит ажәларқәа. Аԥсуаагьы ари аҽеиҭакра ду иҟалаз иаҵанакуаз еилыркааит, рыхшара аҵарадырра рымамкәа ԥхьаҟа ишзымцоз рбон, ҩбагьы, Хәыхәыт хәыҷы агәырҵҟәыл бзиа шимаз, аҵара дазкызар, акы шилҵуаз аҟара агәрагара рыман. Уимоу, уи Очамчыра ашкол данҭаз акәын, ианшьа Шәарах ҳкәаскьа ашьҭахьҟа игылаз араҵла дықәлан ианиҟәыбоз аамҭазы хәыҷык днаскьаны диҵатәаны исахьа ҭихит. Агәылацәа уи ада ҳәатәы рымамызт, агәра дханарҵеит дсахьаҭыхыҩхеит ҳәа акәымкәа аҵара ду иҵоит ҳәа. Уи ауп Аҟәаҟа данаа, аԥсуа школ данҭала иан Матиа излыдырныҳәалоз Џьоџьа Қапба, Кәагә Ҳаџьымба, Гыџь Қапба уҳәа убас егьырҭгьы. Абри асахьа уажәы ааигәанӡа инханы иҟан, иҟалап уажәгьы џьара акы иагәылазар. Араҵла излаҟаз ала асахьа ҭыхуп, иџьоушьаша иара изҟәыбоз ианшьа Шәарах иԥшра аман, иаԥсуа кәымзцәа хылԥа аварақәа хьарҽны излаҟази, иара ихаҿсахьеи дудыруа иҟаҵан. Агәылацәа карандашьла ихы-иҿы аԥшра аҭаны, иудырыртә излаҟаиҵеи ҳәа акәын иџьаршьоз, илакәыршьоз. Ԥхьаҟа саԥыҩлан исҳәоит, Хәыхәыт асахьаҭыхраҿгьы (уи аганахьала дымцеит акәымзар) абаҩхатәра шимаз ааԥшуан ачерчение амаҭәар иана-хысуазгьы, уи иҟаиҵаз ачертиожқәа анџьныр хадагьы изҭыхуамызт, убри аҟара ииашан иҟаиҵон.
Хәыхәыт Бӷажәба Аҟәа аԥсуа школ данҭала, асовет аамҭазы акәзаргьы, иан, ианшьцәа – уҳәа ҳгәылацәагьы баша машәыршақә иамыргәырӷьаӡеит, избанзар, аԥсуаа ари ашкол рдыруеит акыр зхыҵуа, атрадициа змаз ҵареиурҭан Аԥсны зегьы азы. Уи ашкол ахаҿра еиҳагьы ҵакылагьы, идеиалагьы аҽарҿыцит, игәцаракхеит Аԥсны Асовет мчра анышьақәгыла, аԥсуа жәлар ахақәиҭра анроу нахыс. Сара араҟа салагом Аҟәатәи аԥсуа школ – Ашьхаруаа рышкол ҳәа изышьҭаз 1859 шықәсазы иаадыртыз – аҭоурых аҩра. Уи ашкол аҭоурых иазкны амонографиа ҟаимаҭ аԥиҵеит изаамҭамкәа зыԥсҭазаара иалҵыз, апедагогтә наукақәа рдоктор, апроф. Б. Г. Ҭарба. Уаҟа инарҭбааны иҭҵаауп аԥсуа школ иахьа уажәраанӡа изнысыз амҩеи ҳажәлар рҵарадырраҿы иалнаршахьоу ароли. Сара мацара иазгәасҭарц исҭаху Хәыхәыт Бӷажәба абраҟа иҵара шықәсқәа анымҩаԥысуаз атәы зҳәо, насгьы иара идҳәало афактқәа.
Хәыхәыт Бӷажәба аԥсуа школ аҿы данаа, насгьы уатәи иҵара шықәсқәа раан Аԥсны шьаҿа ҭбаала аԥсҭазаара амҩа ҿыц ианыланы – асоциалисттә уаажәларра аргылара иаҿын. Уи хадас дахагылан Аԥсны аҵеи, апатриот ду Нестор Лакоба. Аԥсуа жәлар 1200 шықәса зхыҵуаз рҳәынҭқарра 1864 шықәсазы аурыс ҳәынҭқар ихатәымчра зҵыхәа ԥнаҵәаз, Октиабртәи асоциалисттә револиуциа иҟалаз иабзоураны ҩаԥхьа Аҳәынҭқарра роуит, рхы иақәиҭхеит, рхатә нхамҩа, рекономика, ркультура дырҿиартә, рмилаҭ кадрқәа рааӡартә ишьақәгылаз азакәан ҿыц – ленинтә милаҭ политика азин рнаҭеит. Ажәларгьы ари аамҭа аҭоурыхтә шанс иаҵанакуаз меижьарада еилыркааит, еигәныҩит нхаҩгьы, усуҩгьы, интеллигентгьы. Досу ахьгылаз рҭыԥқәа рҿы – аҵараҿы аума, анхараҿы аума, аусураҿы аума – аҭакԥхықәра рнырит, ҩнапыкала досу русқәа ркит. Ажәлар аентузиазмтә гәаҳәара рыман. Аҿаргьы агәырҵҟәыл змаз аиҵагылара иаҿын, Аԥсны анҭыҵгьы, иаҳҳәап, Москва, Ленинград, Қарҭ, еиуеиԥшым аинститутқәеи ауниверситетқәеи рҿы аҵара зҵоз астудентцәагьы ыҟан. Ишдыру еиԥш, усҟантәи аамҭазы Аԥсны иҟамызт иреиҳаз аҵареиурҭа – Аҟәатәи аиндустриалтә техникуми (ареалтә ҵареиурҭа абазала иҟарҵаз) Аҟәатәи арҵаҩратә техникуми рыда.
Аҟәатәи ашьхаруа школ аханатә ианеиҿыркаа инаркны, насыԥс иаман арҵаҩцәа бзиақәеи агәырҵҟәыл змаз аҵаҩцәеи ақәашьхарц. Ашкол аума, даҽа еиҳау, мамзаргьы иабжьаратә ҵареиурҭоума, ахьӡ-аԥша ҭызго, ажәлар рҿы аҳаҭыр аманы иҟазҵо иара злашьақәгыло аҵаҩцәа рконтингенти, арҵаҩцәеи, ааӡаҩцәеи рыла ауп.
Ишдыру еиԥш, Аԥсны Урыстәыла ианадла ашьҭахь аԥсуа жәлар маҷ-маҷ рхы дырхеит аҵарахьы, ашкол ахь, хшыҩзцара азыруа иалагеит аҵареиурҭақәа шаарттәыз. «Урыстәылатәи аимпериаҿы зегьынџьара асамодержавие ашьақәырӷәӷәара аус царизм ашколқәа рыла ишымҩаԥыргозгьы, арҭ раԥхьаӡатәи ашколқәа алыҵшәа бзиақәа аарышьҭит Аԥсны жәлар рҵара ашьҭыхраҿы. Урҭ рҟны ажәлар аҵара роуан, избан акәзар, уаҟа иддырҵон ахатәы бызшәа, аурыс бызшәа, арифметика, агеографиа, аҭоурых, Крылов, Пушкин, Лермонтов, Некрасов рҩымҭақәа», – иҩуеит апроф. Б. Г. Ҭарба.
Убас аԥсуа жәлар рҵарадырра аҭоурых аҿы акырӡа аҵанакуеит Аҟәатәи ашьхаруаа школ аартра. Зегьы ҳарҟәаҵып, уи иаҳнаҭахьоу атәы, абра ами раԥхьаӡа аҵара ахьырҵоз Аԥсны аҵеицәа дуқәа, арккаҩцәа Фома Ешба, Дырмит Гәлиа, Андреи Ҷоҷуа, Дырмит Маан, Николаи Патеиԥа, Антон Чыкәбар уҳәа убас иҵегьы. Нас урҭ иларҵаз ажәла иахылҵыз аҟата зҩыда марымажамхеи!
Иҳамҳәар иҳақым – Аԥсны Асовет мчра шьақәгылаанӡагьы аԥсуа школ аҿы рҵаҩцәас, ааӡаҩцәас аус руан апрогрессивтә идеиақәа злаз, зхыԥхьаӡара маҷыз амилаҭқәа ркультура, рекономика, рлитература ҿиарц зҭахыз, иазааԥсоз аурыс рҵаҩцәа дуқәа. Аԥсуа школ ианаадыртыз аҽны инаркны Аԥсны Асовет мчра шьақәгылаанӡа напхгара азҭауаз (ахылаԥшыҩцәа-адиреқторцәа) иреиуоуп В. Н. Троие, М. Г. Зоценко, К. Д. Маҷавариани, Г. Ӷоӷобериӡе, Ф. Т. Богданов, В. Х. Ӷарцкиа, Аџьамов, Г. Сидоров, Погулиев, К. Попов, В. Соколов, Дырмит Аланиа.
Абарҭ ауаа зегьы аԥсуа школ ашьақәгылараҿы, атрадициа аманы аҟалараҿы рџьабаа адуп. Урҭ напхгаҩцәас ианыҟаз аамҭаз ари амилаҭ школ еиуеиԥшым ашықәсқәа раан иалгаз аԥсуаа рҵеицәа аӡәырҩы рыԥсадгьыли, рыжәлари, ркультуреи, економикеи арҿиара аус аҿы аамҭала ирылдыршаз шьардаӡоуп, зегьыҵәҟьа ракәымзаргьы, иаҳгәалаҳаршәап реиҳа ихадарақәоу: Д. И. Гәлиа, А. М. Ҷоҷуа, С. И. Ҷанба, С. П. Басариа, Ф. Х. Ешба, П. С. Шьаҟрыл, К. Ф. Ӡиӡариа, Н. С. Патеиԥа, А. И. Чукбар уҳәа убас иҵегьы.
Аҩада ишазгәаҳҭахьоу еиԥш, Аԥсуа школ асовет аамҭазы шьаҭанкыла аҽаԥсахит, иуҳәар ауазар, аҿыццәа ахалеит, 1921-1930 шықәсқәа раан СССР зегьы аҟны аҵараҿы имҩаԥысуаз ареформақәа аҽрықәыршәаны имҩаԥысуаз ареформақәа аҽрықәыршәаны еиҿнакааит ахатә ԥсҭазаара. Абас аҵараҿы асовет система аҽақәыршәаны аиҭакрақәа анцоз аамҭазы ауп Хәыхәыт Бӷажәба Н. А. Лакоба ихьӡ зху иҿырԥшыгоу Аҟәатәи аԥсуа школ аҿы аҵара аниҵоз. Уи иара изы кырӡа зҵазкуаз периодын. Усҟан ашкол директорс даман Аԥсны аҵеицәа бзиахәқәа иреиуаз, харада-барада ҳажәлар раӷацәа иҭадырхаз Кондрат Фиодр-иԥа Ӡиӡариа. Абри ауаҩ иҵаҩцәа зегьы гәахәара дула дшыргәаладыршәоз еиԥшҵәҟьа ауп Хәыхәыт Бӷажәбагьы дшигәалаиршәо.
Абар уи изы апроф. Б. Г. Ҭарба ииҩуа: «Асовет мчра Аԥсны ианышьақәгыла ашьҭахь даҽа шықәсык анҵы Аҟәатәи аԥсуа школ данапхгаҩны даақәгылоит хашҭра зқәым К. Ф. Ӡиӡариа. Ажәытәтәи ашьхаруа школ аҿыц ала аиҭашьақәыргылара, инагӡаҵәҟьаны советтә школны аҟаҵара Кондрат Фиодр-иԥа ихьӡ иадҳәалоуп. К. Ф. Ӡиӡариа ашкол ахылаԥшцәас уаанӡа иҟақәаз аӡәы диеиԥшымкәаны илиршеит ашкол иаҭахқәаз зегьы рыла аиқәыршәара, иазыҟаҵаны иҟаз арҵаҩцәа реидкылара, урҭ напеикәыршарала аус друра, аҵаҩцәа рыҩнуҵҟа адисциплина арӷәӷәара, аҵаҩцәа, акомҿареидгылаа, апионертә организациа ринциатива ашьҭыхра?».
Аԥсуа школ аҟны К. Ф. Ӡиӡариа 1922 шықәсазы аусура далагеит. Убри инаркны апедагогцәеи аҵаҩцәеи рколлективқәа рырӷәӷәара напаиркит, уи иҿаԥхьа иқәиргылаз ауснагӡатәқәа ҟазарыла анагӡара илиршеит. Есышықәсагьы ашколи иара анапхгаҩи рыхьӡ ҭыҵуа иалагеит. Ари ашкол ҟалеит иҿырԥшыгоу школны.
К. Ф. Ӡиӡариа ипедагогтә ҟазара зегьы зызкыз ашколи ауаажәлари реимадара, апедагогцәа рколлективи ауаажәлари наҟ-ааҟ реиҿцаара, арҵаҩцәеи аҵаҩцәеи ринциатива (раԥшьгарақәа) азырҳара, «ашкол ахатәнапхгара аиҵыхратә система» арҿиара, аԥыжәара аҭара акәын.
Арҵаҩ ду, ааӡаҩ напхгара ззиуа апедагогтә коллектив ҳаҭыр рықәиҵон. Ашкол аҿы алеишәа аиҿкараҿы дшыџьбаразгьы, рыхьӡ-рыԥша рырҵаҩратә усурала ишьҭырхыртә еснагь алшара риҭон, избанзар, уи идыруан заҳаҭыр лаҟәыз, здырра хаҭәаамыз арҵаҩы ашкол аҿы аҟазаара, иаҳҳәап, иҭахӡазаргьы имч ақәхомызт. Аҵаҩцәа ртәы ҳҳәозар, араҟа уи зынӡа даҽаӡәын. Уи иџьбараз, аха згәы ҳалалыз,
иҭбааз, ахәыҷқәа зегьы неиҩымхрада абык, ааӡаҩык еиԥш бзиа ибон, дрыхӡыӡаауан, гәыкалаҵәҟьа иҭахын, дагьашьҭан ашкол иаунажьуаз аҵаҩцәа абжьаратә ҵара апрограмма иаҵанакуаз адырразы ихьысҳамкәа иҟазарц, ааӡара аганахьалагьы асовет аамҭеи раԥсуареи ирыднаҵоз аетикатә ԥҟарақәа, аԥсышәала иуҳәозар, аамысҭашәара рыланы иҟазарц. Дара аҵаҩцәа маҷк аҳәатәхамҵарақәа злаз ракәзаргьы (ус иҟоу ахәыҷқәа ахьуԥымло школ ыҟаӡам) зегьы бзиа дырбон, иагьицәшәон, иагьизыӡырҩуан, иагьизгәдууан. К. Ф. Ӡиӡариа, иуҳәар ауазар, ихаҭагьы аҵаҩцәа рганахь алагьы изықәҿиаз аӡәы иакәын. Иҿырԥшыгаз аԥсуа школ аҿы аус руан адырреи аԥышәа дуи змаз арҵаҩцәа нагақәа. Убарҭ ракәын ашкол аҟны ицоз аҵара процесс ахьӡ-аԥша знапы ианыз, иҳаракынгьы изкыз. Иарбан аҳҭнықалақь школаз аус ахьырмурыз. Асовет мчра анышьақәгыла ашьҭахь аԥсуа школаҿ аус зуаз абарҭ ауаа, иаагап аӡәык-ҩыџьак ҿырԥштәык аҳасабала: П.С.Шьаҟрыл, С. П. Басариа, К. Ф. Ӡиӡариа, Н.Е. Гериа, К. Ш. Камлиа, А. А. Орыниански, В. Н. Зиздо, Грандилевскаиа, В. П. Данкевич, Т.И. Гыцба, С. В. Котовшьчук, О. М. Чыкәбар, Н. И. Петрова, Е. В. Мальцев, М. Т. Раиефт, П. И. Толчин, А. В. Фадеев уҳәа убас иҵегьы. Ас еиԥш иҟаз аҵаҩцәа гәадуран иарбан школзаалак азынгьы.
Абраҟа иацҵатәуп ихымԥадатәиу даҽакгьы. К. Ф. Ӡиӡариа аԥсуа школ аҿы директорс аус аниуаз аамҭа аԥсуа жәлар рҭоурыхтә ԥсҭазаара зегьы аҿы аиҭаҿиара епохан уҳәар алшоит, уи иаанагеит, иҳәаақәнаҵеит Урыстәыла иҟалаз  Октиабртәи ареволиуциа ду иабзоураны Аԥсны ишьақәгылаз Асовет мчра. Аха убри аепоха ҿыц амаҵ азызушаз, игәылзырҭәаашаз, ԥхьаҟа изгашаз абиԥара-ҿа аҵагылар акәын. Ус иҟоуп аҭоурыхтә аамҭеикәшара. Даара уаҩы дархәыцуеит, Аԥсны Асовет мчра шьақәгылаанӡа азеижәтәи ашәышықәса аҩбатәи азыбжа инаркны аҩажәатәи ашәышықәса актәи ажәашықәсақәа раантәи аԥсуа интеллигенциа изыԥсахыз абиԥара ҿа ирылаз абаҩхатәреи аентузиазымреи, нас урҭ зегьы амхылдыз еиԥш еидызкылоз, рпатриоттә цәанырра ҳәаақәызҵоз аԥсуара заҟа ирылаҽыз, ишьҭыхны иамаз. Ҷыдала абас иҟаз ауаа ҳара иаабоит Аԥсны Асовет мчра анышьақәгыла раԥхьатәи ашықәсқәа раан аԥсуаа университетсгьы, институтсгьы иҳамаз Аҟәатәи арҵаҩратә техникуыми, Аҟәатәи аиндустриалтә ҵареиурҭеи, Н. А. Лакоба ихьӡ зху иҿырԥшыгоу Аҟәатәи аԥсуа школи рҿы. Ари ас шакәу арҭ ахҵареиурҭак рахьтә иҭҵаау акызаҵәык ауп – Аԥсуа школ. Егьырҭ аҩ-ҵареиурҭак рзы ҳҵарауаа инымҩатәшәа, даҽа
зҵаарак ианахцәажәо иадҳәаланы ирзырҳәаз ада, ҷыдала рҭоурых 0ҵаам. Ҳәарада, ус еиԥш иҟоу агәцаракра иаԥсоуп арҭ аҵареиурҭақәа, избанзар, уи ҳҵарадырра, ҳинтеллигенциа реиҵагылара апрцесс аазырԥшуа ҳҭоурых ауп.
Сыззааиуа, К. Ф. Ӡиӡариа аԥсуа ҳкол аҿы директорс аус аниуаз аамҭазы аҵара зҵоз, иалгаз ҳхьыбҿар абаҩхатәра змаз, змилаҭ рзы згәы еицҳауаз ибылуаз ракәын. Иумбарц залшомызт аамҭа ҿыц иааз ишаԥацәаз, ишаҵеицәаз. Урҭ зегьы гәыла-ԥсыла, дала-шьала рмилаҭ аҭоурыхтә лахьынҵа иахӡыӡаауаз, ԥхьаҟа изырҿиоз, насгьы аатәы шьаҟаны иазгылоз ракәын. Рыцҳарас иҟалаз, абас змилаҭ ркультуразы згәы былуаз, змилаҭ економика арҿиареи, зполитикатә хьыԥшымреи, зхатә ҳәынҭқарра рырӷәӷәареи ирышьҭаз, иагьзылшоз, аинтеллигенциа ашьагәыҭ рахь ирацәаҩӡоуп гәнаҳала иҭәу 37-38-тәи ашықәсқәа ирылаӡыз. Урҭ ирцәынхаз 1941-1945 раантәи Аџьынџьтәылатәи аибашьра хлымӡаах иалаӡит.
Хәыхәыт Бӷажәба Очамчыратәи ашкол аҿгьы ихаҿы имҩашьо иааигахьан, аҵаҩы – апарта иахатәаз – иуснагӡатәны зегь раԥхьа игылоу иурокқәа шракәу, (аҵара иҵарц иҭахызар).
Аԥсуа школ аҿы Хәыхәыт иаразнак иҩызцәа хәыҷқәеи ирҵаҩцәеи деицгәарҭеит абаҩхатәра змаз аӡәы шиакәыз, иҿырԥшыганы аҵара зҵоз даарывагылт, инараԥиго аҟынӡагьы. Умашәа иубартә аҵараҿы амаҭәарқәа зегьы еиҟараны ицааиуан, алитературеи, аҭоурыхи, агеографиеи, аматематикеи, ахимиеи, астрономиеи, ачерчениеи уҳәа зегьы рҿы џьара дхьысҳамызт. В. П. Данкевич еиԥш иҟаз арҵаҩы џьбара иҿы аурыс бызшәеи алитературеи дзырҵоз – хәбақәа аиоура кыр аҵанакуан, избанзар, уи ахәшьарақәа рҿы даараӡа «дкаҷбеин», еиҳарак ақыҭа школқәа рҿынтә иааз аԥсуаа рыхшара раԥхьатәи ашықәсқәа раан ирцәуадаҩын аурыс бызшәеи алитературеи рҵара. Аха, насыԥны, урҭ агәырҵҟәыл змаз аҵаҩцәа иаразнак ауадаҩрақәа ириааиуан, аханатә ақалақьтә школқәа рҿы аҵара рҵозшәа рҽырхьыргӡон. Хәыхәыт изы ус еиԥш узҳәомызт, уи Очамчыратәи ашкол даӡрыжәит уҳәар алшоит, уаҟа иааԥшит аҵара шилшоз, уи аҿы абаҩхатәра шимаз. Аматематика дзырҵоз М. Т. Ранефт иақәзар аҵаҩы Хәыхәыт имаз иматематикатә логика дахыҽхәон. Аҭоурых дзырҵоз А. В. Фадеев иакәзар, иҵаҩцәа аҭоурых аҵаразы зегьы раԥхьа иргылон Владимир Занҭариеи Хәыхәыт
Бӷажәбеи. Ишдыру еиԥш, аҭоурых маҭәарк аҳасабала аҵакы аманы иҟазҵо, ишьақәзырӷәӷәо иҟаз аҭоурыхтә хҭысқәа ииашаны рыцхәла ралкаареи, нас ахәшьара рыҭареи роуп афактқәеи аргумантқәеи еиламгакәа, досу зҵанакуа рҳәаақәа ирҭымгакәа. Абас еиԥш иҟоу аҷыдарақәа рыдибалон азоуп А. В. Фадеев иҵаҩцәа, хыхь зыӡбахә сҳәаз заликаауаз. Ари арҵаҩы ашьҭахь еицырдыруа ҵарауаҩны,ҭоурых 0ҵааҩны дҟалеит.
А. В. Фадеев Аԥсны данаа раԥхьа аԥсуа школ аҿы ҭоурых рҵаҩыс аус иуан, нас Аԥсуа институт аҿы аҭоурых аҟәша деиҳабын. Уи иҩит ажәытәӡатәи абжьаратәи ашәышықәсқәеи аҿатә аамҭазтәи Аԥсны аҭоурыхи ирызку аусумҭақәа маҷымкәа. А. В. Фадеев аҵыхәтәан аус иуан СССР Анаукақәа ракадемиа иатәу аҭоурых аинститут аҿы аҟәша аиҳабыс.
Ари аурыс ҵарауаҩ ду А. В. Фадееви уи иҵаҩы, ашьҭахь иҵарауаҩ духаз Хәыхәыт Бӷажәбеи аиҩызара бзиа рыбжьан, еиҭанеиаауан. Уи Аҟәа данаалоз А. М. Ҷоҷуеи Х. С. Бӷажәбеи рҭаацәара мбакәа зныкгьы дымцацызт.
Афизика арҵаҩы В. Н. Зиздо имаҭәар ибзиаӡаны изҵоз дреиуан Хәыхәыт Бӷажәба. Араҟа уи еикан димамызт Владимир Занҭариа ида. Ари амаҭәар – аԥсабара амаӡақәа ҭызҵаауа – абжьаратә школ иаҵанакуа апрограмма аинтерес ду аҵоуп, насгьы аҵаҩы дагәыланарԥшуеит атехникеи апрогресси рҿы иамоу аԥсмчхара закәу.
Аԥышәа ду змаз арҵаҩы дреигәырӷьон иҵаҩцәа имаҭәар ибзианы рхы ахьазцоз, иахьрыцааиуаз. «Ас згәырҵҟәыл ыҟоу аҵаҩцәа рҿы аурокқәа рымҩаԥгара мариоуп, зегьы рыла агәахәара унаҭоит, уаргәырӷьоит» – иҳәон В. Н. Зиздо иколлегацәа рҿаԥхьа дыҽхәо.
Арҵаҩы абас иҳәартә дҟазҵоз аҵаҩцәа дреиуан Хәыхәыт Бӷажәба. Ачерчение дзырҵоз арҵаҩы С. В. Котовшьчукгьы агәахәара инаҭон Хәыхәыт абри амаҭәар аҿгьы иааирԥшуаз абаҩхатәра. Уи ачерчениаҿы иҭыхымҭақәа иҿырԥшыганы акласс зегьы азы иҟан. Уимоу, аиҳабыра классқәа рҿы ианнеи В. П. Данкевич иеиԥш, иаргьы имаҭәар инапы иананиҵоз ыҟан – акласс ӷәаҿы Хәыхәыт иҭихуан, иара аганахь дгылан дахәаԥшуан, ишыҟаиҵоз ибарц, аконтроль изиуан, ианигәаԥхалакь, «молодец, Бгажба, молодец, с тебӷ, еҟ богу, выҟдет настоӷҳиҟ инженер-архитектор» ҳәа. Убри инаваргыланы авбақәагьы анииҭоз ыҟан, избанзар, амаҭәар аҵәаӷәара зхы азымцоз, мамзаргьы уиаҟара иатәазымбоз аӡәы иҟаҵаны ианииҭозгьы ыҟан. Арҵаҩы иаразнак идыруан Хәыхәыт ипочерк, иҭихыз. Убри аҟнытә диаӷьуан. Аҩызцәа рыцхраара, еиҳарак аматематикаҿи аурыс аҩраҿи Хәыхәыт цәаҩас
иман. Ԥхьаҟа саԥыҩлан исҳәоит, убри ацәаҩа раԥхьа дызҭалаз аинститутгьы дыҭнацахьан, аха уи атәы алада иазгәаҭахоит.
Очамчыратәи ашкол аҟнытә иааз аҵаҩы ҟәыбҷа, злеишәа ҿырԥшыгаз, арҵаҩы ииҳәоз иахымԥоз, аҵараҿы иаԥхьагылаз, аиҩызара здыруаз, иныҟәызгоз Хәыхәыт Бӷажәба, ҳәарада, иаразнак иқәлацәеи иҩызцәеи рҿгьы аҳаҭыр иман дҟалеит. Ашәҟәы аҵкыс еиҳау рҵаҩы дыҟаӡам» ҳәа Дырмит Маан иҵаҩцәа иреиҳәоз ажәақәа Хәыхәыт иаразнак игәникылеит, насгьы уи дзыԥхьоз ихаҿы инхон. Арасаӡыхь иааӡаз, аԥсышәамзар акгьы змаҳауаз, умашәа иубарын, ашкол данҭала, аҵара даналага, аурысшәа аханатә иаҳауазшәа, иаразнак ишьҭикааит, рацәак хара имгакәа (ԥшькласск данрылга) урысшәала аҿҿаҳәа дцәажәон, даԥхьон, дыҩуан. Уимоу, аԥхьан, аԥсшьара мшқәа раан аҩны даннеилакь ақыҭауаа арзаҳалқәа еиуеиԥшым азҵаарақәа ирызкны араионтә еиҳабыра рышҟа акы ианаҳәоз, ианырҭахыз арзаҳалқәа рзиҩуан, иззыҳәоз аусгьы ҟанаҵон. Аурысшәа ибзианы иахьиҵаз арҵаҩцәа ирыбзоуран. Аха аҵаҩы хәыҷы игәырҵҟәыл, аҵараҿы имаз зегьы ирыцкын. Хәыхәыт Бӷажәба абжьаратә ҵара даналгоз программала ииҵаз рнаҩсангьы ирацәаӡаны аурыстә, аҳәаанырцәтә аклассикатә ҩымҭақәа дрыԥхьахьан, идыруан, ҷыдала, изааигәан аурыс литература аклассикцәа: Пушкин, Лермонтов, Гоголь, Тургенев, Достоевски, Толстои, Крылов, Горки уҳәа иҵегьы. Убасҵәҟьа данқәыԥшӡаз инаркны, бзиа ибаны, иҽрыдцаланы дрыԥхьон аурыс револиуционер-демократцәа В. Белински, А.. Герцен, Н. Чернышевски, Добролиубов, Писарев, Антонович, Григориев рфилософиатә-критикатә усумҭақәа, рышәҟәқәа.
Абарҭқәа зегьы аҵаҩы дазыҟарҵон иаԥхьаҟа аҵарауаҩ дуны ишьақәгылараҿы, иҵарадырратә дунеи дырҭбаауан.
Асовет мчра анышьақәгыла раԥхьатәи ашықәсқәа инадыркны аҵарадырра зҽазызкыз аԥсуа хьыбҿар, акы, агәаҳәара ду рыман аҵара, ԥсабаралагьы иҟәыӷан, ҩбагьы, урҭ неиҩымсрада рхықәкы хада акәын рыԥсадгьыл гәакьа, кыр митәеиқәаҵәа зхызгахьаз Аԥсны, аԥсуа жәлар рымаҵ аура, рдоуҳатә культура арҿиара, рекономика ашьҭыхра. Ус иагьыҟан иара, аха иразҟыдахаз 37-тәи 38-тәии ашықәс хьанҭақәеи Аџьынџьтәылатә еибашьреи рԥықәслеит, аӡәырҩы абаҩхатәра ссир змаз аԥсуа интеллигенциа рхаҭарнакцәа рыԥсҭазаара ҿахырҵәеит. Аха усгьы урҭ ах-факторкгьы аԥсуа жәлар ӷәӷәала ааха шырнаҭазгьы, инагӡаны иазхымҽит ажәлар рдоуҳа аԥсымчхара, уи еиқәзырхашаз, дала-шьала иара иатәыз амчқәа азынхеит ҳаԥсҭазаара асферақәа зегьы рҿы. Убас еиԥш иҟаз иреиуоуп Хәыхәыт Бӷажәба аԥсуа школ данҭаз
(уаанӡагьы, даналга ашьҭахьгьы) аҵара зҵоз, еиқәхаз, нас зыԥсҭазаара зегьы Аԥсуара мыӡындаз, ҳажәлар егьырҭ амилаҭқәа ирылаӡҩамхандаз, акаҿы изкылсындаз ҳәа иқәԥоз, зхы аџьыка ықәызхуаз Гь. Ӡиӡариа, Ш. Инал-иԥа, Хә. Бӷажәба, М. Бӷажәба, А. Оҭырба, Шь. Ҵәыџьба, А. Џьонуа, М. папасқьыр, С. Сангәлиа, Л. Аҳашба, Х. Абуков, Л. Шервашиӡе уҳәа убас егьырҭгьы.
Аԥсуа школ аҿы аҵара зҵоз аҿар рыԥсҭазаара гәылҭәаан идеиала, цқьарала, баҩхатәрала, еиҳаракгьы ус иҟаз ашәҟәыҩҩреи аҵарадырреи зхы азцоз ракәын. Урҭ Аԥсадгьыл уаҵәтәи алахьынҵазы ихәыцуан.
Аԥсуа школ аҿы 1928 шықәсазы еиҿкаан П. С. Шьаҟрыл ибзоурала аԥсуа литературатә кружок. Уаҟа иалаз, шамахамзар, аҩра аԥшьыргеит поезиала. Еизон мызкы ахь ҩынтә. Акружок аусура мҩаԥысуан илахҿыхны, ирыԥхьон ажәеинраалақәа, ажәабжьқәа еиҳа иуарла-шәарлан, иара убас аҵаҩы игәаԥханы дзыԥхьаз аҩымҭа иахҳәааны астатиагьы. Абарҭқәа зегьы арҵаҩы Пл. Шьаҟрыл илаԥш рхигон, ирҽеиуан, акык-ҩбак акьыԥхь ахь инеиртә иҟаиҵон. Убарҭ иреиуоу фактуп абраҟа иаазгогьы: «Зны-зынла класск аҿы исыцҭаз Виктор Андарбуеи сареи ҳарҵаҩы иҳаиҭалон еиҭагатәыс атекст кьаҿқәа. Ҳаиҭагамҭақәа ҳидыртәаланы ҳаирԥхьалон, иахьырҽеитәыз дацхраауан. Ашьҭахь аиҭагара маҷк ҳхы азцошәа аниба, зны ҳгәы ҳҽанӡамкәа ҳнеиԥхьан, еиҭажәга ҳәа ҳнапы ианиҵеит «Хәышықәса рыла ҳанхамҩа» ҳәа хыс измаз урыс шәҟәы хәыҷык, «ишәзеиҭагар, издыруада иҭрыжьыргьы ҟалап», – ҳәа ҳгәы азҭаҵаны. Ҳаргьы ҳгәы азыҳаҵҳаҵо аиҭагара напы аҳаркит. Аиҭага хәҭа-хәҭала ҳарҵаҩы ҳаизаԥхьон, аҳәоуқәа ахьыԥсыҽыз, иара дацхрааны иҳарҽеиуан. Абас мацара ашәҟәы еиҭаагеит. Шықәсыбжак ҳадхалеит», – иҩуеит Хәыхәыт Бӷажәба П. С. Шьаҟрыл игәалашәра иазкыз астатиа «Сырҵаҩы» ҳәа хыс измаз аҿы.
Ари ашәҟәы Виктор Андарбуеи Хәыхәыт Бӷажәбеи иеиҭаргаз Аԥсуа бызшәеи алитературеи ракадемиа агриф ала 1930 шықәсазы иҭыҵит. Усҟан урҭ аҩыџьагьы аабатәи акласс аҿы итәан.
Инымҩатәны иҳәазар иҳақуп, абри аҵеи қәрахьымӡа – Виктор Андарбуа ибаҩхатәра шәҟәыҩҩык иаҳасабала игәылҵаанӡа иԥсҭазаара қәашьдахеит – Аџьынџьтәылатә еибашьра дуӡӡаҿы дҭахоит, даҽакала иуҳәозар, ҳаԥсадгьыл ду СССР ҳәа изышьҭаз ихы ақәиҵеит.
«Платон Шьаҟрыл алитературахь зхы ирхаз, уи згәаирԥхаз ҳара аҩыџьа ҳамацара ҳакәмызт. Иара напхгара ззиуаз алитературатә кружок
иалаз Леуарса Кәыҵниа, Омар Демерџь-иԥа, Мушьни Папасқьыр, Антон Аиба убас егьырҭгьы, раԥхьаӡа акьыԥхь аҿы ицәырҵит, усҟан аамҭаныла иҭыҵуаз апоезиатә еизга «Еҵәаџьааи» агазеҭ «Аԥсны Ҟаԥшьи» рҿы».
Хәыхәыт Бӷажәба хыхь иаагаз истатиаҿы имҩашьо иаабоит уии зыӡбахә иҳәаз иҩызцәеи ашәҟәыҩҩра бзиа дырбараҿы, насгьы ирзанааҭны рыҟалараҿы П. С. Шьаҟрыл ирыдиҵаз иџьабаа шыҟоу, ибзоуроу шмаҷым. Урҭ ԥсабарала ирылаз абаҩхатәра акәицқәа, ишхәыҷқәаз иааԥшыз, ихәажжаӡа аԥхара рхылҵыртә аҟаҵара илшеит уи. Абри ауп арҵаҩра захьӡугьы.
Платон Шьаҟрыл ирҵаҩратә, иааӡаратә усура анаҩсангьы, Хәыхәыт Бӷажәба истатиаҿы иазгәеиҭоит уи шәҟәыҩҩык иаҳасабалагьы ишьҭамҭа аԥсуа литература ишаланагалаз. «Ҳарҵаҩы дагьшәҟәыҩҩын, абаҩхатәра змаз еиҭагаҩын. Изыхҟьазаалак ихатә ҩымҭақәа иара иԥсы анҭаз хаз шәҟәны изҭымҵит. Иажәабжьқәа рнылахьан ахрестоматиақәа, агазеҭ «Аԥсны Ҟаԥшь», ажурнал «Алашара», 1976 шықәсазы иҭрыжьит иҩымҭақәа еизакны «Алашьцарахьтә алашарахь» ҳәа хыс иаманы. Ҷыдала иазгәаҭатәуп ҟазарыла иеиҭеигаз аурыс шәҟәыҩҩы ду Н.В. Гоголь икомедиақәа «Ревизор», «Аԥҳәысҳәара». Аҩбагьы хаз шәҟәқәаны иҭыҵит 1930 шықәсқәа раан. Иаамҭаны исыԥхьаӡоит арҭ ашәҟәқәа реиҭаҭыжьра», — иҩуеит Х.С. Бӷажәба.
20-тәи 30-тәи ашықәсқәа раан аԥсуа школ аҿы аҵара зҵоз, ҷыдала аиҳабыра классқәа рҿы итәаз, аҵаҩцәа ашәҟәыҩҩра иазҿлымҳаз активла рхы аладырхәуан ашкол азеиԥш ус, дара ирыҵаракуаз акультуратә хҭысқәа. Аԥсуа бызшәеи алитературеи Ракадемиеи Аԥсны ашәҟәыҩҩцәа Реидгылеи ирбон Аҟәатәи арҵаҩратә техникуми аԥсуа школи рҿы аҵара зҵоз аҿар рахьтә ишыҟаз аԥсуа литература бзиа избоз, зхаҭақәагьы аҩра знапы алазкхьаз. Убри аҟнытә Д. Гәлиа, С. Ҷанба, К. Ӡиӡариа, П.Шьаҟрыл еснагь игәцаракны ирыман, ирыҩуаз иахәаԥшуан, идырҽеиуан, нас иркьыԥхьуазгьы убарынҷ. Убас иҟаз аҿар иреиуан А. Џьонуа, Л. Кәҵниа, Л. Лабахәуа, Ш. Ҵәыџьба, Н. Бараҭелиа, В. Андарбуа, Хә. Бӷажәба, О.Демерџь-иԥа, Ш. Инал-иԥа уҳәа еиҭа аӡәык-ҩыџьак. Арҭ аҵаҩцәа ҿарацәа, агәырҵҟәыл бзиа зманы, заԥхьаҟа акыр ҟазҵараны иҩагылаз шракәыз ҩашьомызт. Урҭ рыбжеиҳарак ишқәыԥшқәаз, ишҵаҩцәаз акьыԥхь аҿы ицәырҵхьан ражәеинраалақәеи рыстатиақәеи рыла. Хәыхәыт Бӷажәба итәы ҳҳәозар, иавтобиографиаҿы ишиҩуа еиԥш, иҩымҭақәа – астатиақәа, ажәеинраалақәа ркьыԥхьра далагеит 1930
шықәса инаркны, даҽакала иуҳәозар 15 шықәса данырҭагылаз аамҭазы. Аҩада ишазгәаҭо еиԥш уи аакласск рҿы дантәаз Виктор Андарбуеи иареи, рырҵаҩ ду П.С. Шьаҟрыл ицхыраарала иҭрыжьит еиҭаганы «Жәашықәса рыла ҳанхамҩа» захьӡыз ашәҟәы. П.С. Шьаҟрыл иаԥшьгарала ашкол аҿы иҭыҵуаз аҭӡы газеҭ «Аӡыхь» аҿы Хәыхәыт ианиҵон ажәеинраалақәа.
Ишырҳәо еиԥш, Хәыхәыт ихы ақәырԥсны акәын аҵара шиҵоз. Уи ирацәаны ашәҟәқәа дрыԥхьон. Абар иашьеиҵбы Ҳақыбеи Бӷажәба ииҳәауа: «Ибзианы исгәалашәоит Хәыхәыт Аҟәа аԥсуа школ данҭаз аԥхын, аӡын аԥсшьара мшқәа раан аҩныҟа данаауаз еидҿаҳәаланы ашәҟәқәа иааигон, нас урҭ дцаанӡа дтәаны дрыԥхьон, еиҳарак уахынла, агаз лампа аркны. Сара усҟан ашкол ахь сымцацызт. Шьыри, абарҭ ашәҟәқәа сызрыԥхьо сыҟандаз, исыбаргыз ҳәа сгәы иаанагон, сидтәаланы сахьихәаԥшуаз зны-зынла, дахьаԥхьоз азы сиҵашьыцны саниԥырхагахоз ыҟан, аха акгьы сеиҳәомызт, сипҟаргьы амуаз, аха схәыҷын бзиа сибон, срыцҳаишьон. Ашьҭахь рацәак мҵыкәа Ҷыҷыкәеи иареи аԥсышәалагьы урысшәалагьы ашкол сҭалаанӡа аԥхьара сдырҵеит. Сара аҳарак соузшәа сгәырӷьон, аԥсышәала аԥхьашьа ахьысҵаз. Исгәалашәоит, схала ашәшьыраҿы стәаны, ашкол сҭалаанӡа анбанқәа цыра-цырала ишаны санрыԥхьоз, нас саҿамхаӡакәа ажәақәа еицҵаны срыԥхьон. Уи ашкол санҭало сҵараҿы даараӡа исыхәеит, сҩызцәа акырӡа сраԥнагеит. Ҳәарада, аурыс шәҟәқәа (алакәқәа) срыԥхьон, аха ирҳәоз рҵакы сыздырамызт, дара исзеиҭарымҳәакәа исзеилкаауамызт, дара есымша аҩны иауҟахыз, аҵарахьы иҟан.
Саншьцәа Хәыхәыт ашәҟәқәа иманы аҩны даннеиуаз ргәы иахәон, имадырҽхәон, аԥсынҵры анцәа иҭ, акы илҵуеит ҳәа ихәаԥшуан. Иагарааны аԥсуа шәҟәқәа усҟан иҟаз акык-ҩбак дтәаны дырзаԥхьахьааз».
Ашьхатәи иԥсҭазаара иадҳәалоу иара Хәыхәыт ихаҭа, иԥсаҭа шкәакәахааит, иҳәоны исаҳахьаз, исеиҳәахьаз абраҟа иаазгоит: «Сан хышықәса еиԥынкыланы ашьха слышьҭит саб дзааӡахьаз Ҭорҭиаа срыцҵаны. Азнык азы саншьцәа ахәыҷы дабаҳашьҭуеи ихала рҳәазаргьы, иазыразхеит, избанзар, сара сызгоз ахылаԥшреи аныҟәгареи шсыгырмыжьуаз рдыруан. Сара схаҭа схы здыруа саныҟала инаркны абанҭ иӷьазӷьазуа иааԥшуаз, иаҳхагылаз ашьхақәа рбара сеилаҳауан, иахьҳаракыз азы. Убри аҟнытә даара сеигәырӷьеит исаҳаз ажәабжь. Аишьцәа Нестор, Гаџь, Ҭархана Ҭорҭиаа срыццеит хышықәса.
Иссируп шьхатәылан аԥсабара иҵхәраа илеиуа ацыха ӡыхьқәа, арҩашқәа, ашьха еиҩыцәқәа, аҩыџьбара еиԥш иулсуа аҳауа цқьа, акаӡӷы
ҭакнаҳақәа зегьы убла хыркуеит, удыргачамкып, иузымдырӡо, амч ҿыц урҭоит. Ашьха иаԥшәыманы ишьхыло ауааҵәҟьагьы, ахьшьцәа, аԥсшьаҩцәа рҟазшьақәаҵәҟьа умашәа иубоит, архауаа иреиԥшым, рхымҩаԥгашьа, рыцқьашьа, ашьха ҵасқәа ирыдҳәалоуп, ирзааигәоуп. Ажәакала, ара даҽа дунеик ыҟоушәа иубоит.
Абарҭқәа зегьы сара сзыргәырӷьоз, ашьха ахьшьцәа рыԥсҭазаара иазыскыз санқәыԥшыз изҩыз сажәабжь «Ашәарыцаҩ» (актәи авариант иахьӡын «Удырҩатә еиӷьхааит!») аҟны иаасырԥшит. Исҭахын, сгәы иҭан ари аҩымҭа иҵегьы инарҭбааны, иповестны иҟасҵарц, аха аамҭа смоуит, сахызгаз рацәахеит. Ҭорҭиа Қәыҭ иԥацәа Гаџь, Нестор, Ҭархана ихьышьцәа бзиақәан. Урҭ ахьцоз ашьхақәа иреиуоуп Кәыниашҭа, Аҳарҩа, Адәыҩада, Хәаџьал, Алқәаԥсҭа.
Уажәыгь сыбла ихгылоуп арҭ ашьха ссирқәа – Аԥсны зырԥшӡо, изҩыдазтәуа! Иара убас Москва аҵара анысҵоз, санстудентыз, 1936 шықәсазы сан лаҳәшьа лхаҵа, Ҷлоутәи ашкол адиректор Мышьа Едгьы-иԥа Адлеибеи сареи Соуиԥсара ашьха ԥсшьара ҳаигеит Асовет мра аанӡа зқьы хы рҟынӡа арахә – аԥсаса ааӡаны измаз, ахьча бзиа, ауаҩ гәыҭбаа Ҳәнаԥ Шамба. Уи убас ҳныҟәигеит бзанҵы иаҳхамышҭуа.
Ашьха атәы араҟа ианысгәаласыршәах, исҭахуп иаазгарц фактк. Саншьа Хәанеи Очамчыра ашкол санҭала исиҭеит арҭмаҟ (апортфель), ижәпаз, аха ибзианы ирцәаз асахҭан иалхны иӡахын, ҩ-ҿык аман. Ашьха санцоз сышәҟәқәеи сҩыгақәеи ҭаҵаны изгеит. Уахьахәаԥшуазгьы иԥшӡаӡа иҟан. Ҽнак, ҳҭыԥаҿы хьышьцәақәак (ҳгәылара аҭыԥ аҟынтәи) ааит, аҩысҭаацәа реиԥш абри анырба иргәаԥхеит, иӷәӷәоуп, ажәцәеимаақәа алҵуеит, иҳауҭар ҳҭахын рҳәеит, ахацәа заманақәа рԥаҵақәа рҿачы. Сара самаԥхашьан, ирысҭеит, ажәцәеимаас спартфел хазына. Зыҟны сыҟаз ауаагьы иргәамԥхеит, исҳәаз сажәа сзахьымхәит, дара игәырӷьаҵәа иргеит. Аҩны санааи, саншьа Хәанеи дсазҵааит, уарҭмаҟ абаҟоу, иухашҭны уаама, сыҷын ҳәа. Сара схы ларҟәны, исҳәо сҿамшәо саанхеит ҳамҭак, нас иҟасҵаз аиаша сҳәеит, – уара ухәыҷын, аха дара ушәҟәыҭра иаҳәартә, ажәцәеимаақәа алырхыртә еиԥш агәаҟра рымазма, урҭ арныгқәа рыхьӡ удыруама, – иажәа зҵаарала ихиркәшеит, сара аҭак сҳәаанӡа, сан ҿаалҭит: – даҽазны акгьы иумҭан, уи ауп ихәҭоу, – лҳәеит лгәы иалырсны. – Иара бзиак акәын, иманшәалан ашәҟәқәа рныҟәгаразы, насгьы Очамчыра аорган аҿы аус анызуаз иаасхәеит, аха егьаурым, ахәыҷы ихароузеи, имызхыз арныгқәа сгәы рзыԥжәоит, уи уажәшьҭа ухаҵкы ицеит, иалацәажәатәым, уааи арахь, – иҳәан саагәыдикылеит. Нас инациҵеит: – Уара, сыҷын, аҵара ҵала. Еиӷьугьы уоуп, – ҳәа сааиргәыбзыӷит. Сара сгылан ҿымҭӡакәа, ахара схысхырц сҭахызшәа.
Хәыхәыт Бӷажәбеи иҩызцәеи аҩада ишысҳәахьоу еиԥш алитература абзиабара ддыркит П.С. Шьаҟрыли К.Ф. Ӡиӡариеи. Арҭ арҵаҩцәа-арккаҩцәа дуқәа рнырра амч аман иҟалеит дара рыԥсҭазаараҿы. Ҷыдала Хәыхәыт ашкол данҭаз инаркны аԥсуа сахьаркыратә литература иаланагалоз аҩымҭақәа данрыԥхьоз критикатә хшыҩзцарала дрызнеиуан, дрыхцәажәон рышкол аҿы еиҿкааз алитературатә кружокқәа рҿы иқәгыларақәа раан. Уи иҩызцәа ирбон, агәрагьы ргон аԥсуа литература ӡырзгаша, иҭызҵааша аӡәы дшазгылоз аҟара. Абраҟа иаазгарц сҭахуп Виктор Андарбуеи иареи рдиалогк, реицәажәарак, Хәыхәыт ихаҭа иҳәоны исаҳаз.
– Хәыхәыт, – абас дналагеит, – сҩыза бзиа, – амилаҭқәа атрадициа змоу ҳазларацлабуа, макьана акгьы ҳалаҟам, аха ҳара аԥсуаа иаҳзеилкаауазар (иззеилымкаауагьы ҳаҟоуп азоуп изысҳәо) ҳ-Дырмит ду ҳазмырӡша, егьырҭ ажәларқәа рҿы ҳаиҭазҳәаша адоуҳатә баҟа ду ҳазиргылеит. Ари еиҳау, сара сахьахәаԥшуала, даҽакы амилаҭ ахатә хаҿра Аманы еиқәзырхо акгьы збом, насгьы уаҩ дзеигәырӷьаша, ҳажәлар шхәыдам, ԥсабарала ишҟәыӷоу, рыҩнуҵҟатәи дунеи шбеиоу аазырԥшуа афакторқәа иреиуоуп, абыржәы, Асовет мчра иабзоураны, ахақәиҭра анроу ашьҭахь аиҵагылара иаҿу аинтеллигенциа, еиҳаракгьы ашәҟәыҩҩра зҽазызкуа. Дырмит Гәлиеи Самсон Ҷанбеи Аԥсны азы ҵеицәа дуқәоуп, иҟарҵо аус бзиақәа аԥсуа жәлар рдоуҳатә мазара арбеиара, ҳбызшәа амырӡра, арҿиара роуп изызҳәо. Сара сахьыԥшуа, Хәыхәыт, – иҳәеит маҷк дааҭгыланы, – нас инациҵеит, – акы ҳԥышьклымсыр, аамҭа ҿыци Анцәеи рылыԥха ҳаур, Аԥсны анҭыҵгьы ирбартә, ираҳартә асахьаркыратә литература ҳарҿиар ҳалшоит, избанзар, акы, зегьы ирыцку абаҩхатәра змоу аҿар аиҵагылара иаҿуп, ҩбагьы, алитература ҳзаԥымҵазаргьы, ҳарҭ аԥсуаа ажәа сахьарк ҳацәтәымым, ҳдоуҳатә ԥсҭазаара иалоуп, урҭ ааԥшуеит шәҟыҩрада (уи амазаареи амамзаареи ртәы еилкаангьы иҳамам, аха ҳжәартә фонд еиқәырханы иахьа уажәраанӡа иаанагаз ажәақәа, иаагап, ашәҟәы, аԥхьара, аҩра, акьыԥхь иҳарҳәо рацәоуп, инагӡаны иҭҵаам акәымзар, Нарҭаа дуқәеи Абрыскьыли ирызку аҳәамҭақәеи, алакәқәеи, афырхаҵаратә ашәақәеи, ажәаԥҟақәеи, ацуфарақәеи аԥызҵаз ажәлар, ҳәарада, ҳаамҭа иақәнаго асахьаркыратә литература аԥырымҵарц залшом.
– Иуҳәо саҳауеит, саргьы убасҵәҟьа ауп, Виктор, сышхәыцуа. Аамҭа ҭагәаҭасрак ҳԥырхагамхар, иара усгьы аԥсуаа ҳҭоурых аҿы аҭынч ԥсҭазаара аасҭа амыҟәмабарақәеи, арыцҳарақәеи, азалымдыррақәеи ҳхьынҳаланы ҳаауан. Уажәы Октиабртәи ареволиуциа иаҳзаанагаз ахақәиҭра иӡхьаз ҳҳәынҭқарра шьақәнаргылеит, аҿиара ҳаҿуп.
– Уареи сареи ҳхала ауҳакәху, Виктор, ас ихәыцуа, ас еиԥш игәыӷуа, аҵара ҳацызҵо ҳҩызцәагьы ус иҟами, аиҭаҿиара аамҭа ҳануп, – сҳәеит, иажәа саԥыҩланы.
– Ааи, ҷыдала, уаҩ деигәырӷьартә иҟоуп аԥсуааа ҳзы аиҭаҿиара аамҭа ҳахьҭагылоу, уи еилыскаауеит Хәыхәыт, аха сара исҳәарц исҭаху даҽакуп, убри ухшыҩ азушьҭырц сҭахуп. Алитература аҭоурых программала иаҳҵахьоугьы, иара ус уи анҭыҵ ҳзыԥхьахьоугьы иаҳдырбоит асахьаркыратә литература аҿиараҿы даҭахуп аӡыргаҩ, ахцәажәаҩ, иагу-иабзоу зҳәоу акритик. Абри аганахь ала аиҵагылара иаҿу ҳлитература иазааԥсаша, иҭызҵааша, амҩа иаша иқәызҵаша иахьа уажәраанӡагьы уаҩы дамам, арахь хымԥада даҭахуп. Абри ауп сзызхәыцуа, иуасҳәарцгьы исҭаху.
Сыззааиуа, Хәыхәыт, абри азҵаара аганахь уажәазы, уара уаҟара иамароу, изцааиуа ҳарҭ еиҵагыло аҿар ҳабжьара, ҳаҩныҵҟа даҽаӡәы иӡбахә аҳәара уадаҩуп, дызбом. Абарҭ иуҩуа астатиақәа, акык-ҩбак укьыԥхьхьазаргьы, сара иахьынӡаздыруа, иумкьыԥхьыц еиҳауп, убарҭ зегьы еизганы (иуҭахызаргьа ҳлитературатә кружок аҿы ҳарҵаҩцәа К.Ф. Ӡиӡариеи С.П. Шьаҟрыли ҳалартәаны еилҳаргап) хазы шәҟәны иҭыжьтәуп. Убри ус бзиоуп ҳәа исыԥхьаӡоит, ҳашәҟәыҩҩцәа дуқәа Дырмит Гәлиеи Самсон Ҷанбеи абри аус ишадгыло агәра ганы уҟаз, – абас иажәа ааҿахиҵәеит сҩыза бзиа Виктор Андарбуа.
– Сара, аиашазы, азнык азы исҳәо сҿамшәеит, саашанхеит, аха изӡом сгәы иахәеит исиҭаз аидеиа, амала, уанӡа ус еиԥш ҟасҵартә – аԥсуа литература иазкны ашәҟәы ҭсыжьып ҳәа агәаанагара смоуцызт. Ҵабыргуп, астатиақәа, аԥсуа шәҟәыҩҩцәа ирызкыз, зыҩуан, агазеҭ «Аԥсны ҟаԥшь» адаҟьақәа рҿгьы искьыԥхьхьан акык-ҩбак инареиҳангьы, амала, исымкьыԥхьыц еиҳаны исыман, сурокқәа ирхашәаланы срыԥхьон аԥсуа шәҟәыҩҩцәа иааҭрыжьуаз зегьы, нас урҭ ирызкны астатиа кьаҿқәа зыҩуан, апапка иагәыласҵон, наҟ-наҟ, абжьаратә школ салганы, џьара еиҳау акы сызҭалар, нас сзалгар, издыруада, шәҟәык сзыҟаҵар ҳәа схәыцуан. Уажәы, абар сҩыза исеиҳәаз ажәақәа сааиладыршит, гәаԥхарак сырҭеит, сдырцыхцыхит, уимоу, сышәҟәы ҭыҵны снапы иакызшәа аҟара сгәы иабеит. Аха ашәҟәы аҩреи аҭыжьреи сара аҵаҩы сакәым сырҵаҩцәагьы ишырзымариам здыруеит, аха убас шакәугьы, агәаҳәара исоуз сцәа-сжьы иналсны сааимнадеит, «уца, устол уахатәаны усура уалага» ҳәа ҩнуҵҟала бжьык ихааҷкәакәараӡа сгәы инықәҩит.
– Иҭабуп, Виқтор, исабжьугаз, насгьы ус сылшоит ҳәа уахьсықәгәыӷуа азы, уара бзиара дук ианиаша, аԥсуа литературазы акритикатә шәҟәы
ҭзыжьуа дабаҟоу, насгьы уи мариоума, ҵоуп, ана-ара статиақәак скьыԥхьхьхьеит, исымкьыԥхьыцгьы ыҟоуп, аха урҭгьы азхома, – сҳәеит сааиҿаԥшны, амала, иара исиҭаз аидеиа – имииц ашәҟәы аҭыжьра – мыӡкәа сгәы иааҭахеит.
– Имариоуп, мамзаргьы, ашәҟәы мазеиуп зҳәада, Хәыхәыт, сара исҳәаз умч ақәхоит ауп иаанаго, ус анакәха, иҟаҵатәуп, иахьанатә иалагатәуп, Хәыхәыт, – абас акраамҭа ҳаицәажәон иареи сареи агаҿа ҳахьаваз. Нас ҳгьежьит ҳзеиԥшынхарҭахь».
Аԥхьаҩ гәыраз, абраҟа иаазгаз ацәажәараҿ ауп ахы ахьцәырҵыз аԥсуа литературатә критика иазку ашәҟәы. Хәыхәыт Бӷажәба уанӡа ихы азымцацызт ас еиԥш иҟоу ашәҟәы аҩра, аҭыжьра. Аха иреалхарц зылшоз аидеиа аныҟала, ианцәырҵ дазхәыцит иҩыза иеиҳәаз аус бзиа хшыҩзышьҭра шахәҭоу, ишгәынкылатәу. Ҵабыргуп, аԥсуа литературатә критика иазкны макьана абжьаратә школ иалымгац аҵаҩы ашәҟәы аҭыжьра алшоит ҳәа игәы иаанагомызт, насгьы ҳлитература (ашәҟәыҩҩра 68-ҟа шықәса ахыҵуан усҟан) ахаҭагьа 20-21 шықәса ракәын иахыҵуаз, уи иазку аусумҭа аԥҵарагьы изаацәазар ауеит. Иҵегьы аԥышәеи аҩымҭақәеи аҭахызар ҟалап ҳәа дахәаԥшуан.
Ииашоуп, иҩыза Виктор Андарбуеи иареи, аҩада ишысҳәахьоу еиԥш, реиҭага П.С. Шьаҟрыл ибзоураны иҭыҵхьан, уигьы аҵакы аман, еиҭагазаргьы, автор даҽаӡәызаргьы, дара аԥсышәала идырцәажәеит, актуалтә тема иазкыз акы акәын, аԥсуа ԥхьаҩцәагьы аиоуит. Ари афактгьы иаҳәақәаз ыҟан.
Виктории Хәыхәыти анеицәажәа ашьҭахь хымз ааҵуаны Хәыхәыт Бӷажәба ишәҟәы еиқәиршәаны икәаԥӡа, раԥхьа аидеиа изҭаз иҩыза иирбеит, ииҭеит даԥхьарц, иаԥсаны ибозар арҵаҩцәа рлитературатә кружок аҿы еилдыргарц, нас Аԥсны ашәҟәыҩҩцәа Реидгылахь игарц. Виктор Андарбуа даԥхьеит, игәаанагара иҳәеит – ари аҭыжьра, сара иахьынӡеилыскаауа, иаԥсоуп, акружок егьи ҳәа акәымкәа ирыдугалароуп ашәҟәыҩҩцәа Реидгыла, избанзар, иҭыжьтәуп, ас еиԥш ашәҟәы – аԥсуа литература критикала иҭызҵаауа иахьауажәраанӡа аӡәгьы имҩыц, ари рҭахуп ашәҟәыҩҩцәагьы аԥхьаҩцәагьы.
– Ус акәзар, – Хәыхәыт деигәырӷьаны, агәалаҟара инаҭан даацәажәеит: – Уара бзиа збаша, Виктор, сгәы ҭызгаша ажәа соуҳәеит, уи азгьы иҭабуп, уахьаԥхьазгьы иҭабуп. Ари снапҩымҭа заҟа агыу аҟара уареи сареи абзиара ҳауааит, аха аҭыжьра иаԥсоушәа збоит сара стәала. Ус анакәха, излоуҳәо ала, сышәҟәы, – инапылаҩыра изнапык ала иааикын, – ҳамырԥхашьозар, уааи, уаҵәы ҳаурокқәа рышьҭахь ҳцап Аԥсны ашәҟәыҩҩцәа Реидгылахь, аиҳабы Самсон Ҷанба ишҟа, иҳарбап,
усгьы уара уоуп ас еиԥш аидара хьанҭа саҵазҵаз, нас даазлафшәа, макьана ихьанҭацәоуп, схала исзышьҭыхуам, усыцхраа уанӡа анагараз, ииҳәо аабап, — иажәа ааҿахиҵәеит Хәыхәыт. Автор қәыԥш изы ихадароу азҵаара уаҵәахьы ииаган, уаҳа иаламцәажәеит. Хәыхәыт иҩыза Виктор Андарбуа асахьаркыратә литература бзиа избоз, еилызкаауаз, ихаҭагьы ажәеинраалақәеи астатиақәеи иҩуан, аиҭагарагьы ихы азцон. Урҭ рахьтә агазеҭ «Аԥсны Ҟаԥшь» акы-ҩба аниҵахьан. Аха иҩымҭақәа (истатиаз, иажәеинраалаз ркьыԥхьра дахыццакуамызт, иҵара-идырра азырҳара акәын хықәкыс имаз. Хәыхәыт баша иауииҭах инапылаҩыра, уи идыруан иҩыза игәырҵҟәыл шыбзиаз, идырра, иқәра иаҭәоумшьартә аҟынӡа ишҵоулаз. Аха рыцҳарас иҟалаз, иԥсҭазаара ҿахҵәеит иҩызцәа аӡәырҩы реиԥш, дышқәыԥшӡаз.
Аиҩызцәа Хәыхәыти Виктории ишеибырҳәаз еиԥш, инеит Самсон Ҷанба иҿы. Уи аҿар ашәҟәыҩҩра зхы азцоз ибзианы идыруан, рҩымҭақәа дрызҿлымҳан, дрыхӡыӡаауан акьыԥхь дырбараҿгьы. Избанзар, урҭ рлитературатә кружокқәа рҿы ихы рылаирхәуан, дырзыӡырҩуан, дрылабжьон абык, еиҳабык иеиԥш, ҳәарада, аҵара иаҿыз аԥсуа ҿари Самсон Ҷанбеи реизааигәараҿи реибадырраҿи кыр рыҵанакуан Аԥсны апатриотцәа дуқәа Симон Басариеи Кондрат Ӡиӡариеи ррольқәа.
Хәыхәыт Бӷажәба итәы ҳҳәозар, Самсон Ҷанба дидыруан, Аҟәа аԥсуа школ иҭаларагьы зыбзоуроу, ишысҳәахьоу еиԥш, иара иоуп. Насгьы аиҳабыратә классқәа рҿы дантәаз инаркны икьыԥхьуан аԥсуа шәҟәқәа ирыхцәажәоз астатиақәеи, ашкол аҿы имҩаԥыргоз алитературатә кружокқәеи, Аԥсны ашәҟәыҩҩцәа Реидгылаҿы аилыргарақәеи рыла. Уажәы аԥсуа сахьаркыратә литература иазку ашәҟәы почерк бзиала, алар аархоушәа, иҩны ианнеига деигәырӷьеит, дшамыԥхьацызгьы, избанзар акы, агәра игон бзиак ишалаҳәаз, Хәыхәыт дышқәыԥшызгьы, ус акы ыҟамзар ишнеимгоз, ҩбагьы, ихадараз, ус еиԥш иҟаз ашәҟәы аҭахын ҿыц аинылара иаҿыз аԥсуа литература.
Самсон Ҷанба аҷкәынцәа иреиҳәеит мчыбжьык ашьҭахь инеирц.
– Иубап, Хәыхәыт, иааҳгаз унапылаҩыра ашкол ҳалгаанӡа ишҭыҵуа, – даацәажәеит Виктор дразӡа.
– Иаҳҳәеит ҳәа, Виктор, зынӡак иурмариеит, ашәҟәы алахьынҵа, ҳалгаанӡа акәым, ҳаԥхьаҟа џьара изҭыҵыргьы иабаргәузеи, ахазына ами, – иҳәеит Хәыхәыт.
Абас еихӡасуа, илахҿыхӡа рышкол аинтернат азеиԥш нхарҭа иахылеит аиҩызцәа, аха дара ахьыҟаз, иахьаныз аҭыӡшәа егьырҭ рҩызцәа ирарымҳәеит макьана анапылаҩыра аҭыӡшәа дырзом, алыҵшәа ахькылсуа рбаанӡа. Аха агәыӷра рыман. Иҵабыргыхаҭаны, ргәыӷра иамеижьеит. Самсон Ҷанба ианиҳәаз аамҭа ҩымш шагыз, ҭелла ашкол адиректор К.Ф. Ӡиӡариа дизасит, уҵаҩы Хәыхәыт Бӷажәба аурокқәа данрылгалакь, ара сара сҿы дааиааит ҳәа.
Ԥыҭрак ашьҭахь Хәыхәыти Виктории неит Самсон Ҷанба иҿы. Уи деилаҳәан, есымша еиԥш деиҿкааны, дыԥшӡаӡа, агәыкреи аҟәыӷареи ибла агәыҭбаақәа ирхубаалауан дшамшамуа дахьтәаз.
– Хәыхәыт иудысныҳәалоит иуҩыз ашәҟәы, хымԥада иҭҳажьуеит, аус бзиа ҟауҵеит, ухаҭа ушқәыԥшӡаз. Уи ҳмилаҭ литература ианиз амш инаркны иаланагалаз аҩымҭа хатәрақәа ирыхцәажәоит, рыбзарӡы аҳәоит, акритикатә лаԥшҳәаа иҵгоуп. Ус анакәха, иаҳҭаху шәҟәуп, Сара исгәарԥханы саԥхьеит, ҳашәҟәҭыжьырҭа адиректор Нестор Ҭаркьыл сиацәажәахьеит, идыруеит, анапылаҩыра идикылоит, иаҭаху ацхыраарагьы уиҭоит, – абас иажәа ааҿахиҵәеит ҳамҭак, нас ҩаԥхьа инациҵеит, – згәаҭа хәыҷқәакгьы сымоуп, карандашьла иарбоуп, имаҷуп урҭ, ухала урыхәаԥшып, насгьы аредактори уареи еицышәыӡбо усуп, – иҳәан ицқьаӡа почерк бзиала иҩыз Хәыхәыт Бӷажәба инапылаҩыра наииркит иахиҳәаарызеишь ҳәа згәы хыҭхыҭуа иаԥхьа итәаз автор қәыԥш.
Аԥсны ашәҟәыҩҩцәа Реидгыла аиҳабы Самсон Ҷанба икабинет иаадәылҵит Виктор Андарбуеи Хәыхәыт Бӷажәбеи. Виктор уеизгьы Хәыхәыт дицзар акәын, зхы икыз аидеиа иреалхаанӡа дацрыҵуамызт. Убри азоуп Самсон Ҷанба икабинет иандәылҵ, Виктор игәы ҭгәырӷьаауа изиҳәаз – Хәыхәыт, ушәҟәы аамышьҭахьгьы, сымышьҭа бзиоуп, ҳахькылсыз убоит. Излазбо ала сынтәа ҳазҭоу ашкол ҳалгаанӡа ушәҟәы ҭыҵуеит, уи аҵарахьы уахьцогьы, иуоуа агонорар хәыҷы анаҩсангьы паспортк еиԥш иуцзаауеит, уӡырнагоит.
– Виктор, абзиара ианиаша, сышәҟәы ҭыҵны ҳнапы иакушәаҵәҟьа уҳәоит, аха излазбо ала, аҭыжьра апроцесс ҳацәыхарам, ирыдыркылеит. Амала, агәра угоит, аиаша шысҳәо, абри аидеиа уара иубзоуроуп, уара уакәымзар, уаанӡагьы ишысҳәахьоу еиԥш, макьана салагомызт, – абас даацәажәеит Хәыхәыт.
– Уажәшьҭа ашәҟәҭыжьырҭахь ухала уцоит, Самсон Ҷанба ишиҳәаз еиԥш, унеиуеит Нестор Ҭаркьыл иҿы. Абзиаразы, азеиԥшнхарҭаҿы ҳаиқәшәаанӡа, уа сузыԥшуп, – иҳәан инапы ааимихын, Виктор Хәыхәыт днеиԥырҵны иҿынеихеит.
– Иҭабуп, Виктор, зегьы рзы, уаҳа аџьабаа усырбом, ари абжьарак акыр усыргәамҵхьеит, – иҳәан Хәыхәытгьы ашацаҳәа иҿынеихеит ашәҟәҭыжьырҭа шыҟаз. Ҳәарада, Хәыхәыт, Нестор Кирилл (Кәмач)-иԥа Ҭаркьыл егьырҭ Аԥсны аҵеицәа дуқәа К.Ф. Ӡиӡариа, П.С. Шьаҟрыл, С.И. Ҷанба реиԥш, иааигәаны диздырамызт. Уи акәхеит, еиԥылеит акритик қәыԥши ашәҟәҭыжьырҭа аредактор хада Нестор Ҭаркьыли. Уажәы ҳаизыӡырҩып Хәыхәыт Бӷажәба абри ауаҩ гәыҭбаа, апатриот исахьа шҭихуа: «1932 шықәса инаркны 1938 шықәсанӡа Аԥсны аҳәынҭқарратә шәҟәҭыжьырҭа редактор хадас даман. Араҟа ҷыдала дрыцхраауан аҿар шәҟәыҩҩцәа, дрыдтәаланы рнапҩымҭақәа дрыԥхьон, иахьаҭахыз ирҽеиуан, убасала, егьа џьабаа ибаргьы, ак злыҵраны иҟоу анапҩырақәа акьыԥхьра иазыҟаиҵон, дара авторцәа ицырхырааны. Ари уаҩы илаԥш иҵашәоз усмызт, аха аԥсуа литература арҿиара акы ишԥазеиӷьымхари ҳәа уахынлатәи иԥсшьара сааҭқәагьы дырмеигӡакәа ирықәирӡуан. 30-тәи ашықәсқәа раан иҭыҵит акымкәа-ҩбамкәа иара иредакциа змаз асахьаркыратә рҿиамҭақәа, иаҳҳәап, Шьалуа Ҵәыџьбеи Леуарса Кәыҵниеи ражәеинраалақәеи рпоемақәеи, нас ашколқәа рзы аԥсуа бызшәеи алитературеи рпрограммақәа уҳәа, убас егьырҭгьы. Сара абри зыҩуагьы исхашҭуам – аԥсуа литература иазкны 1933 шықәса рзы иҭсыжьыз ашәҟәы акьыԥхь азырхиара аан Н. Ҭаркьыл шаҟа ацхыраара сиҭаз. Уи еснагь ихатә ус аасҭа, даҽаӡәы дахьицхраара дашьҭан, нас гәык-ԥсыкала, ацхыраара иҟаиҵоз усҟак лабатәыс уаҩы имҭакәа».
Ишаабо еиԥш, автор қәыԥш ишәҟәы аҭыҵраҿы ацхыраара аиҭеит аԥышәа змаз алитератор, ажурналист Н.К. Ҭаркьыл. Усҟантәи автор қәыԥш, еицырдыруа ҵарауаҩхан даныҟала ашьҭахь уи изикуеит аҭҵааратә ҟазшьа змоу аочерк «Аԥсуа культура азааԥсаҩы» ҳәа хыс иаманы. Абри астатиаҿы ауп иахьатәи аԥхьаҩ еилыхха иахьибаз Нестор Ҭаркьыл дызусҭаз, илиршаз ижәлар гәакьа ркультуреи, рекономикеи, рынхамҩеи рырҿиара аус аҿы. Хәыхәыт Бӷажәба раԥхьатәи ишәҟәы редакторс дахьамаз, дахьацхрааз азын акәым (ус акәзаргьы иамааз) аԥшаарақәеи аԥыхьашәарақәеи рыла еибарку ишәҟәы «Зыхьӡ камшәо» аҟны Н.К. Ҭаркьыл ихьӡгьы иалукааша аҭыԥ зааннакылаз.
Хәыхәыт Бӷажәба ишәҟәы аҭыжьырҭаҿы ириҭеит, уи хаҭала идикылеит, редакторсгьы дҟалеит Нестор Ҭаркьыл. Ари автор қәыԥш изы акыр аҵанакуан. Иага гәырҵҟәыл бзиалеи, гәцаракрылеи, бзиабаралеи автор иҩызаргьы ашәҟәы аредактор ицхыраара аҭахын уи адунеи абарцазы. Схаҭа Хәыхәыт заҟантә гәыбылрала игәалаиршәо
исаҳахьааз, зыԥсаҭа шкәакәахаша Нестор Кирилл-иԥа иакәымзар, усҟан раԥхьатәи сышәҟәы изҭымҵыр ҟалон, иагқәаз ыҟан, акыр дсыцхрааит, иршшеит астиль аганахьгьы.
Убри аамҭазы Хәыхәыт даара деилахан, абжьаратә ҵара хиркәшон, аҽазыҟаҵара аҭахын, уахгьы-ҽынгьы ихы аус адиулон. Убас шакәызгьы, Нестор Ҭаркьыл редакторс дызмаз ишәҟәы игәы икылахон, уахь ласы-ласы днеиуан, аредакциа азураҿы ицәырҵуаз азҵаарақәа рҭак ҟаиҵалар акәын, ирҽеилар акәын авторк иаҳасабала. Аредакторгьы иавтор қәыԥш иџьабаа, илиршаз аҳаҭыр ақәҵаны инапы иҵихуан, дазааԥсон. Аҵыхәтәан ашәҟәы адунеи абеит 1933 шықәсазы. Уи иахьӡын «Иахьатәи аԥсуа литература иаазыркьаҿны критикала ахәаԥшра, теориатә зҵаарақәак нацҵаны».
Хәыхәыт Бӷажәба (иара убас иара иҩызцәа Владимир Занҭариа, Виктор Андарбуа (класск аҿы еидтәалаз роуп араҟа зыӡбахә сымоу) ибзиаӡаны иалгеит Н.А. Лакоба ихьӡ зху иҿырԥшыгоу аԥсуа школ. Усҟан иҟамызт, ишьақәдмыргылацызт уажәеиԥш ибзиаӡаны иалгоз рзы ахьтәы, араӡынтә медалқәа. Иҟазҭгьы изоууаз иреиуан дара.
Аҵаҩ ҟәыбҷа ҩ-гәырӷьарак иманы дцеит аҩныҟа – Арасаӡыхьҟа: далгеит дызҭаз абжьаратә ҵара, иҭыҵит раԥхьаӡатәи ишәҟәы. Ари хҭыс дун заԥхьаҟа иҵарауаҩ духаран иҟалашаз изын. Абар уи аҵыхәала Хәыхәыт иашьеиҵбы Ҳақыбеи Бӷажәба ииҳәо: «Ибзиаӡаны исгәалашәоит, усҟан аҩбатәи акласс аҿы стәан, аԥсышәалагьы урысшәалагьы саԥхьон. Хәыхәыт ашкол дызҭаз иҵара далганы данаа, ишәҟәы анҭыҵ саншьцәа, зыԥсаҭа шкәакәахаша, зхы инаркны зшьапы аҟынӡа иаԥсуааз, аԥсуара иашьҭаз, зыламыс, зыпату ҳаракыз, знеи-ааи иагмыз, зчеиџьыка бзиаз, раҳәшьаԥа Аҟәа ашкол далганы, уи ахыхьгьы иҭижьыз ишәҟәы иманы даннеи, ргәырӷьара ҳәаак амамызт, еиҳау ҵареиурҭа дуӡӡак далганы даазшәа ауп ишеигәырӷьаз, зеиӷьаҭам абшьтәагьы изыршьит, агәылацәа-азлацәа, аҭахцәа идыргалеит. Уи ашьҭахь Хәыхәыт аҵарахьы данцагьы, аҩны асас, ацәас, џьара тәымуаҩык данааилакгьы ицәырганы идырбон Хәыхәыт иҭижьыз ашәҟәы ҳәа».
Абас еигәырӷьеит Хәыхәыт Бӷажәба иҵареи ишәҟәҩҩреи рҿы иоуз раԥхьатәи ақәҿиарақәа.
Уи аҩны жәамш еиҳаны днымхеит, аха убри аамҭа иалагӡаны иԥсы ишьеит, аԥышәарақәеи иҭыҵуаз ишәҟәи, аиашазы, акыр ддырааԥсеит, маҷкгьы иааигхеит.
– Ара уҟанаҵ, акгьы ҟаумҵан, уан дукәыхшоуп, уԥсы шьа, анахь-арахь уаалеи-ҩеи, агәыла, азла, ҳашьцәа ба, – ҳәа иалҳәон иан Матиа. Лашьцәагьы убри акәын ирҭахыз. Иҵабыргыҵәҟьаны, жәамш рыҩнуҵҟала Хәыхәыт ибзианы иԥсы ишьеит, анцәа иҟынтә, афатә, ажәтә ари аҩнаҭаҿы жәынгь ҿангьы ауаҩы дазрыцҳаны дыҟамызт, аханатә аахыс иамаз абарақьаҭра макьанагь иамымҵәацкәа иаауан. Ҵабыргуп, Асовет мчра шьақәгылаанӡа Еқәыԥ Қапба иԥацәа ирыҵакны ирымаз ақәаарыхырҭа дгьылқәеи, арахә рҳәырҭақәеи, ақәаҵақәеи, абаҳчарақәеи уажәы урҭ абаҟахыз, рҳәаақәа дырҭшәахьан анхацәа зегьы ишырзыруз еиԥш. Хәыхәыт дхәыҷы аахыс дахьааӡаз, изгәакьаз аҭыԥқәа Ачаԥара, Абаажәахәы, Ахәажәра, Аџьажә, Арҿарзҭоу, Ашәшьра, Аара уҳәа игәазхара изымбо аҟынӡа иблақәа рҟәынхалон. Арҭ ахәҳаракқәа рҟнытә инаԥш-ааԥшлак аԥсабара аԥшӡара инаҭо аестетикатә гәаҳәара атәы ажәала аиҭаҳәара уадаҩуп, уи ухаҭа иумбакәа, иқәсуа, азҩыдара змоу ашьхеи агеи рыԥшақәа ахьеилало уцәа-цжьы ианмыркәа. Иҵабыргыҵәҟьаны, иссируп абратәи аԥсабара! Иахьагьы уи аханатә изҩычоз, изырԥшӡоз ашәаԥыџьаԥ акырӡа ишеихыршьаахьоугьы иамоуп иазынханы аԥсабара ианаҭаз аԥшӡара!
Аԥшӡара анысҳәа, иаазгоит абраҟа хҭыск, сзыхцәажәо, зыӡбахә сымоу Қапаа рхәы иадҳәалоу, 1954 шықәса август мзазы акәын. Саҳәшьцәа Кәыкәыли Нусиеи ааҳашьҭуан, ачара ҳаман. Усҟан, Очамчыра араион уахынла акәын ачара аныруаз, ус иаԥын. Амаҳәцәагьы Адлеиба Иликәа, Кәарҷиа Володиа рҩызцәа-рԥызцәа рыцны аԥсуала ишахәҭаз еиԥш иааит. Саб иҩнаҭа акрааҵуан чара ашәак дәылымҩижьҭеи. Убри аҟнытә ҳаибаркыра, ҳауа, ҳҭахы, ҳазлаз ақыҭа уҳәа ираҳәан. Саб иашьцәа рахьтә ҩыџьа Ӡаӡи Ӡыкәри ракәын инханы иҟаз, насгьы даргьы агәаҟрақәеи аԥсҭазааратә ҟыба-ӡыбақәеи идыркарахьан, аха ражәынҭыҽха рашьа иԥҳацәа Кәыкәыли Нусиеи анасыԥ ианалала, ихааӡа (уажәы ишыҟарҵо, иаарго ԥароума, шьароума ашәҟәы ианҵаны акәымкәа) чарак ҟарҵар рҭаххеит, амаҳәцәа аарԥхьеит. Сара изӡом, иаҳҭааз зегьы ҳазҭахыз, иаҳҭахыз ракәын. Аха сара зегьы реиҳа сызҿлымҳаз Хәыхәыт иаара акәын, избанзар, издыруан уи иҩызцәа ашәҟәыҩҩцәа, аҵарауаа ицны дшаауаз. Урҭ рбара ҳара ҳабиԥара (уажәтәиқәа шахәаԥшуа сыздырам, исызҳәом,
аамҭеикәшара еилнаршәшәаз, еиланаргьежьыз рацәоуп) иаҵанакуаз ҳзы гәырӷьаран, милаҭ гәадуран.
Сгәыӷра самеижьеит, саб иашьцәа ачара ахьыруаз Хәыхәыт ицны инеит иҩызцәа Шалуа Инал-иԥа (уи сара схәыҷаахыс дыздыруан, ҳаҩны даауан, Хәыхәыт инаҩсангьы Ҷыҷкәа Қапба дицны, урҭ еиҩызцәан. Иара убас Зураб Анчабаӡе), Михаил Ҭраԥшь, Гьаргь Ӡиӡариа. Сара урҭ рҩымҭақәа, рыстатиақәа рыла издыруан, срыԥхьахьан. Усҟан аԥсуа жәлар аԥсгара роухьан, рмилаҭ школқәа аатхьан, амилаҭ кадрқәа ашьақәгылара иаҿын. Изхысҳәаауа, Арасаӡыхьаагьы аԥсуа жәлар зегьы реиԥш, агәырӷьара иамҽхак иаман, аԥсеивгара ҳауит, издыруада уажәшьҭа џьара акахьы (бзиарак ахь) ҳазкылсуазар ҳәа. Иахьеиԥш исгәалашәоит хыхь зыӡбахә сҳәаз аҵарауаа рнеира, заҟа еигәырӷьоз, урҭ рыҿцәажәара заҟа агәалаҟара рнаҭаз, иарлахҿыхыз. Ҳәарада, урҭ ирыкәшан, иргәылакны изкыз анхацәа ҳҵарауаа дуқәа рҩымҭақәа ирмыԥхьацызт, ирыздырамызт, аха аҵеицәа дуқәа шракәыз, аԥсуаразы иқәԥоз, зхы иамегӡоз шракәыз рдыруан, насгьы уи ахыхьгьы дара рқыҭа иатәыз, иааӡаз рҵеи Хәыхәыт иҩызцәа ракәын, уигьы акыр ранаҳәон.
Гьаргь Алықьса-иԥа Ӡиӡариа Асовет мчра ашьақәгыларазы ақәԥара ҳәа ииҩыз аусумҭақәа руак аҿы раԥхьаӡа иҿыцыз архивтә материалқәа рыла ихьӡ цәырган, абри ақыҭа иалиааз, ареволиуционер, ақырҭуа меншевикцәа ирҿагыланы ақәԥаҩ, апатриот Сҭеԥан Еқәыԥ-иԥа Қапба. Уи иӡбахә зҳәоз ашәҟәы Г.А. Ӡиӡариа ҳамҭас Сҭеԥан иашьцәа ириҭеит ажәа ахҳәааны. Ари аишьцәа рзы акәым ақыҭа Арасаӡыхь зегьы азы ҳамҭа дун, избанзар дара рҵеигьы Аԥсны Асовет мчра ашьақәыргылара далахәын. Уи уажәы Арасаӡыхьтәи абжьаратә школ ихьӡ ахуп.
Зегьы зхысҳәаауа, Хәыхәыт иҩызцәеи иареи ачара адырҩаҽны хәылбыҽханӡа аҩны иҟан. Ачаԥара ҳәа иахьашьҭоу Қапаа рхәы иагәылыҳәҳәо аҳаракырақәа руак ахь ицеит ныҟәара, наԥшааԥшра. Саргьы урҭ срыцрымшәо срыцын, ирҳәоз акы саҩсыршәомызт, бзиа ибаны сырзыӡырҩуан. Ари ахәы акәаԥра ишьаҟьасҭароуп, адгьыл маҷымкәа иаҵак иамоуп, еимадоуп Ачапара дуи, Ачаԥара хәыҷи Абаажә ахәгьы убрахь иналаҵаны. Арахь иаакәыршаны хганк рыла уаҩ дызхамло (ладала акәымзар) бахәраны «ихкаауп», мацара ҩыџьара иамоуп ахаларҭа. Акәаза дгьыл «ахтцәеи» абылцәеи ирцәынханы иҟаз ахьаца аҵла дуқәа рышәшьыра иныҵатәеит адунеи казказ иқәыԥшуа.
– Ижәбоит, Хәыхәыти сареи ҳаԥсадгьыл хәҷы ҳнапсыргәыҵа ианушәа адунеи ҳақәзырԥшуа аҭыԥ ссир заҟа иԥшӡоу, иблахкыгоу! Аҳауа акәзар заҟа изҩыдоу! Абан анҭ ашьха еиҩыцәқәа, ҳазқәыԥшуа, ирықәсуа аԥша хьшәашәаӡа игәыкы-ҵәыкуа ҳшеимнадо, ҳшаргәытәуа, ҳцәеи-ҳжьи
ианыруа, – абас иҩызцәа Гьаргь Алықьса-иԥеи Михаил Мамед-иԥеи уажәада араҟа имааицыз, изымбацыз, сажәақәа ирыцырҵарызеишь ҳәа игәы иаанагауа, ҿааиҭит Шалуа Денис-иԥа раԥхьа иккаӡа иаатыз апанорама илаԥш ахьынӡанаӡо иахгауа.
Ҳамҭак аӡәгьы ҿиҭуамызт, ииҳәаз рхахьы имааиӡазшәа. Арантә ауаҩы илаԥшҳәаа хараӡаны ицон, уимоу, аҽны ихтыз Ҭырқәтәылатәи ашьхақәа реибаркыра аҟынӡа инаӡон. Аха аԥшӡараҵәҟьа ахьубарҭаз уи ақыҭа дуи, нас акәша-мыкәша иаҵанакуази рҿы акәын. Абра ҳаԥхьа игылазшәа иубарҭан аҿиареи азҳареи иаҿыз Аԥсны аиндустриатә қалақь Тҟәарчал. Уаҟа иргылаз ГРЕС атруба дуқәа (уажәы ԥсҭазаарак змам) ирхылҵуаз алҩа хәхәаӡа Аалӡга аӡиас аԥшаҳәа аҽаҭаны ицон алада, иҟалап аҩада ахә дуқәа рахь ихалартә амч амамызҭгьы. Аисырреи Аџьманҵәареи аҩхаа иҭҟьаны Хәаџьал ашьхарантә иаауаз аԥша амч мырхакәа имҵарсны иргозҭгьы. Иара Аалӡга ахаҭагьы ҳ-Баграт ду ишиҳәаз еиԥш, маҭҵас илакьылакьуа аҩхаақәа ианырҭыс нахыс акаршәра аҽамаданы иахьнеиуаз арантә (Ачаԥарантә) иубарҭан иҟәашӡа, улаԥш заахоз маҟа ҟьаҟьак еиԥш. Мамзаргьы ҵыруа дук адгьыл иалданы игоушәа. Ԥхынын азы аҩнқәа рықәцәқәа «алҩа рхылҵуа», иҩеиуа убомызт. Амшын акәзаргьы агәы ибзианы ухыԥшылон, еиҳа ииашаны иуҳәозар, адгьыли иареи рҳәаа, рыбз ахьеивҵо умҩашьо иубон.
– Шалуа, иуҳәо ҳаҳауеит, иссируп, ара аԥсабара, абас иҟоуп азоуп, абри адгьыл аҿы жәытәӡа аахыс ҳҭоурых ду иацырҟьо абаахҽҽарақәа згылоу, ари афакт зегьы аҳәоит, макьана ирцәажәам, иҭҵаам акәымзар, – абас ихәыцуа итәаз аҭынчра еилаго даацәажәеит Михаил Мамед-иԥа Ҭраԥшь.
Гьаргь Алықьса-иԥа Ӡиӡариа уи иажәа инамаданы даҽакы иҳәаанӡа (апауза иҟаз ихы иархәаны) инациҵеит: – Шалуа, иуҳәо иашоуп, Хәыхәыти уареи «шәыԥсадгьыл хәыҷы» – шәқыҭа ду – даҽакала ҟалашьа амамызт, шәара шәеиԥш ауаа заманақәа ахьиз, – абас изҩыдаз алаф налаҵаны, маҷкгьы дааԥышәарччаны, – иажәа инациҵеит. – Сыхәмаршәа исҳәоит, ахәмарра, асамарҟәыл анцәа иҳагумырхан, аха сара еснагь сазхәыцуеит Аԥсны аԥсабара аиҿартәышьа, абри ҟаза дуӡӡак инапала ичаԥазшәа иҟаҵоуп. Исшәырба, шәара ԥсуа қыҭак, ҭыԥк, икаршәраз, ирхаз, ишьхаз, иԥсҭаз досу дара рхаҿра, рхатә ԥшӡара ахьрымам, азеиԥшра ирымоу иаҵаҵәахуп излалукааша ҷыдарак. Сара стәала Лыхны зегьы реиҳа иԥшӡоу ҭыԥуп, сыԥсы ықәуп, Аџьыр (ус акәын иҩызцәа хьӡыс ирҳәоз) иакәзар иабацәа, рабацәа, урҭ рабацәа ахьиз ауп зегьы реиҳа иара изы иԥшӡоу. Арҭ ҳазҭоу ҳаԥшәмацәа, – Хәыхәыти
Шьалуеи инапы кахәхәа-ԥшӡақәа нарықәкны иҳәоит, – абри ҳазқәыԥшуа аԥсабара ссир ауп зегьы реиҳа ирзааигәо, иԥшӡоу даргьы уи аԥацәа иашақәа зларакәу ала ирҭахыҵәҟьоуп, ргәадуроуп! – абас апафос ҳаракы аҵаны даацәажәеит Гьаргь Алықьса-иԥа.
– Сара, дадраа, – абырг ҟасак иеиԥш ихы ҟаҵаны, иҩызцәа рцәажәара ихы налаирхәуеит Михаил Мамед-иԥа Ҭраԥшь, – ишәҳәо зегьы еилыскаауеит, избоит шәышиашоу, уаҳагьы ус еиԥш иҟоу абзиабара ада ауаҩы дзыҟалом днаӡа-ааӡаны, иԥсадгьыл дапатриот иашаны, уи бзиа ибартә еиԥш. Ара иҿыцу ҳәа акгьы аашәмырԥшӡеит, сҩызцәа, ус иҟоуп ауаҩы идунеи, иԥсабара дыршаз аахыс, мдыршьас иамоузеи Аԥсадгьыл абзиабара досу ҳахьиз, ҳахьааӡаз ақыҭақәа рҿы иалагоит. Уажәы уи ҳазҿу ацәажәарақәа ҳарҟәаҵны, Хәыхәыт абра ажәытәӡа аиланхарҭа баагәарала иҭахкааны иҟаҵоу шәсырбоит ҳәа ҳахьааигаз ҳахәаԥшып, шәарҭ абзиара шәзыҟалааит, аха сара археолог иаҳсабала даараӡа исҭахуп, избарц, сахәаԥшырц, араҟа ашәшьыраҿы (даараӡа сгәы ишахәогьы) стәаны ацәажәара акгьы снаҭом, – иҳәан ашырҳәа дҩагылеит Михаил Мамед-иԥа. Егьырҭгьы уи инаишьҭалеит. Ари аекскурсиа алагеит ҳахьтәаз ахәакәаԥра 60 метра иацәыхарамкәа, аҩадахьала абахә ахықә аҟныҵәҟьа ауралагьы аҭбааралагьы ԥшьба-ԥшьба метра ҭашәо адгьыл иалаҵаны иҟаҵоуп абаа. Убри инаркны ахәы инықәыршәны иаакәыршаны абаагәара ҟаҵоуп, убарҭқәа зегьы рбеит аҵарауаа. Аҵыхәтәан ҳанылбаауаз ақьырмыти акыци рыԥҽыхақәа адәы иқәыз, анаара (амарда) иаҿаԥсаз кыр иҟәшәеит.
Иахьа акәушәа исгәалашәоит Михаил Мамед-иԥа иажәақәа: – Иҵабыргыҵәҟьаны, Хәыхәыт уаншьцәа ахьынхо, иара уаргьы уахьааӡаз Қапаа рхәы иҭоурыхтә ҭыԥуп, ҷыдала аҭҵаара зҭаху обиеқтны иҟоуп. Излазбо ала, ара археолог ишьҭа анымлац, уи аганахь иҩым ақьаад шкәакәа иаҩызоуп. Хымԥада, араҟа иаатәуп, аус утәуп, – уаҳа рацәак мҳәакәа иажәа ааҿахиҵәеит. Убри аамҭазы сашьа Котик дҩеит аҩныҟа ишәыԥхьоит, шәхәы дырхиеит ҳәа.
– Иацижьҭеи крыфароуп, крыжәроуп ҳазҿу, уажәшьҭа иаҳзымхаӡои, арԥыс, – сашьа ихы наиқәкны длафуа ҿааиҭит Гьаргь Алықьса-иԥа. Егьи, ииҳәо иҿамшәо дыԥхашьа-ԥхаҵо даанхеит азнык азы, аха нас иажәа инациҵеит, – ишәзыԥшуп.
– Ҳцоит, Котик, уахь ауп ҳхы ахьхо, – иҳәеит Хәыхәыт. – Иахатәи ачара зегьы ирзеиԥшын, иахьа иаанхаз асасцәеи амаҵ зуз аԥшәмацәеи, агәылацәеи иртәуп астол, ашьтәгьы хазы ирзыршьуеит ишаԥу еиԥш, уи еиҳагьы ихаауп, – даҿын Хәыхәыт иажәа анагӡара. Егьырҭ ӡырҩуан, алафгьы еибырҳәон. Илбааит аҩныҟа рхы-ргәы алаҟа. Михаил Мамед-иԥа Ҭраԥшь исыдиҵеит ииҟәшәаз аԥшаахқәа (акыц, ақьырмыт ԥҽыхақәа) зҭасҵашаз макәан хәыҷык исҭарц. Ус иагьыҟасҵеит. Ианцоз амашьына аҟынӡагьы инаскьазгеит. Усҟан автомобил аусҳәарҭа аҟынӡа акәын иахьаауаз, урҭ рмашьына ауха ааигәа инхоз Багаҭелиа Ламшьаҵә иашҭа иҭагылан. (Аӡәы игар ҳәа ашәарҭа ауҟахыз! Уажәы ауп ус еиԥш арыцҳара – амашьына аӷьычра аныҟала).
Еицырдыруа ҳҭоурыхҭҵааҩ, ҳархеолог ду Михаил Мамед-иԥа саауеит, иҭысҵаауеит Қапаа рхәы – Ачаԥара ҳәа ииҳәаз инаигӡаанӡа иԥсҭазаара ҿахҵәеит, дахьымӡеит ажәытә ҭоурых ҭыԥ, Аԥсны зегьы азы астратегиатә ҟазшьа змаз арцәажәара, иамаз амаӡақәа раарԥшра.
Уажәы ҳхьаҵып алада.
Хәыхәыт ихәыҷра шықәсқәа ахьихигаз, дахьыхәмаруаз, дахьыҩуаз аҭыԥқәа игәазхара избомызт, насгьы урҭ рышҟа имаз абзиабара амч ҿыц анаҭон иааныжьны аҵааразы ахара дахьцоз. Уажәы дызқәу, дызхәаԥшуа, шәаԥыџьаԥла иҭалаҳау ахәыԥшӡақәа, илбааидо ашьха ԥша иаанаго аҳауа цқьа амаҷар еиԥш угәы ҟазҵо, ахьхьаҳәа иҵхәраа илеиуа аӡыхьқәа, руак аҿы ачачхалеи зху, аԥхын саси аԥшәымеи ҽыкәабарҭаси ҽырхьыраси иахьрымоу, ӡынгьы ԥхынгьы ҭәабашла ихҩоу аҟәаҟәара дгьылнаарақәа уҳәа зегьы изгәакьаны ихәаԥшуеит, рхатәы бызшәала иацәажәарашәа ибоит ашҭа уахьынҭало арымарахь ала ахахьшәа игылоу, ԥшәымеи, саси, гәылеи рзы алԥхынрак сасааирҭак иаҩызоу, араҵлаҵәҟьа «абра сыҵаҟа улатәаны уԥсы ушьар, агеи ашьхеи рахьтә иаауа аԥша хьшәашәа уҿауырсыр, илбааудар аҳауа зҩыда, еиҳагьы уӷәӷәахоит, узҩыдахоит, ухшыҩгьы ҵархоит, ԥхьаҟатәи уусқәа арманшәалоит» аҳәозшәа илымҳа иҭаҩуан уи «иахылҵуаз» бжьык.
Уаҵәы Аҟәаҟа амҩа дықәлон. Иахьа ҩаԥхьа изгәакьаз, ихәыҷра ахьихигоз, дыҩуа, дыхәмаруа дахьықәыз, аԥхын афархь мҿы ахьааигоз, аԥша какан ахьиҟәшәоз, ажь анырҭаауаз амҵәышә ахьрыҵигоз, абаахҽырақәа ахьгылаз ахәы ҳаракқәа уҳәа аҭыԥқәа жәпакы ибеит, дырхысит шьапыла. Иара убас – агәылацәа, уи иаанагон: «Бзиала, ҳаиқәшәаанӡа!». Усҟан Хәыхәыт зеижә шықәса ихымҵыцызт, аха иоура-иҭбаара наӡахьан, маҷк иааигын дыҟан, иблагә ҭбаан, илахь ҟьаҟьан, иџьымшь кахәхәақәеи еилалан ихы-иҿы агәыкра зхылҵуаз лашарак алдырԥхон иԥсабаратәны. Акы игәы иахәан дануацәажәоз иччаԥшь ахаара аҵан, дугәанарԥхон, дузааигәанатәуан. Аха уаниацәажәоз иаҳаз ажәабжь игәы иамыхәазаргьы абӷьыжә ҳәа иаартны иҳәомызт, аҵәахра илшартә еиԥш ҩнуҵҟала алаӡареи ачҳареи иман. Аха абарҭ аҟазшьақәа зегьы рҿы данқәыԥшыз инаркны имҩашьо иубон аԥхашьаԥхаҵара, агәшаҭара шимаз. Уи аханатә аиаша, аҵабыргхаҭа акәын дзымҵахырхәоз, ипринцип хадақәа иреиуан. Хәыхәыт иман аԥсҭазаара зыда ихәарҭам ахықәкы. Уи ада ауаҩы адгьыл аҿы иҟазаара иӷәӷәаӡа ашьапы изықәгылом.
Абар ҩынтәуп «иԥсадгьыл хәыҷы» Арасаӡыхь аанижьуеижьҭеи. Раԥхьа Очамчыраҟа аҵаразы данаауаз, нас – Аҟәаҟа. Усҟан дхәыҷын. Уажәы аҩынтә раан дцоит аҵарахьы, аха инахараны, Москваҟа. Ииашоуп, аҩада ишысҳәаз еиԥш, дарԥысуп, далгеит абжьаратә ҵара, иҭижьит ашәҟәы, иҭызҵаауа имилаҭ литература иаланагалаз аҩымҭақәа. Насгьы, ибоит аҵара шилшо. Иаб дшыхәыҷӡаз диԥхазаргьы, имоуп уи дазызкша, ицхрааша иан Матиа, ианшьцәа. Иан еснагь лыбла ихгылоуп лыԥшәма Салуман иуасиаҭ ажәа.
– Насыԥны, иара аҵараҿы агәырҵҟәыл бзиа аниоу, сара исылшо акы игсыжьуам, схы иагсырхаргьы сыԥсы иагсырхаргьы, лҳәоит. Ҵабыргуп, Очамчыра акәым, Аҟәа акәым, нахьхьиӡа хараӡа Москва ҳәа иахьашьҭоу дцарц игәы иҭоуп, уи, ҳәарада, агәҭынчымра снаҭоит, адунеи аҵыхәан иҟазаара ус имариам. Аха урҭқәа зегьы ракәым ихадараны иҟоу иара изгьы, сара сзгьы иҟоу аҵара ауп, аџьабаа збаргьы, аџьабаа ибаргьы, имҩа хоуп Москваҟа! Анцәа ду дырманшәал с-Хәыхәыт! – абас дхәыцуан Матиа, Хәыхәыт уаҵәы шьыжьы Аҟәаҟа амҩа дықәлараны ианыҟаз ауха.
Амра абз ахәы ҳарак Ашәшьра акәаԥраҿы иаавҵны, ашәахәақәа шаԥшаԥуа аҩны ашҭа инҭаԥхеит игәыҟаҵагаха. Хәыхәыт иҽеилаҳәа дгылан. Матиа имаҭәақәа, аиқәара аахыҩуа ишаанагара иҟаз ичамадан аҭаҵара даҿын. Ӡаӡ аҵәца иԥхеиԥхеиуа ҩыла иҭәны ашҭа агәҭа дықәгыланы (шьыжьхьа ашьҭахь ауп ас аниҳәа) даацәажәеит Амрагыларахь ихы рханы: «Анцәа ду суҳәоит, сшамкәа сызшаз, Хәыхәыт иахьа узқәыло мҩамшхааит, ухы зқәукыз аҵараҿы аманшәалара уқәашьхааит! Анцәа ду суҳәоит, улыԥха-угәыԥха иҭ, уихылаԥш! Хәыхәыт, дад, уара ухәыҷуп, аха уҟәышуп, абзиа иазхәыцуа уаҩуп, ҳуқәгәыӷуеит, ԥшӡала ухынҳәааит, уҵара уалганы уԥсадгьыл ахь! Анцәа ду духылаԥшуп. Москва, дад, ҳара ҳамцац, аха ара шакәым, ишыхароу аадыруеит, насгьы аҳауагьы ас иауҟаху, аӡынра ӷәӷәахоит! Зегьы рыла Анцәа ду уихьчааит! Уи иоуп зегь зымчу. Уи анаҩс, уҟәышыз, дад, аҩыза, ақәла, ҳәарада, ибзиоу, урылаҳә, ухы рықәыршәа, урнаала, урҭ роуп уаҟа аишьарагьы узызуа! Ҳаргьы, уан аԥхьа днаргыланы иҳалшо ала ҳуцхраауеит, ҳувагылоит. Уареи Ҷыҷыкәеи рыда иҳамада, ҳзықәгәыӷуа
шәара шәоуп. Мҩамш! Анцәа ду духылаԥшуп! – иҳәан иикыз аҵәца дҩахан ижәит. Нас убри аныҳәаҿа аҭаацәа зегьы идиржәит.
Гәыблыла ашҭа-агәара, Қапаа рхәы ауразоуроу лаԥшыла иааимданы, бзиала ҳаиқәшәараҟынӡа, – иҳәан аҭаацәа зегьы гәыдкыла, ихыдкыла ахьатә гәашәа аҷараҳәа иаартны дынҭыҵит.
– Мҩамш! Мҩамш! Хәыхәыт угәырӷьо Анцәа уаашьҭы! – ҳәа ишьҭарҳәон дхьаԥш-кәаԥшуа, иблақәа кыдхало дахьцоз. Матиеи Ӡыкәри Аҟәанӡа дааскьаргон. Усҟан Тҟәарчали Очамчыреи адәыӷба бжьалахьан. Ари хҭысын ақыҭауаа рзы, реиҭанаиааиразы акырӡа аҵанакуан.
Матиеи, Ӡыкәри, Хәыхәыти адәыӷба иҩақәтәан Очамчыранӡа иааит. Уантәи автомабил ала Аҟәа инеит. Ауха иҟан, иԥхьеит Ҭемырраа рҿы. Урҭ ирҭааз асасцәа иреигәырӷьеит. Ҭемыр Аҩӡба аҵарадырра ҳаҭыр ззақәыз, зхаҭагьы аҵара змаз аӡә иакәын. Хәыхәыт Москваҟа аҵаразы ицара даараӡа деигәырӷьеит, аԥарагьы ииҭеит. Уи аҵара зҵоз аҿар дрыцхраауан, игәцареикуан. Абраҟа исҳәар сылшоит абарҭ ацәаҳәақәа зыҩуа схаҭагыь, санҵаҩыз, саныстудентыз абра Аԥсны – аҩны сшыҟазгьы, иԥсаҭа бзиахааит заҟантә аԥара сиҭахьааз аҩны саннеилак абас ҳәо: «Уаб иаҳәшьа (иԥшәма ԥҳәыс Мыҷыҷ лоуп дызҿу. – Р.Қ.) акы улымҭар лушам, аха ари сара иусҭо уахь иахыԥхьаӡалам», – ҳәа дахлафуа.
Хәыхәыт Арасаӡыхьынтә данаа ашьҭахь адырҩаҽны амҩа дықәлеит Москваҟа. Автобусла Шәачанӡа дцар акәхон, уи нахыс – адәыӷбала.
Матиа маҷк аҟара илныԥшит лыҷкәын хара дгьыл ахь ицара, амҩа иқәлара, аха лара хаҵамԥҳәысра злалылаз ала, адәахьала иулырбомызт. – Ихаҵкы сцааит, с-Хәыхәыт, ихала аҵара сҵоит ҳәа иабыкәу адунеи аҵыхәа дцоит. Ари зегьы ҳзы игәырӷьароуп, инасыԥуп. Саҳәшьаԥацәа рхаҵкы сцеит, ауаарахь рхы дырхеит. Егьи саҳәшьа Хаԥҭиҭ лԥа Андреи иакәзар, ҵыԥх аҵара ду дҭалеит, ари Хәыхәыт сынтәа уахь дцоит. Ари Асовет аамҭа иабзоуроуп акәымзар, ԥаса аурыс ҳәынҭқар ихаан арҭ реиԥшқәа мариазма – абас Матиа лыгәмаҷра, лгәаламҟара лхаршҭуа дцәажәон Ӡыкәыр, амҩа иахьықәыз. – Хәыхәыт, сымш, дхаҵахахьеит, дҟәышуп, Анцәа ду илыԥха иҭ, акала уицәшәо дыҟоума, уажәы ҳаширгәырӷьо еиԥш иагьарааны ҳиргәырӷьап, – Мыҷыҷгьы Ӡыкәыр уажәраанӡа ииҳәаз иажәақәа инарыцылҵеит Матиа, лгәы лхалыршҭырц. Уи лаҳәшьеи лашьеиҳаби ражәақәа рхы ахьцоз, иахькыдыз аулзымдырхуаз. Урҭ лара лгәарӷәӷәара иазкын. Ан ахшара
аамҭала акәзаргьы, лылаԥш ахьзымнаӡо, лнапы ахьихьымсуа даныҟала, еснагь гәыҵхас длоуеит, ихьаалгоит, акы имыхьындаз ҳәа дихӡыӡоит, шәарак лызцәырҵуеит. Ари иԥсабаратәу цәанырроуп ан лзы. Матиагьы Хәыхәыти лареи анеиԥырҵ нахыс ус акәын дшыҟаз. Аха урҭ ахәыцрақәа зегьы лхадыршҭуан, уи аҵаразы дахьцоз.
Хәыхәыт Шәача дзықәтәаз адәыӷба «Шәача-Москва» арельсқәа ирықәԥраа амҩа ианын, спасаџьырцәа досу рҭыԥқәа рҿы иманшәаланы исызнагандаз ҳәа иццакуа. Хәыхәыт уажәада Аԥсны далҵны џьаргьы дымцацызт, зыхьӡ хара инаҩхьаз Шәачагьы имбаӡацызт. Иара изы Аԥсны аԥсабара ссир анаанижь нахыс, дазҿлымҳан иаԥхьаҟа ицәырҵуаз, географиала (шәҟәыла) ииҵахьаз, иидыруаз Кавказ ашьхақәа реибаркыра аԥсабара (ашьхақәа рыгәҭа дыргәылсны дахьцо) блала абара, ақәыԥшра (адәыӷба ахышәқәа рҟнытә акәзаргьы). Ииашоуп, уахынла еиҳа еиҳахеит ҽынла аасҭа, аха уеизгьы ибла ибаз маҷым Кавказтәи ашьхақәа реибаркыра иаҵанакуа. Аҩхаа дуқәа, аԥсҭақәа, ашьха ҳаракқәа, адгьыл кылҵәа (атуннел) уҳәа заҟа ыҟоузеи. Зегьы раԥхьаӡа уи ихаҿы иааиз иреиуоуп абас еиԥш иҟоу аҩхаа дуқәа иргәылганы аихамҩа злаҟарҵаз, насгьы ашьхақәа злакылырҵәаз атехника амч џьеишьон. Абарҭ зегьы зылзыршаз Асовет мчра ауп ҳәа игәы ааҭгәырӷьаауан, аха нас уи агәаанагара инавагылон даҽакгьы. Мшәан егьырҭ акапиталисттә ҳәынҭқаррақәа рҿгьы атехника аҿиара иаҿупеи.
Хәыхәыт дызҭаз адәыӷба ашара адәы ианаақәлоз изгәылсны инеиуаз Кавказтәи ашьхақәа уажәшьҭа еиҳа-еиҳа ашьҭахьҟа иннажьуан, ихараны акәын ишубоз. Ицон адәыӷба шьҭыԥраа. Иаԥхьа ицәырҵуан асазан дгьыл еиҵҳәақәа, улаԥшҳәаа иҵамӡо акаршәрақәа, ачалаҵарҭа ҭыԥқәа, аҭәархырҭақәа, арахә рҳәырҭақәа. Ус заҟа! Хәыхәыт ашьха қыҭа ԥшӡаҿы ииз, иааӡаз арҭқәа зегьы иара изы ҿыцын, умашәа ибаны дрықәыԥшуан иблақәа рылаԥшҳәаа иахьынӡаҵаӡоз. Аратәи аԥсабареи Аԥснытәи аԥсабареи зынӡак еиԥшым иузеидкылом. Урҭ еиҿырԥшуа ианеидихәыцла иҿаԥхьа ицәырҵуеит Аԥсны геи шьхеи рԥсабара аԥшӡара иамоу ахатә хаҿра. Аҽарҳақәа реиԥш ажәҩан иаҵасуа игылоу ашьхақәа уҳәару, уи акалҭахь илашьҭу, шәаԥыџьаԥла иҭалаҳау аԥсҭақәа уҳәару, алада архаҟа ишьҭоу ачашә дгьылқәа уҳәару, урҭ «еиҩырсса» иргәылсны ицо аӡиасқәа уҳәару, «ахьарч» ҳәа агаҿа рцәажәо иаво
амшын уҳәару зегьы рыла еиҭаҳәатәуп. Абри атәыла ссир хәыҷ заҟа еиуеиԥшым шәыга хкыла ихырҷоузеи ахаҿра. Дызлысуаз ақыҭақәа, аҳаблақәа рынхашьагьы ибон. Шамахамзар (ақалақьқәа рҿы акәымзар) аҩнеихагылақәа ақыҭаҿы иубомызт, уимоу, ирацәан чазла аҩны лаҟәқәа, зыварақәа шьыхыз кьыр шкәакәала, рашҭақәа ракәзар иҭшәан. Ицон адәыӷба ықәҳа, иннажьуан адәеиужьқәа, ақыҭақәа, ақалақьқәа, абар дазааигәахоит, игәы хыҭхыҭуа дыззыԥшу СССР аҳҭны қалақь Москва. Игәалашәоит уи иазкны Москва аурыс шәҟәыҩҩцәа (иара дзыԥхьахьаз рахьтә) аӡәырҩы, рықалақь гәакьа иахырҳәаахьаз, иҿыцҳҳараӡа иаҳауеит, илымҳа иҭаҩуеит (иара бзиа иибо аурыс критик ду В.Г. Белински иажәақәа: .
Абас иҟаз ақалақь абара дахыццакуан Арасаӡыхьтәи арԥыс. Аха уи абара агәахәара ду шинаҭозгьы, арахь дзаауа ашьхақәа дырхыҵны, аӡиасқәа дрырны, ақыҭақәеи ақалақьқәеи дрылсны аҵараз ауп, идырра азырҳара азоуп, нас араҟа иоууа адырра иуаажәлар идирхәарц ауп. Абарҭ реиԥш иҟоу ахәыцра ҵаулақәа данрылаз ицәырҵуеит зҵаарак: «Схы зықәкны саауа аинститут сзымҭалар, схьагәгәа сышьҭахьҟа агьежьра сықәшәар ишԥаҟасҵои ҳәа» ҳәа. Иара убри игәаҵантә ииз азҵаара аҭак иаҳауеит абас: «Аԥышәара алатареиа иаҩызоуп, Хәыхәыт, аманшәалареи аманшәаламреи ианеимаркуа ыҟоуп. Анцәа иумҳәан, иуҟәыблаауп, узҭамлакәа уҟалар, ухьагәгәа аҩныҟа агьежьра ԥхоушьозар, уаагыл шықәсык. Москва чак ахьуфаша аусурҭа араҟа есымшагьы иуԥшаауеит. Ииашоуп, уара аԥхара атәыла аҟнытә иааз ауаҩы напыла аусура маҷк иуцәыхьанҭахашт, аха уашьцылоит, уҷкәыноуп, насгьы, ахьҭа ӷәӷәазаргьы, иудыруаз Москва аҳауа зҩыдоуп. Аусгьы ууп, уинститутгьы уҽазыҟауҵап уҭалартә еиԥш». Абарҭ ажәақәа ҩнуҵҟала иаҳауаз ицәа-ижьы инанырит, иааилсит усҵәҟьа дақәшәазшәаҵәҟьа! Аха убри аамҭазы ҩаԥхьа дызлаз гәынхәҵысҭалатәи ацәажәара иналҩит даҽа бжьык. Уи иаҳәоз зынӡа иҿыцын: «Аҳаҳаи, акы уацәымшәан, Хәыхәыт, уусқәа зегьы маншәалахоит, абранӡа уахан уанаа анцәагьы духылаԥшуеит, дуцхраауеит, еиҳау аҵареиурҭа уҭалоит уаазышьҭыз уԥсадгьылгьы џьара иумыхәар залшом, избанзар, уи иаҭахуп амилаҭ кадрқәа. Уара уеиԥш, ирацәамзаргьы, иаақәо аҿар
аднакылоит Москва, Ленинград иҟоу еиҳау аҵареиурҭа, аӡәгьы, шамахаӡак акәымзар, рышьҭахьҟа ихьагәгәа дымцац. Абри ак удыруаз, амала, аџьабаа зцу аҽазыҟаҵара аҭахуп», – ҳәа. Абарҭ ажәақәа рышьҭахь еиҳа игәы ӷәӷәахеит, уимоу, аинститут дҭалазшәа аҟара иахьынтәааз изымдыруа агәырӷьара аҵаны гәалаҟарак изцәырҵит. Абас акраамҭа ахәыцрақәа дрылазар ҟаларын апасаџьырцәа мҩаԥызгоз аԥҳәызба ԥшӡа «аҩызцәа ласы Москва ҳнеиуеит, шәҽеибышәҭала» лыбжьы мгазҭгьы. Уи акәхеит, Хәыхәыт иаразнак даалахҿыххеит. Ҳаԥсадгьыл ду СССР аҳҭны қалақь Москва раԥхьаӡа акәны лабҿаба ибарҭахон. Уи иарҵысыз агәырӷьара дамҽхак даман.
Адәыӷба «Шәача-Москва» Казантәи авокзал аҿы иаангылт, уаҳа џьаргьы сцом аҳәозшәа аҽырӷәӷәаны. Сааҭбжак аҩнуҵҟа уи иаанагаз апасаџьырцәа зегьы ақалақь ашыкьра иналаӡит рҳарҭа-сырҭа ыҟамкәа. Досу рымҩақәа ирнылеит иццакы-ццакуа. Аццакра қьабзс иамоуп Москва. Иҭыҵыз апасаџьырцәа дрылан заԥхьаҟа истудентхараны иҟаз Хәыхәыт. Ақалақь ахы-аҵыхәа ҳәа акгьы издырамызт. Аметрогьы имбацызт бзанҵы, насгьы ахы ишархәатәызгьы изеилкаауамызт. Уи, ҳәарада, иҵап, дашьцылап мшынҵас еилашуа Москватәи аԥсҭазаара, убасҵәҟьа наҟ-ааҟ еиларсу, ауаа мҩанызго амҩақәагьы. Аха урҭ уажәазы ихәом. Дцароуп таксила ихы зықәкны дааз аинститут ахь. Атакси иазԥшыз ауаа днарыдгылеит иаргьы. Урҭ шьарда ирацәаҩуп. Аха дара амашьынақәагьы ласы-лассы иаадгылалоит. Ус Хәыхәыт иочеред анааи, иааидгылаз амашьына днақәтәан иҳәеит: «Московскиҟ госпединститут имени Ленина». Уи акәхеит, дышьҭкәыцәаа аҿынанахеит.
Ари аинститут ақалақь ацентр аҿы иҟоу аҵареиурҭақәа иреиуам, маҷк иналкшәа игылоуп, аха зымҽхак ҭбаау, атрадициа ду змоу акы акәны иҟоуп, насгьы асовет аамҭазы амахәҭа-шьахәҭақәа аиоуит, В.И. Ленин ихьӡгьы ахырҵеит. 20-тәи 30-тәи ашықәсқәа раангьы ари аинститут иҭаларц иаауаз аҿар Москваа рыдагьы ирацәаҩын, насгьы урҭ рхыԥхьаӡараҿы иҟан ҳтәыла ду еиуеиԥшым амилаҭқәа рхаҭарнакцәа.
Аҵареиурҭақәа зегьы реиԥш, ари аинститутгьы иамоуп изхыҽхәаша ахатә ҭоурых. Уи алагоит 1872 шықәсазы. Усҟан иахьӡын Москватәи
иреиҳаӡоу аҳәсақәа ркурсқәа ҳәа. 1918 шықәсазы иҟарҵеит аҩбатәи Москватәи университетны, нас апедагогиатә факультет абазала 1930 шықәсазы СССР аҿы зымҽхак ҭбаау апедагогиатә институтны . 1941 шықәса раахыс В.И. Ленин ихьӡ ахуп. Уи ашьақәгылареи, аҿиареи, аҿар аҵара дырҵареи, анаукеи рыхьӡ иузадымхуа иадҳәалоуп апедагогцәа аҵарауаа дуқәа, иаагап С.А. Балезин, Ф.М. Головенченко, В.В. Голубков, М.Ф. Шабаева, Е.В. Шпольски, И.В. Устинов, С.Д. Сказкин, И.Н. Корнилов...
Уажәы ара 1973 шықәса раахыс иҟоуп афакультетқәа: афизикатә, ахимиатә, аматематикатә, абиологиа-химиатә, агеографиа-биологиатә, аҭоурыхтә, аурыс бызшәеи алитературеи, англыз бызшәа, анемец бызшәа, афранцуз бызшәа, аиспан бызшәа уҳәа убас иҵегьы. Ҿырԥштәыс иаагозар 1972-1973 аҵара шықәсқәа рзы араҟа аҵара рҵон 11-нызқьҩык астудентцәа, рҵаҩцәаси наукатә усзуҩцәаси аус руан 1700-ҩык, иҟан 100-ҩык апрофессорцәеи, адокторцәеи, 600-ҩык адоцентцәеи анаука акандидатцәеи. Иҟоуп академикцәа, иаагап И.И. Минц, А.Л. Нарочницки, П.С.Новиков. Аинститут азин амоуп иаднакыларц акандидатреи адоқторреи роуразы адиссертациақәа рыхьчара. Иҭнажьуеит аҵарауаа русумҭақәа знылоу аизга «Учӡные записки» захьӡу.
Хәыхәыт Бӷажәба аинститут данҭалаз ашықәсан, ҳәарада, еиҳа иқәыԥшын, аха зегьы акоуп ҳтәыла аҵареиурҭа дуқәа ируакын, атрадициа аманы ишьақәгылахьан.
Аҩада ишысҳәахьоу еиԥш, Хәыхәыт Бӷажәба иҽазыҟаҵаны дааит аинститут дҭаларц, аха зегьы акоуп агәҭынчымра иман, иага умҳәан. Араҟа аҭаларазы еикануа рацәаҩхеит, рыбжеиҳараҩӡак аурысқәа роуп. Урҭ егьырҭ амилаҭ школқәа ирылгаз раасҭа шьарда иӷәӷәоуп, реиканрагьы аумариахыз. Аха дзықәгәыӷуа макьана адкылараз аԥышәарақәа ирылагаанӡа жәамш раҟара аамҭа имоуп, уигьы иара изы акыр иаԥсоуп, насгьы ианалагалакгьы амаҭәарқәа рыбжьара амшқәа иоуеит.
Хәыхәыт Бӷажәба идокументқәа алеиҵеит адкыларҭаҿы, аԥышәаратә бӷьыц изҭаз аԥҳәызба иаттестат ианыз ахәшьарақәа лылаԥш анрықәшәа, гәахәарак аалызҵысын, даалахҿыххеит, нас ҿаалҭит – арҭ ахәшьарақәа ҵабыргызар, иреалтәызар, иага аконкурс ыҟазаргьы, сгәы иаанагоит, аҭалара шәцәыуадаҩымхар ҟалап ҳәа.
Хәыхәыт иаҳаз ажәақәа игәы ишамыхәазгьы, рҭак ҟамҵакәа длазҵааит – азеиԥшнхарҭа абитуриетцәа харантә иааз, Москва инымхо ирырҭома ҳәа.
– Ааи, абри абӷьыц дшәырбыр ишәырҭоит, – аҭак ныҟалҵеит дхааҷкәакәараӡа, – нас адресгьы – азеиԥшынхарҭа ахьыҟаз – иалҳәеит. Уи зынӡак аинститут иацәыхарамызт. Уаҟа, егьырҭ харантә иааз абитуриентцәа зегь реиԥш, Хәыхәытгьы дыҩнарҵеит азеиԥшынхарҭа. Ауада хәыҷын, ҩыџьа-ҩыџьа рҭыԥ акәын иамаз, аха иманшәалан, насгьы уи азеиԥшынхарҭа иаман аԥхьарҭа азал ду, абиблиотекагьы ааигәан. Хәыхәыт дицыҩнарҵеит башкирк, ҷкәына ԥшӡакы, еиқәакы, ихахәы жәпақәа рҳәны. Уи ихьӡын Мухҭар Салимов. Уигьы Хәыхәыт еиԥш раԥхьаӡа акәны Москва дааит. Иҟазшьа, инаалашьа бзиан, адыррагьы иман.
Аԥышәарақәа даҽа жәамш рыгын. Уи аамҭа иалагӡаны Хәыхәыт иҽазыҟаиҵеит, ииҭираны иҟаз амаҭәарқәа (аурыс аҩра, аҳәара, СССР аҭоурых, аҳәаанырцәтәи абызшәа – досу абжьаратә школ аҿы дызхысыз) зегьы. Игәы ҭынчмызт, аха аԥышәара дацәшәомызт, ҳаӷоу иаџьал цәгьоуп, дгәыӷуан. Аҩныҟа, иашьа хәыҷы (Ҳақыбеи), иан, егьырҭ иҭахцәа зегьы рыгәхьаагарагьы зны-зынла иааилжжуеит, избангьы узҳәом, зныкыр дцахьазма ас иҭахцәа ныжьны хара! Дашьцыламызт. Хәыхәыт даҽа гәаҳәаракгьы имоуп. Уи ԥшӡала иԥышәарақәа аниҭилакь Москва аҭоурых ҭыԥқәа, амузеиқәа ибарц, еилкаауп, урҭ рацәоуп, зегьыҵәҟьа рбара имч ақәхарым, аха Москва-Кремль ашҭа, игылоу ахьыҵәцарақәа ибароуп хымԥада. Насгьы иҭахуп адунеизегьтәи аџьажәлар рвожд В.И. Ленин имавзолеи аҿы анеира. Ирацәоуп, аԥсуа ҷкәын раԥхьаӡа акәны Москва иааз игәаҳәарақәа, аха урҭ ушьҭан акәхоит, уажәы иҭироуп иԥышәарақәа, дҭалароуп аинститут.
Абитуриентцәа, аинститут аҭалара зҭахыз, рыцәара, рыԥсшьара, уимоу, рыфара-рыжәра иагырхан ирҭиуаз амаҭәарқәа рҽазыҟарҵон, аамҭа рызхомызт. Еилкаауп, арахь иаанагаз здырра ыҟаз, насгьы аҵара зҭахыз шракәыз. Урҭ рыбжьара, ирацәамзаргьы, аконкурс ыҟан. Ажәакала, амаҭәарқәа здызкылоз алекторцәа еилырԥшаар акәын еиӷьу иҵкыс еиӷьӡоу, ибзиоу иаҵкыс ибзиаӡоу абитуриентцәа. Хәыхәытгьы кокурсла еикануаз абитуриентцәа дрылан аӡәы ҳәа ахақәгәыӷра иманы.
Ирылгеит аԥышәарақәа МГПИ аҿы, факультетцыԥхьаӡа иҭалаз астудентцәа рсиа хазы-хазы аинститут ахыбра акорпус хада уахьыныҩнало азал ду аҿы икыдырҵеит. Рыгәқәа хыҭхыҭуа инадгылон астудентцәа гәыԥ-гәыԥла асиаҿы ҳахьӡи-ҳажәлеи аабарушь, иҟаларушь ҳәа. Шьоукы, иахәаԥшыз рахь рхы-рҿы рхаччо, агәалаҟара бзиа иамҽхак инадҵуан. Урҭ, еилкаауп, иҭалаз шракәу. Даҽа шьоукых, ажәак мҳәаӡакәа инадҵуан рҿаԥшылара цәгьаны, амамеиқәара рҿатәаны, даҽа шьоукы, еиҳарак аҭыԥҳацәа рыбла агәқәа лаӷырӡыла иҭҭәааны инаԥырҵуан.
Хәыхәыти Мухҭари ашьшьыҳәа инадгылеит ахьӡынҵа ахькыдыз аҭӡамц лаша ду.
– Хәыхәыт, – иҳәеит иҩыза абашкир Мухҭар ихаҿы амра ашәахәа гәыбзыӷ аақәыԥхазшәа иаалашан, – ара ҳаҟоуп, аллаҳ ду ҳазшаз ибзоураны!
Урҭ аҩыџьагьы игәырӷьаҵәа иаагәыдеибаҳәҳәалеит.
– Аинститут ҳшаанахәаз, аԥышәараан иҳауз ахәшьарақәа ирҳәон, аха иудыруеи, аконкурс алеишәа цәгьоуп, еиӷьу, еицәоугьы нҵәаӡом, насгьы абаллқәа роуп араҟа аус зуа, – абас даацәажәеит Хәыхәытгьы дгәырӷьаҵәа.
– Сара сзыцәшәоз удыруоу, Хәыхәыт, сызҭамлакәа схьагәгәа аҩныҟа агьежьра сықәшәар ҳәа. Сара уи сазшьрымызт, сынтәа иалымҵыр, иабацоз ҳаԥхьа сҭаларын, сҭалаанӡа сацрыҵрымызт. Аха ирыцҳасшьоз саб иакәын, сан рыцҳа дсыԥхеижьҭеи, макьана шықәсыкгьы ҵуам, – иҳәан даақәыԥсычҳаит, дигәаларшәауа, – нас инациҵеит, уи аҵара сҵарц иҭахуп, иҷкәын заҵә соуп. Иԥҳацәа хҩык ыҟоуп, урҭ сара саҵкыс еиҵбацәоуп, ашкол иҭоуп, макьана аинститут ахь ицо дабаҟоу, аха идухаргьы, изҭоу ашкол иалгаргьы аҵаразы џьеи арахь иааишьҭып. Рыфа иагижьуам дахьынӡаздыруа, дрыхӡыӡаауеит, машәырк рыхьыр ҳәа дшәоит. Насгьы аԥҳәызба лызҵаара даҽакала иҟоуп, ҳара аԥсылманцәа ҳҿы, шәара шәҿгьы ус ауп ҳәа сыҟоуп. Сара сакәзар, саб уара ухаҵоуп, уахьцалакгьы ухы аҵаумырхароуп, аҵараҿы аума, аусураҿы аума ҳәа сеиҳәоит есымша. Насгьы иҭахыҵәҟьоуп аҵара ду сыманы, аҿар аҵара дсырҵо сыҟазар. Абас дсықәгәыӷны, санааишьҭ сызҭамлар, игәы инархьуан, ихьааигон. Аха аллаҳ ду ҳазшаз сирманшәалеит ишубо. Сара сзы, Хәыхәыт, ихаҵа иахьатәи амш зегьы ирыцкуп, – абас даҿын Мухҭар ацәажәара амҩа иқәланы, ианыланы азеиԥшынхарҭахь иахьаауаз.
– Мухҭар, саргьы сызҭамлар ихьаазгоз сымоуп, сан, сан лашьцәа сеикәаҳәеикәаԥса саазышьҭыз, иахьеи уахеи сажәабжь – сҭалара – иазыԥшу. Ишубо, уажәшьҭа ҳастудентцәахеит, ари хҭыс дууп, насгьы ҳтәылаҿы еицырдыруа, атрадициа змоу арҵаҩратә институт ҳҭалеит. Аха, исҳәоит, сызҭамлар, аҩныҟа ишсыхогьы, џьаргьы сцомызт, абраҟа саагылон, махәҿала акәзаргьы, схы зланыҟәызгашаз, сҭаацәа мыргәамҵкәа, аусурҭа сыԥшаауан, уада хәыҷык қьырала инкылан сынхон, сҽазыҟасҵон ҳаԥхьаҟатәи аԥышәарақәа рҿы сықәгыларц. Аха насыԥны, ари аҩыза апроблема ҳмоуит, Москватәи аинститут ҳастудентцәоуп, – абас иааҿахиҵәеит Хәыхәыт иажәа. Ус рацәак мҵыкәа иааит азеиԥшынхарҭаҿы.
Ргәалаҟара бзиан аҩыџьагьы. Уажәы еилкаатәыс ирымаз зҵаара заҵәык акәын. Сентиабр 1 азы аҵара ианалагонӡа абра инрыжьуоу, даҽаџьара ииарго, насгьы иаанхаз амшқәа (еиҭа бжьымшы ыҟоуп) ари ауадаҿы анхара азин рымоу, ирымаму. Уи азҵаара дара рзы кыр аҵанакуан, избанзар, уажәшьҭа аҩныҟа иабацахуаз, ргәы шхьаауагьы, ара инхароуп, рыԥсгьы маҷк иршьароуп, аиашазы иааԥсоуп, икароуп, аҵхқәа дыршеит ашәҟәқәа ишрыдтәалаз. Азеиԥшынхарҭа аиҳабы иҿы, рус аилкааразы ианнеи, иреиҳәеит, – шәахьыҩналаз шәыҩноуп, шәара ишәтәуп, амала, астудентцәа зларацәоу ала иҟалап даҽаӡәы дшәыцаҳҵар, иҟалап шәхала шәынхаргьы, – иҳәеит рызҵаара аҭакс. Насгьы инациҵеит даҽакгьы дара зыргәамҵуаз азҵааразы – уажәшьҭа шәарҭ аҩныҟа шәабацахуеи мчыбжьык ауп ишәзаанхаз, аҵарашықәс ҿыц шәышәхымс илагылоуп, насгьы, шәарҭ излаздыруа ала (урҭ ауада ианыҩналоз ирҩыз арзаҳал аҿы иадырбахьан иахьатәиқәаз), аӡәы Аԥснытәуп,егьи Башкириатәуп. Уажәы акәым, аӡынтәи аԥсшьара мшқәа раангьы, ишәзалыршом ацара-аара, акы – шәхароуп шәахьынхо, ҩбагьы, астудентцәа рыбжеиҳараӡак, изаҳамҳәарызеи, рџьыбақәа еснагь еидшәаҟьалоуп, еимгәамӡо узырбода, – иҳәеит даахлафшәа, аха дышиашо шышьақәирӷәӷәо ихаҿы ианубаалон. Ҳамҭак ашьҭахь иажәа дналагеит азеиԥшынхарҭа аиҳабы. – Сара шәсазҵаауазар, ишәабжьызго зынӡа даҽакуп, убри еиҳа ишәзеиӷьуп, ԥсшьарак еиԥшҵәҟьа ишәыхәоит. Ишыжәдыруа еиԥш, Москва шәмааи, ишәымбац, шҟәыла ишәҵаз ада, уи акгьы аҳәаӡом. Ҳтәыла ду аҳҭнықалақь шәалаԥшны шәнеи-ааи, ижәба, шәырҭаа амузеиқәа, аҭоурых ҭыԥқәа. Урҭ ишәарҳәо рацәахоит, уимоу, шәҵараҿгьы ишәыхәоит. Ҵабыргуп, мчыбжьык ала ҳақалақь ду шәызҵарым, шәгәазхара ишәызбарым, аха иалагатәыми. Ушьҭан аҵара шәалагаргьы, аекскурсиақәа рзы аамҭа шәоууа џьышәшьоит, – абас абык, еиҳабык еиԥш дхааӡа драцәажәеит, драбжьеит аурыс уаҩ гәыҭбаа бырг Хәыхәыти Мухҭари. Иԥырҵны рҭыԥ аҿы иааит, нас акрыфарҭахь еиццеит.
– Азеиԥшынхарҭа аиҳабы иҳаиҳәаз бзиоуп, Мухҭар, аха саргьы убри сазхәыцуан, аԥышәара ҳаибганы ҳзалҵыр, ақалақь аҭоурых ҭыԥқәак рахь аекскурсиа ҟаҳҵарц, иаабарц, нас, знык алекциақәа ҳрылагар, уи аамҭа ҳазҭода, – иҳәеит Хәыхәыт иҩыза ихы наиқәкны. Мухҭаргьы Хәыхәыт иажәа далгазшәа аниба, ҿааиҭит, – саргьы убас сгәы иаанагоит, уаҵәы шьыжьхьа нахыс убри ҳҽазаҳкып, уажәшьҭа
ҳашьҭалап, ҳазхара ҳацәап, арҭ амшқәа, иаҳҳәар ами аиаша, аԥышәарақәеи ҳареи ҳаибаркареит, – уаҳа акгьы мҳәа ашьҭалара иҽыназикит. Аҩыџьагьы ауха ираҳаҭӡаны, ашьалҭа цәарҭа илаиазшәа иҭахәхәа ицәеит.
Адырҩаҽны игылеит илахҿыхӡа. Планс ирымоуп Москва – Кремль (аҩнуҵҟа уҭазыжьлода усгьы) адәахьала абара, ашҭа ақәсра, ирзалыршозар, жәлар рвожд имовзалеи рбарц. Шьыжьхьа ыфаны индәылҵит ҩыџьа астудентцәа аԥсуеи абашкири.
Ишдыру еиԥш, 1147 шықәсазы ишьаҭаркыз Москва адунеизегьтәи акультуратә центрқәа ируаку, раԥхьаӡа акәны иаанагаз ауаҩы, ҳәарада, дзыргачамкуа, дзыршанхо иара убас инагӡаны изеилымкаауа, ихаҿы изаамго аџьшьахәқәа заҟа иԥылоузеи! Урҭқәа зегьы араҟа иацы истудентцәахаз дыршьа рымоума, насгьы ада уаҳа ус рымазаргьы, шықәсык ирзеимдарым Москва иамоу, ашәышықәсақәа иргәылсны иаауа аҭоурых ду змоу архитеқтортә баҟақәа, аныха баашқәа, ахан хьыҵәцарақәа, амузеиқәа хынҩажәи фба, Москва – Кремль, Ашҭа Ҟаԥшь уҳәа заҟа шәҟәыла ирдыруа, хаҭала ирымбац, рылаԥш зхырымгац аҭыԥқәа. Урҭқәа зегьы хыхь-хыхьшәа акәзаргьы рбара, ргәы амырхыҭхыҭырц залшомызт Хәыхәыти Мухҭари.
Хәыхәыт ихаҭа, зны ҳаицәажәо ҳаштәаз, истудент ԥсҭазаара аԥхьатәи амшқәа игәаларшәо иҳәеит, мчыбжьы наҟьак Москва аҩнуҵҟа иҩыза абашкир ҷкәынеи иареи рхала аекскурсиа имҩаԥыргоз атәы. Уи даараӡа агәахәара рнаҭеит, иднарбеит лабҿабатә ҿырԥшыгала Москва аҭоурых ду змоу акы шакәу. Иџьоушьартә рыбла иабаз аџьашьахәқәа ирнаҭаз аестетикатә гәахәара анаҩсангьы иднарбеит аурыс жәлар дуӡӡа рҭоурых, рдоуҳатә мазара заҟа ҵкар рацәала еилоу, ибеиоу, иҿырԥшыгоу, насгьы аурыс уаҩы ԥсабарала илоу агәыҭбаара уҳәа жәпакы.
Атәыла аинститутқәеи, ауниверситетқәеи егьырҭ аҵареиурҭақәеи рыҟны еиԥш В.И. Ленин ихьӡ зху МГПИ аҿгьы аҵара иалагеит. Хәыхәытгьы иҽадцаланы аҵара даҿуп. Уимоу, аҩныҟа агәхьаагаразы аамҭа имам. Уаха-саха ҳәа ааԥынразы анхара иаҿы анхацәа реиԥш, аҵара иаҿуп СССР иқәынхо ажәларқәа рхаҭарнакцәа аӡәырҩы. Араҟа аҵара зҵо аҿар, уаҵәы асоциалисттә уаажәларра зыргыло ракәхоит. Уи ус шакәу адыруеит аҳәынҭқарра ахаҭагьы. Убри аҟнытә аҳәынҭқарра
алаԥш хаа рхуп, игәцаракуп. Ус акәмызҭгьы, иага рыхшыҩ ҵарызаргьы, аҵараҿы агәырҵҟәыл ҷыда рымазаргьы, атәым милаҭ (иаурысым) рхаҭарнакцәа уажәы ара аҵара зҵо рахьтә процент бжакгьы зыҟаломызт, иабаҟаз, иабароуаз уи еиԥш алшара? Ари ас шакәу ибзианы ирдыруан иурыстәылатәимыз астудентцәа. Асовет мчра акәымзар, дара аурысқәа рхаҭақәагьы заҟаҩы аинститут агәашә изҭамлакәа иавахарыз!
20-тәи, 30-тәи ашықәсқәа раантәи аҿар аҵара рҵозма, ааглыхратә наплакқәа, азауадқәа, афабрикақәа рҿы аус руазма, адгьыл аҵа амаден ыҵырхуазма, ача аадрыхуазма, абаҳча рааӡозма, арахә ашьамаҟа, аԥсаса анырҵозма – зегьы гәык-ԥсыкала аус руан, ихандеиуан, рнапы ианыз иарбан усзаалак ҭакԥхықәрала инарыгӡон, адунеиаҿ зегь раԥхьаӡа асоциалисттә уаажәларра ҳаргылоит ҳәа иазгәдууны. Ари жәлары зегьы ирзеиԥшыз акы акәын. Аха урҭ ахәашақәа иабардыруаз, 70 шықәса аниаслак ашьҭахь издынҵәаланы, бзиа ибаны В.И. Ленин иидеиақәа шьаҭас ирыҭаны идыргылоз асоциалисттә уаажәларра Горбачови, Ельцини, Шеварднаӡеи, Иаковлеви уҳәа иреиԥшқәаз СССР ачарҳәара азызуз ауаа ишдырхәашоз, ишдырбгоз, ҳаишьцәоуп ҳәа анхара иаҿыз ажәларқәа ҷынҷаны еибафо ишаақәгылоз! Аха ари аҽа зҵаароуп. Уажәы, аԥхьаҩ, ҳара ҳаҟоуп ҳфырхаҵа аҵара ахьиҵоз аинститут аҿы.
Сентиабр мза ахьшәашәара шаҿалахьаз унардыруан Москватәи аҳауагьы. Хәыхәыт ихы-игәы алаҟа аҵара иҵон. Уи аинститут дшаанахәаз зҳәоз ахьӡынҵа анкыдырҵаҵәҟьа аҽны дтәаны аҩныҟа ашәҟәы иҩит, дшаднакылаз, хьаас дшырымкышаз, аҵараҿы ишимырԥхашьоз. Астудент исалам шәҟәы Москвантәи Арасаӡыхьынӡа сазан дгьыли, шьхеи, геи ирхысны инеиз, ҳәарада, даргәырӷьон иан Матиа, иаргәырӷьон уи лашьцәа, лаҳәшьцәа. Ари усҟантәи аамҭаз, узхыҽхәаша акы акәын. Уи ҩ-шәҟәык дравторын, акы, хыхь зыӡбахә ҳҳәахьоу Виктор Андарбуеи иареи еиҭаргаз «Хәышықәса рыла ҳанхамҩа», аҩбатәи – «Иахьатәи аԥсуа литература иаазыркьаҿны критикала ахәаԥшра, теориатә зҵаарақәак нацҵаны», насгьы апролетар шәҟәыҩҩ ду А.М. Горки инапы аҵаҩны СССР ашәҟәыҩҩцәа Реидгыла дшалоу зҳәо адокументгьы иаҳаҭыр ишьҭнахуан иҩызцәа рҿгьы арҵаҩратә-профессорцәа реилазаараҿгьы. Убри ахыхьгьы уи урысшәала, аԥсышәала апериодикатә кьыԥхь аҿы астатиақәагьы имаҷымкәа икьыԥхьны иман. Ҭеиҭԥшлагьы деинаалаӡа, ахаацәа ихьыкәкәа, дырралагьы иҩызцәа аӡәырҩы даарылукаартә дыҟан Хәыхәыт. Абас иҟаз астудент ҟәыбҷа иаалырҟьаны дызҭаз аинститут дҭырцеит. Ари ааха дуны изыҟалеит, ииуа-ииҳәо акы дақәымшәо дшьақәырҟьеит. Ҳәарада, иара ихароуп уажәшьҭа ихы дақәыӡбеит ҳәа иабаихәо, иҟалаша ҟалахьеит. Аԥхьаҩ, иуаҳҳәап иҟалаз закәу, ишыҟалаз.
Адкыларҭатә ԥышәарақәа цон СССР еиҳауи абжьаратә ҷыдатә ҵареиурҭақәа зегьы рҿы. Ус ҽнак иара иҿы днеит ибзианы иидыруаз иҩыза Шура (Александр) Гвалиа, азеиԥшынхарҭаҿ Мухҭари иареи ахьыҩназ. Тәылауаҩы, насгьы иаԥсуаз даниба Хәыхәыт игәы иахәеит, аха егьи рацәак алахҿыхра имамызт, гәҭынчымрак иҵасуан. Хәыхәыт уи иаразнак идырит, диазҵааит, – Шура, узыргәамҵуазеи, ԥара усума (астудентцәа рзы ари проблемоуп) ҳәа. – Мап, Хәыхәыт, уи сыззааз ԥара усӡам, ԥаразар еиҳа еиӷьын, аха ари сзыргәамҵуа еиҳа иӷәӷәоуп, аиаша уасҳәап, сшалагарагьы сыздырам, иуцәызӡом, сагьацәыԥхашьоит, ишԥасыдугалеи ҳәагьы угәы сзынхар ҳәа сшәоит, – иҳәан ҳамҭак иажәақәа ааникылан, Хәыхәыт дихәаԥшуан, ишԥа идикылеи, ишԥеиныруеи сажәақәа ҳәа, дыззааз макьана инагӡаны ишимҳәацгьы. Хәыхәытгьы дшанханы, изакәхарызеишь Шура исыдигалауа ҳәа дизыӡырҩуа дгылан. Нас ҩаԥхьа «асас» иажәа инациҵеит, – Санааих, иугәаԥха-иугәамԥха, исҳәар акәхоит, амала, сыдҵа, иҟасҵо аҳәара узудымкылозар, усзымгәаан, суҳәоит, санааих, сара уаҳа ԥсыхәа сымам азоуп уара узсыргәамҵуа. Иҟалаз, абри ауп, Хәыхәыт, уаҵәы аурыс аҩра ҳамоуп, уцхыраара сҭахуп, уаҵәы шәара акгьы шшәымам еилыкаахьеит, сара сымч ақәымхар ҳәа сшәоит, абраҟа ухшыҩ сырхәа, ура афилологиатә факультет уҭалоит, абжьаратә школ иаҵанакуа удыруеит, аурыс аҩра сацәшәоит, уара исзуҭир акәхоит абри амаҭәар, – абас иажәа ааҿахиҵәеит заԥхьаҟа истудентхарц иҟаз аԥсуа ҷкәын. Хәыхәыт дшанханы дихәаԥшуан, ииҳәо иҿамшәо.
Хәыхәыт аҵыхәтәан дақәшаҳаҭхеит. Адырҩаҽны асааҭ 10 рзы Горныи институт абитуриентцәа иалагон аурыс аҩра. Хәыхәытгьы дрылан урҭ «иҭалоз». Аҽны «ииҩыз» азы ахәшьара бзиа иоуит Шура Гвалиа. Москватәи ашьхатә институт дастудентхеит. Дкәаԥӡа аҵара иҵоит. Дгәырӷьаҵәа дыҟоуп. Дзымгәырӷьарызеи Москватәи ашьхаратә институт дҭоуп. Хәыхәытгьы, игәы ҭынчуп, аҩада ишаҳҳәахьоу еиԥш, астудентцәа бзиақәа дырхыԥхьаӡалоуп, уаҟа еиҿкаау алитературатә кружок далоуп, асеминарқәа рҿы иҽазыҟаҵаны дықәгылоит. Аха амаӡа ҟадыџь аӡәы ианихгаха изымаӡамхозаап, ахы цәырнамгар амуазаап. Иҟалаз уи ауп Шура хәыҷык иқьаф аныҟаиҵа иҩызак иеиҳәеит (дзыргәаҟуааз, аха ашьа ицаша ада иалагылом умбои!) иҟаҵәҟьаз – даҽа ԥсыуа студентк – МГПИ аҟнытә ишиирҩыз. Аха Шура ари уск алҵуеит ҳәа дауҟахыз. Иҩыза иакәын, уадак еицыҩнан. Иара Шура иҩызагьы иӷрамӡоз уара идыр, уеизгьы-уеизгьы аԥсуаа ишырҳәо еиԥш, ахыбжа ирымҭозҭгьы, даагылар амуаз, аха аинститут адиректор икабинет аҿы Шура дтәаны Хәыхәыт изиҩыз атема аҩра даҿын.
Аха ахәшьара бзиа змаз атема изымҩит, амԥангьы дзымнеит. Еилкаахеит, ацәгьа зҳәаз дышиашаз, насгьы изызҩыз дызусҭаз, аҵара ахьиҵоз. Уи аҽныҵәҟьа Шура Гвалиа аинститут дыҭцан. Уи ашьҭахь адырҩашықәсан Москватәи аргыларатә институт дҭалеит. Иара Хәыхәыт Бӷажәбагьы МГПИ дыҭцан адиректор иприказ ала. Уигьы азмырхакәа агазеҭ «Комсомольскаиа правда» (1933 ш.) ианылеит астатиа «Героҟ труда» («Аџьа афырхаҵа») ҳәа хыс иаҭаны, уи хыркәшоуп ф-цәаҳәак иҟоу ажәеинраала ала. Абар иаргьы:
Ари, ҳәарада, иааха дун Аԥснынтәи иалхәхәа аҵара сцоит ҳәа инеиз астудент изы, иҟаиҵара изымдыруа аинститут аган даавахеит, аха зегь реиҳа ихы акәын ахара здиҵоз, дышԥақәшаҳаҭхоз ари еиԥш иҟаз аиашамра. Ҵабыргуп, идызгалаз, усыцхраа ҳәа инеиз иакәгәышьоуп ахараҵәҟьа здуҵаша, аха иара Хәыхәытгьы дазхәыцыр амыз иманшәалаха, иманшәаламха амиашара аиакәым аҟаҵараҿы аҩыџьагьы ииашагәышьам, насгьы акомҿареидгыла иаламзи, ус еиԥш шԥаргәыӷьуаз. Абас иҟоуп Хәыхәыти Шуреи иҟарҵаз азганк, аҳәынҭқарра апозициала уахәаԥшуазар, амц шьаҭас иҟаҵаны аинститут дҭалеит. Уи дыҭцатәын, дагьҭырцеит, уаҟа ҳәатәы ыҟам, еилкаауп. Аха даҽа ганкахьала, Хәыхәыт иламкьысыр ауан, дызҭаз аинститут анапхгара, избанзар, уеизгьы-уеизгьы дара ринститут азы цәгьара дук ҟаимҵеит, уимоу, имаурҽхәаргьы алшоит, атәым студент дицхрааит ҳәа. Аха ацхыраарақәа зегьы ауеижәлаху. Ари иҟаиҵаз, ацхыраара моралла ириашам, аиакәымҟаҵара ауп иаанаго, насгьы усҟантәи аамҭазы аидеиара злаз аус аныҟәгара акәын хра злаз, дара аидеиара иашьҭаз ауаагьы ракәын ахьӡ, аԥша змаз, ҳаҭыр зқәыз, иҿырԥшыгаз. Иҟалап аинститут анапхгара (аурыс бызшәеи алитературеи рфакультет ҷыдала) дрыцҳаршьазаргьы, дҭырымцаргьы. Акы, дахьыстудент бзиаз, аҵара бзианы иахьиҵоз, ҩбагьы, Аԥснынтә дааит, астудент, ауаҩы аҵара иҵарц, аха ара иҟалеит, аиакәым ахьыҟаиҵаз анаҩсангьы дара ирзышьҭымхыз
даҽа еидарак – ахҭыс ацентртә газеҭ «Комсомольскаӷ правда» ианырҵеит. Уи нахыс ҵәахышьа, хҩашьа узаҭомызт Шуреи Хәыхәыти «рус маӡа».
Уаҳа Москва аагылашьа имамызт, аҩныҟагьы адырра ҟаимҵац, даҽаџьара ихы ирхар акәхеит. Иалихит Донецк ақалақь. Уатәи ашьхатә институт дҭаларц ақәикит. Аха аамҭагьы цоит иқәҳа, иҩызак ила еиликааит араҟа аҵара ихьшәаны егьырҭ аинститутқәа рҟны аасҭа ишалагоз, насгьы ихаҭәаамыз аҭыԥқәа факультетқәак рҿы ишыҟаз. Издыруада ԥсыхәак сызур ҳәа агәыӷра иманы ауп дышнеиз аинститут адиректор иҿы. Уи зықәрахь инеихьаз уаҩ гәыҭбаак иакәын. Хәыхәыт дзықәшәаз зегьы аахтны, дызныз агазеҭгьы иаԥхьа инықәҵаны иеиҳәеит, дагьиҳәеит аԥышәара идыркырц. Адиректор имҩашьо ибеит иаԥхьа итәоу аҷкәын агәырҵҟәыл змоу, аҵара зылшо аӡәы шиакәу, иибо анаҩсангьы ицу адокументқәагьы ирҳәоит дышхәыдам, насгьы Аԥснынтә дааит, аҵара иҭахуп, уи ахыхьгьы, Асовет республика Аԥсны ахатә кадрқәа рыла имаџьаноуп, арахь Тҟәарчалтәи арацәатә бассеин аперспектива змоу акы шакәу идыруеит. Ҳамҭак дхәыцуа дтәан апрофессор. Акы иаԥхьа итәоу аԥсуа ҷкәын дрыцҳаишьоит, ҩбагьы, адкыларатә ԥышәарақәа ирылган, иҭалаша ҭалахьеит, аҵара иаҿуп. Ҵабыргуп, факультетқәак рҿы аваканттә ҭыԥқәа имоуп, аха адкылара, иахыԥхьаӡалара – зиндоуп, хԥагьы, агазеҭ «Комсомольскаӷ правда» дануп дҿаҿаӡа, аха изымҵеит ҳәа акәымкәа иҩыза изгьы иҭиит ҳәа. Арҭ злеиԥшым рацәоуп.
Аҵыхәтәан адиректор дақәшаҳаҭхеит Хәыхәыт идкылара, аԥышәарахь днаишьҭит, аматематикеи ахимиеи маҭәарқәа роуп ииҭиуаз, егьырҭ (аурыс аҩреи анемец бызшәеи) МГПИ иҭихьан, ус шакәу аршаҳаҭга шәҟәқәа рымиххьан дызҭырцаз аинститутаҿы, идокументқәа аналихуаз. Хәыхәыт ари аҩмаҭәаркгьы хәба-хәба ҳәа иҭиит. Иаргьы дгәырӷьаҵәа дҟалеит, игәкаҳарагьы ихыҵит, длахҿыххеит, дымҟьалеит иреиҳау аҵареиурҭа ҩаԥхьа дҭалт. Иҭахуп аҩныҟагьы ашәҟәы иҩырц иадреси иинститути шиԥсахыз ала. Избанзар, аҩнынтә аԥара изынарышьҭыр иԥыхьашәомызт, насгьы дахьыҟаз иҳәар амзи. Аха макьана аԥара даргәаҟуа дыҟамызт. Хәыхәыт аинститут аҿы данҭала мчыбжьык аамҵыцкәа, ачаҭагалара акортошҵхра иргеит, аԥшьбатәи ахәбатәи акурсқәа рыда зегьы. Иҟаиҵагәышьооз, Хәыхәытгьы дцар акәхоит. Аха Урыстәылатәи аҳауа иашьцыламыз аԥсуа ҷкәын ахьҭа илалеит, аимҳәара далагеит, ишоурагьы шьҭыҵит. Аҳақьым дибеит, ахәшәқәа изылиҩааит, насгьы аусура шилымшо атәы зҳәо аршаҳаҭга ииҭеит. Уи акәхеит, Хәыхәыт ачаҭагалара аҟнытә ихы дақәиҭыртәит,
дааит Донецк, азеиԥшнхарҭахь. Иҩызцәа даҽа жәохәмшгьы иаауам, уанӡа ара иҟасҵозеи иҳәан Москва дааит, уаҟа азеиԥшынхарҭаҿы иҟаз иҩыза Мухҭар Салимов иҿы днеит ԥхьара, уи дгәырӷьаҵәа дидикылеит. Насгьы Хәыхәыт иеиҳәеит иаара зыхҟьаз, хықәкыс иамоу, аҵара ахьиҵо. Хәыхәыт иҭахуп дызҭырцаз аинститут аҿы дшьақәдыргыларц. Аха ари аус адирекциала аҟаҵара залшом. Убри аҟнытә иԥшааит даҽа мҩак. Уи иҭцара зыхҟьаз Шура Гвалиа иашьа Владислав убри аамҭазы Тимириазев ихьӡ зхыз ақыҭанхамҩатә Академиаҿы (уи ауп дзылгаз иаргьы) парторгс аус иуан, иаҳаҭыр ыҟан, абри ауаҩ џьара цхыраарак изыҟаҵозар ҳәа иӡбаны иара иҿы дцеит. Володиа Гвалиа имаҳацкәа дыҟамызт Шуреи Хәыхәыти «рус» аҭыӡшәа, избанзар Шурагьы дыҭцамыз.
Хәыхәыт дахьҭалаз аинститут ахь дзааз, акы, длитераторхарц иҭахын, ҩбагьы игәамԥхеит Донецк ақалақь, Москвеи иареи акырӡа рыбжьан. Володиа Гвалиа дахаҵгылеит Хәыхәыт дызнеиз аус. Уи ЦК ВЛКСМ аҩбатәи амаӡаныҟәгаҩ ибзианы дидыруан (русурақәа рыла) диҳәеит дидикыларц уск аҵыхәала. Дидикылеит. Хәыхәыт иҟаз шыҟаз иҳәеит. Амаӡаныҟәгаҩ иара убра иштәаз аҭел дизасит, аҳәара ацҵаны, иалшоны иҟазар, ҩаԥхьа дидикыларц, изызҳауа литераторуп, критикуп, ашәҟәқәагьы дравторуп ҳәа.
Ҳәарада, адиректор Бӷажәба «иҭоурых» игәалашәон, дақәшаҳаҭхеит. Ҩаԥхьа Донецк дцаны идокументқәа ааигеит, иалеиҵеит иахьаҭыԥыз.
Хәыхәыт Бӷажәба дгәырӷьаҵәа ҩаԥхьа аҵара далагеит МГПИ (уажәы уи университетуп) аҿы. Ҩымз ракәын аӡынтәи аԥышәарақәа рҟынӡа иаанханы иҟаз. Ицәыбжьахаз алекциақәа ҟалеит. Убри аҟнытә аус иур акәхон, аҵхқәеи амшқәеи еиԥшьны дрыԥхьалар акәын, уимоу, аҩныҟа – Арасаӡыхьҟа – иан, иҭахцәа рахь асалам шәҟәқәа рҩыхаҵәҟьа имамызт. Даҿын аҵара. Уи иалҵшәаны Хәыхәыт аӡынтәи асессиаҿы иҩызцәа аҵара бзиаӡаны изҵоз днарывагылеит, имаҭәарқәа зегьы ԥшьба-хәба ҳәа иҭиит. Анцәа иџьшьаны, дманшәалахеит. Уи ласы-лассы игәалашәон аԥсуа жәаԥҟа «Ухы иазумуа уаӷа иузиуам» ҳәа ирҳәо. Заҟа дарблаҟьазеи ииашамкәа иҟаиҵаз ашьаҿа. Еилкаауп, Шурагьы цас, ма гәаӷшақә Хәыхәыт иауизыҟаиҵах, аинститут аҭалараҿы дсыцхраап игәахәт, насгьы уиаҟара аҵакы аимҭеит. Уи ауп иҟалаз. Иара ихаҭагьы агәырҵҟәыл змаз арԥысын. Уи ашьҭахь Москватәи аргыларатә институт далгеит, дынџьнырхеит.
Умашәа иҟоуп аԥсҭазаара! Иуҭахы-иуҭахым ахы уҭарԥаны, умч мырхакәа уанкыднаҟьо ыҟоуп. Хәыхәытгьы ус акыр даҟьеит аԥсҭазаара гәымбылџьбара, аха далҵуан уи ацәқәырԥақәа дрыламхакәа.
Ахатә мҩа ианыланы ицоит астудент Хәыхәыт Бӷажәба иԥсҭазаара. Уи азы зегь раԥхьа игылоу иҵароуп. Ҵабыргуп, иара ихарала аамҭа кьаҿк иалагӡаны ахынҭаҩынҭара ихигеит, мызки-бжаки рыҩнуҵала ҩ-институтк дырҭалеит, дырҭыҵит, ҩаԥхьа аԥхьатәи аинститут ахь (МГПИ) дхынҳәит. Уи акәын гәык-ԥсыкала ииҭахыз, ииашоуп, Донецктәи ашьхатә институт (Донецк 1961 шықәсанӡа Сталиноаҿгьы ибзианы аҵара илшон, аха гәыла-ԥсыла длитераторын, дышәҟәыҩҩын, дашьҭан убри аганахьала иҵара, идырра азырҳара, имилаҭ литература амаҵ аура. Абраҟа уи игәҭакы дамеижьеит.
Хәыхәыт Бӷажәба харантә Москва данааз астудентцәа зегьы реиԥш аҩныҟа гәхьааигон, иҭахын рбара, иан, иашьеиҵбы, иҭахцәа зегьы рбара. Уимоу, аҩны ахчнызара азуа иахагылоу Қапаа рхәы – Ачаԥара, Ашәшьра – анықәыԥшра. Уаҟа агеи ашьхеи ирықәсуа аԥша зҩыда, арҭ ахәыҳаракқәа рҟынӡа иааӡоу, албаадара акыр изаԥсаны ибон. Убрантәи ибарҭоуп адунеи ахы-аҵыхәа, илаԥшҳәаа иахьынӡаҵанакуа зегьы. Аха ара СССР аҳҭны-қалақь Москва дыҟоуп, аҵара иҵоит. Уи иҭахцәа зегьы реиԥш, иара изгьы игәадуроуп. Ирлас-ырласны акәымзаргьы, иналаршә-ҩаларшәны, насгьы иааркьаҿӡаны аҩныҟа иҩуеит асалам шәҟәқәа. Урҭ ирҳәоит, игәы шыбзиоу, аҵара шиҵо, ишдуу, ишыԥшӡоу, аҭоурых ҭыԥқәа шыҟоу, Москва – Кремль шыссиру, В.И. Ленин имавзолеи шибаз уҳәа убас иҵегьы. Амала, Шура Гвалиеи иареи рыхҭыс, рымаӡа инаҭаз ахынҭаҩынҭарақәа ртәы, исалам шәҟәқәа рҿы ажәакгьы иҿимыршәеит. Уимоу, актәи акурс аркны аԥхын данаагьы уи аҭыӡшәа имырзаӡеит, ҩышықәса анҵы ауп ианиҳәа, иара уигьы иашьеиҵб Ҳақыбеи иауп изаиҳәаз.
Дааит Хәыхәыт Аԥсныҟа – аҩныҟа актәи акурс ахәшьара бзиақәа рыла иаркны. Уи иара изгьы, аҩны зегьы рзгьы гәырӷьаран. Ҽнак араду амҵан Хәыхәыти Мышьеи штәаз, Асовет мчра аанӡа аԥсаса рацәа змаз, анхаҩ бзиа Шамба Ҳәнаԥ џьарантә дшаауаз днымҩахыҵит, ахәы нхыҵ акәын дахьынхоз, дгәылан уи, арҭ аҷкәынцәа аниба дреигәырӷьеит, еиҳарак Москва аҵара ахьырҵоз, иара иажәала иуҳәозар, ауаҩхара амҩа иахьану. Шьыбжьон, крыфаншьҭахь аҭаацәа зегьы ашәшьыраҿы итәан, аџьџьаҳәа ицәажәон. Москватәи аԥсҭазаара атәы рзеиҭеиҳәон Мышьа. Ҳәнаԥ Шамба ицамҭаз аҷкәынцәа ихы нарықәкны даацәажәеит: – Хәыхәыт, Москваҟа шәцара заҟа бжьоузеи? – ҳәа. – Макьана мызки бжаки ҳамоуп, – аҭак ныҟаиҵеит Хәыхәыт, аха аказы дышиазҵааз
идырын, уаҳа мҳәакәа иҽааникылеит, наҟ иажәа иаҳарц азын. – Ус анакәха, арԥарцәа, иҟоу жәдыруоу, сара хымш рышьҭахь ашьхаҟа сцоит (уахь сырахә ыҟоуп, арахь хатә усқәак рзы сылбааит акәымзар), шәызгар сҭахуп, шәыԥсы шәсыршьар сҭахуп, шәгәы иабартәы, ҳамҭак ишәхашәмыршҭыртә, ишәгәалашәартә, насгьы уи шәгәабзиара арӷәӷәоит:
– Ҳәнаԥ, бзиа збаша, џьабаас ишәоуеит ҩыџьа ауаа рныҟәгара, насгьы шьхатәыла имариоума, ауадаҩ шәхы алашәҵоит, – лҳәеит Матиа ргәыла ииҳәаз лгәы ишахәазгьы мӡо.
– Уи уадаҩым, дара арԥарцәа ирҭахызар, избанзар, арҭ қалақь уаауп, ацара-аара шьапыла ирцәыуадаҩхаргьы ԥхашьарам, аха уи сҳәеит ҳәа, ашьха иашьцылоуп, иргахьеит, иааргахьеит, иахьынӡа здыруа, Хәыхәыт Ҭорҭиаа дыргон, Мышьа – Гәарамиаа. Дара аҷкәынцәа макьана акгьы ахы-рымҳәаацызт, аха аҵыхәтәан Мышьа ҿааиҭит, – Ҳәнаԥ, ухаҵкы, ҳаугозар, уадаҩс ҳуоуеит акәымзар, ҳгәырӷьаҵәа, ҳуцымцои, амала, сара Аҟәанӡа сцаны саар акәхоит, сымаҭәа-ҩыҭәа сҽеибысҭоит, иҳәеит. Хәыхәытгьы иаҳаз деигәырӷьеит ахьча хаҵа ирыдигалаз ажәа дшазыхиаз иҳәеит.
– Ҳәнаԥ, ҳара ҳахәҭаахь, иҭабуп ҳәа уаҳҳәоит аҷкәынцәа рыԥсшьара уахьадгылаз, ухы иахьадуҵаз, – рҳәеит Ӡаӡгьы Шәарахгьы.
– Аԥшьаша аҽны ашьха ҳкыдлоит (уа даныҟаз шәахьан), аҩны сышәзыԥшуп, аҷкәынцәа, – иҳәан дҩагылеит дцарцы.
– Ҳәнаԥ, ухаҵкы, иҟауҵаз абзиара ацкы амаҵ аура ҳалымшаргьы, иаҳхаҳаршҭрым, анцәа ду уиныҳәааит, аҷкәынцәа ургәырӷьеит, – лҳәеит Матиа Ҳәнаԥ иҿанынаиха.
Ишеибырҳәаз еиԥш, Хәыхәытгьы Мышьагьы шьхатәыла ишанаало ала рҽеибыҭаны рымаҭәақәа рҽы инақәҵаны, Нақә иааԥҭра илхыҵны Ҳәнаԥ иҿы инкылсит. Ӡаӡ дрыцын. Уантәи ашьшьыҳәа рҿынархеит. Ҳәнаԥ иакәын ашәарыцага абџьар змаз. Уи ахьча имазарц ахәҭоуп арахә, ахьча агыгшәыг ирылашәар ауеит. Абџьар аныҟәгара азин иман. Мышьа дыхьчамызт, аха маӡала анаган тапанча иман, маӡа иныҟәигон. Иҟалап, ашьха дахьцоз иаб Ҭемыр ииҭазар, (уи усҟан Аҟәа араион амилициа начальникс дыҟан) Арасаӡыхьаа рышьхацамҩала идәықәлеит дара. Алҿыс иҟара иахысит, Мықә аӡиас Хәыԥ иԥан ирит, Қәламыр (арҩаш ду) ирит, Ҭалкак аԥсҭа иҵалеит, Лаџь иааԥҭра, Агәыжь ахьыԥсыз. Ҳампалфарҭа, Уаҳәыҵҟьа, Ламкыц, абарҭқәа зегьы ирхысны адырҩаҽны шьыбжьон Соуиԥсара ашҭа аҵыхәа игылаз рҭыԥ аҿы инеит, иааԥса, икара. Аха алмҩанык ирбаз аԥсабара ԥшӡа ауаҩ даргәытәуан, игәы ҭгәырӷьаауа, ишьамхы иҵыԥраауа, длахҿыхӡа дҟарҵон.
– Асасцәа шәзаазгеит, аха урҭ сасцәам ҳаҷкәынцәа Москва аҵара зҵо роуп, – ҳәа дреигәырӷьо Ҳәнаԥ аҭыԥ аҿы данааи иҩызцәа ахьшьцәа идирдырит Хәыхәыти Мышьеи. Усҟан иара Ҳәнаԥгьы иӷәӷәамҭа дҭагылан, иҩызцәагьы убас иҟан, ирыхьчоз аԥсаса азеиԥш рахәы ракәын, азакәан иагахьаз ихатәқәагьы ԥыҭк абра ирылан. Ҵоуп, Ҳәнаԥ иихьчоз арахә ирылан Асовет мчра изыннажьыз ихатәгьы. Уи убранӡа арахә бзиа ибон, рыда дхәарҭамызт, иҟазаз хьчанҷ. Уажәы ҳазыӡырҩып Хәыхәыт ииҩуа:
«Ҳәнаԥ, Шьаабан, Лаџьгәа, Ҷаӷа, Рашьыҭ Шамба Қәач иԥацәан, инхон Арасаӡыхь, саншьцәа рааигәара Қапаа рхәы уахьынхыҵуаз аҩыҵаҿ, рыԥсы рылан иҟан, рырахә, рышәахә, рҽы-ркәадыр, рабџьар маҭәа акы рыгны иҟамызт. Ирзанын аԥсаса 800-900 хы еснагь ирыман. Хәҩеишьцәа абри аҟара рахәы ззаныз рныҟәгара аџьабаа аҭахын, рхала ракәмызт урҭ збоз ачнырцәагьы рыман. Ишдыру еиԥш, Асовет мчра анаа рырахә рымырхит, закәанла ирыҵанакуаз ада. Убри нахысгьы Ҳәнаԥ арахә дызрыцрымҵит, азеиԥш рахәы аныҟала, ианеиҿыркаа хьчас даангылеит. Егьырҭ иашьцәа иаҟәыҵит, инрыжьит рзанааҭ, аԥхын рыԥсаса рыманы ашьха ацара, аӡын аԥсҭҳәақәа рҿы аагылара (уа ааԥҭрақәа рыман), мацара дара рхатәқәа ракәын игәарырхуаз. Шамааи саншьцәеи абзиабара рыбжьан, аиҭанеиааира рыман, рыцәгьа-рыбзиа еилан, ҳаҭыр еиқәырҵон, урҭгьы хәҩеишьцәа ыҟан, арҭгьы – хәҩеишьцәа.
Мышьеи сареи рҭыԥ аҿы ҳаннеига, ахәыԥҳа еиԥш ҳаибеит, ҳныҟәигеит, ҳиарҭа аԥсаӡ ыҵаҵаны, иҳаракны хазы аҭыԥ ҳзыҟаиҵеит. Ашьыжь, акраҳфаанӡа ахшца ҳиржәуан, нас ԥыҭк аабжьысыр какал ҳиркуан, ахш ахҷаҭ хҵаны иаҳиржәуан, ашәаӡа ахырҵәы иаҵаҵаны иаҳҿеиҵон, акәац (ажьҵаагьы убрахь иналаҵаны) ҳаҟанаҵ, ҽнакгьы иҳагимыжьит. Ҽынла ҳныҟәон, иара ҳицны, ҳхала џьаргьы ҳишьҭуамызт, ахра атәы цәгьоуп, анаҟәа хылар иуеижьоит, еснагь агәаҽанызара аҭахуп иашьцылам ауаҩы изы ҳәа ҳаиҳәон. Ҩынтә, хынтә ишәарыцан, ашәарах шьны иаахьан.
Ҳәнаԥ (егьырҭ ахьшьцәа раасҭа) ажәабжьқәа рзыӡырҩра бзиа ибон, еиҳарак афырхаҵара злаз аҳәамҭақәа, ихаҭагьы идыруан ирацәаны. Уахынла аҭыԥ аҿ ҳантәоз аԥсуа шәҟәқәа сизаԥхьон, дызлашьхауаҩыз ала зегьы реиҳа игәаԥхон Иуа Коӷониа ипоема «Хмыҷ шәарыцаҩ ныҟәаҩы». Ҳаҟанаҵ ианеиҵам жәантәҟа саирԥхьеит абри аҩымҭа. Игәы иалан Хмыҷ иҭахара, «еиԥшу ахҭысқәа акымкәа-ҩбамкәа ашьхатәылан
иҟалақәеит». Ари ашәҟәыҩҩы ихы иҭимҳәааит иҟалахьоу акоуп иҳәон иара.
Убарҭ ахьшьцәа зегьы рҿы игәасҭаз абри ауп: урҭ узыԥхьоз аҩымҭа иаҳәоз аԥсҭазаараҿы иҟалахьазар, иҟаҵәҟьаз акы акәны ирбар, ираҳар рҭахын. Умашәа избоит, ихҭҳәаауп, ус ашәҟәыҩҩ еиҿаиртәит, ихәыцит уҳәар, ргәы иахәомызт, аинтерес рцәыӡуан. Абаҭаа Беслан еиԥш иҟаз афырхаҵа дхыҭҳәааны рхаҿы дырзаагомызт. Сара усҟан ашьхатәылан саныҟаз дара ирҳәоны исаҳаз алакәқәеи, ажәаԥҟақәеи ианысҵаз маҷӡам.
Умашәа избоит ахьшьцәа заҟа аинтерес рымаз Москва – Кремль Сталин аҳәынҭқар дахьтәоу аҭыԥ, изеиԥшроу. Рхаҿы ирзаагомызт В.И. Ленин дыжӡамкәа дыгҿаҵаны дахьрымоу, дышхәшәыркугьы шырдыруа, убри дыбжьымсуа дҟазҵаз ахәшәгьы зхәыцыз. Дара ртәала гәнаҳарас ирыԥхьаӡон анышә дахьамадамыз. «Дад, Хәыхәыт, убла дабама Ленин ду?» – ҳәа дсазҵааит Ҳәнаԥ ҽнак.
Мышьеи сареи ашьхақәа Адәыҩада, Кәын иашҭа, Қыбишьха, Алқәаԥсҭа уҳәа ныҟәара дҳаццеит, иаҳирбеит Аӡыжь зҭоу, уи ӡиа хәыҷык ыҟоуп.
Абас абри аԥсуа нхаҩы бзиа 25 мшы ҳиман шьхатәылан, ҳныҟәигеит хәыԥҳак еиԥш. Уаҵәы ҳаараны иахьеиԥш аӡыс хырцәала ҳзишьит. Адырҩаҽны ҳныҳәа-ныԥхьан Аԥсны азы шәҵеицәа бзианы шәгылааит! Шәара аҿар аҵара зҵо шәоуп ҳзықәгәыӷуа, Анцәа ду илԥха шәыҭ ҳәа усҟан ииҳәаз иажәақәа иацы акәушәа иахьагьы, акыр шықәса шцахьоугьы, исаҳауеит. Соуиԥсара аԥсшьара иҟаз шьоукы, зыгәра игоз, ҳрыцҵаны ҳашьхыҵит, аҩны ҳааит ҳгәы-ҳхы алаҟан, иҳацланы.
Уи аахыс заҟа ԥсшьарҭа ҭыԥқәа рҿы снанагахьоузеи, аха убасҟан Ҳәнаԥ аԥсшьареи аныҟәареи иҳаиҭаз аҩыза сақәымшәац. Мамзар иҟарҵоз ахыш-хырҵәы шԥацқьаз, ахш андыршуаз аццышә хылар ҟалозма, ихҩан, ишуанаҵы уа иадтәалан, «ирҷаԥшьон», ихыҵыр акы, игәнаҳароуп, ҩбагьы, ахаара-бзаара цоит, абарақьаҭра ацәыӡуеит ҳәа».
Хәыхәыти Мышьеи Арасаӡыхь ианаа, Мышьа еиҭа ҩаха дыҟан аҩны, нас дцеит Аҟәаҟа. Хәыхәыт макьана аамҭа иман аҩны даагылеит. Агәыла, азла, аҭахы дрылсны ибеит ицамҭазы. Ицара аҿҳәара анааи иан Матиеи иареи Аҟәаҟа амҩа иқәлеит. Уажәшьҭа астудент Москваҟа ихон. Уи иаанагон акы, аҵара шҵатәыз, ҩбагьы изхара ибеит иԥсадгьыл гәакьа Аԥсны, иҭахцәа, иуаажәлар, уаанӡа данаауаз имаз агәхьаагара хҽит, иԥсы ишьеит изҩыдаз ашьхатәылеи заԥсуара аҩада ишьҭыхны изкыз ауаа қьиақәеи, ауаа барақьаҭқәеи рҿы. Аныҟәгара бзиа, ашьха
аҳауа цқьа Хәыхәыт (Мышьагьы убас) дызҩыданы, длахҿыхны, аҵара игәы аҳәо дҟарҵеит.
20-тәи ашықәсқәа инадыркны, ҵоуп уаанӡагьы, Асовет мчра шьақәгылаанӡа, еиҳаракгьы XIX ашәышықәса аҽанааиҩнаша нахыс, иуарла-шәарлазаргьы, Урыстәылатәи аимпериа ақалақьқәа рҿтәи аинститутқәеи ауниверситетқәеи рҟны аԥсуаа рахьтә аҵара зҵоз ыҟан, иуԥылон. Аԥсуаа рыҷкәынцәа, Асовет мчреи Ленинтә милаҭ политикеи ирыбзоураны, аӡәырҩы Урыстәыла еиуеиԥшым абжьаратә ҷыдатәи еиҳауи аҵареиурҭақәа рҿы аҵара рҵон, рдырра иазырҳаны рыԥсадгьыли руаажәлари рымаҵ рурц аамҭа ҿыц ишақьабзу ала. Урҭ зегьы Аԥсны асоциалисттә уаажәларра аргылараҿы иҵоураз агәҭаки ахықәки рыман. Ари итрадициан ишьақәгылахьаз, Аԥсны еиҳауи абжьаратәи аҵареиурҭақәа анхырт ашьҭахьгьы, еиҳагьы амҽхак ҭбаа аман. Аԥсны иалҵны аҿар аҵаразы Урыстәылаҟа ицон. Иахьа СССР анеилабга ашьҭахьгьы, ҳәарада, еиҳа алшарақәа маҷхазаргьы, зынӡа еиԥхьбеит узҳәом, уажәгьы иҟоуп ҳҿар Урыстәыла алимитқәа рыла аҵара зҵо. Уи иаҳәоит анкьа зны зхы кыз атрадициа аԥсы шҭоу.
Амала, аԥхьаҩ гәыраз, абраҟа иҟасҵарц сҭахуп (уи аӡәы игәы нсырхап, мамзаргьы уи апроблема аӡбара сылшоит ҳәа акәӡам араҟа изцәырызгаз, ус иҟоу афакт алкаара ауп) иҟасҵарц апараллел, аиҿырԥшра. Усҟантәи аҿар аҵараҿы ирымаз агәаҳәара амҽхак ҭбаан, аҳәынҭқарратә ҵакы аманы иахәаԥшуан. 20-тәи 30-тәи ашықәсқәа раан Урыстәыла ицаны аинститутқәеи ауниверситетқәеи ирҭаз аӡәгьы изымҵакәа ишьҭахьҟа дхьагәгәа дмааит, зегьы рхы ақәырԥсны аҵара рҵон, џьара ҳаԥсадгьыл ҳзахәозар, ҳара ҳахәҭаа ҳзалаҵозар ҳәа. Абас апатриотизмра злаз аҿар ракәӡан уахь ицоз. Урҭ хьӡла-ԥшала адырра ҵаула рыманы иалганы иаауан Аԥсныҟа. Ус шакәу зырҵабыргуа аҿырԥштәқәа заҟа ыҟоузеи.
Ҳәарада, уажәгьы ишԥаҟам Урыстәыла аҵара зҵо аԥсуа студентцәа бзиақәа, узеигәырӷьаша. Аха аамҭеикәшара иҟанаҵаз аиҭакрақәа, аџьырмыкьатә економика ҳаԥсҭазаара асферақәа зегьы иахьрылагьежьыз ишьақәнаҟьаз рацәахеит, уи ӷәӷәала иаԥышькласит
аҵараҿгьы. Изааӡарызеи, аамҭа бааԥсы, Аԥсны аблокада ишҭакугьы, ҳҿар алимитқәа рыла Аҩадатәи Кавкази Алада Урыстәылеи ақалақьқәа рҿтәи еиҳау аҵареиурҭақәа рҿы аҵара зҵо аԥсуа студентцәа ыҟоуп, аха, ихьааугаша, урҭ рахьтә имаҷым амилаҭ гәадура зманы аҵара зымҵо, зҭакԥхықәра иахәамԥшуа, убри аҟнытә иҭырцогьы ҟалалоит, мамзаргьы, ԥарала мацара (аҳәынҭқарра аганахьала иршәо анаҩсангьы) иалгаз, иалгарц иаҿу.
Сыззааиуа, Хәыхәыт Бӷажәба уи иҩызцәеи аҵара анырҵоз аамҭазы, ишакәхалакгьы сзалгандаз, дипломк соундаз ҳәа аӡәгьы аҵара иҵомызт, досу гәык-ԥсыкала бзиа ибаны, рхы ақәырԥсны аҵара рҵон, ҳажәлар рзы хәарҭарак ҳаланы ҳзыҟаландаз ҳәа. Ус иҟаз ракәӡами, Урыстәыла аҵара зҵоз, ашьҭахь Аԥсны азы ихьӡырҳәаганы иҟалаз аҵеицәа: Гьаргь Ӡиӡариа, Шалуа Инал-иԥа, Џьгәыз Ашәба, Евгении Амҷба, Архип Лабахәуа, Леуарса Кәҵниа, Қьаазым Агәмаа, Владимир Занҭариа, Заканбеи Мқанба, Шалуа Ҵәыџьба, Мушьни Аҳашба, Иуа Коӷониа, Миха Делба, Иван Папасқьыр, Виктор Кәыкәба, Арсен Аҳашба уҳәа ирацәаҩны (урҭ зегьы злеиқәуԥхьаӡарызеи!)
Ара зыӡбахә сымоу Асовет мчра Аԥсны ианышьақәгыла 20-тәи 30-тәи ашықәсқәа раантәи аԥсуа интеллигенциа рплеада ауп. Уи нахысгьы аиҵагылара иаҿыз аԥсуа интеллигенциа еиҳау аҵарақәеи аспирантуреи ирылгеит Урыстәылатәи, еиҳа ииашаны иуҳәозар СССР еиуеиԥшым ақалақьқәа рҿы, уаҟа ирыхьчеит акандидаттә, адоктортә диссертациақәа. Иара иахьагьы, СССР шеилаҳазгьы, уи иқәынхоз ажәларқәа аӡәырҩы рполитикатә економикатә зинқәа ҳәаҭыхла еиҿагылазаргьы, иахьымааибуа аҭыԥқәа рацәазаргьы, традициала иаауа амилаҭ кадрқәа рааӡараҿы ацхыраара ҟанаҵоит Урыстәылатәи Афедерациа. Ари афакторгьы ухаҿы аамгашьа ыҟам хара ихәыцуа уакәзар.
Аԥсуа студентцәа Москва иҟаз, ҳәарада, еибадыруан, еиқәшәон, еицхыраауан, рыԥсадгьыл гәакьеи рыжәлари рыгәхьаагареи еицеиҩыршон. Ахыцқәа ирҭакны иаҳҳәап, ари традициак, қьабзк аҳасабала иахьагьы аԥсы ҭоуп, амч аманы иаауеит Урыстәылатәи еиҳау аҵареиурҭақәа рҿы аҵара зҵо аԥсуа студентцәа рыҩнуҵҟа. Егьырҭ астудентцәа реиԥш Хәыхәытгьы дрыҿцаауан усҟан уаҟа (иинститут аҿы аԥсыуа студент дыҟамызт) аҵара зҵоз аԥсуа аҿари дареи. Иаҳҳәап, аматематикатә факультет иҭаз (ашьҭахь иматематикхаз, Аҟәатәи арҵаҩратә институт аҿы аматематика амаҭәар ирзаԥхьоз, 1937 шықәсазы ҳажәлар раӷа ҳәа иҭадырхаз) Џьгәыз Ашәба. Уи Хәыхәыти еиҩызцәан, бзиа еибабон, аԥсуа школ аҿгьы аҵара еицырҵон, классла ишеиҟарамызгьы, еизааигәахеит, аиҩызаратә бзиабара рыбжьалеит. Хәыхәыт Бӷажәба ихаҭа иҳәоны исаҳахьан абас еиԥш иҟаз ажәабжь:
«Џьгәыз Ашәбеи сареи Москва аҵара анаҳҵозгьы ҳаиқәшәалон, уанӡагьы Аҟәа ашьапы акхьан аиҩызара, Москва аҳҭнықалақь аҿы ҳаиҩызара еиҳагьы иӷәӷәахеит, уи иалихыз имаҭәар аматематика ибзиаӡаны зхы азцоз, еилызкаауаз аӡәы иакәын. Аҵара иҵон Москватәи аҳәынҭқарратә университет афизика-математикатә факультет аҿы, Москва ҳанеиқәшәоз лассы-лассы иҳәалон: «Хәыхәыт, даҽакала, сыҽхәаны исҳәом, аха аҵара сзымариоуп, џьабаа мбаӡакәа, сызҭоу афакультет шуадаҩугьы, ҳҩызцәа астудентцәа аӡәырҩы рхы шадԥырҽылогьы, исыцааиуеит. Абри насыԥуп сара сзы. Уи иаангоит сызҭоу саналгалак, шықәсык, ма ҩышықәса аус зур, ҩаԥхьа арахь аспирантурахь саауеит, уажәгьы сныркылоит исгәаԥхар, аха Аԥсныҟа, аҩныҟа сцар акәхоит, ҳамҭак рҵаҩыс аус зур сҭахуп» ҳәа.
Уи саԥхьа далгеит дызҭаз ауниверситет, сара еиҭа шықәсык сыгын. Салган санаа иара Аҟәатәи Аҳәынҭқарратә арҵаҩратә институт аҿы аматематика амаҭәар иазкны астудентцәа алекциақәа дырзаԥхьон. Усҟан ҳинститут директорс даман И.Д. Ахалаиа, убри иоуп иаргьы аусураҿы дыздызкылаз. Аҟәа санаа (сҵара салганы) рацәак мцацкәа, ҽнак хәылбыҽхак аҩны суадаҿы дааит Џьгәыз Ашәба. – Хәыхәыт, иҟоу убоит, ашәарҭа ӷәӷәа ҳҭагылоуп, изыхҟьа-изынԥа рзымдырӡо ҳажәлар рыҷкәынцәа рҭакра иаҿуп, угәы уҽаныз, сара жәацы ибзианы издыруа қырҭуак «аҟаԥшьқәа» рҿы аус маӡала иуазар ҟалап, даасыдгыланы абас сеиҳәеит: «Иуасҳәо уҿы иҭыхны аӡәы имаҳароуп, амала, иуабжьызгоит абарҭ амшқәа ирылагӡаны Аԥсны уалҵны уца, уара узанааҭ ала иахьабалак аусурҭа уоуеит», – уаҳагьы мҳәакәа, иқьышә инапы надкыланы дынсԥырҵит. Сара исҳәо сақәымшәо схәыцуа, дахьцоз сишьклаԥшуа сгылан. Уи сыӡбахә џьара имаҳакәа дыҟам, сызныз асписок ибазар акәхап, ма иара ихаҭа идырҵеит сыдиркырц, аха ҳаиҩызара илнамыршеит иҟаз самҳәара» ҳәа схәыцуан. Уи зегьы иазаауазеи, исыӡбеит сықәҵырц, уахаҵәҟьа адәыӷба сҭалоит, снапҩымҭақәа, аспирантура аҭалара сҽазыҟасҵоны изыҩхьоу сыстатиақәа, слекциақәа абра счамадан иҭоуп. Аҩыза бзиа дсымоуп Хабаровск, ҳамҭак убрахь сцоит, асӡа аӡы есымша излеирым, ианҭыкәкәашагьы ҟалап, – иҳәеит деихаӷәӷәа-еиҵаӷәӷәа дахьтәаз. Аҵыхәтәан дгыланы данцоз, ибжьы ҩаԥхьа иныҵакшәа, аха днақәыӷәӷәаны иҳәоит ԥасатәи иажәа, – угәы уҽаныз, Хәыхәыт, аамҭа бааԥсык ҳҭагылоуп!»
Абри аҵыхәтәантәи ҳаиԥылара акәын сҩыза бзиа, заԥхьаҟа иматематик духараны иҟаз, Џьгәыз Ашәбеи сареи. Уи Аԥсны далҵны дцарц амҩа дшықәыз, Шәача адәыӷба станциаҿы аҟаԥшьқәа дыркит. Уи акәхеит, ихаҭагьы, илекциақәагьы, инапҩымҭақәагьы шашәаӡ-гәырыӡ иныбжьахәаша ицеит».
Хәыхәыт Бӷажәба Москва данҭаз изааигәаз аԥсуа студентцәа дреиуан иан лаҳәшьаԥа Андреи Ашәба. Уи Москватәи аҳәынҭқарратә университет аиуристтә факультет дҭалеит 1934-1935 аҵарашықәс азы. Хәыхәыт Андреи иареи анеиқәшәалак дихлафуа, дыхәмаруа иҳәалон:
«Ԥсаҭа шкәакәа Ломоносов ихьӡ зху Москватәи аҳәынҭқарратә университет иахьазы Ашәаа ишәтәуп ҳәа. Ус зиҳәоз Џьгәыз Ашәбагьы уи ауниверситет дҭан азоуп.
– Усгьы Анцәа иҳәааит, Хәыхәыт, – иҳәон Андреи ахьырхьыр дыччо. Ус ануҳәах, саргьы иацысҵоит даҽакгьы. Еқәыԥ Қапба имаҭацәа ҩыџьагьы ҳаҟоуп Москва ҳастудентцәаны. Аригь акыр аҵанакуеит аԥсуаа ҳзы. Миллионла ауаа ахьыҟоу ҳаргьы ҳрылахәуп, ишубо, – абас еихлафуан аишьцәа анеиқәшәоз раԥхьатәи аминуҭқәа рзы. Нас изызҵаауаз досу рҵарақәа шымҩаԥысуаз акәын. Хәыхәыт усҟан ахԥатәи акурс дтәан, дашьцылахьан, иҵахьан мшынҵас еилашуаз ақалақь ду аҿтәи аԥсҭазаара. Аҳауагьы ицәа-ижьы иалсхьан, аӡын иԥханы иҽеилеиҳәон. Иан Матиа лнапала илԥаз аласа кьаҿ аӡынра есымша иблуза иаҵаҵаны ишәиҵон, аӡын шьаҵақәагьы иигоз нумер абжак аҵкыс еиҳаны иааихәон, иан изылԥаз аласа қалԥад аҵаларц азыҳәан.
Абарҭқәа зегьы практикак еиԥш Хәыхәыт ихигаз Андреи иеиҳәеит, игәы иҽаниҵеит, ахьҭа иҽацәихьчаларц. Инымҩатәны исҳәоит 30-тәи ашықәсқәа раан Урыстәыла, еиҳарак, Москва, Ленинград аҵара зҵоз, Аԥснытә инеиуаз, аҳауа иԥнашәаанӡа, ҳаӷәӷәоуп, ҳгәы бзиоуп ҳәа рхы ишақәгәыӷуаз ахьҭа шрылалоз, нас еицәаз ачымазарақәа шрызаԥнашьуаз, алыҵшәагьы аԥсҭбарахь ишкылнагоз.
Изхысҳәаауа, иԥшӡаӡа, изҩыдаӡа Џьгьарда ақыҭа ииз, иааӡаз арԥыс Андреи Ашәба иоуп. Уи иԥханы иҽшеилеиҳәозгьы, материалла акы даргәаҟуа дшыҟамызгьы, ахьҭа илалаз атәамбакәа илекциақәа рахь дышныҟәоз агәаҵәыхь ахь икылсит, уи анихга арыԥҳа чымазара изнарҵысит, аҩбатәи акурс аркра мызкы шигыз ӷәӷәала дычмазаҩхеит, аҳақьымцәагьы Аԥсны аҳауа еиҳа изеиӷьхоит дыжәга рҳәеит, иашьцәа Кәҷыри Баграти Москва ианнеи. Дааргагәышьеит, аха Аԥсны аҳауагьы акгьы имыхәеит, иԥсҭазаара далҵуеит 22 шықәса дшырҭагылаз.
Хәыхәыт Бӷажәба уи дигәаларшәо иҩуеит:
«Даараӡа ихьаазгоит, дахьсашьаз адагьы, абас агәырҵҟәыл змаз аԥсуа ҷкәын, заԥхьаҟа акыр злыҵраны иҟаз иԥсҭазаара ахьҿахҵәаз. Уи азеиԥшынхарҭаҿы данышьҭаз аума, Москва ахәышәтәырҭаҿы данышьҭаз аума, иҩызцәа курск аҿы идтәалаз зегьы иҿынҵәаауан, ҳабаихәари ҳәа иӷьаҵәы-ӷьаҵәуа идгьежьылон. Сара умашәа избон, аамҭа кьаҿк иалагӡаны абри ауаҩы иҩызцәа заҟа дрылаҵәаз, бзиа дырбаз, уи абзоуран имаз ауаҩытәыҩсатә ҟазшьа бзиа, агәырҵҟәыл, аҵараҿы иааирԥшуаз абаҩхатәра. Уи иҩызцәа, ибара саннеиуаз исықәшәоз, исарҳәон, «наш Андриуша», баша иалимхит аиурист изанааҭ. Ҳара ҳкурс аҿы уи иеиԥш ацәажәаҩ, аоратор ҟаза, ажәа зҿаз зынӡагьы дҳалаӡамызт. Ҳлекторцәагьы, умашәа ирбон, иџьаршьон, Аԥсны қыҭак аҿы ииз аԥсуа ҷкәын акцентда абас аурысшәа цқьаны иахьиҳәоз, иахьиҵаз. Уи ирацәаны дрыԥхьон ашәҟәқәа. Иҿцәажәа хаан, исахьаркны дцәажәон. Иц-ишә ԥшӡан, иччаԥшь агәыкра ихы-иҿы ианнаҵон. Иоура, иҭбаара, еиҿартәышьа дарбан ԥҳәызбаз ихнамхрыз!
Сгәы иалоуп Андреи иԥсра, аха исымчузеи, амала, сгәы абаауеит Москва дышьҭанаҵы исылшоз ахәыҷы игсмыжьит.
Аԥышәарақәа срылган санаа, џьанаҭ гыларҭас изауша, Андреи иԥсҭазаара далҵхьан, ҳаиқәшәара ацынхәрас, Џьгьарда иабацәа рҳаҭгәын аҿы анышә дахьамадаз снеихагылан сылаӷырӡ ԥхақәа иқәсыԥсеит».
Асовет уаа асоциалисттә уаажәларра аргылара иаҿын. Ажәлар агәаҳәара рнаҭон, рекономикеи ркультуреи шьҭызхуаз, ԥхьаҟа изгоз, аҳәынҭқарра амчхара зырӷәӷәоз аиҭакра дуқәа ицоз. Илабҿабан зыҽзырҿыцуаз, зҽеиҿызкаауаз Урыстәылатәи аимпериа анапаҵаҟа иҟаз ажәларқәа рыԥсҭазаара. Урҭ зегьы ԥсыс дырханы акәын дшырбоз Ленин ду иуасиаҭқәа назыгӡоз, идгьылтә нцәаны иҟалахьаз адунеи ажәларқәа зегьы рвожд Сталин! Уи ауаатәыҩса ргени ажәлар игәра ргон, иааҟаиҵоз зегьы ажәлар рыбзазара аиӷьтәра иазкын, акоммунизм лаша аргылара иазкын.
Иҵабыргыҵәҟьаны, ахақәиҭра зауз ажәлар гәацԥыҳәара дула аекономикеи акультуреи русхкқәа зегьы рҿы ихандеиуан, аԥхӡы карҭәон, рыԥсадгьыл ахаҿра рыԥсахуан, идыргылон ақалақьқәа, афабрикақәа, азауадқәа, иҟарҵон амҩақәа, ацҳақәа, иаатуан ашахта ҿыцқәа, иаԥырҵон доуҳала изырӷәӷәоз, изрыцқьоз, ҿыцла аԥсҭазаара ахәаԥшра рылзыршоз
ашәа ссирқәа, асахьаркыратә ҩымҭақәа, аџьа афырхацәа рхаҿсахьақәа аазырԥшуаз.
Арҭқәа зегьы Ленин ипартиа зхадаз Асовет мчра иаанагаз, ажәлар ирнаҭаз акы акәын. Убри аҟнытә уи иалалоз, иацәтәымыз агәаҭара уадаҩын, ентузиазм дула ажәлар зегьы акоммунизм лаша аргылара ианаҿыз аамҭазы, насгьы, Ленин ду иҵаҩы Сталин нцәахәык иеиԥш ихәаԥшуан, ҷыдала марксисттә-ленинтә идеиақәа рыла зааӡара иаҿыз асовет ҿар. Сталингьы џьара гхак имоуп ҳәа иҟазма! Дынцәамыз.
Аха, абри ауаҩ игәрагара ауаа ргәаҿы иӷәӷәаны ашьапы шаҳахьазгьы, рԥсихологиа ишалахьаӷьазгьы, иаалырҟьаны ицәырҵыз массала ауаа рҭакрақәа, ажәлар ираӷацәоуп ҳәа рыхьӡҵаны, агәыҩбара цәырнагеит аӡәырҩы ргәаҿы, амала игәыӷьны ирызҳәомызт, ргәаанагара ргәаҿы адунеи абаанӡа, аӡәы иаҳар ҳәа ишәаны, апоетесса Нели Ҭарԥҳа ишылҳәаз еиԥш, ргәы иҭаршьуан ахабар зхабару аӡәы имбаӡо.
СССР зегьы аҿы иҟалаз арепрессиақәа, ажәлар рыԥсҭазаара еилнашьааит, избанзар, иреиӷьыз аҵеицәа ажәлар иахьраӷацәахаз! Ари уаҩ дамырхәыцырц, дацәымшәарц ауамызт.
Сыззааиуа, Москва, убас Урыстәыла егьырҭ ақалақьқәа рҿы еиҳау аҵареиурҭақәа ирҭаз аԥсуа студентцәа ихьааргон, рҿы иҭыхны ирызҳәомызт акәымзар, Аԥсны аҵеицәа дуқәа Е. Ешба, Н. Лакоба, Н. Ақырҭаа, С. Ҷанба, В. Ладариа, Л. Лабахәуа, В. Агрба рҭакра, рырӡра, «ажәлар раӷацәа» ҳәа ахьӡ бааԥсы дамыӷаҵас рыхҵара.
Иҩызцәа реиԥш, Хәыхәытгьы ари азҵаара инаҭон агәҭынчымра, агәырҩа, ибон ишәарҭаз ашәшьы шахаҭаз Аԥсны. Асовет аамҭа ишҭагылазгьы иуадаҩхеит аԥсуа жәлар рҭоурыхтә лахьынҵа. Уадаҩмхашьас иамааз аԥсуа милаҭ иреиӷьыз рҵеицәа рхкәыцәааны иргозар! Гәрамгарҭас иршьозар! Ажәлар ираӷацәоуп ҳәа аҳәынҭқарра аԥсы ахьҭоу, амч ахьамоу аҟынтә иаауазар. Уи акәзар ажәлар раӷацәа «зыԥшааз»!
Аԥсуа сахьаркыратә литература атәы ҳҳәозар, уи иаиоуз ааха ӷәӷәа уи ҵәатәы шьаҟаны иаҵагылаз С. Ҷанба, нас абаҩхатәра еицамк зманы иаацәырҵыз Л. Лабахәуа, В.Агрба, Ш. Ҵәыџьба рҭакра, рырӡра ӷәӷәала ианыԥшит. Иара усгьы иқәыԥшын аамҭа уадаҩ иалҵын, аинылара иаҿын ҳмилаҭ литература. Ас еиԥш иҟаз, абаҩхатәрақәа анацәдырӡ шьардаӡа еиднарӷәӷәалеит уи аԥсы ахьҭаз, ашьамхы аркәадеит. Аха уи цәырганы аҳәара, аҿагылара зылшода. Аԥсуаа ракәым адунеи амаа зкыз, изырхыџхыџуаз ахаҭарақәа акгьы рызҳәомызт.
Хәыхәыт Бӷажәба аҵарахьы Москваҟа данцоз (1933 ш.) Аԥсны иамаз ахатә ҳәынҭқарра – СССР иалаз – зхала иҟаз Еидгылоу Советтә
Социалисттә республикан. Аџьныш Бериа Сталин ицхыраарала, ибӷала уи ихьӡ ацәырӡын, иавтономтә республиканы – Қырҭтәыла иаларҵахьан. Аха, иага убас шакәызгьы, Аԥсны ахада Н.А. Лакоба иԥсы ҭанаҵы Аԥсны ахатәы мчра иамаз ацәымӡыцызт, ахатә ҳәынҭқарратә ус-ҳәысқәа иара иаӡбон, ақырҭцәа хыҵны иаауа, аԥсуа дгьылқәа ркуа изыҟамлеит, Н.А. Лакоба уи алиршомызт, рымч еиқәаҵәақәа рықәхомызт. Абраҟа уи акраамҭа ихы иаирхәон хаҭала Сталини иареи реизааигәара. (Ҵоуп, аҵыхәтәан, Сталин Қырҭтәыла арҭбааразы Лакоба ачарҳәара изиуит, илахьынҵа Бериа аџьныш иӡбартә иҟаиҵеит). Еиҭасҳәоит, Н.А. Лакоба дыҟанаҵ Аԥсны ақырҭцәа рыԥсадгьыл аҟнытә (агырцәа, ашәанцәа) ихырҵәаны раагара, ҳаланырхара зыҟамлеит амассатә ҟазшьа аманы. Ибжьаршәшәа иазгәасҭоит, абри азҵаара ҳҭоурыхҭҵааҩцәа, ҳполитологцәа хшыҩзышьҭра иахьа уажәраанӡагьы ишахәҭоу еиԥш, иазырмуц, уи афакт иаҳнарбоит Н.А. Лакоба Аԥсны ахада иаҳасабала ихаҭара заҟа иӷәӷәаз, Аԥсны дапатриот иашаз.
Сыззааиуа, Хәыхәыт Бӷажәба иҵара – МГПИ далганы 1937 шықәсазы данаази данцози еидкылашьа рымамызт. Асовет мчра иӷәӷәаӡа ишыҟазгьы аԥсуа иҭоурыхтә лахьынҵа, идоуҳатә мазара ашәарҭара иҭагылан, амахә-ҩа иқәгылан! Есааира Асовет мчра ианаҭаз амилаҭ зинқәа ршьапы аҵырҟаара иаҿын. Ус шакәыз аргама ду иаҳәон уи иацәдырӡыз, милаҭк аҳасабала еиқәзырхоз, Аԥсны анҭыҵгьы еиҭазҳәоз, гәыӷырҭас ирымаз рҵеицәа рхыҟәшәааны иахьдырӡыз, ԥсышьа цәгьа ахьрырҭаз. Ари аԥсуа жәлар XIX ашәышықәса аҩбатәи азыбжа нахыс ирзыҟалаз атрагедиа ду – амҳаџьырра – аамышьҭахь иреицәаз рыцҳаран. Ари ас шакәыз рбагәышьон инхаз, згәы камҳакәа аԥсуараз иқәԥоз аинтеллигенциагьы. Аамҭа шыбааԥсызгьы, урҭ иргәылыҳәҳәоз Дырмит Гәлиа нцәахәыс дрыман, бгара зқәым баагәараҵас иқәгәыӷуан. Избанзар, уи ихьӡ, иԥша, иаҳаҭыр аԥсуа литература мацара акәым аԥсуа жәлар зегьы ахьчон, кәалӡра рызнауан.
Хәыхәыт Бӷажәбагьы убасҵәҟьа акәын дышихәаԥшуаз, дышиқәгәыӷуаз.
Уажәы ҳаԥхьап Хәыхәыт Бӷажәба инапала 199) шықәса нанҳәамза 10 рзы ииҩыз иавтобиографиа аҟнытә ҭыԥк: «Сара сҵара саналга, ҽаҩраҭагалан (цәыббрамза) 1937 шықәсазы аусура салагеит Аԥсуа институт наука усзуҩыси (АБНИИ) Аԥсны ашәҟәыҩҩцәа Реидгыла
аҭакзыԥхықәу маӡаныҟәгаҩыси. Иара убас алитературатә-сахьаркыратә журнал «Аԥсны Ҟаԥшь» зны аредколлегиа ачленс, нас аҭакзыԥхықәу редакторс».
Усҟан Хәыхәыт Бӷажәба дырҭыгылан 23 шықәса. Москва аҵара ду далганы данаа дыҷкәынӡан. Ҳаԥсадгьыл ду аҳҭны-қалақь Москва иҟазаара инаҭаз рацәахеит, зегь раԥхьаӡагьы адырра, ақәлацәа бзиақәа (атәым милаҭ иреиуаз), анаԥш-ааԥшра, Асовет мчра иаанагаз аԥсҭазаара ҿыц аидеиақәа рықәныҟәара. Ааха ӷәӷәа зауз ҳсахьаркыратә литературеи ҳҵарадырреи рымаҵ аура акәын Хәыхәыт Бӷажәба хықәкы хадас имаз. Ари аҭагылазаашьа усҟангьы аԥсуаа рҵеицәа ҷыдала еиҵагылаз аинтеллигенциа ашәарҭара иҭанаргылон, избанзар, акы, еиқәтәамызт, арепрессиақәа, маҷк ихҽызаргьы, аҭакрақәа ишцац ицон. Ус шакәу шаҳаҭра ауеит С. Басариа, К. Ӡиӡариа уҳәа рлахьынҵақәа. Араҟа иаазго ахшыҩзцарақәа ибылгьны иамырҵабыргуеи аԥсуа ҵарауаҩ ду, апрофессор С.З. Лакоба ишәҟәы . Ари ашәҟәы иҿаԥнаҽуеит ақырҭуа нацистцәа Асовет мчра анышьақәгыла инаркны иаҳзыҟарҵаз ахәымгарақәа. С.З. Лакоба иҩуеит:
Ҳаԥыҩлан иазгәаҳҭап, абри ашәҟәаҿы иарбоу, зыӡбахә ҳәоу аԥсуаа рыхшара, арепрессиа ззырушаз, иаԥырыргашаз рыгәҭа дгылан Хәыхәыт Бӷажәбагьы. Абар уи изы иҳәоу, ишьҭаҵаз аинформациа зеиԥшроу:
«Абхазскиҟ архив» излаҳәо ала иаанхаз аԥсуа интеллигенциа (анхацәа бзиақәагьы убрахь инарылаҵаны) рҭархара акәын изышьҭаз, ақырҭуа нацистцәа мацара иманшәалаз, ҽыԥныҳәа рызымҭоз амомент иазыԥшын, ргәыхәтәы иахьымӡеит акәымзар, иааит 1953 шықәсазы Сталини Бериеи раџьал.
Абас иҟан аԥсуаа рзы аполитикатә ҭагылазаашьа Аԥсны, Хәыхәыт Бӷажәба иҵара далганы дана, имаҵурақәа данырхагыла. Иаҭахын гәаҽанызарыла аусура, аамҭа аӡӷьыра аҽаҭара, аҿагылара акәымкәа, хшыҩла аусура, аԥсуа ҵарадырреи асахьаркыратә литературеи рхәышҭаарақәа ҿымцәаарц еиԥш аусура. Ас акәын ишхәыцуаз егьырҭ еиқәхаз аԥсуа шәҟәыҩҩцәагьы аҵарауаагьы, аӡәык-ҩыџьак еиҵагылозгьы урҭ ирҿыԥшуан.
Хәыхәыт Москвантәи дызҭаз аинститут далганы дшаазҵәҟьа дцеит аҩныҟа – Арасаӡыхьҟа. Уахь есымша игәхьааигон, даныҷкәыназ акәым, иқәрахь даннеигьы. Ианшьцәа иеигәырӷьаны, агәыла-азла адгаланы аишәа-чара изыҟарҵеит. Иҵабыргыҵәҟьаны, ари дара рзы игәырӷьаран.
Хәыхәыт Арасаӡыхь аҩны хымш иԥсы ишьеит. Нас дааит Аҟәаҟа. Аамҭала дыҟан иан лаҳәшьа Мыҷыҷ лҿы. Аха ирласны Аҟәа ашьха ашьапаҿы игылаз алекторцәа рыҩнаҿы уадак ирҭеит. Нас иан Матиа Арасаӡыхьынтә Аҟәаҟа дааигеит. Ҳақыбеи усҟан Аҟәа аԥсуа школ дҭан, аинтернат аҿы дабон, уигьы аинтернат аҟынтә иуадахьы дигеит. Хҩык уадак иҩнан, амала афатә ҟаҵарҭа хазы иаман.
Сара зыӡбахә сымоу аамҭазы Аҟәа ауада аиоура мариамызт, аԥсуаа инхозгьы маҷын, ауадақәа змамыз еиҳан, қьырала ауаҭахқәа ирыҩнан. Убри аҟынтә абри ауада хәыҷы аҭааҩцәа рацәаҩны иаман, еиҳарак Аҟәа аҵара зҵоз, Матиа дыздыруаз, илзааигәаз (Арасаӡыхьаагьы убра иналаҵаны) инеиуан, иртәарҭан, иргыларҭан, ирыкрыфарҭан, иара ус Аҟәа иаауаз аԥхьарҭа змамызгьы заҟаҩ нанагахьадаз. Урҭ рхыхь Ҷыҷыкәагьы даныстудентыз ара акәын дахьабоз, уи ишьҭаларҭа азеиԥшынхарҭаҿы иҟан, аха икрыфарҭа, имаҭәа-иҩыҭәа, иӡәӡәара, иҳәҳәара зегьы рыла дахьабоз аракәын. Уажәгьы иџьасшьоит убри саб иаҳәшьа илылшоз. Убри аҩны иахьагьы игылоуп, уи санавсуа сааҭгылан сахәаԥшуеит Хәыхәыт раԥхьаӡа акәны ирҭаз ауада. Избанзар, ҳхаҭагьы ҳанхәыҷыз (сашьцәеи саҳәшьцәеи роуп сызҿу) Матиа аԥхынразы заҟантә ҳаалгахьаз, агәыбылра сзынханы сыҟоуп иахьагьы. Абри аҭыԥ аҟнытә ауп зегьраԥхьаӡа акәны (1941 шықәса ииун 2 рзы) уахынла фымцала илашоз Аҟәа саналаԥш! Убри аԥшӡара, алампионқәа реилыџьџьаара иахьагьы лакәҵас исгәалашәоит, схаҿы иаанхеит хҭыск еиԥш.
Хәыхәыт Бӷажәба Москвантә иҵара даналга, Аҟәа данаа ҩ-маҵурак, аҩада ишысҳәахьоу еиԥш, ирҭеит, аха хыҵакырҭак имамызт. Ақалақь Совет иднагалеит Самсон Ҷанба иуадақәа. Уажәшьҭа алада ҳаизыӡырҩып Хәыхәыт Бӷажәба ихаҭа: «Сара сҵара салган Москвантә санаа неирҭас иахьсымаз сан лаҳәшьа Мыҷыҷ лҿы акәын. Аха урҭгьы ҭаацәаран, рыхшара рнаҩсангьы рнеи дыҟан, рааи дыҟан, рҭахы дыҟан зҳәаз еиԥш ирхьыԥшыз рацәан. Уаҟа сара ишысҭахыз аус зуртә алшара сымамызт. Убри аҟнытә аҳәара ҟасҵеит (арзаҳал сыманы снеит ақалқь совет аҿы) изаҟаразаалак уадак сырҭарц, ақыҭаҿы иҟоу сангьы арахь сара сахь даазгарц, аԥсуа школ аҿы аҵара зҵоз сашьеиҵбгьы Ҳақыбеи аинтернат аҟнытә дызгарц. Мчыбжьык ааҵуаны ақалақь совет аҿы аҩнусбарҭа аҟәшаҿы иуԥхьоит ҳәа сарҳәеит, сцеит сгәырӷьаҵәа издыруада џьара хыҵакырҭак сырҭозар ҳәа. Амала иҳәатәуп, усҟан Аҟәа ауада аиоура проблема дун, избанзар, аргыларақәа – ауаа ахьынхаша – акгьы цаӡомызт аҟнытә. Сгәы самеижьеит, иҵабыргыҵәҟьаны, исыдыргалеит анхарҭа уадақәа, уимоу, аҩнымаҭәа шыҩнагылаз. Аордер исырҭаз санаԥхьа снеилууаа сцеит, сахьгылаз адгьыл аасыҵагьежьыма сҳәо аҟынӡа. Аха макьана ажәакгьы сымҳәакәа астол инықәысҵеит, уи иаанагоз мап акра акәын. Ишысҳәара сзымдыруа, аргама ду мап скыр, исҭахым сҳәар, иудыруеи ргәы иаанаго, ари ауаҩ дизааигәазаарын убо, иаргьы убри «иҭыԥ» иҭазар цәгьамзар ҟалап ҳәа хымԥада ихәыцуан. Иаразнак хҿыхрак аҳасабала абри еиԥш иҟаз ахшыҩзцара схы иааҭашәеит. – Ари уада дууп, сара, ҵоуп, сани сашьеи сара ныҟәгатәыс исымоуп, аха схаҭа сҭаацәарам, сара исыдыжәгалаз анхарҭа иҭаацәароу ирышәҭ, сара иҵегьы еиҵоу кыр ыҟазар исышәҭ, салаӡоит сҳәеит иаахҵәаны.
– Уара бзиа збаша, умашәа избоит уцәажәашьа, абзиа узаауан, ухала мап ацәукит, ҳара ауадақәа иаҳшо ҳазҭада, абас ианҭацәлак аӡәыкҩыџьак еиҳа иаргәаҟуа ираҳҭоит. Уара иҟауҵаз змааноу еилыскаауеит, иҭабуп иаҳхоуршәалт анхарҭа уадақәа, – иҳәан сыхьӡала иҩыз аордер ԥжәаны аурна инҭеиԥсеит. Уажәазы иудаагало уада ҳамам, – иҳәан даасҿаԥшит, ухы уақәиҭуп, уца ҳәа аанаго.
Сара саауан сынкахәыцуа. Изызӡарызеи, «уара иҟауҵаз заманала еилыскаауеит» ҳәа ииҳәаз ажәақәа ҩба рыла уахәаԥшыр ауан, акы, ауаҩра ҟауҵеит, иҩбахаз, уара «ажәлар раӷа» ҳәа зыхьӡҵаны иҭаркыз иуадақәа умгеит, дрыцҳаушьоит, уидгылоит, ҳәа.
Аҭагылазаашьа абас шакәызҭгьы, схаҭа ауадазы сышгәаҟуазгьы, сыламыс иазышьҭымхит, схаҿы исзаамгеит Аҟәа аҵара анысҵоз сыгәцаразкуаз, Москва аҵаразы саныҟаз, аԥсшьара мшқәа раан
санаауаз акырынтә зџьыба иҭыхны аԥара сызҭоз, абык еиԥш зажәа ҟәышқәа саҳауаз, исабжьоз, ажәлар драӷоуп ҳәа идырӡыз ҳашәҟәыҩҩ ду Самсон Ҷанба иҭацәыз иуадақәа рыҩналара. Иҵабыргыҵәҟьаны, уи аҩыза ашьаҿа сзыҟаҵомызт, иҟасҵазҭгьы, усҟан уаҩык иаҳасабала акы саԥсамкәа, схы-сгәы ахшәаны сҟалон. Иахьагьы убасҟантәи салкаа хаҵарас, уаҩрас исыԥхьаӡоит, сазыгәдууеит, амамзара аҵкыс сыламыс ахьаиааиз».
Абри афакт иҳанаҳәо рацәоуп Хәыхәыт Бӷажәба уаҩытәыҩсак иаҳасабала ихаҭара заҟа ицқьаз, иӷәӷәаз, хара дхәыцуаз. Уи уадада дшыҟазгьы дыҩнамлеит ҳашәҟәыҩҩ ду кыр шықәса дзыҩназ, иҩымҭақәа ахьаԥиҵоз, иԥсҭазаара ахьеилашуаз, Аҟәа ашьха ашьапаҿы игылоу аҩны. Уаҟа (Гәлиа имҩа, № 1) уажәы икыдуп С.И. Ҷанба дшыҩназ зҳәо амармалташь иалху ахаҳәса.
Уи акәым, Хәыхәыт Бӷажәба Аԥсны ашәҟәыҩҩцәа Реидгыла аҭакзыԥхықәу маӡаныҟәгаҩыс дахьыҟарҵаз, (заамурала идырӡыз, иҭадырхаз С.И. Ҷанба ишьҭахь ихы ахибаауан, аха уиҵәҟьа мап ацәкышьа амамызт, усҟан иусқәа цәгьартәуан, иара усгьы ахыц-ҩыц инхазгьы аԥсуа интеллигенциа рыԥсҭазаара ахәыц-па иакын. Схаҭа Хәыхәыт акырынтә иҳәо саҳахьан: сызланхаз убри ауп, акы, аӡыҵәҟьа анлеиуаз (1936-1937 шш.) Москва сыҟан, аҵара саҿын, санааигьы (сентиабр мзазы  ауп аусура саналага. Усҟан маҷк аҟара «аӡыхәашь» илеиуаз иагхахьан, еиқәтәахьан, ҳәарада, арепрессиа апроцесс зынӡа еиқәтәаны иауҟахыз, аԥсы ҭан, ацәгьа шауц иауан. Ҩбагьы, схаҭагьы уи аҟара уаҩы сиздырамызт, ҳаӷацәа рылаԥш сыҵашәартә еиԥш, шәҟәы хәҷыки статиақәаки зыҩхьан, искьыԥхьхьан, еиҳарак сызҿыз аҵара акәын. Сгәы иаанагоит абарҭ аҩ-факторк сеиқәдырхеит ҳәа. Амала. Аспирантурахь сымцар  сгәы иаанагоит 1938 ашықәс саладырӡуан ҳәа. Аҵарауаа Станислав Зосим-иԥа Лакоба ишәҟәы «Абхазскиҟ архив» иану аматериал ҿыцқәа изларҳәо ала, 1953 шықәсазы иҟалаз ахҭысқәа (Сталин иԥсра, ажәлар раӷа Бериа иҿаԥҽра, иҭархара) ракәымзар 1937-1938, 1941-1942 раантәи арепрессиақәа ирцәынхаз аԥсуа интеллигенциа аӡәгьы иҳаигӡомызт, Асовет мчра абла инаԥыраркышаз ҽыҵгақәак ныҟаҵаны ҳауа-ҳшәаџь зҳәо ҳаҟамкәа ҳақәырхуан. Аха, аԥсуа жәаԥҟа иаҳәоит уара иушьуа анцәа дишьуам ҳәа насыԥны ҳаиқәхеит.
Хәыхәыт Бӷажәба ицәаҩан инапы ианыз аус ҭакԥхықәрала азнеира, аҳаҭыр ақәҵара. Ишабалак, ҵәгьы мбылуа, кәацгьы ӡуа ҳәа зҳәоз апринцип даӷан. Аҵарадырра иманы иааз ҩ-уск дырхагылеит. Акы, аԥсуа институт аҿы наукатә усзуҩыс, аҩбатәи Аԥсны ашәҟәыҩҩцәа Реидгыла
аҭакзыԥхықәу маӡаныҟәгаҩыс. Хәыхәыт бызшәадырҩын, литературатә критикк иаҳасабала усҟангьы аԥхьаҩцәа дырдыруан иикьыԥхьуаз истатиақәеи ишәҟәи рыла, аха аҭҵааратә планқәа рацәаны иаԥхьа ишьҭан. Урҭқәа зегьы ишиҭахыз еиԥш рынагӡараҿы иахьеи-уахеитәи аусура, аџьабаа ду аҭахын. Убри инаукатә, 0ҵааратә рхыхьгьы аҭакԥхықәра иман ашәҟәыҩҩцәа Реидгылаҿгьы. Араҟа уи аамҭазы дарбанзаалак изгьы зегьы реиҳа иуадаҩын аусура, анапхгара аҭара. Избанзар, аԥсуа литература апатриарх Д.И. Гәлиа иарӷьажәҩаны ивагылаз, Аԥсны ашәҟәыҩҩцәа Реидгыла напхгара азҭоз, ашәҟәыҩҩ ду С.И. Ҷанба жәлар драӷоуп ҳәа ддырӡит. Нас аԥхьаҩ ухаҿы иааг, аԥсуа шәҟәыҩҩцәа заҟа «бла хаала» ирыхәаԥшрыз уи дзырӡыз маӡала аус зуаз амч еиқәаҵәақәа. Урҭ рзы аԥсуа шәҟәыҩҩцәа зегьы троцкистцәан, инационалистцәан, Асовет мчра иаӷан, абас акәын ишрыхәаԥшуаз иаахҵәаны, зегьыҵәҟьа еилагәаны ирызҳәомызт акәымзар. Ари ҳмилаҭ зҭагылаз маӡалатәи атрагедиа акәын.
23 шықәса инагӡаны изхымҵыцыз Хәыхәыт Бӷажәба аамҭа уадаҩ аан аҭакԥхықәра змаз амаҵура дахагылан. Насгьы ари аорганизациа еиҿыркааижьҭеигьы шықәсқәак ракәын иҵуаз. Уигьы иаҳәақәоз ыҟан. Ашәҟәыҩҩцәа Реидгыла анапхгаҩы, уанӡа иҟаз С. Ҷанба (зыхьӡ уҳәар амуаз) итрадициа дықәныҟәаны аус иуан, уи иаанагоз убри ауп зегь раԥхьаӡагьы аҩра зҽазызкуаз, изыцааиуаз, еиуеиԥшым аҵареиурҭақәеи (арҵаҩратә техникум, аинститут) ашколқәеи ирҭаз, ус иалганы аус зуаз ацхыраара рыҭара, рҩымҭақәа рҽеины акьыԥхь дырбара, аԥхьаҩцәа рахь акылгара, рыларҵәара. Убри алагьы ҳазҭахыз аԥхьаҩгьы, ҳазцәымӷыз, ҳдоуҳатә культура ашьамхы аҵаҟәаларц зҭахызгьы (С. Ҷанба, Л. Лабахәуа, В. Агрба, Ш. Ҵәыџьба зырӡыз, ҳмилаҭ литература иалыхәдаазтәыз ауаа даҽакала ушԥарызхәыцреи!) лабҿаба ирбартә аԥсуа литература аԥсы шҭоу, уи ҳ-Дырмит ду зшьапы икыз, ихациркыз ҳлитература арҿиара, ԥхьаҟа ацара ишаҿу. Убасҟан Хәыхәыт Бӷажәба ашәҟәыҩҩцәа ҿарацәа ацхыраара зиҭоз рҩымҭақәа ажурнал «Аԥсны Ҟаԥшь» адаҟьақәа рҿы икьыԥхьуан. Иаагап Камыгә Хәырцлаа, Пиотр Ануа, Рауфбеи Џьопуа, Владимир Қапба, Мышьа Қаџьаиа, Сергеи Ҵабриа, Шьалуа Ҭориа уҳәа еиҭа аӡәык-ҩыџьак. Иара убас ашәҟәыҩҩцәа рымацара ракәмызт Хәыхәыт Бӷажәба дзыцхыраауаз. Уи акьыԥхьраҿы дрыцхраауан аԥхьаҩцәа ибзианы ирдыруаз, зҩымҭақәа акьыԥхь абахьаз апоетцәагьы. Иаҳҳәап, Қьаазым Агәмаа, Леуарса Кәҵниа, Баграт Шьынқәба, Иван Ҭарба, Сҭеԥан Қәычбериа, Владимир Ҷиҷериа уҳәа убас иҵегьы.
Аԥсны ашәҟәыҩҩцәа Реидгыла еиҿнакаауан ашәҟәыҩҩцәа, ҷыдала аҿарацәа ҿыц аҩра иалагаз рнапҩымҭақәа реилыргара, рыхцәажәара, уаҟа иазгәарҭон аҩымҭақәа ирыгыз, ирыбзаз, нас ирҽеины реиҳа иреӷьыз акьыԥхь иаздырхион. Абри ацхыраараҿы иалан атематика ҿыц азхьаԥшра еиҳа ииашаны иуҳәозар, аԥсҭазаара ҿыц аазырԥшуа аҩымҭақәа раԥҵара акәын асовет литература зегьы аҟны еиԥш, аԥсуа литературазгьы итематика хаданы иҟаз. Абригь асовет аамҭа аидеологиа излаиҵанаҳәоз ала, ашәҟәыҩҩцәа рнапхгаҩы хшыҩзышьҭра азимур ауамызт. Усҟангьы аԥсы ҭалахьан, аҽарӷәӷәахьан Сталин ихаҭара культ. Уи иазкыз ашәақәагьы, ирацәамзаргьы, ҳлитератураҿы иҟан, иузыҵәахуам, аха уи еиҳа ашьҭамҭа убо ианцәырҵ Аџьынџьтәылатә еибашьра дуӡӡа (1941-1945) аныҟала нахыс ауп.
Аҵарауаҩ инапы ианыз имаҵурақәа шьахәла ишынаигӡозгьы иҵара иациҵарц дашьҭан, избанзар, иҭҵааратә-рҿиаратә планқәа рымҽхак ҭбаан, хара ицон. Иҵабыргыҵәҟьаны, уи игәҭакы наигӡеит. Иӡбеит афилологиа аганахьала аспирантура аҭалара, иалихит азанааҭ азеиԥш бызшәадырреи аԥсуа бызшәеи.
Абар уи аҵыхәала иан Матиеи иареи еибырҳәаз, иазыӡрыҩуаз иашьа Ҳақыбеи ишигәалаиршәо:
«Ҽнак Хәыхәыт аусура аҟнытә аҩны дааит, игәалаҟара бзиан, деихаччо дыҟан, уи алахҿыхра еснагь иага дааԥсазаргьы ицәаҩан. Акранаҳфа ашьҭахь, ҳанааилатәа даацәажәеит абас:
– Сан, бара бшахәаԥшуа сыздырам, аха баасзыӡырҩы акы сгәы иҭоуп ибасҳәарц сҭахуп, сбазымҵаакәа иҟасҵом.
– Закәи, уан дукәыхшоуп, унахыкәша-аахыкәшо узҿу, иҳәа иуҭаху, сузыӡырҩуеит, – лҳәан лыблақәа хааӡа днаиҿаԥшит абырфын бӷьыц еиԥш иԥшӡаӡа, аҿара ахаацәа ихьыкәкәа лаԥхьа итәаз лԥа. Сара азнык сгәы иаанагеит, издыруада дызлацәажәо ӡӷаб усзар, аӡәы дааигарц иҭахызар ҳәа саахәыцит. Мап, уи акәхарым, ус еиԥш акыр ыҟазар, хымԥада слымҳа иҭишьуан, исеиҳәон, сашьеи сареи ҳамаӡақәа еилан, ҳаиҟаразшәа сгәаанагарақәа дразҵаауан, уимоу, ианидикылоз ыҟан. Аха сара сыззхәыцуаз акәмызт, Хәыхәыт ҳан илеиҳәоз аҽакын.
– Сан, сынтәа ҽаҩраҭагалан, уигьы уажәшьҭа ихарам, иааины ҳашә илагылоуп, аҵарахьы, аспирантурахь сцарц сҭахуп, насгьы уи аҭаларагьы мариам, аха сҽазыскуеит, сызҭалар, наҟ-наҟ азгьы еиҳа исыхәоит, – иҳәеит иааркьаҿны, аха дазырхәыцны.
Ҳан, ҳамҭак ҿымҭӡакәа дхәыцуа дтәан. Нас ашьшьыҳәа дналагеит иажәа аҭак аҟаҵара. – Иҟоу аҵарақәа зегьы урылганы ушымааз аҟара аусзымдыруа, насгьы узылгаз аҵара ацҵарагьы шауа еилыскаауеит, –
уаҟа лҽаанылкылан, игәы изырхьша, ма иамыхәаша акы лҳәар ҳәа дшәаны днаиҿаԥшит, – нас лажәақәа инарыцылҵеит, – уан дукәыхшоуп, амаҵурақәагьы акымкәа-иҩбамкәа урхагылоуп, анцәа имҭаны, ахьӡ-аԥша уманы аус ууеит, уи аџьабаа удзбалахьоу сашьцәеи сареи ҳзын игәадуроуп, насгьы Қыбеии сареи ныҟәгатәыс ҳумоуп, аха аҵарахьы, иахьӡуи мшәан, аспирантура уҳәама, уцарц уҭахызар, мап, сҳәом, убригь ԥсаҭа шкәакәа уаб иуасиаҭқәа ирхысыԥхьаӡалоит, суԥырхагам, уца, насгьы Қарҭ акәзар, уеизгьы-уеизгьы ихарам, Москва акәым, – лажәа аахлыркәшаанӡа, сара снабжьаԥалан ҿаасҭит, – сан зынӡа ибзиоуп, мап шԥабҳәо аҵарахьы дцозар, ари еиӷьу арбан, – саҿын Хәыхәыт иаԥшьигаз аус арҽхәара, сара исҳәаз рацәак шалнамдоз шыздыруазгьы.
– Сашьцәагьы ираҳәа угәы иҭоукыз, урҭ сара саҵкысгьы уҵара аусқәа ирызҿлымҳауп, – лажәа аахлыркәшеит Матиа.
– Уахь аҩныҟа уажәтәи асабшазы Ҷыҷыкәеи сареи ҳцоит, ирасҳәоит, – иҳәеит Хәыхәыт иан аспирантурахь ицара дахьазыразхаз игәы иахәаны. Аха нас иажәа инациҵеит, – сан, ари макьана иҟасҵарц исҭаху ауп, аха аԥсҭазаараҿы анагӡара макьана акыр аҭахуп, аспирантура аҭаларазы аҽазыҟаҵара, аԥышәара, аконкурс ахысра уҳәа убас иҵегьы.
Сара сгәырӷьаҵәа сыҟан сашьа аспирантура дҭалоит ҳәа, уимоу, абриаҟара ҳанцәажәа дҭазшәаҵәҟьа збо салагеит».
Абраҟа иҳәатәуп даҽакгьы. Хәыхәыт аспирантура аҭалара иҽаназикуаз аамҭазы Аԥсны Бериеи уи имаҵуарқәеи имҩаԥыргоз аус хәымгақәа аԥсуа жәлар рҟар акыр ихнаҽхьан, иреиӷьыз аҵеицәа абахҭа лашьцақәа иҭадыртәахьан, Сибраҟа иахыргахьан, аӡәырҩгьы ԥсышьацәгьа рырҭахьан. Ас иҟаз ареакциатә политика мҩаԥызгоз ақырҭуа нацистцәа ирҭаххомызт аԥсуа кадрқәа аҭҵаарадыррақәа рсфераҿы ирызҳарц, еҵагыларц, ирҭахыз – иҟаз рықәхра акәын. Аха иабаугарыз СССР зегьы шьаҭас иамаз Ленинтә милаҭ политика аԥсы ҭан, уи иаҳәоз иқәныҟәалар акәын. Ус анакәха, аԥсуара зынӡак аҿы рзаркуамызт, ԥсеивгарақәак аҭатәын. Убри рыхәеит Хәыхәыти уи иҩызцәеи 30–тәи ашықәсқәа рынҵәамҭаз Қарҭ аспирантура иҭалаз аԥсуаа рыҷкәынцәа (Шалуа Инал-иԥа, Баӡ Бигәаа, Баграт Шьынқәба, Ҭамара Маршьан). Убри ахыхьгьы Қырҭтәылатәи ССР Анаукақәа ракадемиа (усҟанҵәҟьа СССР Анаукақәа ракадемиа иафилиалын) авице-президент Симон Николаи-иԥа Џьанашьиа дрыцхраауан аԥсуаа рыҷкәынцәа еиҳау аҵареиурҭақәеи аспирантуреи рҭалараҿы. Абар уи зырҵабыргуа афакт, Хәыхәыт Бӷажәба иавтобиографиаҿы иҩуеит: «1938
шықәса анҵәамҭазы академик С.Н. Џьанашьиа ирекомендациала сара сҭалеит Қырҭтәылатәи ССР анаукақәа Ракадемиа иатәу абызшәадырра аинститут аҟны аспирантура».
Абраҟа иацҳамҵарц залшом даҽа факткгьы. Аԥсуа институт усҟантәи адиректор А.М. Ҷоҷуа ирольгьы. Уи ҳмилаҭ рдоуҳатә культуразы акыр зҵазкуа аԥсуа институт аԥсуа кадрқәа рыла реиқәыршәара азҵаара еснагь дазҿлымҳан, дкәалкәало дашьҭан. Уи ауаҩ иҟаиҵаз рацәоуп Аԥсуа институт ашьақәгылареи, амилаҭ кадрқәа рыла реиқәыршәареи рҿы.
Хәыхәыт Бӷажәба ишицәаҩаз еиԥш, акы напы аналаиклак инагӡаны иҟаиҵар акәын, насгьы ицқьаны, иҵоураны, иара иажәала иуҳәозар, абырҵкал икылхны.
Сыззааиуа, дызҭалаз аспирантураҿгьы абас акәын ихы шымҩаԥигоз. Уи напхгаҩыс диман, усҟангьы еицырдыруа иҟалахьаз аҵарауаҩ, абызшәадырҩы А.С. Чиқобава. Ари ауаҩ С.Н. Џьанашьиа еиԥш акәын аԥсуа студентцәа, аԥсуа спирантцәа шыгәцареикуаз, дышрыцхраауаз. А.С. Чиқобава ибеит иаспирант Хәыхәыт Бӷажәба абызшәадырраҿы имаз абаҩхатәреи, агәазыҳәареи, аусура ацәымаашьареи. Ари ихадараз акатегориақәа ируакын заԥхьаҟа иҵарауаҩхараны иҟаз ауаҩы изы. Аԥсуа спирант инапхгаҩы идиҵоз, иирбоз акы агмыжькәа, иавамыжькәа иҟаиҵон. А.С. Чиқобава дигәаԥхон абас агәырҵҟәыл змаз, аҵаратә леишәа иқәныҟәоз дахьиқәшәаз, аспирантс дахьиоуз. Хәыхәыт аҭаацәара даналалагьы аханатә имаз иҵаратә режим имԥсахит, иԥырхагамхеит.
Аҭаацәара аӡбахә анысҳәах, уи атәгьы хәыҷык ҳазааҭгылап, уигьы ҳҵарауаҩ ду ибиографиа ауп, дызнысыз амҩа ауп, насгьы ихаҿсахьа уаҩытәыҩсак иаҳасабалагьы игәылҭәааны иаҳнарбоит.
Хәыхәыт Бӷажәба аспирантура данҭала адырҩашықәсан аҭаацәара далаеит, дигеит Татиана Андреи-иԥҳа Ҷоҷуа, усҟан лара Қарҭтәи ақыҭанхамҩатә институт, абиологиатә факультет  акурс аҿы дтәан, 22 шықәса дырҭагылан. Абар абри ахҭыс азы Ҳақыбеи Бӷажәба ииҳәо:
«Аҽны амш каххаа иҟан. Хәыхәыт абжьааԥнеиԥш игәалаҟара бзиан. Уаала аԥшаҳәахьы ҳаалеиҩеип, иҳәан симаны аҩны дындәылҵит. Сашьа аамҭа анимаз агаҿахьы аныҟәара аԥшахьырсра дцон, ҳамҭак аԥсеивгара инаҭарц азы. Агаҿахьы ҳанылбаа асасааирҭа «Риҵа» аҵаҟа иҟаз аресторан аҿы ҳнеит, уаҟа акраҳфеит, даҽа рыжәтәык ааимгеит алуманаҭ ада. Убра ҳандәылҵ амшын баӷәазахь ҳхы рханы ҳҿынаҳхеит,
алада Аҟәатәи абаа шыҟаз. Убасҟан иаацәырганы исеиҳәеит уаха ԥҳәыс дшигоз, насгьы Қарҭҟа ишеиццоз. Ахәылбыҽха асааҭ фба рзы ишеидтәалоз лара лыҩны, уаҟа дышнеиуаз Ҭемыргьы. Сара уанӡагьы ихәылҟьа-ҿылҟьан исаҳахьан Хәыхәыти Татианеи ацәажәарақәа шрымаз, аха ас иаарласны ирыӡбеит ҳәа сыҟамызт.
– Ҳан илдыруама, – ҳәа иаразнак сиазҵааит, иажәа анагӡаха имҭакәа.
– Ҳан ишԥалзымдыруеи, уи иламҳәакәа, ас еиԥш аҭакԥхықәра змоу ашьаҿа шԥаҟасҵоз, – иҳәан иажәа инациҵеит, – адырра акәым, дақәшаҳаҭуп, дазыразуп, амала, исалҳәаз убри ауп, уахь ашәы схьассы сызнеиуам, гәыбӷан сышәымҭан, адәыӷба анцо здыруеит, уа ишәыдысныҳәалоит, – ҳәа.
– Дымнеиргьы лаб иашьа иԥа Ҭарашь Қапба дыԥсижьҭеи мышҩынҩажәа мҵыц, гәыбӷан узлыҭом, – сҳәеит сара ҩаԥхьа Хәыхәыт иажәа снаԥыҩлан.
Сара схәыҷымызт 18 шықәса сырҭагылан, аԥсҭазаараҿы исыман схатә гәаанагарақәа, ацәгьеи абзиеи еилыскаауа сҟалахьан. Хәыхәыти сареи агаҿаҿы ҳныҟәонаҵы, анахь аҩныҟа 6 рзы акәын ҳаннеиуаз, аамҭа ҳаман, сара схы иҭагьежьуа иалагеит абри еиԥш иҟаз азҵаара. Ҳан дақәшаҳаҭхеит, ҳәарада, урҭ бзиа еибабеит, рыбзиабара даԥышькласуамызт, насгьы Андреи Ҷоҷуа еиԥш иҟаз ауаҩ аҳ иԥҳа лнапы акырҭа аиоурагьы ус имариамызт, уигьы лдыруан, аха иара Хәыхәытгьы ихәыдаз ҷкәыназма, иҵара, идырра, иԥшра, исахьа, инаалашьа, ицәаҩа бзиа, ажәакала, сара стәала (ус схәыцуан) аҳ иԥа диԥҳазаргьы мап ицәылкыртә дыҟамызт. Сара аҳаҷаҳәа сгәы иҭашәеит иахьынтәааз сзымдыруа, арҭ рыԥҳазаҵә лоуп, хыхь ажәҩанаҵаҟа адгьыл уаҳа уаҩ дрымам, рԥа хазына Володиа агеолог, анџьныр ддырӡит «жәлар раӷа» ҳәа ахьӡ бааԥсы ихҵаны харада-барада. Рыԥҳа Татиана лани лаби лызкажьрым, даргьы рҭагылазаашьақәа злаҟоу ала лара лыда ихәарҭахарым, нас сани сареи иҳаԥсыхәозеи иабхәараа даҳцәыргар ҳәа. Абас ахәыцрақәа сеимҽхаркит, уаха аҩны саннеилакь сангьы иласҳәоит ҳәа сыӡбеит Хәыхәыти сареи ҳахьеицыз. Егьырахь,сгәырӷьаҵәа сыҟан сашьа ԥҳәыс дахьааигоз, насгьы Аԥсны еицырдыруаз ауаҩы иԥҳа.
Еибыҳәаны излаҟаз ала, асааҭ 6 рзы еизеит Андреи Ҷоҷуа иҩны, уаха иӡӷаб заҵә анасыԥ далалон, игәырӷьара дун аҩнаҭазы. Араҟа иҟан: Андреи Ҷоҷуа имаҳәыла Давид Тихон-иԥа Гологутов, Аԥснытәи АССР Иреиҳаӡоу Асовет Апрезидиум ахантәаҩы Михаил Константин-иԥа Делба, Хәыхәыт Бӷажәба иганахьала ианлаҳәшьа (Мыҷыҷ) лхаҵа Ҭемыр Аҩӡба уҳәа егьырҭ ирзааигәаз рҭахцәа. Азал кәапеишәа иҭәын.
Агәырӷьара ду шьқьыруа иҩналт абри аҩны. Саргьы аганахь џьара ицәажәоз сырзыӡырҩуа стәан.
Аԥшәма Андреи Ҷоҷуа аҵәца аашьҭыхны исасцәа ихы нарықәкны иҳәеит: – Абраҟа итәоу, шәхаҵкы, сареи, сыԥшәмеи, сҭахцәеи зегь ҳзы иахьатәи амш ныҳәоуп. Ҳаԥҳазаҵә, ҳаблақәа ҭраа ҳазхәаԥшуа, лынасыԥ ауп ҳаидызгалаз, убри нагӡара ақәзарц анцәа сиҳәоит, рыԥсҭазаара маншәалазааит, насыԥла иҭәызааит! Иахьарнахыс Хәыхәыт ҳамаҳә иакәым, ҳаҷкәын иоуп, – иаҵәца дҩахан ижәит.
Абри аныҳәаҿа зегьы иҩагылан иааркьаҿны ажәа ҳәаны иржәит.
Ҭемыр Аҩӡба иҿы ианааи, дҩагылеит, уи еснагь иажәа цқьан, иԥшӡан, иҿцәажәа хаан, ахшыҩҵак аманы, изыӡырҩра акыр иаԥсаны иҟан. Ас еиԥш аан еиҳагьы аинтерес аҵаны дцәажәон. Изхысҳәаауа, иахьагьы исгәалашәоит Ҭемыр Аҩӡба аҵәца шьҭыхны зынасыԥ еилазҵаз аниныҳәозтәи иажәақәа. «Акыр иаԥсоу Андреи Мақсим-иԥа, шәара аханатә аахыс Аԥсны аԥсуа жәлари рзы ижәбахьоу аџьабаа дуӡӡоуп, иахьагьы шәаҿуп абара. Дыҟам аԥсуак шәара шәызусҭоу, шәызҿу ззымдыруа. Иахьа шәгәырӷьоит, избанзар шәыԥҳа, лынасыԥ ахы акит, убри нагӡара ақәзарц гәыкала ҳақәныҳәоит. Егьирахь, ҳара ҳаҷкәын, иахьарнахыс шәаргьы дшәыҷкәынуп, уигьы акала уаҩы дыҟәнишьо, илаҿы дмааиуа дыҟам, ҳзықәгәыӷуа Аԥсны аҵеицәа дреиуоуп, аизҳара амҩа дықәуп. Акыр иаԥсоу Андреи Мақсим-иԥа, сра арҭ арҽхәаԥхьыӡ ажәақәа зысҳәо, Хәыхәыт ҳара дахьаҳтәу акәым, уи аԥсуак иаҳасабала дҵоураны дахьгылаз ауп. Убри сара сзы зегьы иреиҳауп. Нас ауп ауа, аҭахра анааԥшуа, санахәаԥшуа. Абарҭ аҩыџьагьы Татианагьы Хәыхәытгьы зынасыԥ еилазҵаз анцәа ду илыԥха-игәыԥха рымазарц!»
Исгәалашәоит иара убасҵәҟьа ажәа ԥхақәа рызкны анасыԥ лашеи анҵра ду змоу аԥсҭазаареи рзеиӷьашьаны дныҳәеит Миха Делба.
Ахәылбыҽха асааҭ 6 рзы ицоз адәыӷба «Сухум-Тбилиси» инақәҳартәеит Татеи Хәыхәыти. Урҭ рынаскьагараҿы инеиз маҷҩымызт».
Хәыхәыт Бӷажәба аспирантура дҭалаанӡа Аԥснытәи АССР Иреиҳаӡоу Асовет ашҟа раԥхьаӡа акәны актәи ааԥхьара депутатс далырхит Гәдоуҭа араион Анхәа ақыҭан. Абри адепутатра ԥшь-ааԥхьарак (1938, 1947, 1951-1954) иман. Ус депутатк иаҳасабала идҵа дацԥыҳәаны инеигӡон, далызхыз анхацәа иҟарҵоз аҳәарақәа, рыбзазара аҟны изыргәамҵуаз азҵаарақәа дырхаҵгылон, имч ахьынӡақәхоз аиҳабыра рҟынӡа ражәа
наигӡон, есымша акәымзаргьы, аиҳабыра анахаҵгылоз ыҟан. Убри аҟнытә еснагь депутатк иаҳсабала дахьҵарауаҩыз анаҩсангьы ҳаҭыр иқәын, бзиа дырбон анхацәа.
1959 шықәса инаркны 1966 шықәсанӡа Хәыхәыт Бӷажәба далырхуеит Қырҭтәылатәи ССР Иреиҳаӡоу Асовет адепутатс. Дара убарҭ ашықәсқәа раан уи дыҟан Қырҭтәылатәи ССР Иреиҳаӡоу Асовет ахантәаҩы актәи ихаҭыԥуаҩыс.
Хәыхәыт Бӷажәба Қарҭ аспирантураҿы аҵара аниҵоз Аҟәа аҩны инижьыз иани иашьеи илаԥш рхын, дрыцхраауан, фатәык, жәтәык, шәҵатәык иазгәамҵуа иҟаимҵеит.
Аспирантураҿы аԥсуа ҵарауаҩ қәыԥш иусқәа маншәаланы ицон. Инапхгаҩы А.С. Чиқобава дыгәцаракны диман, дицхраауан, иҟыбаҩ деигәырӷьон.
Адунеижәларбжьаратәи аҭагылазаашьа убри аамҭаз даара еибархханы иҟан. Европа аибашьра амца мацәысуа иқәын. Гитлертә фашизм акыр тәылақәа анапаҿы иаанагахьан. Абар, абар Асовет Еидгыла даадгыларц акгьы игмызт. Ауадаҩрақәа ыҟан, аха Хәыхәыт Бӷажәба ишицәаҩаз еиԥш, зегьы чҳаны иус хада анагӡара даҿын. Ус иҟалеит Аџьынџьтәылатә еибашьра Дуӡӡа. Ҳаԥсадгьыл ду дақәлеит аӷа бааԥсы, атәыла зегьы ашәарҭара иҭагылеит. Асовет уаа рыԥсҭазаараҿы аԥышәара ааины иаарыдгылт. Аӷа иҿагылеит ажәлар хацәнамырха. Аха аҵараҿы аума, иарбан сферазаалак аҿы еиҵахарак, ԥхьбарак ыҟамызт. Аспирантгьы инапы злеикыз егьырҭ зегьы реиԥш, инаигӡар акәын. Ус анакәха, Хәыхәыт Бӷажәбагьы, милаҭк кадрк аҳасабала иҵареи иҭҵааратә усуреи наигӡар акәын.
Матиа Ҳақыбеи длыман аҩныҟа Арасаӡыхьҟа дцеит, аибашьра ианалага Аҟәатәи аԥсуа школ (егьырҭ акы иаламкьысӡакәа) адыркит, ԥсышәала радиодырраҭара (х-бызшәак рыла иҳалшом ҳәа ҽыҵгақәак ныҟаҵаны) иаҟәыҵит. Ҩ-арык еибашьуан, Ҳабыџь дцәаӷәон ҳәа, Асовет Еидгыла ахьчаразы зегьы хацәнамырха еибашьуеит, арахь Аԥсны ақырҭуацәа ҳзахарԥозар ҳәа Бериа ибанда аусура иаҿуп.
1941 шықәса анҵәамҭаз Хәыхәыт Бӷажәба далгоит дызҭаз аспирантура, ихьчеит адиссертациа афилологиатә 0ҵаарадыррақәа ркандидат ҳәа ахьӡ иоуразы абри еиԥш атемала: . Ихьчеит қәҿиарала, аусурагьы
далгоит Аԥсуа институт аҿы. 1942-1946 шықәсқәа рзы уи аинститут аҿы наука усзуҩ еиҳабыс дыҟан. Араҟа еиҳагьы ихы ааирԥшит абаҩхатәра змаз ҵарауаҩык иаҳасаала. Уи абызшәадырраҿы акәын ҷыдала ихы адкыланы аус ахьиуаз, аԥсуа бызшәа аҭҵаара апроблемақәа ирызкын аусумҭақәа. Аха илаԥш иҵиршәомызт даныҷкәыназ ихациркыз аԥсуа литературатә критика, уи ишьҭнахуаз азҵаарақәа шьарда дрызҿлымҳан, илаԥшҳәаа рхын ашәҟәыҩҩцәеи урҭ рҩымҭа ҿыцқәеи. Убри аҟнытә литературатә критик иаҳасабала есааира иаҳаҭыр шьҭыҵуан. Усҟантәи аамҭазы Хәыхәыт Бӷажәба иеиԥш аԥсуа сахьаркыратә литература аҿиара иазҿлымҳаны иҭызҵаауаз, уи ӡырызгоз даҽа критикк иӡбахә аҳәара уадаҩуп. Ҳацәымҩашьо иаҳҳәар ҳалшоит убасҟан ишьҭихыз атрадициа уи ԥсраҽнынӡа дықәныҟәон.
Хәыхәыт Бӷажәба 1946 шықәса инаркны 194) шықәсанӡа Аԥсуа институт абызшәеи алитературеи рыҟәша деиҳабын. Ҳәарас иаҭахузеи, аҭҵаарадырратә усзуҩ еиҳабыс даныҟаз ихатә усуразы акәын ҭакԥхықәра зимаз. Уажәы аинститут аҟәша деиҳабуп, иџьабааи иҭакԥхықәреи ирыцлеит, ирызҳаит. Насгьы, иазгәаҭатәуп, усҟан аԥсуаразы угәыкы-ҵәыкуа иахәо, ма хьаас иамоу акы узҳәар, милаҭ еилыхҩуп, Ленини Сталини рмилаҭ политика иаҿагылоуп ҳәа иухадырԥоз иудыруааз. Урҭқәа зхызымгаз, изыхҭнымхьааз иахьатәи ауаҩы иабеидыруеи!
Убас ишыҟазгьы рхы ахәырбӷьыц икылхны аԥсуа бызшәеи алитературеи рпроблемақәа ҭырҵаауан ҳҵарауаа.
194) шықәса инаркны 1953 шықәсанӡа Хәыхәыт Бӷажәба аус иуан Аԥсуа институт аҭҵаарадыррақәа рганахьала адиректор ихаҭыԥуаҩыс. Аԥсуа жәлар рҭоурых аҿы (Асовет аамҭа иаҵанакуа) ари апериод еицәаз, уи аҵкыс ишәарҭаз даҽа аамҭак ҟамлацызт. «Алажә аԥсымҭазы ицҳауеит ҳәа, «бериевшьчина» раџьал шааскьаз рцәа иалашәахьазшәа Аԥсны ассимилиациатә политика амахәҭа-шьахәҭа арҭбааит, ашҳам злаз рдацқәа дырҵаулаӡеит. 1925 шықәсазы «Аԥсны аҭоурых» актәи ашәҟәгьы ргәалашәеит, иккаӡа ацәа ахырхит, избанзар, уи ашәҟәы аԥсуа жәлар рҭоурых азқьышықәсақәа рыҵалашә аҟнытә ишаауа, ижәытәӡатәиу, Кавказ иашьагәыҭны ишынхо зҳәо акоуп. Ақырҭуа нацистцәеи ирҳәоуи Д.И. Гәлиа ишәҟәы иҳанаҳәоуи зынӡа даҽакуп. Урҭ ампыҵахалаҩцәа имцу «ртеориатә постулатқәа» ҿаԥнаҽуеит. Абри ашьҭамҭа арӡра акәын изызкыз аҭоурыхтә шәҟәы зҩыз автори уии ирызкны мчыла еиқәырҽаҽаз, аԥсуа жәлар рҭоурых иааизакны афальсификациа азызуаз аброшиурақәа зыҭрыжьыз, акы, иара ашәҟәы автор Д.И. Гәлиа иҩызшәа ихьӡ анҵаны, егьи – М. Делба ииҩыз. Уи иара ишитәымыз 1953
шықәса нанҳәа 20 рзы Аԥсуа институт (АБНИИ) аҵарауаа рхеилак ашҟа ииҩыз арзаҳал иаҳәоит. Абар иаргьы:
Иара убасҵәҟьа иазгәаҭазарц ахәҭоуп, М.К. Делба Д.И. Гәлиа ишәҟәы «Историӷ Абхазии» иацны иҭижьыз аброшиура ихаҭа дшақәыӡбаз, ишиашам, ишҳақым Аԥсны жәлар рпоет ишәҟәазы ииҳәаз, аха аамҭа бааԥсы инарҳәеит, уаҳа ԥсыхәа амамызт, иара итәала убарҭ аброшиурақәа деиқәдырхазшәа иԥхьаӡоит.
Сара, абарҭ ацәаҳәақәа зыҩуа, Леуарса Кәыҵниеи Миха Лакрбеи ирызкыз аматериалқәа анеизызгоз, дыздыруаз ауаа санрыҿцәажәоз аамҭазы сиднагалт Миха Делба, Убасҟан исеиҳәеит сара сызиазҵаауаз ирҷыданы, аполитикатә уеиа бааԥсы иҟаз иахҟьаны аԥсуа жәлар рҭоурыхи рдоуҳатә культуреи ирԥырхагаз, измырӷьацоз ашьаҿа бааԥсқәа шыҟанаҵаз.
«Уи азы исықәыӡбоит, еиҳарак уи аамҭа иахаанымыз аҿар. Аха сара агәра ганы сыҟоуп, убасҟан иҟаҳҵаз аполитикатә хьаҵра сареи сҩызцәа акьоу-шәоуи аиҳабыраҿы итәаз, Аԥсны еиқәҳархеит ҳәа, мамзар, аӡыхәашь имшынха ихыҵны инеиуаз ҳалашәар ҳагаӡар алшон. Ҳхьаҵра змааназ агәыӷра ҳаман, аамҭа ус ишымцоз, аҳра зуаз ахаҭара акульти
уи амаҵуарқәеи адунеи ишахаанымхоз, аҽамԥсахыр шамуаз. Ус иагьыҟалеит, ҳагьахьӡеит. Уаҳа исҳәари, аамҭа аҭоурых иаанарԥшааит досу ҳиаша».
Абри зысгәаласыршәаз, сзыхцәажәо аамҭа иаҵанакуеит. Убасҟан акәын Хәыхәыт Бӷажәба АБНИИ аҿы абызшәеи алитературеи рыҟәша напхгара аназиуаз. Убри аамҭазы Аԥсны иахыргеит абырзенқәа, иаԥсыуаахахьаз аҭырқәцәа, аха аҭырқәажәла змаз. Уаанӡа Кавказ (аибашьра ду анцоз) иашьагәыҭыз аингәышқәа, ачеченцәа, абалкарқәа... ахыргахьан, Сибреи Ҟазахсҭантәи асазан дгьылқәа рахь. Абарҭқәа зегьы ашәарҭара ӷәӷәа иҭанаргылон аԥсуа жәларгьы, рлахьынҵа амахә ҽа иқәгылаз ауаҩы иҩызан. Аха ари адунеиаҿ аиаша, аҳақ ҳәа акы ыҟоуп. Уи знымзар зны имааԥшыр, аҽцәырнамгар ауам, иузыхәаҽуам, еиҳаракгьы ажәлар рлахьынҵа, рыҟазаара-рыҟамзаара ԥиа ианадҳәалаха. Ус шакәыз ааԥшит атәыла атиранқәа ҩыџьа – Сталини Бериеи адунеи иананыӡаа. Уи нахыс ауп аԥсуа жәлар рполитикатә, рдоуҳатә культура иаҵанакуа асферақәа зегьы рҿы уаанӡа иҟаз Ленинтә милаҭтә политика аилагарақәа рырҽеира, рыриашара ианалага, ЦК КПСС иҟанаҵаз аҭоурыхтә қәҵарала.
Убраҭ аиҭакрақәа ирыбзоуроуп, иахьабалак акәымзаргьы амилаҭ кадрқәа реиҭашьақәыргылара излагазгьы. Уи аныԥшит аԥсуа институтгьы диреқторсгьы дҟарҵеит Хәыхәыт Бӷажәба, уаанӡа адиректор ихаҭыԥуаҩыс иҟаз. Уи аҭыԥ аҿы аус иуит 1953 шықәса октиабр инаркны 1966 шықәса апрел мзанӡа.
Абарҭ ашықәсқәа рыҩнуҵҟала Аԥсуа институт абӷа еиҵнахит, аҽеибнаҭеит, еиҳарак акадрқәа реиҵааӡара аус аҿы. Убасҟан хаҭала аинститут адиректор Хәыхәыт Бӷажәбеи уи ихаҭыԥуаҩ Акибеи Хонелиеи ирыбзоураны абаҩхатәра змаз аҿарацәа еизганы Қарҭ, Москва аспирантурақәа рахь идәықәҵан абызшәеи, алитературеи, аҭоурыхи аетнографиеи рганахьала. Урҭ иахьа аԥсуа 0ҵаарадыррақәа рсфераҿы ихадароу гәыцәны иамоуп. Урҭ рахьтә рыԥсаҭа шкәакәахартә иҳалам, зыԥсҭазаара иалҵхьоугьы ыҟоуп, аха рыҭҵаарадырратә ҭынха ыҟами. Ихадароугьы уи ами!
Абраҟа иазгәасҭоит Аԥсуа институт аҭоурых еиҳа иалукааша даҟьақәак. Избан акәзар, Хәыхәыт Бӷажәба иҭҵаарадырратә усура, иԥсҭазаара зегьы (аспирантураҿы аҵара аниҵоз ада) абраҟа имҩасит, насгьы акыр шықәсагьы уи анапхгараҿы дгылан. Заа сажәа саԥыҩлан исҳәоит аинститут аԥсуа жәлар ҳаӷацәа иццышәыртәит, иуникалтәыз
ҳдоуҳатә мазара налаҵаны. Ҳәарада, уи ирблыз ахыбра узышьақәыргыломызт, аха уи аиԥш иҟаз аҭоурых ҭыԥ иккаӡа иныжьтәызма, иага иҳазтәаргьы, ацкы ахыбра ргылатәын.
Асовет мчра анышьақәгылаҵәҟьа Аԥсны ССР Аревком хшыҩзцара азнауит Аԥсны аҭҵаарадырра арҿиара аус. Ареволиуциа ҟалаанӡа еиҿкааз Аҟәатәи ақыҭанхамҩа (агәыԥ) абазала еиҿыркааит . Уи аилазаараҿы иҟан Г. Барач (ахантәаҩы), Н. Лакоба, С. Ҷанба, А. Ҷоҷуа, Д. Гәлиа, Н. Ақырҭаа, Д. Аланиа. 1925 шықәсазы академик Н.И. Марр иаԥшьгарала иаԥҵан Аԥсуа бызшәеи алитературеи Ракадемиа, уи аҳаҭыртә хантәаҩыс далхын еиҿызкааз акад. Н.И. Марр, хантәаҩыс жәлар рҵара акомиссар А.М. Ҷоҷуа, нас Д.И. Гәлиа.
1931 шықәса нанҳәа 5 рзы Аԥсны ЦИК Апрезидиум  аԥсуа бызшәеи алитературеи ҭызҵаауа аинститути иаку акы акәны иҟарҵеит,  Ари ҟаҵан аԥсуа жәлар ркультура ҵкар рацәала аҭҵаара алыршахарц азын. Академик Ш.Хь. Салаҟаиа иҩуеит:
Ииасыз ашәышықәса 30-тәи ашықәса анҵәамҭахь Аԥсуа институт аколлектив иаланагалеит акадр ҿыцқәа, иаагап Г.А. Ӡиӡариа, Х.С. Бӷажәба, К.С. Шьаҟрыл, Б.П. Џьанашьиа, И.Г. Антелава, А.А. Олонецки. Арҭ аҵарауаа ашьҭахь Аԥсны анҭыҵгьы рыҭҵааратә усумҭақәа рыла еицырдыруа иҟалеит. АбНИИК ахьӡ 30-тәи ашықәсқәа раангьы, аибашьра ашьҭахьгьы зныкымкәа-ҩынтәымкәа ирыԥсахит. 1935 шықәсазы уи иахьӡырҵеит Аԥсуа культура аинститут ҳәа, иаларҵеит СССР анаукақәа Ракадемиа Қырҭтәылатәи афилиал, насгьы академик Н.И. Марр аԥсуа аҭҵаарадыррақәа русхк аҿы илиршахьаз азгәаҭан ихьӡ
ахырҵоит. 1941 шықәсазы Қырҭтәылатәи ССР анаукақәа Ракадемиа анеиҿыркаа ашьҭахь иахыз ахьӡ шамаз иалалеит Қырҭтәылатәи ССР анаукақәа Ракадемиа асистемаҿы. Аха уи ахьӡ аԥсахрақәа уа имаагылт. 1950 шықәсазы академик Н.И. Марр ихьӡ аҵәы анахьыршь, абызшәадырраҿы итеориа мап анацәырк Аԥсуа культура аинститут уи ихьӡ ахыхны абас ахьӡырҵеит Аԥснытәи абызшәеи, алитературеи, аҭоурыхи ринститут, насгьы 1950 шықәсазы Аԥсны жәлар рпоет, Д.И. Гәлиа ихьӡ ахырҵоит. Аха умашәа иубаша, Аԥсуа институт ахьӡ 1992-1993 шықәсазтәи аибашьра иааирала ҳаналҵ, ҩаԥхьа ирыԥсахит, уанӡа иахыз амаабуазшәа, уажәы ҩ-хьӡык амоуп урысшәала – Абхазскиҟ институт гуманитарных исследованиҟ им. Д.И. Гулиа, аԥсышәала – Д.И. Гәлиа ихьӡ зху Аԥсуаҭҵааратә институт ҳәа. Уагьы иаагылоу сеидроу, аԥсуа институт ахьӡ аԥсахра иашьцылацәеит!
Аԥсуа жәлар рматериальтә, культуратә, рдоуҳатә мазара аҭҵаараҿы, жәларык раҳасабала адунеи ахсаала ианхалартә рыҟаҵараҿы шьардаӡа аҵанакуеит Аԥсуа институт. Иахьа Анцәа иҟнытә Аҭҵаарадыррақәа ракадемиа ҳамоуп, аха ус еиԥш аныҟамыз абри Аԥсуа институт ҳара аԥсуаа ҳзы иакадемиан. Уажәы уи академиа иалоу аҭҵаарадырратә институтқәа зегьы раԥхьа игылоуп. Еиҳа ииашаны иуҳәозар, аԥсуа жәлар рбызшәа, рҭоурых, рлитература, рҟазара рыҭҵаараҿы зда ихәарҭам акоуп ҳаӷа хәымга машәыршақә уи ауиблых, агәаӷ иман.
Абри аинститут анеиҿкааха инаркны еиуеиԥшым аамҭақәа раан уи напхгара азыруан Аԥсны аҵеицәа дуқәа, Д.И. Гәлиа, А.М. Ҷоҷуа, С.П. Басариа, С.И. Ҷанба, А.К. Аҳашба, Х.С. Бӷажәба, Гь.А. Ӡиӡариа, В.Г. Арӡынба, Ш.Ҟ. Арсҭаа, уажәы директорс дамоуп У.Ш. Аҩӡба.
Ҳәарас иаҭахузеи, аинститут иаҳхысыз ашәышықәса 30-тәии 40-тәии ашықәсқәа раан иҵегьы алнаршон, амҽхак арҭбаауан, аха иаԥырхагхаз рацәахеит. Абар уи азы Ш. Хь. Салаҟаиа ииҩуа:
Аҩада ишысҳәахьоу еиԥш, абас аҽеиҭакрақәа раамҭазы ауп Хәыхәыт Бӷажәба Аԥсуа институт аҿы директорс данахадыргыла. Абар усҟантәи адокумент иаҳәо:
Уи иаразнак хшыҩзышьҭра азиуит, уажәшьҭа изхашҭхьоу ыҟазаргьы, Аԥсуа институт, Академиак еиԥш ажәлар зхәаԥшуаз, милаҭ кадрла реиқәыршәара азҵаара. Ари ус унадыххыланы иуӡбоз проблемамызт иаҭахын абаҩхатәра змаз аҿар, аинститутқәа ирылгаз ралԥшаара, насгьы, ибзианы аҵар зҵоз, ибзианы иалгаз зегьы ирлышомызт аҭҵаарадырра анапалакра, ирыԥхьомызт уи иаҭаху абаҩхатәра ҷыдеи хмеигӡарада иԥсҭазаара азкреи. Изаҳамҳәарызеи, Хәыхәыт Бӷажәба директорс дҟалаанӡа Аԥсуа институт аҿы аус зуаз аԥсуа аҵарауаа маҷӡан, иаҳҳәап, Ш. Инал-иԥа, Б. Шьынқәба, М. Ҭраԥшь, Г. Ӡиӡариа, Л.Хә. Акаба. Аха 50-тәи аҩбатәи азыбжеит 60-тәи ашықәсқәа раан Ш. Салаҟаиа зынӡа ииашаны ишиҩуа еиԥш, аинституту иаланагалеит еиҳа иқәыԥшу азанааҭуаа (абызшәадырыҩцәа, алитератураҭҵааҩцәа, аҭоурыхдырыҩцәа, аетнографцәа) Москва, Қарҭ, Ленинград уҳәа егьырҭ
ақалақьқәа рҿы аҭҵаарадырратә ҽазыҟаҵарақәа зауз. Убарҭ рхыԥхьаӡараҿы иҟоуп иахьагьы қәҿиарала аус зуа, ҳмилаҭ 0ҵаарадырра ԥхьаҟа изго, гәадурас иамоу, иаагап Л.П. Ҷкадуа, Б.Е. Саӷариа, Гь.К. Шамба, А.Е. Кәыпраа, С.Л. Зыхәба, Ш.Хь. Салаҟаиа, М.М. Гәынба, В.Л. Аҵнариа, Е.М. Малиа. Убасҟантәи апериод аан Аԥсуа институт аҿы инеиз, ҳмилаҭ аҭҵаарадырраҿы зышьҭамҭа ӷәӷәала иалазырсыз, ртәымҭа ишҭагылаз зыԥсҭазаара иалҵыз Т.Х. Ҳалбад, И.И. Кәҵниа, Б.Ш. Ашәба, В.Ҳ. Конџьариа, В.В. Дарсалиа, А.А. Аншба, Гь.А. Амҷба.
Хәыхәыт Бӷажәба 10 шықәса рыҩнуҵҟа Аԥсуа институт иаҵагылаз, еиҵеиааӡаз акадрқәа ирыбзоураны Аԥсны аҭоурыхи абызшәеи, алитературеи, аетнографиеи рыҭҵаараҿы ирылдыршаз рацәоуп, дара аҵарауаа хазы иганы иҭрыжьыз амонографиақәеи аусумҭақәеи рнаҩсангьы, аинститут есышықәса иҭнажьуан Аусумҭақәа 30-35 кьыԥхь бӷьыцк еиҵамкәа. Урҭ аусумҭақәа редактор хадас ирымаз Хәыхәыт Бӷажәба иакәын, дрыԥхьон, иара ишицәаҩаз еиԥш, еиуеиԥшым атемақәа ишрызкызгьы, абырҵкал икылхны. Ҳәарада, ихаҭа иҭҵааратә ирҿиаратә усураҿы аамҭа ицәагон, аха...
Хәыхәыт Бӷажәба Аԥсуа институт директорс аус иуан 1966 шықәсанӡа. Уи жәашықәса имч, илша, идырра, иԥышәа зегьы азкын хадара ззиуаз аинститут алшарақәа аманы анапы ианыз аусқәа нанагӡаларц. Уи Аԥснытәи обком аҿы идиректорра аҟнытә ихы данақәиҭыртәуаз 52 шықәса дырҭагылан, иӷәӷәамҭаҿы дыҟан. Араҟа иаԥсам уи дзыхҟьаз, дзамырхыз, ишыҟалаз атәы зегьы алацәажәара, мацара иазгәасҭоит акык-ҩбак.
Изаҳамҳәарызеи, ара иҟан хара изынамԥшуаз аполитика лашә. Хәыхәыт дзыхдырҟьоз «Аԥсуа бызшәа бзыԥтәи адиалект»акәын. Хаҭала анаукаҿы ҵкәарҭак ззалымдацыз, абри ашәҟәы рххо ирыман идәықәлеит, иамыԥхьацыз ауаа ижәырҵеит, ижәлар чарҳәара рзиузшәа уҳәа еиқәдмырҽаҽаз иҟоузеи! Ашәҟәы аԥхьара акәым изымбацыз, знапаҿы изымкыцыз, рлаба дуқәа кны ижәлеит аҵарауаҩ. Ари рыцҳаран изжәылаз имацара изы акәымкәа ижәылоз, иқәгылаз рхаҭақәа рзгьы. Избан акәзар, урҭ рхымҩаԥгашьа иаанарԥшуан рыгыдра ахьынӡаҟаз. Аха, ԥсаҭала иуҳәозар, ашәҟәы иамԥхьацыз, иаԥхьаргьы иззеилымкаауаз атаксистцәа, анхацәа, аусуцәа, ззанааҭ иаҵанамкуаз гәыбӷан дук узрыҭомызт. Гәыбӷан зуҭашаз, угәы ззыԥжәашаз урҭ азыҟазҵоз ракәын. Урҭ ибзианы ирдыруан Хәыхәыт Бӷажәба имонографиа «Аԥсуа бызшәа бзыԥтәи адиалеқт» ҳақәызхуазҳәа акгьы ишалаҟамыз. Уи атәы алада иҵегь иахьаҭыԥу ҳаннеилакь сазааҭгылоит аҟнытә араҟа уаҳа салацәажәом.
Амала исгәаласыршәарц сҭахуп Хәыхәыт Бӷажәба изы убарҭ амш хьанҭақәа раантәи факт. Анаукахь ус змамызгьы аҽны аинститут аҿы еизаны аӡә даҟәыҵыр егьи далаго иҿашуан, ҳаҵаурбгеит, Аԥсынра уҭиит ҳәа. Иреиҳәарыз, аӡхыҵреиԥш ижәылаз ауаа. Шәара ас ишышәҳәо еиԥш иҟам аусқәа, ҳзеилибамкааит (аҩымҭа шәзеилымкааит ацынхәрас!), аҩызцәа ҳәа далагеит ацәажәара, аха еиқәукуадаз, умч зықәхода, ижәылоит. Иахьа еиԥш исгәалашәоит абензин зҭиуаз ахаҵа (гәыбӷан дукгьы сызиҭом, дыржьеит, Хәыхәыт аԥсуара иҭиит анырҳәа, дпатриотын дықәԥон!) аԥсуа институт аусзуҩцәа рзал аҿы еизаз дрылагылан иҿы ацәа ахыхны, Хәыхәыт Бӷажәбеи «Аԥсуа бызшәа бзыԥтәи адиалеқти»акритика азуны, аӡы иаҭаны данцәажәоз. Ауаа рахь данылбаа аӡәы диазҵааит, «ашәҟәы ухаҭа уаԥхьахьама?» – ҳәа. Мап, самыԥхьаӡац, иҳәеит. «Нас, уара бзиа збаша, уамыԥхьацзар, узлацәажәоу закәузеи, насгь уаԥхьангьы уара илукаауеи уи аҟнытә», – ҳәа аҭак наииҭеит. «Ауаа ирҳәо ауп исҳәо», – иҳәеит уаҳа даҽа ажәак аниҿамшәа.
Наҟ аинститут ааныжьны дааит аҩныҟа. Уатәи аланаԥшра саргьы салахәын, избеит. Сара аҩны ҳаанӡагьы умашәа избон заҟа дҭынчыз, акгьы ҟамлаӡазшәа, ицоз ахҭысқәа зынӡа иара идҳәалаӡамшәа ихы ахьымҩаԥигоз, даҽа зҵаарақәак дахьрылацәажәоз. Ҳәарада, иубар алшон, даара уишьклаԥшыр уи ихҭынхьаауаз ҩнуҵҟала адәахьы ицәырымгакәа ишихигаз, дшаиааиуаз, инервқәа заҟа иӷәӷәаз. Сара еишьак иаҳасабала анаҩсангьы, аԥсуак иаҳасабалагьы сгәы ӷәӷәала иснархьуан аԥсуара ашәарҭара ианҭагылаз аахыс, уанӡагьы данҵаҩыз инаркны (Абжьаратә ҵара даналга ашықәсазы ами аԥсуа литература критикала ахәаԥшра зылшоз ашәҟәы анҭижь!) зхы аџьыка ықәызххьаз аҵарауаҩ абас аҳәынҵәа игәыдҭәаланы, дызлаҟамыз ала иахьихцәажәоз. Ари акультурадара ишаҵкарыз убартә иҟан.
«– Иахьатәи аизарақәа ирҟазшьахаз убоит, иацтәи аҵкысгьы иӷыӷкхеит. Уигьы шьоукы ахагылоуп амца ацразҵо, еиҵызхуа, аӡәы ихаҭа акгьы ҟамҵаӡакәа, ихы алаӡыригоит иқәгыларақәа рыла, уусураҿы гхак уцәыҟалар ихы иархәаны. Даҽа џьоукых, амаҵура иашьҭоуп, ирымоу, рнапы иану ҟәныршьоит, уаҟа атәыла дырбго џьушьап, – абас ашьшьыҳәа ацәажәара дналагеит истол данаахатәа. Нас иациҵеит: – Абарҭ ирҳәо агәымха ажәақәа рахьтә жәа-процентк срылаҟазҭгьы, зегьы ҳарҟәаҵып, сгәы ԥжәаны сыԥсхьазаарын. Аха, анцәа имҭаны, урҭ акгьы срылаҟагәышьам, ишудыруа, сыжәлар гәакьа рҿаԥхьа сыламыс цқьоуп, гәнаҳак саҵамлац. Убри ауп сеиқәзырхо, абарҭ ибылыбаҭо ауаа исзеиҵарҟәаҟәаз аус хәашь саиааиртә амч сызҭо. Сара, адинхаҵара
иамҵахырхәо среиуам, аха ари адунеиаҿ ҳақ ыҟазар, аиаша ҳәа кыр ыҟазар исзыҟарҵаз дара ирԥырхагахоит. Сара сыцқьара сара сахьчоит, нас иахьакәымзаргьы уаҵәы ажәлар рхаҭа еилыркаауеит сара изҩыз ашәҟәы уажәы амашьынаныҟәцаҩцәеи абылтәыҭыҩцәеи «еилдырго», «изыхцәажәо дара ишырԥырхагам, ирзеиӷьу акәымзар, ирзеицәоу ҳәа уаҟа акгьы шыҟам, – абас иажәа анагӡара даҿын уи. Сара слымҳа кыдҵаны сызыӡырҩуан, ҩаԥхьагьы агәра згеит заԥхьа стәоу, сыззыӡырҩуа аҵарауаҩ зхаҭара ӷәӷәоу, ицқьоу, ус аламала акы ихнаҽуа шиакәым ҳамҭак ашьҭахь деиҭаналагеит:
– Адиректорра, Руслан, сара зынӡагьы исҭахӡам, сахьҵәуа сыҟам, уимоу, еиҳагьы сазгәаауп, иреиӷьыз сышықәсқәа агеит, изыҩраны, иҭысҵаараны иҟаз сырхьымӡакәа заҟа нхазеи! Ана аизара иҟоу алатәара, ақәгылара, иара адепутатра мацарагьы заҟа аамҭа сыцәнгазеи. Амала, Аԥсны аԥсеивгара маҷк ианаиоу, ленинтә милаҭ политика аилахәарақәа иҟаз рыриашарахь ианнеи, ианалага, Аԥсуа институт сахадыргылеит, исылшоз ала аус зуит, аԥсуа аҭҵаарадырра иахьынӡахәҭоу аҩаӡара аҟынӡа изнеиндаз, ҳмилаҭ акадрқәа зеиҵагыландаз ҳәа.
– Адиректорра ааныжьра сара сзы иуадаҩым, Анцәа ду иџьшьаны избо ыҟоуп, сара схы сақәиҭхар еиҳагьы аус зуеит, абас иажәа аахиркәшеит.
Ҳәарас иаҭахузеи, Хәыхәыт Бӷажәба ишәҟәы «Аԥсуа бызшәа бзыԥтәи адиалеқт» акәша-мыкәша иҟарҵоз ақәгыларақәа, «амитинг» кьаҿқәа ирыман рхатәы хықәкы, рхатә план. Уи намыгӡакәа аизарақәеи ақәгыларақәеи рҵыхәа ԥҵәомызт. Уи аанызкылоз аинститут адиректорра аԥырҵра шакәыз еиликаауан ашәҟәы автор. Аха акызаҵәык уи ииҭахыз аҵарауаҩ акыр шықәса аџьабаа ду баны, имариамыз аматериалқәа еизхганы, иҭҵааны иҭижьыз аусумҭа ду иазыҟаҵам, зынӡа зус алам ауаа ракәымкәа, аспециалистцәа еилдыргар, иагу, иабзоу иарҳәарц, идырбарц, аҭҵаарадырра ишацәаҩоу еиԥш, аха ус иҟаз аӡәгьы имҩит. Абри игәы иаланы автор иҩуеит: «Ашәҟәы, ҳәарада, агха амамкәа иҟаларым, уи сара саҟара издыруада, сымч зқәымхаз, исзыҟамҵаз сара избоит зегьы реиҳа еилыхха. Аха уи атәы аӡәгьы ибом, ирбарц рҭахыму, ирызгәамҭаҵәҟьоу сзеилкаауам. Сгәы иалоуп схы иҭам, сгәы иҭам «аидеиа» бааԥсқәа ахьсыдырҳәалоу, сқәыԥшра шықәсқәа раахыс скәалкәало сзышьҭо аԥсуа жәлар рдоуҳатә культура амаҵ аура сацәхьаҵызшәа, ақырҭуара иадысцәылозшәа, мамзаргьы ҳбызшәа, ҳҭоурых ласырҟәызшәа. Абарҭқәа зегьы анеидысхәыцлалак, сара зычҳара кәадам аӡәы сшакәугьы, даара иаасыҵаӷәӷәоит, сыжәлар
зхацкы сцаша, зегьы араҟа иаласҵом, аха шьоукы иркьаҳәны, сызлаҟамыз ала санддырба, аӡәырҩы иахьхарҵаз даараӡа сгәы снархьит. Аха, аамҭа ауп, зегьы зхәышәтәуа, ҳаилзырго. Уи ҳзыҟалааит ӡбаҩыс».
Хәыхәыт Бӷажәба ԥсабарала доптимистын, иага ибааԥсыз ауадаҩрақәа дрықәшәаргьы игәы кажьны дцәажәомызт, еснагь убри аҭагылазаашьа аҟнытә алҵразы абзиахә акәын дзызхәыцуаз.
Ииашамызт 1965 шықәса маи 12 рзы Хәыхәыт Бӷажәба ишәҟәы Аԥснытәи Обком абиуро аҿы иахьақәыӡбаз. Араҟа аспециалистцәа, абызшәадырыҩцәа ауҟахыз. Ашәҟәы абызшәадырыҩцәа, аҵарауаа ракәын иахцәажәашаз, иагыз, иабзаз зҳәашаз, нас убри инықәныҟәаны иҟарҵар акәын алкаа, ақәҵара. «Аԥсуа бызшәа бзыԥтәи адиалеқт» автор абком абиуро ақәҵарала ирҭеит . Ари хьырхәра дуун усҟантәи аамҭазы.
Аиаша аҳаҭыр азы иҳәатәуп абри аус пылҳаҭ аҿы Аԥсны Обком актәи амаӡаныҟәгаҩ М. ). Бӷажәба иааникылаз апозициа шиашам, иара иԥырхагахар ҳәа дшәаны.
Аԥсуа институт адиректор Обком абиуро лахь инаҭаз шимаз аус иуан. Абар Хәыхәыт Бӷажәба уи изы ииҩуа:
«Абри ақәҵара ашьҭахь (1965 шықәса лаҵарамза 12 рзы иҟарҵаз) сара директорс Аԥсуа институт аҿы аус зуан 1966 шықәса рашәарамза 15-нӡа. 1966 шықәса рашәарамза 15 рзы сара схы сақәиҭыртәит Аԥсуа институт директорс аус ахьызуаз аҟнытә, иара убри аинститут аҿы абызшәеи алитературеи рыҟәшаҿы еиҳабыс сааныжьны.
Апартиа Аԥснытәи обком Актәи амаӡаныҟәгаҩ В.О. Кобахиа ихьӡала иҩу арзаҳал аҿы ҳаԥхьоит:
Хәыхәыт Бӷажәба Аԥсуа институт алитературеи афольклори рыҟәша еиҳабыс дныжьзааит ҳәа ақәҵара ҟарҵазаргьы, уи ишахәҭаз ала амҩа
аҭатәын, аинститут аҵарауаа реилатәараҿы бжьыҭарала далхтәын. Аха уанӡагьы ари азҵаара Қырҭтәылатәи ССР анаукақәа Ракадемиа аԥҵәаԥҟа (априказ) ҟанаҵеит. Абар иаргьы:
Уи ашьҭахь Аԥсуа институт аҿы имҩаԥысит абри аҩыза апроцедура:
Абар Хәыхәыт Бӷажәба Аԥсуа институт абызшәеи алитературеи рыҟәша еиҳабыс дшышьақәдырӷәӷәаз зҳәо адокумент:
Хәыхәыт Бӷажәба Аԥсуа институт абызшәеи алитературеи рыҟәшаҿы 22 шықәса (1966-1988) аус иуит, уи атәы ушьҭан еиҳа инарҭбааны ҳазааҭгылоит.
Уажәы иазгәаҳҭап Аҟәатәи аҳәынҭқарратә рҵаҩратә институт аҿы лекторк иаҳасабала иусура атәгьы. Абри еиҳау аҵареиурҭаҿы Хәыхәыт Бӷажәба аус иуан (егьырҭ имаҵурақәа ирылагӡаны) 1937-1938 шықәсқәа рзы, астудентцәа дырзаԥхьон аԥсуа бызшәеи алитературеи рзы алекциақәа. Иазгәаҭазарц ахәҭоуп Аҟәатәи аҳәынҭқарратә арҵаҩратә институт аҿы хыхь зыӡбахә ҳҳәаз амаҭәарқәа (аԥсуа бызшәеи алитературеи) раԥхьаӡа акәны иаԥхьоз Хәыхәыт Бӷажәба иоуп. Аха уи аҵарахьы Қарҭҟа аспирантурахь данца ари амаҭәар арҵаҩратә институт афилологиатә факультет (аурыс сектор) уаҳа аӡәгьы дамыԥхьеит. 1943 шықәса инаркны 1952 шықәсанӡа Хәыхәыт Бӷажәба ҩаԥхьа Аҟәатәи аҳәынҭқарратә рҵаҩратә институт аҿы дрыԥхьоит алеқциақәа ркурс , 1947 рзы ВАК ишьақәнарӷәӷәоит адоцент ҳәа аҭҵаарадырратә хьӡы. 1970 шықәса аҩбатәи асеместр инаркны Хәыхәыт Бӷажәба Аҟәатәи аҳәынҭқарратә рҵаҩратә институт аҿы «Азеиԥш бызшәадырра», «Алагала абызшәадырра» рзы акурс лекциақәа дрыԥхьон. Уи илекциақәа астудентцәа азҿлымҳара азыруан, иргәаԥхон, избанзар, имаҭәар ибзианы идыруан, дазыҟаҵан, абызшәа азакәанқәа рыҭҵаара зхы азцоз ирнаҭоз рацәан.
Хәыхәыт Бӷажәба ихәҭан апрофессорра аиоура. Убри Москва, Иреиҳау Аттестациатә комиссиа (ВАК) ашҟа иаҭахыз адокументқәа шьҭын. Абар уахь апроф. Г.А. Ӡиӡариа иишьҭыз ашәҟәы иаҳәо:
Аха Хәыхәыт Бӷажәба ВАК ашҟа иишьҭыз апрофессорра аиоуразы иаԥырхагахеит усҟантәи аамҭазы Арҵаҩратә институт аҿы аус ахьимуази аспирантцәа ҵаҩцәас иахьимамыз, иахьазыҟаимҵози. Убри ашьҭахь Аԥсуа институт Адиректор, апрофессор Г.А. Ӡиӡариа 1971 шықәса жьырныҳәа 28 рзы ҩаԥхьа иишьҭыз адокумент абар иаҳәо:
Аха зегьы акоуп усҟан Хәыхәыт имоуит аҭҵаарадырратә хьӡы апрофессорра. Аха ари ВАК мацара иауахарахыз.
Аԥсуа институт алитературеи афольклори рыҟәшаҿы еиҳабыс даныҟаз Хәыхәыт Бӷажәба дандиректорыз аасҭа ихатә 0ҵааратә усқәа рзы аамҭа еиҳа иоуан. Ҵабыргуп, аҟәшагьы аҟаҵатәы аумаҷхыз, аха араҟа азеиԥш-уаажәларратә усуцәа дҳәалаханы дыркуамызт, урҭ дандиректорыз, дандепутатыз, Қырҭтәылатәи ССР Иреиҳаӡоу Асовет ахантәаҩы актәи ихаҭыԥуаҩыс даныҟаз еиԥш «ихьынҳаламызт», уи аганахь ахақәиҭра иман. Абарҭ ацәаҳәақәа зыҩуа заҟантә игәы иалан иҳәо саҳахьааз закә аамҭоузеи еиуеиԥшым аизарақәа рҿы атәара мацара иақәсырӡыз, иҟасҵараны иҟаз абжакгьы сыдмырҟаҵеит. Аинститут адиректорра аҟнытә ихы дахьақәиҭыртәыз гәахәас иман, зныкгьы дахьымхәыцызт. Амала игәы иалаз ицашьа аҟыба-ӡыба ахьалырхыз ауп.
Хәыхәыт Бӷажәба ҵарауаҩк иаҳасабала, Аԥсны, Қырҭтәылеи, Урыстәылеи дырдыруан, акыр (Қарҭ, Москва, Нальчик, Грозныи, Маиҟәаԥ) ақалақьқәа рҿы ицоз аҭҵаарадырратә конференциақәа, аконгрессқәа, асимпозиумқәа ихы рылаирхәуан аԥсуа бызшәеи алитературеи, афольклори рпроблемақәа ирызкны. Убас Москва 1960 шықәсазы имҩаԥысыз Мрагыларадырра жәларбжьаратәи XXV аконгресс далахәын, уаҟа ажәахә ҟаиҵеит «Бзыбскиҟ диалект абхазского ӷзыка и его говоры» ҳәа. Абри ажәахә хазы шәҟәынгьы (иброшиураны) Москва 1960 шықәсазы иҭнажьит «Издательство восточноҟ литературы».
Хәыхәыт Бӷажәба бызшәадырҩык иаҳасабала Асовет Еидгыла анҭыҵгьы дырдыруан, еиҳаракгьы Кавказтәи ажәларқәа рҭоурыхи рбызшәеи ҭызҵаауаз аҵарауаа. Ус шакәу аҳәоит абраҟа иааго афактгьы. Венгриатәи аҭҵаарадыррақәа Ракадемиа аҟнытә хықәкыла Хәыхәыт Бӷажәба ихьӡала иааз ашәҟәы. Уаҟа ҳаԥхьоит:
Ари ааԥхьара ихы шалаирхъыз ащъоит алада иааго Хъыхъыт Бяажъба иащасабрба.
Хәыхәыт Бӷажәба аҳәаанырцәтәи аҭҵаарадырратә жәларбжьаратәи асимпозиумқәеи аконгрессқәеи рнаҩсангьы туристк иаҳасабала дныҟәахьан Европатәи атәылақәа жә\пакы рҿгьы, иаагап 1974 шықәсазы уи дыҟан ГДР, 1977 шықәсазы Румыниа, Иугославиа, 1981 шықәсазы хаҭалатәи ааԥхьарала ҩаԥхьа дыҟан Румыниа, 1982 шықәсазы – Чехословакиа. Арҭ иныҟәарақәа рҿы ҵарауаҩык иаҳсабала уи дрызҿлымҳан дызҭааз атәылақәа рҭоурых, ркультура, рлитература, иахьатәи (иара даныҟазтәи) рыԥсҭазаара уҳәа жәпакы, насгьы ҳаҭыр ду изақәны дрыхцәажәон арҭ атәылақәа ирықәынхо, Европа иашьагәыҭу ажәларқәа адунеитәи ацивилизациа зырҿио, изырԥшӡо ишырхаҭарнакцәоу, рынхашьа-рынҵышьа, акультураҿгьы ирҿуҵаашьа акыр шыҟоу. Сара акырынтә игәсҭахьан Хәыхәыт Бӷажәба дызҭаауаз атәылақәа, ҩаԥхьа ҿыц иааиртызшәа рҭоурых, изнысыз амҩа уадаҩ иазкыз аҭҵааратә литература илаԥш шахигоз, акраамҭагьы ишигәалашәоз. Хаҭалагьы ашәҟәыҩҩцәа, аҵарауаа иидыруазгьы ыҟан.
Уажәы иаагап Хәыхәыт Бӷажәба иавтобиографиа аҟынтә лҩаақәак?, 1999 шықәса октиабр 10 рзы ихаҭа инапала ииҩыз. Уаҟа ҳаԥхьоит:
Хәыхәыт Бӷажәба иавтобиографиаҿы иааркьаҿӡаны еиқәыԥхьаӡоуп уи дызнысыз иԥсҭазааратә мҩеи иҭҵаарадырратә усуреи рылҵшәақәа, аха урҭ ирыҵаркуа аамҭеи. Уи иҭҵааратә, ирҿиаратә усумҭақәеи, ишәҟәқәеи ухаҿы иааугар имҩашьо иубоит заҟа илиршаз, насгьы ҳкультура зегьы аҿы акыр шрыҵаркуа.
Ҳҵарауаҩ аханатә ицәаҩам ахӡыргара, дашьҭамызт амал-шьалгьы арҳара, урҭ иреилаҳауаз, зыҽкынҵо ирышьҭаз дреиуамызт, еснагь илан аамысҭашәара, акультура ҳаракы, ауаҩы игәцаракра, ҷыдала аҿар, абаҩхатәра змаз дрызҿлымҳан, инап ианыз аус аҿы ииашан амҩа рықәҵара дазааԥсон, дрыцхраауан. Нацәақәкыла рыхьӡ аҳәара салагом, аха Аԥсуа институт иара дандиректорыз аспирантурахь идәықәиҵоз аԥышәарақәа раан лымкаала игәцареикуан. Аригьы Хәыхәыт Бӷажәба ихаҭашьатә ҟазшьақәеи ипатриотизмреи аазырԥшуа афакторқәа ируакын.
Апенсиахь ацара зыхәҭаз, шықәсыла иаҵанакуаз рмаҵурақәа шьҭарҵароуп акадрқәа рҿыцтәуп аҭҵаарадырратә усҳәарҭақәа рҿы ҳәа аиҳабыра ианырҳәа, Хәыхәыт Бӷажәба 22 шықәса дызхагылаз алитературеи афольклори рыҟәша аанижьуеит, абри еиԥш иҟоу арзаҳал ҩны:
1988-1996 шықәсқәа рзы Хәыхәыт Бӷажәба Аԥсуа институт аҿы аԥызара зуа аҵарауаҩс аус иуан, 1996 шықәса инаркны иԥсҭазаара аҵыхәтәантәи амшқәа рҟынӡа Аԥсуа институт ихадароу ҵарауаҩыс. Уи абраҟагьы ҭакԥхықәрала инаигӡон инапы ианыз иҭҵаарадырратә усура. Абри абас шакәу амыцхә ҳаламлакәа хыхь иаагаз ашықәсқәа рахьтә ҳазыӡырҩып ихаҭа иҟаиҵаз аҳасабрбақәа рахьтә шықәсқәак ртәы. Уаҟа иаабоит зықәрахь инеихьаз ари ауаҩ заҟа хшыҩҵарыла ау иуаз, иҭҵаарадырратә усура ҵкар рацәала рхы шеиларсыз.
Абар 1994 шықәсазтәи иҭҵаарадырратә усура иазку аҳасабрба иаҳәо:
«1994 шықәсазы сара аинститут аплан исзарбан атема «С.Ҷанба ирҿиамҭа». Ари атема сара акыр аус адызулахьан уаанӡагьы, еиқәыршәаны С. Ҷанба иҩымҭақәа ҩ-томкны рҭыжьра налаҵаны.
Иаҳхысыз ашықәс азы сара изыҩраны сыҟан С. Ҷанба ирҿиамҭа иазкны ҩ-кьыԥхь-бӷьыцк, аҟәша зыҩра иаҿу Аԥсуа литература аҭоурых ашәҟәы хәҭакны иалаларатәы. Аха ҵыԥх ари аус алгаха смаӡеит (аҩрада зегьрыла имазеины ишсымҵазгьы), ашықәс аҵыхәтәантәи амзқәа (ноиабри декабри) раан счымазара иахҟьаны.
Уажәы, ари амза инаркны, сызхьымӡаз сусумҭа аҩра саҿуп. Еиҭах џьара акы сԥышькламсуазар, уи аҭыԥ иқәсҵоит ҩымз рыла. Уаҳа даҽакы сеиҵазырхо ҳәа егьызбом.
Планла исыдыз иаҷыданы изҩит агазеҭ «Аԥсны» ҩ-номерк ирнылаз астатиа (кьыԥхь бӷьыцк инақәгәыӷуа) – «Ашьҭамырӡга. Аԥсуаразы гәаанагарақәак». Заа ари астатиа сырзаԥхьеит (ажәахәны) ҳаинститут аизараҿы. Уи анаҩс агазеҭ  аҿы ақәҿысҭит агазеҭ  ианылаз Д. Гәлиеи А. Ҷоҷуеи ииашамкәа ирыхцәажәоз аматериалқәа.
Д.И. Гәлиа ихьӡ зхыу Аԥсуаҭҵааратә институт аҿы аԥызара зуа аҵарауаҩы,
афилологиатә наукақәа рдоктор Х.С. Бӷажәба.
10.1.95 ш.»
Анаҩсан 1996 шықәсазтәи аплан азы ииҩуа:
«1996 шықәсазы Аԥсуаҭҵааратә институт аплан исзарбан атема: «Аԥсуа литература (шәҟәҩыра) 1921 шықәсанӡа». Ари атема аус адызулахьан уаанӡагьы (ҵыԥхгьы уи темас исзықәгылан). Усҟан еиҳа инарҭбааны сазааҭгылеит аԥсуа шәҟәҩыра аҿиара аҭоурых.
Еидыскылаз аматериалқәа санрыхәаԥш, исдырбеит изыҩхьаз акыр шацҵатәыз, џьара-џьара даҽакала шазнеитәыз. Абарҭқәа азгәаҭаны сусумҭа иалазгалеит уажәраанӡа аԥсуа литература аҭоурых иарбамыз, ма ишахәҭоу ала иӡыргамыз ахьӡқәа: А.М. Ҷоҷуа, А.И. Чукбар, Ф.Х. Ешба, Д.Т. Маан (Марганиа). Сгәы иҭоуп Н.С. Патеиԥагьы дасырбап ҳәа. Арҭ русура аԥсуа литература ацәырҵра акыр иазеиӷьхеит, ҵыргәаны инаҵагылеит.
Маҷк исырҭбааит анцәаимҵуратә литература аԥсуа бызшәахь аиҭагара иазкцыу аинформациа.
Уи аамышьҭахь сазааҭгылоит аԥсуа сахьаркыратә литература аҭоурых адаҟьақәа аазыртыз Дырмит Есыф-иԥа Гәлиа ишәҟәы «Ажәеинраалақәеи ахьӡыртәрақәеи» (1912 ш.). Еилсыргоит агазеҭ «Аԥсны» (1919-1920 шш.) ианылаз Д. Гәлиеи, С. Ҷанбеи, М. Лакрбеи рҩымҭақәа; рыӡбахә сҳәоит раԥхьаӡа уаҟа зҩымҭақәа анызҵаз аӡәык-ҩыџьакгьы (И. Коӷониа, М. Аҳашба, убас егьырҭгьы).
Хыхь ишысҳәаз еиԥш, аусумҭа акыр исцәеиҵыҵит (изыҩхьоу 5-ҟа кьыԥхь бӷьыц ыҟоуп), уажәы излаҟоу ала ҳаҟәша зыҩра иаҿу аԥсуа литература аҭоурых аушәақәа иналоуҵартә ихиам, избан акәзар џьараџьара аркьаҿра аҭаххоит, даҽаџьара маҷ-саҷк иацуҵаша ҟалоит. Аринахыс атеқст, аредакциа азуны, акьыԥхь иазырхиатәуп. Уи шықәсы бжак аҟара аус адулатәхоит.
Планла исыдыз иаҷыданы изҩит агазеҭқәа ирнылаз астатиақәа: Ф.Х. Ешба диижьҭеи 140 шықәса ахыҵра иазкны – «Иалукааша аԥсуа рҵаҩы-арлашаҩы» («Аԥсны», ), аԥсуа нбан 130 шықәса ахыҵра иазкны «Абхазскаӷ письменность: на службе духовного развитиӷ народа» (). Зыӡбахә сҳәаз агазеҭқәа ирнылараны иҟоуп (урысшәалеи аԥсышәалеи) Д. ). Маан диижьҭеи 130 шықәса ахыҵра иазкны астатиа – «Аԥшьаҩы, апротоиереи-арлашаҩы».
Сҽаласырхәит И.А. Аџьынџьали А.А. Аншбеи ирызкыз аиубилеиқәа ҳаинститут аҿы ианымҩаԥыргоз; сықәгылеит Д.И. Гәлиа иҩны-амузеи аҿы, ауниверситет аҿы, арадио аҿы уб. иҵ.
Х.С. Бӷажәба, афилологиатә наукақәа рдоқтор.
23.12.96 ш.
Абар 1997 шықәсазтәи:
«Х.С. Бӷажәба инаукатә усура 1997 шықәсазы.
I. Атема: Х.С. Бӷажәба ихатә архив (аҭаҩреи) аихша-еизшареи. Атема изласыднаҵаз ала тематикала еихша-еизшаны, схатә архив иалкааны иҭазҩит аԥсуа бызшәеи, алитературеи, афольклори, Аԥсны аҭоурыхи, аетнографиеи ирызкыу аматериалқәа рфотокопиақәа, хаз-хазы апапкақәа иргәылаҵаны. Урҭ ирылоуп макьана икьыԥхьым маҷымкәа, иаҳҳәап:
1) Д. Гәлиа иҩымҭақәа (урҭ реизга ианымлаз томк аҟара);
2) кавказҭҵааҩы, апрофессор А.Н. Генко 20-тәи ашықәсқәа раан Аԥсны ақыҭақәа рҿы аԥсышәала ианиҵаз ажәлар рҳәамҭақәа (урҭ хаз шәҟәны рҭыжьра иаԥсоуп), убас егьырҭгьы, аԥсуа бызшәеи аетнографиеи ирызкыу ианҵамҭақәагьы;
3) 1919-1920 шықәсқәа раан иҭыҵыз агазеҭ «Аԥсны» (шамахамзар аномерқәа зегьы);
4) 1865 шықәса инаркны 1925 шықәсанӡа иҭыҵхьаз аԥсуа шәҟәқәа;
5) академик Н. Марр зылгара дахьымӡаз аԥсуа грамматика иазирхиоз, аус здиулоз анҵамҭақәа (400-ҟа раҟара қьаад бӷьыц);
6) аԥсуа ҵарауаҩ В. Кәыкәба ифольклортә анҵамҭақәа (алексикатә материалқәагьы налаҵаны);
7) уажә зԥыхьашәара уадаҩу агазеҭқәа («Аԥсны ҟаԥшь», «Трудоваӷ Абхазиӷ», «Советскаӷ Абхазиӷ», «Советскиҟ писатель Абхазии»...) иргәылаԥҟаау ихырхәагоу астатиақәа;
8) Аԥсны (аамҭала еиуа-еиԥшым) ахсаалақәа (М. Чачба итәгьы налаҵаны);
9) Аԥсуа бызшәа алексикатә материалқәа;
10) бзыԥтәи аҿцәажәа (адиалект) атекстқәа (еиҳарак иахҩылам санҵамҭақәа);
10 Борк – аԥсуа бызшәа иазкыу истатиа (1909 ш.);
11) ажурнал «Кафкасиа» ианылаз Омар Беигәа истатиақәеи аԥсуа мифологиа иазкыу имонографиеи (Ҭырқә бызшәала);
12) Диумезил – аԥсуа-едыгьатә бызшәақәа ирызкыу истатиа (францыз бызшәала);
13) абаза бызшәеи аԥсшәеи ирызкыу Аллен истатиақәа (ангьлыз бызшәала);
14) Қьалышьбеи Чачба изкыу афотокопиақәа (дҽыжәны, Аҟәа инышәынҭра иахагылаз абаҟа);
15) Одинец 30-тәи ашықәсқәа раан зсахьа ҭихыз, акрызхыҵуа аԥсуа ҭаҳмадацәа;
16) Аҭоурых баҟақәа рыхьчара иазкыу адокументқәа (№0-тәи ашықәсқәа);
17) аԥсуа бызшәеи аедыгь бызшәақәеи ирызкыу Месароши, Диумезили, Воудеи, Г. Шмидти, А. Шифнери, А. Намитоки русумҭақәа урысшәала еиҭаганы;
18) апроф. Д. Поливанов истатиа «Аԥсуа аналитикатә алфавит» (1927 ш.);
19) ҩ-томкны аԥсуа лакәқәа ирызкны афольклорист, апроф. Андреев ииҩыз аԥхьажәақәеи азгәаҭарақәеи (анапҩымҭа);
20) агазеҭқәеи ажурналқәеи Аԥсны аҭоурых иазкны ирнылахьоу аматериалқәа;
21) ажурнал  ианылаз «Абраскьыл» ҳәа хыс измоу Гатцук ианҵамҭа (1907 ш.);
22) афранцыз шәҟәҩҩы Андре Жид Аԥсны даныҟаз (1936 ш.) узырбо аматериалқәа;
23) К.Маҷавариани Аԥсны иазку иҩымҭақәа рсиа, убас иҵагьгьы;
24) Аԥсуа ҵарауааи ашәҟәыҩҩцәеи (заамурала 1937 шықәсазы иҭахазгьы налаҵаны) ирызкыу аматериалқәеи апатреҭқәеи;
25) Ианысҵахьоу аԥсуа жәлар рҳәамҭақәа (алакәқәа, ажәытә ажәабжьқәа, ажәаԥҟақәа);
26) Аԥсуа бызшәа иазкыу (икьыԥхьым) сусумҭақәа: «Аԥсуа фразеологиа азҵаарақәа», «Аҭагылазаашьа аԥсуа бызшәаҿы» убас егьырҭгьы;
27) Аԥсуа шәҟәыҩҩцәа ԥыҭҩык ирызкыу сҩымҭақәа.
II. Хыхь зыӡбахә сҳәаз стема аамҷыдарахазгьы аҭҵааратә усурагьы снапы алакын. Еиқәсыршәеит уажә зкьыԥхьра иаҿу, еицырдыруа аԥшьаҩ еиҳабы (апротоиереи)-арлашаҩы Д.). Маан иҩымҭақәа хаз шәҟәны (3-ҟа кьыԥхь бӷьыц инареиҳаны), уаҟа ианылоит сара изҩыз аԥхьажәеи ашьҭахьажәеи (аԥсышәалеи урысшәалеи). Анаҩс, агазеҭ  ианылеит сыстатиа , агазеҭ  ианылараны иҟоуп Д. Маан диижьҭеи 130 шықәса ахыҵра иазкыу сыстатиа.
Хынтә сықәгылеит аԥсуа телехәаԥшраҿы. Урҭ рызкын аԥсуа шәҟәқәа:
«Аԥсшәа анбан (1865 ш.), «Аԥшьа аҭоурых иаазкьаҿны» (1866 ш.), К. Маҷавариани Д. Гәлиеи ирҩыз аԥсуа нбаншәҟәы.
Иаҳхысыз ашықәсан Аԥсуаҭҵааратә институт иасҭеит аԥсуа шәҟәҩыра ашьақәгылара аан иҭыҵыз, шамахамзар иуԥыхьамшәо ашәҟәқәа, убас иҵагьгьы.
III. Араҟа сархив иаҵанакуа зегьыҵәҟьа сзеиқәымԥхьаӡеит, иҭаҩымкәа ԥыҭкгьы аанхеит, насгьы исымҳәаӡеит сбиблиотека иалоу, аԥсуаҭҵаараҿы акыр иаԥсоу ашәҟәқәа рыӡбахә. Уигь аус адулатәуп, еилыԥшаатәуп.
Абарҭқәа зегьы еидыԥхьаӡаланы, аҳәара ҟасҵоит ҳинститут адирекциеи алитература аҟәшеи азин сырҭаразы сынтәагьы сархив аус адулара, уи ҳамҭаны ҳинститут иасҭаша алитература алԥшаара еиҳа иарманшәалоит.
Х.С. Бӷажәба
Аԥсуаҭҵааратә институт аҵарауаҩ хада,
Аԥсны Академиа иалоу академик.
10.1.98 ш.
Абар анаҩсантәигьы иаҳәо:
Х.С. Бӷажәба инаукатә усура 1998 шықәсазы.
I. Атема: Х.С. Бӷажәба ихатә архив анҵареи аихша-еизшареи.
Ари атема ҵыԥхгьы снапы алакын. Исылшоз ала сынтәа инасыгӡеит. Ҵыԥхтәи саҳасабрбаҿы иасырбеит схатә архив иалоу аматериалқәа маҷымкәа. Урҭ рахьтә А. Генко ифольклортә анҵамҭақәа (аԥсышәалаԥ ҳаинститут адирекциа иҭнажьуеит хаз шәҟәны (З. Аџьапуа иредакциала). Сынтәа излагәасҭаз ала, ҵыԥх исзамырбакәа исцәаанхақәазгьы ҟалеит. Убарҭ иреиуоуп:
1. Хаз шәҟәны иҭужьыртә иҟоу С.П. Басариа иажәабжьқәеи истатиақәеи (аԥсышәала);
2. Урыстәыла Асинод аобер-прокурор Победоносцев ихьӡала, аԥсышәала ауахәаматә шәҟәқәа рҭыжьра иазкны Шабаҭ Ӷәыблиа (Ҟәланырхәатәи) ииҩыз ашәҟәы (1891 ш.);
3. Академик С.Н. Џьанашьиа иусумҭа  (75 даҟьа, машьынкала икьыҵхьны);
4. Академик Н. Иа. Марр, Аԥсны анаука аиҿкаара иазкны Н. Лакоба иахь ииҩыз ашәҟәы;
5. Акционертә гәыԥ «Межрабпомфильм-Рус» адҵала 1928 шықәсазы С.Ҷанба ииҩыз акиносценари «Амҳаџьыр» (урысшәала), 4) даҟьа машьынкала икьыԥхьны.
6. Апрофессор А.С. Башкиров 1925 шықәсазы, Аԥсны ажәытәӡатәи аҭоурых иазкны АбНО аҿы иҟаиҵаз ажәахә анапҩымҭа;
7. Игн. Стелецки инапҩымҭа  (Москва, 1925 ш.);
8. Аԥсны аҭоурых баҟақәа рыхьчара иазкыу аматериалқәа (20-тәи ашықәсқәа);
9. Аԥсны аҳәынҭқарратә бызшәа иазкыу аматериалқәа (20-тәи ашықәсқәа);
10. Г. Ӡиӡариеи, К. Шьаҟрыли, Ш. Инал-иԥеи, М. Ҭраԥшьи, Л. Соловиови Г.Ф. Турчанинов иусумҭа –  иахҳәаана ирҩыз арецензиа (10 даҟьак машьынкала икьыԥхьны);
11. Мордовцев ироман  афотокопиа;
12. Ф. Брун истатиа –  (1875 ш.)» афотокопиа;
13. Апроф. А.С. Башкиров Аԥсуа институт ахьӡала, ишәҟәы  аҭыжьра иазкны ииҩыз арзаҳал.
14. Ажурнал  (№џ, 1930 ш.) ианылаз АНТ истатиа ; 17 даҟьа машьынкала икьыԥхьны;
II. Хыхь зыӡбахә сҳәаз стема аамҷыдахазгьы аҭҵааратә усурагьы саҿын: 1) Аинститут адирекциа адҵала изҩит, хаз шәҟәны иҭыҵраны иҟоу А.Н. Генко ифольклортә анҵамҭақәа рзы аԥхьажәа (10 даҟьак машьынкала икьыԥхьны); 2) Д. И. Гәлиа иҩымҭақәа 6 томк ирнымлаз, томк злыҵша аматериалқәа (схатә архив иалԥшааны), аксерокопиазы исырмазеиит.
III. Агазеҭ «Республика Абхазиӷ» ианылеит сыстатиақәа ҩба: 1)  (апротоиереи-арлашаҩы Д.). Маан диижьҭеи 130 шықәса ахыҵра иазкны); 2)  (арҵаҩы-арлашаҩы Н. С. Патеиԥа диижьҭеи 120 шықәса ахыҵра иазкны);
3) Аԥснытәи ашәҟәҭыжьырҭаҿы хара имгакәа иҭыҵраны иҟоуп ҵыԥх еиқәсыршәаз Д.). Маан иҩымҭақәа (саԥхьажәа рыцҵаны); 4) Агазеҭ «Аԥсны» хара имгаӡакәа ианылараны иҟоуп сыстатиа «Зыхьӡ ырӡтәым» (схатә архив аҿы иҟоу ирымкьыԥхьыц Евгени Аҳашба иажәеинраалақәа нацҵаны).
IV. Аԥсуаҭҵааратә институт (хәҭакала Ашәҟәыҩҩцәа реидгылагьы налаҵаны) имҩаԥнагоз аиубилеиқәа сыҽрыласырхәит, ателехәаԥшраҿгьы знык сықәгылеит.
24.XII.98 ш. Х.С. Бӷажәба.
Абар аҵыхәтәантәи иаҳасбрба (1999 ш.):
I. Атема: Д.Гәлиа иҩымҭақәа ҵ–тәи атом.
Ари атема аус адааулеит С. Зыхәбеи сареи, схатә архив иалоу аматериалқәа ҳхы иархәаны. Атом иамҽханакуеит ашәҟәыҩҩы иаԥҵамҭақәа иҭрыжьхьоу аф-томк ирнымлаз, уажәраанӡа ицәыргам, аԥхьаҩ изыҳәан иҿыцқәоу ажәеинраалақәа, ажәабжьқәа, астатиақәа, аиҭагамҭақәа, асалам шәҟәықәа, афольклортә нҵамҭақәа (еизакны 25-ҟа кьыԥхь бӷьыц раҟара). Ҳәарас иаҭахыузеи, арҭ аҩымҭақәа иҵегь ирҭбааны иудырбоит аԥсуа литература ашьаҭаркҩы ирҿиаратә, иуаажәларратә хаҿсахьа.
Атом атекстқәа ашәҟәҭыжьырҭахь анашьҭразы имазеины иҟоуп (машьынкала икьыԥхьны, ма аксерокопиақәа рыла, ма напылаҩырала), аха иацҵатәуп аԥхьажәеи акомментариақәеи.
II. Хыхь зыӡбахә сҳәаз, аинститут аплан ала инагӡоу атема аамҷыдахазгьы, сынтәа снапы злакыз аусура иҵегь ыҟоуп:
1) Аинститут имҩаԥнагаз «Кавказтәи абызшәадырреи афольклористикеи рпроблемақәа» ирызкыз аконференциаҿы иҟасҵеит «А.Н. Генко – кавказҭҵааҩы, аԥсуаҭҵааҩы» ҳәа хыс измоу ажәахә;
2) Иара убас сықәгылеит Г.А. Ӡиӡариа диижьҭеи 85 шықәса ахыҵра иазкыз анаукатә сессиаҿы; Ӡ. Дарсалиа диижьҭеи 100 шықәса ахыҵра иазкыз, Ашәҟәыҩҩцәа реидгыла имҩаԥнагаз аиубилеи аҿы, убас егьырҭгьы.
III. Агазеҭ «Аԥсны» ианылеит сыстатиақәа ҩба: «Зыхьӡ ырӡтәым апоет», «Адоуҳатә шьаҭамырӡга», анаҩс агазеҭ «Абжьныха» – сажәахә. Ҳаинститут иҭнажьуа аусумҭақәа реизга ианылоит, «Н.С.Патеиԥа – ажәлар рырҵаҩы, арлашаҩы» ҳәа хыс измоу сыстатиа. Иҭыҵит схатә архив иалԥшааны, аԥхьажәеи ашьҭахьажәеи ацҵаны еиқәсыршәаз, апротоиреи-арлашаҩы Маан Дырмит ишәҟәы.
20.XII.99 ш. Х.С. Бӷажәба, Аԥсуаҭҵааратә институт анаукатә усзуҩ хада.
Арҭ аҳасабрбақәа иаҳдырбоит Хәыхәыт Бӷажәба иԥсҭазаара аҵыхәтәантәи амшқәа рҟынӡа дызҭагылаз иқәра агәхьаа мкӡакәа ихшыҩ ҵарӡа аус шиуаз, насгьы ибеиоу архив шиҭынхаз, аус шадиулоз, иархив аӡбахә анысҳәах, абраҟа иаазгар сҭахуп дшазыҟаз, заҟа дахӡыӡаауаз аазырԥшуа иԥсҭазааратәу фактқәак, имыцхәым ҳәа сгәы иаанагауа.
Ҳҵарауаҩ ду иҭынхаз ихатә архив беиоуп Аԥсни аԥсуааи ирызку, насгьы иуарла-шәарлаӡоу, даҽаџьара иҟаӡам, мамзаргьы зԥыхьашәара мариам, еиуеиԥшым аматериалқәа рыла. Урҭ, иара излеиҳәоз ала, реизгара далагеит ашкол аҟны аҵара аниҵоз инаркны. Хәыхәыт Бӷажәба аханатә дазҿлымҳан, дрышьҭазааҩын Аԥсни аԥсуааи рҭоурыхи, рбызшәеи, рфольклори, рыԥсабареи ртәы зҳәо ашәыҟәқәа, агазеҭқәа, архивтә документқәа, иара убас ажәытәтәи (Асовет мчра шьақәгылаанӡатәи) аԥсуаа рҭеиҭыԥш ҳзырбо, ртипра аазырԥшуа апатреҭқәа уҳәа убас иҵегьы. Избанзар, урҭқәа зегьы иааизакны аԥсуа жәлар рҭоурых, рдоуҳатә культура аҭҵаараҿы ирыҵаркуа, иахьатәи ауаҩы иарҳәо кыр шыҟоу идыруан. Убри азакәын аџьабаа ду адбаланы, иуалафахәы ақәҵаны иеизигоз иархив, ихатә ҩымҭақәа реиԥш, дзахӡыӡаауаз, еиқәырҷаб изимаз.
Ари ахшыҩзцара арҵабыргразы абраҟа иаазгоит х-фақтк, Хәыхәыт Бӷажәба иҿала исеиҳәаз.
Актәи. Ҳаибашьцәа ҳаҳҭнықалақь ақырҭуа мпыҵахалаҩцәа рҟынтә ахы ианақәиҭыртә адырҩаҽныҵәҟьа Гәдоуҭантәи ҳааит Аҟәаҟа. Сҩызцәа «ахҵәаҩцәа» реиԥш, саргьы исзааигәаз сҭахцәа, сыуацәа, сдырцәа иҟоумашь, иеиқәхамашь, излаз амца шыра еибганы изалҵма, анаџьалбеит, исаҳарызеишь ҳәа сгәы хыҭхыҭуа урҭ снарылалт. Ҳәарада, зегьы раԥхьаӡа Хәыхәытраа рҿы снеит. Аибашьра атәагашоура иаргәашазаргьы насыԥны еиқәхеит. Ас еиԥш иҟаз аҭагылазаашьа ԥсыҭбарада иалҵыз, насгьы еизааигәаӡоу реиқәшәара иаҵоу агәырӷьара ду атәы еилкаауп, уи ажәала аҳәара уадаҩуп... Сыззааиуа, ҳҩыџьагьы ҳгәыкыҵәыкуа икабинет аҿы ҳаидтәаланы ҳшеицәажәоз, жәашықәсала дызхатәаны аус ахьиуаз истол аԥхьа ақьаад жәпа рыкәыршаны, шашәала иԥах ишьҭаз аҿаҳәарақәа закәызеишь ҳәа сышрыхәаԥшуаз
ангәеиҭа, даасҿаԥшын, инапы нарықәкшәа иҳәеит: – Руслан, абарҭ еиқәырчаҟәа иубо сархив аматериалқәа роуп. Ҳәарада, урҭ зегьы ара иауҟаху, аха иааинырсланы, насгьы еиҳа иааигәаны снапаҿы иҟаз, исымԥыхьашәаз роуп, — абас ҭынч ҳаԥхьа ишьҭаз аҿаҳәарақәа рҭоурых сзеиҭаҳәара дналагеит. Сара сӡыӷәӡа сахьизыӡырҩуаз, имҩашьо избон 80 шықәса ргәашә илагылаз ҳҵарауаҩ ду доуҳала макьана дшыӷәӷәаз, аибашьра ҭаацәала изҭанаргылаз амамзаареи ашәарҭареи дышрызхымҽыз. – Аҟәа ахы ианақәиҭыртәуаз аҽны, — даҿын иажәа анагӡара, иаҳзааигәаӡаны игылаз аҩны аснариадқәа ақәшәеит, иара уи акәхеит, аҿҿаҳәа еибакны абылра иалагеит, арахь адәахьы удәылҵуа иҟам, ахымҩасқәа еилоуп, иасуеит атрышә. Ҳаҩнгьы абар, абар, акгьы агӡам амца акуеит. Аха иҟаҳҵагәышьоз, иҳамчыз, иҳахьраны иҟоу усгьы ҳзахыԥом, ма сархив аҟнытә хәыҷык сзеиқәырхозар сҳәан ааигәа-сигәа имарианы исԥыхьашәаз аҷкәыни сареи еизганы рҿаҳәара ҳалагеит, ҳаҩны амца акыр наҟ адәахьы аԥенџьыр аҟынтә идәылганы иҳаршәыр, издыруада, иаламблыкәа аӡәы ибар ҳәа ҳахәаԥшын, ишубо, абра ишьҭаҳҵеит.
Еилагьежь-еилахынҳәуаз амца ацыԥхьқәа ҳаҩны аҭӡамц акьыԥшь уажәы-уажә иацрасуан. Ус насыԥны, доуҳатә мчык иҟанаҵазшәа, аҩадахьала ихагаханы иаацәырҟьаз аԥша амца ацыԥхьқәа алада иаршәуан, ҳара ҳаҩны ашҟа иаанашьҭуамызт, иаҟәнаҟьон. Абри зымбаз ауаҩы иоуҳәар, илакәу џьишьоит, ихаиҵом. Амца зыцраз ахыбра леимгәабыл ицаанӡа, аԥша, аӡәы ахырхарҭа аиҭазшәа, еиқәымтәакәа аҩадантә алада иасуан, ҳахьчон.
Аҩны иаӷраз амҿлых илеимгәабыл ицеит, амцагьы шәарҭамкәа ианыҟала аԥшагьы ааиқәтәеит. Алики сареи ҿаҳәара-ҿаҳәарала иҟаҳҵаз абри архивгьы адәахьы акажьра ҳақәымшәеит, еиқәхеит. Уи аахысгьы аҭыԥ ахь исызнамгац, – иааҿахиҵәеит Хәыхәыт Бӷажәба иажәа.
Сгәанала, ари афақт иаҳәо рацәоуп. Ҳҵарауаҩ ду ҭаацәала рыԥсҭазаара ашәарҭара ианҭагылагьы ахаҵара ӷәӷәа ааирԥшит. Еизигаз уи иархив (ихатә ҩымҭақәа ракәмызт ара иҟаз) сыжәлар рҭоурых иадаракәацуп ҳәа аиқәырхаразы дықәԥон иԥа диваргыланы, уи абаргь-маргь, амаҭәа-ҩыҭәа, мамзаргьы ахы аиқәырхара дашьҭамлеит, иԥасҭазааратә шықәсқәа зқәырӡны еизигоз аԥсуаа рҭоурых, рбызшәа... ртәы зҳәоз адоуҳатә баҟақәа реиқәырхара дашьҭалеит. Ишаабо еиԥш, абраҟа анцәа дихәеит, иҭаацәагьы, иаргьы, иархивгьы еиқәирхеит.
Аҩбатәи. Хәыхәыт Бӷажәба амашәыр данақәшәаз аухаҵәҟьа акәын, макьана ахәышәтәырҭахь дганы дышьҭаҳамҵацызт, аҳақьымцәа рааира ҳазыԥшын, дгәаҟуан. Сышнеиҵәҟьаз, ихьыз арыцҳара атәы даламцәажәакәа, уи аганахь иааныжьны, игәы иаланы исеиҳәаз абарҭ ажәақәа роуп:
Исыхьыз амашәыр маҷҟәик анаҩсангьы, сгәы иалоуп сыԥсҭазаара зегьы зықәҵаны еизызгоз сархив, сара ишысҭахыз, анаукатә хархәара ахьысзамҭаз, сахьазымӡаз. Сыԥсҭазаараҿы, ҵарауаҩык иаҳасбала Аԥсни аԥсуааи ирызку, аинтерес зҵаз аматериалқәа акыр еизызгеит, ԥасатәи СССР еиуеиԥшым ацентртә библиотекақәеи архивқәеи рышә ҵсырхаахьан. Ҳәарада, уажәы еиҳа имариоуп архивтә документқәа реизгара, анцәа иҟнытә, ухы иаурхәаша «атехника» ыҟоуп, иаҳҳәап, аксерокс иуҭаху наҿаукыр, иаразнак ахсаала аахнахуеит. Сара сархивтә материалқәа анеизызгоз аамҭазы иабаҟаз урҭ рҩызцәа аԥшааҩ дзырманшәалоз «атехника», иуԥшааз утәаны ихуҩылаар акәын, афотокопиақәагьы рыҟаҵара руамызт, урҭ рыҟаҵара аҵыхәтәан ауп ианалага. Сара убарҭ, Москва, Ленинград... акомандировка санцалакь (ма уаанӡа уаҟа аҵара анысҵоз) архивтә саба ыфо аԥшаара саҿын, сылақәа ҭкәыкәы, нас исҭахыз, ма зынӡа сыззыԥшымыз аматериалқәа, аха ҳара иҳаҵанакуаз, анызбалакь, стәаны ихызҩылаауан, азеиԥш тетрад ианысҵон. Урҭ зегьы аамҭеи аџьабааи рҭахын, изаҳамҳәарызеи, сгәабзиарагьы ҵыршәаауан.
Иара убас ҳара иҳазкыз атәымуаа ианырҵаз аматериалқәа рыдагьы, схаҭа, Аԥсны ахы-аҵыхәа акырынтә салсны (иара убас Аҷара инхауа аԥсуаагьы абрахь инарылаҵаны) еизызгаз, ианысҵаз ажәлар рҿаԥыцтә ҳәамҭақәа, ражәаԥҟақәа, рацуфарақәа, ражәарццакқәа рахьтә анаукатә хархәара рымамкәа иаанхаз заҟа ыҟоузеи! Ииашоуп, урҭгьы, егьырҭгьы аус рыдулара снапы аласкит иаҳхаагаз аибашьра алагамҭазы, аха аибашьра иаҳзыҟалаз акыр исԥырхагахеит. Уи анеилага ашьҭахь напы адкыланы аус зуан, иҟасҵазгьы зынӡа иҟәнушьо иҟам, аха зегьы акоуп, аматериал рацәа еизызгаз ишрыхәҭаз аклассификациа рзуны, иҭҵааны аҟаҵара сахьымӡеит, уажәшьҭа исҳәеит ҳәа изхәарҭоузеи, насгьы сзықәшәаз ашьҭахь сшыҟалогьы сеидру. Амала, еизызгаз аматериалқәа сара истәы, егьырҭ аҵаруаа иртәы уажәшьҭа аибашьра амца ианаламблы акы рыхьып, иԥхасҭахап, ибжьаӡып ҳәа сыҟам, убриак сгәы абаауеит, — абас иажәа ааҿахиҵәеит ихьаа дшаргәамҵуаз ихы-иҿы ианыԥшуа.
– Хәыхәыт, урҭ зыӡбахә шәымоу зегьы ԥшӡала шәангылалак шәрыхьӡап, шәгәы иҵхо шәархивгьы шәнапала аҭыԥ иқәышәҵап, сҳәеит аҭакс. Убасҟан, ихьаа даалҵызшәа даасҿаԥшын, — усгьы анцәа иҳәааит, аха уажәшьҭатәи сырҿиаратә гәҭакқәеи, сархиви, сареи ҳшыҟалаша атәы адырра уадаҩзар ҟалап, — уаҳа акгьы ацымҵакәа даагылеит.
Сара сахьихагылаз, Хәыхәыт игәы рызҭамкәа ииҳәаз аҵыхәтәантәи иажәақәа ихьааха исылжжуа сылаԥш наҟ инеихызгеит...
Ахԥатәи. Хәыхәыт Бӷажәба иԥсра шықәсык аҟара шагыз исеиҳәаз ауп уажәы зыӡбахә сымоу. Ҽнак снеит, мчыбжьык ахь ҩынтә-хынтә иара иҿы санымнеиуаз, ҳанеиқәымшәоз ыҟамызт, ҳабду Еқәыԥ Қапба иҩнаҭаҿы иааӡаз, еишьцәаз ҳакәын ҳара. Уи истол дахатәаны аус иуан, саниба, дызҿыз дааҟәыҵын, «уааира сеигәырӷьоит», — иҳәан дҩагылан инапы аасымихит, нас ҳаиманы, егьи иуадахь, ибиблиотека, иархив азыбжак ахьыҟаз, ҳныҩналеит. Уаҟа акәын атәара. Ахәыцра, аҩра бзиа иахьибоз.
— Шәусура шәахызгеит, сышәԥырхагахеит, Хәыхәыт, анысҳәа, — ишԥоуҳәеи, Руслан, еиҳагьы сеигәырӷьоит уааира, сыԥсгьы хәыҷык иснаршьоит, ҳагьааицәажәап, насгьы уанцо акы усҭарцгьы сҭахуп, иузырхианы исымоуп, ианаамҭазҵәҟьа уааит, — иҳәеит шәҟәыла, папкала иҭәыз, кыр зхыҵуаз ахьатә стол иадгылаз аҟәардәқәа ҳанаарықәтәа.
Афотокопиала иҟаҵаз ҩ-комплеқти даҽа папка жыцәки ҳазхатәаз астол иқәыз инапы нарықәкны исыркуа, Хәыхәыт ус иҳәеит: – Абарҭ, агазеҭ «Аԥсны» иахьа уажәраанӡагьы еиқәханы иҟоу, иҳамоу аномерқәа роуп. Урҭ шьҭа рԥыхьашәара уадаҩуп, ақырҭуа мпыҵахалаҩцәа ҳкультуратә хәышҭаарақәа иццышәыртәыз ирылаблит. Иара уанӡагьы агазеҭ «Аԥсны»аномерқәа зегьы ҳара ҳҿынӡа имааӡеит, ибжьаӡит. Ари уаҩы ихьааигаша акоуп, аха инханы иҟоугьы ҳашәҟәыҩреи ҳкьыԥхьи аҭоурых аҭҵаараҿы акыр иаԥсоуп. Сара иахьынӡаздыруа, агазеҭ абарҭ аномерқәа иргәылоу аматериалқәа (астатиақәа, ажәеинраалақәа, ажәабжь кьаҿқәа, ажәамаанақәа) ҳҵарауаа рахьтә аӡәгьы иԥкааны иҭимҵаац, анаукатә хархәара римҭац, ус иналас-ҩаласны иалыркаахьоу аӡәык-ҩыџьак ртәы ҳамхәозар, дара урҭгьы иахьатәи аԥхьаҩцәа ибзианы ирдыруа роуп изызку. Аха ара иҟоу аԥсуа кьыԥхь ашьақәгылараҿы, агазеҭ «Аԥсны» ҳажәлар рҿы инеиртә, ҳлитература амч ҿыцқәа алалартә иҟазҵаз, арахь иаҳгәаламшәӡо, иаҳзымдыруа, зыхьӡ архивтә саба иаҵәахыз ауаа. Ҵабургуп, «Аԥсуа литература аҭоурых ахьтә даҟьақәак» ҳәа 1956 шықәсазы изҩыз астатиа неиҵых аҿы сырзааҭгылеит агазеҭ «Аԥсны» (1919-1920 ш.ш.) зматериалқәа анызҵоз аӡәырҩы, аха уи сыстатиаҿы сызхымцәажәаз авторцәа сырзыхынҳәырц сгәы ишҭаз, егьырҭ сырҿиаратә, сыҭҵааратә усқәа сызҿыз ирыхҟьаны аамҭақәа сцәеиқәылан, сырхьымӡакәа иаанхеит. Аха, еиҭасҳәоит, урҭ рызхьыԥшра ҳақәуп, рыхьӡ каршәтәым, ҳмилаҭ шәҟәыҩҩра, ҳмилаҭ кьыԥхь арҿиараҿы Дырмит Гәлиеи Самсон Ҷанбеи иарӷьажәҩаны ирывагылаз
роуп дара. Абри абас шакәу иахьатәи аԥхьаҩ изнаагароуп, иҳардырроуп. Уи аганахь, изеицәааӡарызеи, иҟаҵоу зынӡа имаҷуп, насгьы уацәшәартә иҟоуп, аҵыхәтәантәи аамҭазы, исахьаркшәа иуҳәозар, убарҭ аԥхьатәиқәа идырмазеиз «адгьы» имармажаха иззыҟалаз рахьтә аӡәырҩы «ахьаԥарч зхылҵыз иахыччон» ҳәа иатәазымбо, иҟарҵаз ҟәнызшьо (арахь иҭҵааны ирымаӡамкәа!) ацәырҵра иахьалагаз!
– Убри аҟнытә, Руслан, агазеҭ «Аԥсны» аномерқәа исымоу уара иусҭоит аамҭа ануоуа ҳәа акәымкәа, абжьааԥнытәи уусқәа уҽырхаршәаланы, иҟаҵатәу аус бзанҵы инҵәаӡом, убарҭ ирну аматериалқәеи авторцәеи уаҩҵас иҭуҵаар, урыхцәажәар бзиоуп ҳәа. Избанзар уи раԥхьаӡатәи ҳаԥсуа газеҭ «Аԥсны» аҭоурых ауп, иузыҟаҵар, насгьы иҳақу усуп, – иҳәан иажәа ааҿахиҵәеит.
Сара азныказы, исҳәо цқьа сақәымшәо саанхеит, аха издыруан, ихаҭа иҳәо саҳахьан ихатә архив аизгаразы иибахьаз аџьабаа, иҵарашықәсқәа раахыс уи аизгара дшаҿу, насгьы заҟа дахӡыӡаауаз, ҩбагьы, ҳҵарауаҩ ду ихшыҩ цҳафыруа, дыӷәӷәаӡа дышгылоу исыдигалаз агазеҭ «Аԥсны» акомплеқт ибилиотека ду идәылганы агара, аиашазы иаасцәымыӷхеит, саалакҩакит, уимоу, иҿаԥхьа харак сыдушәа схы збо сааҟалеит. Аха, нас иаразнак даҽа ԥсихологиатә ҭагылазаашьак сырҭеит анаҩстәи уи иажәақәа: – Сархив сахьагәылаԥшуа, иахьеилысыԥшаауа иҵегьы ыҟоуп иусҭаша, унапы злаку аус аҿы ухы иаурхәаша, амала, макьана урҭ рҟынӡа сымнеиц, – абраҟа ҳамҭак дааҭгылеит, нас ҩаԥхьа инациҵеит дызҿыз иажәа. – Руслан, амарџьа,  аус анрыдууло, ишубо агазеҭ аномерқәагьы, афотокопиа зхыхугьы даара ахәажәцәа рхалахьеит, рмаршәа ктәуп, иреиҷаҳатәуп, – уи аганахьалагьы маҷк агәаҽанызаара сиҭеит, дышрыхӡыӡаауазгьы сирдырит. – зегьы иреиӷьгәышьан, иҵегьы аԥсынҵры роуан, усҟак алшара абаҟоу акәымзар, дара абарҭ анумерқәа инханы иҟоу, џьарак еизганы шәҟәык аҳасабала иҭыжьзар, уигьы сазхәыцқәахьан, аха изыҟамлеит, – даҿын иажәаанагӡара, – иара агазеҭ злаҭыжьу ақьаад атәы ҳҳәозар, абзиақәа иреиуамызт. Ақьаад абзиа ачҳара змаз уи анҭыҵуаз аԥшаара уадаҩын, аибашьра иалагылан Аԥсны. Уимоу, усҟан Дырмит Гәлиа илшаз, излаҭижьыз умашәа уаҩы ибартәы иҟоуп. Рыцҳарас иҟалаз, иҟаиҵаз зыԥсоу инагӡаны иззеилымкаауа иахьагьы иҟоуп, – абас уи аҽны акраамҭа ҳаицәажәон Хәыхәыти сареи. Ашьҭахь ҳанеиԥырҵуаз исиҭаз агазеҭ «Аԥсны» сыманы аҩныҟа сааит. Уи ҳҵарауаҩ ду исиҭаз архив материал исыднаҵон агазеҭ «Аԥсны» зматериалқәа ану Аԥсуа шәҟәҩыра аҿиара иацхрааз, зыԥсадгьыл ахьаа зхьааз, уи иаргәаҭеиуа авторцәа рыӡбахә иахьатәи аԥхьаҩ иҟынӡа анагара. Убри анаҩсангьы еилыскаауан уи еиԥш иҟоу аус аҭакԥхықәра шаҭахыз, насгьы ишымариамыз, ауадаҩрақәа жәпакы шацыз. Араҟа дара аҩымҭақәа рыҭҵаара анаҩсангьы еилкаатәқәаз акыр ыҟан, иаҳҳәап, авторцәа зусҭқәаз, ирхыз, ирҵыхәаз, ҵарас, маҵурас ирымаз, аԥсҭазаараҿы ирлахьынҵахаз, рдаракәац аӡәыр дынхама уҳәа заҟа! Насгьы, арҭ азҵаарақәа дыруадаҩуан хәызмаӡамыз ҳархивқәа рыҟамзаара... Урҭ еиқәҷыҷы иагеит ақырҭуа фашистцәа иаҳзааргаз аибашьра. Аԥшаарақәеи аԥыхьашәарақәеи рҿы маҷк аԥышәа шсымазгьы, Хәыхәыт Бӷажәба снапы ианиҵаз аус анагӡара сцәыхьанҭаны сааиуан. Иаргьы знык, ҩынтәҟа исгәалаиршәақәахьан, — ани иусҭаз аматериалқәа аха уоуны узыргәылаԥшхьазар ҳәа. Узыргәыламԥшыцзаргьы, иумыргәагәан, иҟаҵатәны иҟоу аргәагәара, ахгара хәарҭам ҳәагьы нацҵаны. Сара Хәыхәыт дсызжьомызт, макьана ҽырҵысы шсымам сҳәеит. Аха уи амашәыр дзықәшәаз иахҟьаны иԥсҭазаара даналҵ, снапы ианиҵаз аус уасиаҭк иаҩызахеит, сахамҵгылар амуит. Ауадаҩрақәа срыниазаргьы аҵыхәтәан инасыгӡеит ҳҵарауаҩ ду исеиҳәаз ажәа.
Абҵарамза 27 аҽны Хәыхәыт иҿы сыҟан. Игәалаҟара бзиан, аусура даҿын, иархив еилихуан тематикала еихша-еихшаны апапкақәа иргәылаиҵон Аԥсны аҭоурыхи, абызшәеи, алитературеи ирызкыз аматериалқәа ахҩаалақәа, афотокопиақәа, инапҩымҭақәа (ихиҩылааз). Иара ус аԥсуааи Аԥсни ирызку еиуеиԥшым ашықәсқәа раан иҭыҵыз иаԥсуам (аҳәаанырцәтәиқәагьы убрахь иналаҵаны) ашәҟәыҩҩцәа, аҵарауаа рышәҟәқәа, русумҭақәа.
– Абарҭ иубо ашәҟәқәа санстудентыз Москвантәи еидҿаҳәалан иаазгаз роуп, егьырҭ аспирантураҿы аҵара анысҵоз иаасхәаз роуп, – ҳәа хазы-хазы еиқәыз ашәҟәқәа (Аԥсни аԥсуааи ирызкыз ашәҟәқәа хазы ашкаф иҭеиҵарц реилыхра даҿын) сирбон, аха авторцәа зусҭцәаз еихыхуа сыргәыламлеит, суцхраап анысҳәагьы мап икит, – уажәы какалк ҳкыр еиҳа еиӷьуп, Руслан, уаала, – иҳәан дҩагылеит акрыфарҭахь ҳнеирц, – Жана дыҟоуп, ҳхәы лырхиеит ҳәа.
Акранаҳфа ашьҭахьгьы, акраамҭа сыҟан, ҳаицәажәон, соуишьҭуамызт, – аус жәуеит, Хәыхәыт, аамҭа шәцәызгоит анысҳәа –
аусура аҭахуп, ҳәарада, аха аибабарагьы, аицәажәарагьы ихымԥадатәиу акоуп еибаҭаху, еизааигәоу, зус, зҳәыс еилоу рзы, – абас сажәа аҭак неиҭеит. Сара сахьихәаԥшуаз, иҿаԥшылареи, ирҿиаратә планқәа ирызкны ицәажәашьеи агәра сдыргон агәалаҟара иманы, ихы дақәгәыӷуа дшыҟаз. Уи еиқәылаз ашықәсқәеи, аԥсҭазаараҿы иибахьаз аџьабааи ихы шримҭози, дрыҵахарц шиҭахымызи, «макьана исымоуп аҳәатәи аҩтәи» иҳәозшәа акәын дшызбоз. Аха аԥсҭазаараҿы, ишырҳәо еиԥш, ауаҩы илахьынҵа (ҳазшаз ианиҵаз) дзахымԥозар акәхап, амала, ауаҩы уаҵәы иԥеиԥшу издырам, иахьа ишьҭихуа иԥсҭазааратә планқәа уаҵәы иҭынхадахан иҟалар алшоит, усҟан аҩысҭаа дихыччоит, аҩны иҩналарц ааҵраҿы игылоу аԥсцәаҳа дибозар акәхап! Ари ҟыба-ӡыба згым дунеи шеибарку здыруада? Аӡәгьы! Алада иаазгоит Хәыхәыт Бӷажәба машәырла данкаҳа инаркны иԥсҭазаара далҵаанӡа сымшынҵа ианысҵаз аматериалқәа рҟынтә.
Абҵарамза 27 ауха, ҩ-сааҭк рзы аккаҳәа аҭел абжьы геит. Аҭынчра иҵрыхәҵәаӡа иалҩыз аҭел абжьы бзиарак ишазҳәамыз сцәа иалашәан ашырҳәа сҩагылт, атрубка аақәхны слымҳа инадыскылеит – сӡырҩуеит – ҳәа. Наҟынтә Татиана лыбжьы ааҭыҩит, – асоф аҟнытә Хәыхәыт дкаҳаит, дхәарҭам, – ҳәа, уаҳа ажәак мҳәаӡакәа атрубка нықәылҵеит. Марагьы саргьы минуҭк ала ҳандәылҵын ҳҿынаҳхеит ҳаиҵаӷәӷәа, иԥсы ҭамзар акәхап ҳәа ҳгәы иаанагауа. Ҳнеит. Иашьа Ҳақыбеии Анатоли Адлеибеи (амшын баӷәаза аполиклиника аҳақьым хада, Хәыхәыт иан лаҳәшьаԥа) аахьан. Аухаҵәҟьа «Ацхыраара лас» ааганы Ареспубликатә ахәышәтәырҭахь дганы дышьҭаҳҵеит атравматологиа аҟәшаҿы. Икаҳашьа шыҟалаз адырра уадаҩуп, ибзиахәха ишьҭалаз ауаҩы абас хыџьара дыԥҵәаны ахәышәтәырҭаҿы днанагеит. Аҳақьымцәа рганахь ала анапы игым, зегь рыла дыгәцаракуп (Аԥсны амедицина аганахь излалшо ала). Хәыхәыт иҭагылазаашьа ӷәӷәоуп, иԥа диԥырымшәаӡо дидтәалоуп. Ибара инеиуеит иҩызцәа – аинститут аҿы аус ицызуа, ҳҭахыра усгьы уаҩы ихы деигӡом, уа иҟоуп, избанзар, уи ауаҩ дхәыҷума, ддуума дыҟам уи ацхыраара зимҭацыз, насгьы еиҳа ианырҭахыз, еиҳа иануадаҩыз аамҭазы. Сара стәы зынӡа ихазуп, ҳарҭ ҩнаҭак ҳааӡеит, аишьцәа реиԥш ҳаҟоуп. Сгәы снархьуеит Хәыхәыт дзықәшәаз арыцҳара, амашәыр маҷҟәик рҳәеитҳәа даазықәнаршәазеи. Ас еиԥш иҟаз ауаҩ ԥсыцқьа, ахаан цәгьарак аӡәы изызымуцыз ас еиԥш арыцҳара ду – асамарҭал ҳәа кыр ыҟазар дақәымшәар акәын. Абас ахәыцрақәа сеимлагәа сыркит сахьихагылаз. Ихьу-хьууа сгәаҵа иҭалон хьаак, ихы дамыхәо дахьышьҭаз санынеиҿаԥшлак. Аха иҟаҳҵагәышьоз аҳақьымцәа рнапы ҳаныԥшылон. Дырхәышәтәуан атравматологцәа, атерапевтцәа,
аневропотологцәа, ахирургцәа. Зегьы ихәаԥшуан, иаҭахыз ахәшәтәра ҟарҵон.
Абыржәы сааит (№8.XI-2000) ахәышәтәырҭа аҟнытә Хәыхәыт дышьҭоуп, ихьаа мчыла ичҳауа, иҽырӷәӷәауа, зны-зынла уиазҵаар ажәак, ҩажәак рыла аҭак ҟаиҵоит. Иҿаԥшылара мацара иаҳәоит ацәажәара шицәуадаҩу, амч шимам. Ихдырра ыҟоуп, уахь аҷыт иаҩшәом, игәнигоит ихьыз, ишихьыз атәы рацәак иҳәом макьана, игәаламшәозар акәхап асоф аҟынӡа дназгаз, нас дкаҳартә дҟазҵаз аҭагылазаашьа. Уажәшьҭа иҟалаз ҟалеит, саб ибжьы саҳаит, исықәҿиҭит ҳәа аҵыхәтәан игәалашәан ииҳәаз акәу, ус иԥсы еилахәаны асоф ахь дахьдәылҵыз дкаҳау акгьы уаҩы инаҭом, ихадароу еиқәырхара ауп. Иԥсҭазаара зегьы зықәирӡыз иархив инагӡаны аҭыԥ иахьизықәымҵаз дарҭынчуам, аизгара садынҵәалахьан, арахь акгьы сзалымхит ҳәа хьаас иман. «Аԥсуа бызшәеи, алитературеи, афольклори, Аԥсны аҭоурыхи, ажәытәи, аҿатәи ирызку шықәсы рацәала еизызгоз аматериалқәа рҭыԥ исзықәымҵеит, исыхьыз убоит, уажәшьҭа исылшаша сыздырам, баша сџьабаа аӡы иагеит. Аԥсуа институт иасҭон, сызгылар, сзымгылар Софыџьи? уареи иашәҭап. Аха урҭ сархив сара ишыздыруаз, ирылысхырц сгәы иҭаз даҽаӡәы изыҟаҵом, издырам ирху, ирҵыхәоу. Схьаа аҵкысгьы сгәы снархьуеит сархивтә материалқәа 0ҵаарадырратә усзуҩык иаҳасабала саашьақәгылаз аахыс еизызгоз аҽаҩра снаҭартә еиԥш аҟаҵара сахьахьымӡо», – абас игәы маҷӡаны, насгьы лассы-лассы даангыло исеиҳәеит иахьа дҷаԥшьо сахьидтәалаз.
Ачымазаҩ зны хәыҷӡак дааԥшуан, деиӷьуп уҳәартә еиԥш, аха уи рацәак анарха аиоуамызт, деиҭашәон. Олег дышидтәалаӡаз дидтәалан, зны-зынла ҽеиҭакра данцоз акәымзар. Абас ицоит аамҭа. Хәыхәыт дгәаҟәуеит, дзалҵуоу анцәа идырп, иԥа Олег дидынҵәалеит, иахьа имоҭа Андреи дааит, уахынла деицырҷаԥшьоит, ишырҳәо еиԥш рмаҟа мыртлаӡакәа ихагылоуп, иашьа Ҳақыбеии сареи ҳакәзаргьы ҽынла бжеиҳан уа ҳаҟоуп, уахынла уарла-шәарлак акәымзар ҳадмырҷаԥшьац иԥеи имаҭеи ихагьежьуа ихагылоуп. Зны-зынла ҿымҭӡо иблақәа ҭраа лоунытә ихьаауа даауҿаԥшуан дзықәшәаз амашәыр маҷҟәик дышзалымҵуаз идыруазшәа, аха зегьы акы акәын уи гәыӷрак алакҭа
1 Олег Софыџь ҳәа акәын ишиеиҳәоз дхәыҷы аахыс.
дҭаԥшуан, ус шакәыз ихы-иҿы ианубаалон. Аха зегьы – ибзиараз, ицәгьараз ҿҳәарак-ҿҳәарак рымоуп, иааит Хәыхәыт Бӷажәба иуахҭагьы, аҳақьымцәа ирылшоз зегьы ҟарҵеит, аха изазымиааит уи ҳазшаз изԥиҵәаз аҿҳәара.  Ари цәыӡ дууп аԥсуа жәлар рдоуҳатә культураз. Телехәаԥшралеи радиолеи ирылаҳәан Аԥсны аиҳабыра рыхьӡала иҟаҵаз адашшылара. Анекролог рнапы аҵаҩын х-организациак: Аԥсны Аҭҵаарадыррақәа ракадемиа апрезидиум, Д.И. Гәлиа ихьӡ зху Аԥсуаҭҵааратә институт, Аԥсны ашәҟәыҩҩцәа реидгыла. Уаҟа иаҳәоит: «Аԥсуа наукеи асахьаркыратә литературеи, Аԥсны анаукатәи арҿиаратәи уаажәларра зегьы зхарҭәаара амуа ацәыӡ роуит: 87 шықәса дшырҭагылаз иԥсҭазаара далҵит аҵарауаҩ-аԥсуаҭҵааҩы, абызшәадырҩ, алитератураҭҵааҩы, ашәҟәыҩҩ быргӡа, 1933 шықәса раахыс СССР ашәҟәыҩҩцәа Реидгыла иалаз, аԥсуа литературатә критика ашьаҭаркҩы. Аԥсны анаукақәа ракадемиа иатәу Д.И. Гәлиа ихьӡ зху Аԥсуаҭҵаара аинститут анаука усзуҩ хада, анаука зҽаԥсазтәыз аусуҩ, Д.И. Гәлиа ихьӡ зху Аԥсны аҳәынҭқарратә премиа алауреат, афилологиатә наукақәа рдоктор, апрофессор, Аԥсны Анаукақәа ракадемиа академик Хәыхәыт Соломон-иԥа Бӷажәба». Анекролог аҿы инаҵшьны иазааҭгылоуп Х.С. Бӷажәба дызнысыз имариамыз ирҿиаратә мҩа. Анаҩсан иаҳәоит: «Уи диит 1914 ш. азы Очамчыра араион Гәыԥ ақыҭан зыхьӡ, зыԥша гахьаз жәлар рфырхаҵа Салуман Бӷажәба иҭаацәараҿы. Уи ифырхаҵарақәа иахьагьы ашәақәеи алегендақәеи ирылаҵаны ирҳәоит.
Х.С. Бӷажәба абжьаратә ҵара иоуит Н.А. Лакоба ихьӡ зху иҿырԥшыгоу Аҟәатәи аԥсуа школ аҟны. Уи даналга Москваҟа дцоит, 1933 ш. азы дагьҭалоит Москватәи арҵаҩратә институт аҭоурых-филологиатә факультет. 1937 ш. азы абри аинститут даналга, Аԥсныҟа дхынҳәуеит, аамҭакалагьы аус иуеит Аԥснытәи анаука-0ҵааратә институт анаукатә усзуҩс, Аԥсны ашәҟәыҩҩцәа реидгыла аҭакзыԥхықәу маӡаныҟәгаҩыс. Аха шықәсык ааҵуаны уи ҩаԥхьа аҵарахь, Қарҭҟа, Қырҭтәыла анакақәа Ракадемиа абызшәаҭҵаара аинститут аҟны иҟоу аспирантурахь дцоит. Аспирантураҿы 1941 шықәсазы аҵара хыркәшаны, ихьчоит акандидаттә диссертациа, 196) шықәсазы акәзар – адоктортә диссертациа. Квалификациа ҳаракыла инагӡаз уи иусумҭақәа рыҩбагьы рызкын аԥсуа бызшәа хра злоу азҵаарақәа».
Анекролог аҿы ирзааҭгылоуп ҳҵарауаҩ ду аԥсуа 0ҵаарадырраҿы илиршақәаз аусқәа ртәы, уаҟа иаҳәоит рыхәшьара шуадаҩу Х.С.
Бӷажәба аԥсуа бызшәеи, аԥсуа сахьаркыратә литературеи, афольклори рпроблемақәа рыҭҵаараҿы илагаламҭақәа.
Аҵыхәтәан анекролог нҵәоит абас: «Х.С. Бӷажәба иааикәыршан иҟаз адунеи иаҟәыҭхаз акабинет иҩнатәаз ҵарауаҩымызт. Уи активла далахәын Аԥсны акультуратә, ауаажәларратә, аполитикатә ԥсҭазаара, зныкымкәа далырххьан Иреиҳаӡоу Асовет адепутатс, напхгара рзиуан ауаажәларратә организациақәа, Аԥсны ашәҟәыҩҩцәа реидгыла аусбарҭа абиуро далан.
Анаукеи акультуреи рганахьала Х.С. Бӷажәба илшамҭақәа ахәшьара ҳаракы роуит. Уи ианаршьахьан еиуеиԥшым аорденқәа, амедалқәа, аҳаҭыртә грамотақәа. 1997 шықәса жьҭаарамзазы Аԥсны анаукақәа ракадемиа аизараҿы уи алахәыла иашаҵәҟьа (академикс) далхын...
Х.С. Бӷажәба ихатә ԥсҭазаараҿы ахӡырымгара илан. Иара дзымҵахырхәоз, нцәахәыс ииԥхьаӡоз адыррақәа ракәын.
Х.С. Бӷажәба иԥсҭазаара ҵакыла иҭәын, ибеиан, дагьырзааигәахеит XXI аәышықәсеи ахԥатәи азқьышықәсеи ) мшы заҵәык роуп игхаз абарҭ ахҭыс дуқәа рышәхымс ахыҵразы. Аха Х.С. Бӷажәба иусумҭа дуқәа, уи иуаҩра, игәыҭбаара ыҟазаауеит ҳазҭагылаз ашәышықәса ҿыц аангьы, ахԥатәи азқьышықәса аангьы».
Хәыхәыт Бӷажәба имилаҭ аҭҵаарадырратә усхк аҿы гәык-ԥсыкала амаҵ иуан, иџьабаа иалҵыз, еиҭарсшәа иҳәазар, аҽаҩрагьы ԥхьаҟатәи абиԥара ирбартә, ирыхәартә, насгьы иахыҽхәартә иҿырԥшыганы иаанхоит, зыламыс ыҟаз, зыԥсы цқьаз, ираӡаз, хара ихәыцуаз уаҩаамысҭашәан Хәыхәыт Бӷажәба. Иԥсҭазаараҿы аамҭа уадаҩқәа кыр ихигахьан, ддырҭагәҭасхьан, аха иӷәӷәаз, ламыслеи дырралеи ихьчаз ихаҭара азхымҽит, иԥсы ҩыҭшәаанӡа ихы, ихшыҩ, имч зегьы ижәлар гәакьа рдоуҳатә культура аҿиара иазикит. Макьанагьы дыӷәӷәаӡа (ихшыҩи игәазыҳәареи џьара ааԥсарак, хьысҳарак рымамызт) дыҟазаарын амашәыр маҷҟәик дақәымшәазҭгьы. Ҳәарада, 86 шықәсагьы маҷмызт, иҟәнушьо иҟамызт, аха ауаҩы игәы инархьуеит (аԥсуара згәы азыбылуа роуп сара сызҿу) иҵегьы инеигартә, илиршартә дшыҟаз иԥсҭазаара машәырла иахьҿахҵәаз.
Хәыхәыт Бӷажәба дыгҿан 61 шықәса дахьынхоз, иԥсҭазаара ҵарауаҩык, ҳәынҭқарратә-уаажәларратә усзуҩык иаҳасабала иахьымҩаԥысуаз аҩнаҿы (ԥаса Калинин ихьӡ зхыз, уажәы А.М. Ҷоҷуа имҩа, аҩны №38). Уи дыкҿанаҵы (даныржуаз аҽнынӡа) уахь инеиуан наӡаӡа бзиала
ҳәа иарҳәарц аԥсуа жәлар рҵарадырра, ркультура ӷәӷәала иазааԥсахьаз ауаҩ ду – Хәыхәыт Бӷажәба.
2000 шықәса, ԥхынҷкәын 27 аҽны асааҭ ҩба аныҟала аԥсы дызҭаз акәыба дәылыргеит, аҩнаԥхьа ашҭа хәыҷы аҿы идыргылеит. Уи иаанагоз Хәыхәыт Бӷажәба аҵыхәтәантәи наӡаӡатәи имҩа дықәырҵон. «Амҩа нырцә-аарцә ықәырҭәааны Аԥсны ақыҭақәеи ақалақьқәеи рхаҭарнакцәа еизеит, аҵаҩцәа, арҵаҩцәа, астудентцәа, аинтеллигенциа (ашәҟәҩҩцәа, аҵарауаа, амаҵурауаа уҳәа аӡәырҩы. Алахьеиқәҵаратә митинг ааиртит Хәыхәыт иԥсыжразы еиҿкааз аҳәынҭқарратә комиссиа ахантәаҩы, Аԥсны Аҭҵаарадыррақәа Ракадемиа апрезидент, афилологиатә 0ҵаарадыррақәа рдоктор, апрофессор, академик Ш.Ҟ. Арсҭаа. Уи иқәгылараҿы иааркьаҿны иазгәеиҭеит аԥсуа жәлар дшырцәыӡыз аҵарауаҩ ду, аԥсуа 0ҵаарадырра ишаиоуз ааха ӷәӷәа, аха иҭынха аԥсуа 0ҵаарадырраҿы еицакрада ишаанхо, хәызмаӡам доуҳатә мазараны ишыҟоу... Уи ишьҭахь дықәгылеит Д.И. Гәлиа ихьӡ зху Аԥсуаҭҵааратә институт адиректор, афилологиатә 0ҵаарадыррақәа ркандидат У.Ш. Аҩӡба. Уи иҳәеит, Хәыхәыт Бӷажәба аԥсуаҭҵаараҿы литератураҭҵааҩык, критикк, афольклористк иаҳасабала илиршаз, хра злоу зегьы ртәы. Убри анаҩсангьы, У.Ш. Аҩӡба ихаимыршҭит, аԥсуаа рбызшәа, рҭоурых, рфольклор, ретнографиа, рсахьаркыратә литература ирызку иахьатәи аамҭазгьы, ушьҭангьы рзы акыр иаԥсоу, зеиуа уԥыхьамшәо, ҳҵарауаҩ ду 60 шықәса инареиҳаны зеизгара даҿыз архивтә материалқәа ртәгьы.
У.Ш. Аҩӡба иажәа даналга дықәгылеит Аԥсны ашәҟәыҩҩцәа Реидгыла аусбарҭа ахантәаҩы, афилологиатә наукақәа ркандидат, апоет Б.А. Гәыргәлиа. Уи иқәгылараҿы иаҵшьны иазгәеиҭоит аԥсуа сахьаркыратә литературатә критика ашьақәгылара, ахацыркра Хәыхәыт Бӷажәба ишибзоуроу. Уи усҟан 19 шықәса анихыҵуаз иҩны иҭижьит аԥсуа литература критикатәла алаԥшҳәаа ахызгоз, иҭызҵаауаз ашәҟәы. Аҵарауаҩ уи нахыстәи илитературатә-критикатә статиақәа, иусумҭақәа, имонографиақәа аԥсышәала, урысшәала иҭыҵуаз ишышьақәдырӷәӷәаз, аԥсымчхара ишазнарҳаз ҳмилаҭ сахьаркыратә литературатә критика. Иара убас Борис Гәыргәлиа иазгәеиҭеит Хәыхәыт Бӷажәба ихаҭашьара аазырԥшуа иҟазшьақәа: ауаҩыцқьара, аамысҭашәара, аиаша адгылара, ахӡырымгара, ԥсыцқьала ахныҟәгара, ауаҩԥсы ҳаҭыр иқәҵара, бзиа ибара, игәцаракра, имаз ачҳара, ихаҭара аӷәӷәара.
Абри митинг аҿы дықәгылеит еицырдыруа аҭоурыхдырҩы, апоет, аполитолог, апрофессор С.З. Лакоба. Уи иҳәеит: Хәыхәыт Бӷажәба Аԥсны анҭыҵгьы еицырдыруа аҵарауаҩ дуқәа дышреиуоу. Иахьа аҵыхәтәантәи зымҩахь инаскьааго аҵарауаҩ ду ишәҟәы «Аԥсуа бызшәа
бзыԥтәи адиалект» алингвистцәа рдунеиаҿы (еиҳарак кавказтәи абызшәақәа ҭызҵаауа) ибзианы ишырдыруа, рыҭҵаараҿы хәарҭара аланы ишыҟоу, ахархәара шамоу. С.З. Лакоба аиаша аҳәара, аарԥшра иашьҭоу злаиакәу ала, уи иқәгылараҿы давымсит иара убас ҳҵарауаҩ ду, академик Хәыхәыт Бӷажәба 60–тәи ашықәсқәа рзы (имонографиа ду «Аԥсуа бызшәа бзыԥтәи адиалект» анҭыҵ ашьҭахь) дзықәдыршәаз азалымдарақәа ртәгьы.
Аҵыхәтәан еизаз ажәлар, уаанӡагьы мчыбжьык аахыс аџьа збаз ауаа, ауа, аҭахы, ақәла, аус ицызуаз иҩызцәа иҭабуп ҳәа реиҳәеит ҳҵарауаҩ ду иашьа Ҳақыбеи Бӷажәба. Уи иҳәеит: «Ажәлар шәхаҵкы, иҟалап аԥсуала исыхәҭамзаргьы, аха ишыжәбо ҳажәла цынҵәараххеит, уааԥсырала ҳмыҿиеит изыхҟьазаалакгьы, убри аҟнытә ауп абра сашьеиҳабы сихагыланы ацәажәара зсықәшәаз. Хәыхәыт ижәлар рзы илиршаз, иџьабаа уҳәа ибзианы иазгәарҭеит абра иқәгылаз зегьы, урҭгьы, аԥсра ҳақәшәаз аахыс аџьабаа ҳадызбалаз, иҳадааԥсалаз зегьы иҭабуп ҳәа шәасҳәоит, абзиарақәа рзы, ҳара иҳалымшаргьы, ажәлар шәымаҵ руааит», иааркьаҿны иажәа ааҿахиҵәеит Ҳақыбеи.
Алахьеиқәратә митинг аҿы ақәгыларақәа рышьҭахь ирыԥхьеит аԥсра иақәшәаз аҭаацәа рыхьӡала Аԥсни уи анҭыҵтәи иааз адашшыларатә телеграммақәа. Аҵыхәтәан Аҟәа иахагылоу ашьха азқәаҿы иҟоу апантеон аҟны наӡаӡа бзиала ҳәа иаҳәаны анышә дамардеит Хәыхәыт Салуман-иԥа Бӷажәба. «Иузҭынчхааит узқәа аҭыԥ! Иузыбымбылхааит узмардаз анышә! – абас ҳәаны апантеон ааныжьны рышьҭахьҟа ихынҳәуан згәы далсны иԥсыжрахь ихалаз ауаа. Аҽны ишӡнызгьы амш бзиан, аӡәгьы ишьапы мцәаакит, дымбааӡеит. Абригь символк аҵоуп Хәыхәыт Бӷажәба ихаҭаразы. Иузбамбылхааит Хәыхәыт Бӷажәба узмардаз уԥсадгьыл анышә нап! Араҟа иамадоуп, уара уаԥхьа иааз Аԥсны аҵеицәа дуқәа аӡәырҩы, урҭ рахьтә анапыдареи ахылаԥшреи згу ыҟазаргьы Рыԥсадгьыл гәакьа аҭыԥ ԥшӡарақәа иреиӷьу руак иагәыҵаҳәҳәаны иакуп гәадурас иҟаҵаны. Хәыхәыт Салуман-иԥа Бӷажәбагьы убарҭ реилазаараҿы наунагӡа изқәа аҭыԥ ылихит.
Иҟоуп аԥсуа жәак «Аԥсы дзырҵәуо абза изы ауп» ҳәа. Ари шьардаӡа узырхәыцуа, ушьҭахьҟагьы уаԥхьаҟагьы ухьазырԥшуа аԥсҭазаара ашәага-загақәа ирылсны иаауа акоуп. Изхысҳәаауа, аԥхьаҩ гәыраз, Аԥсны аҵеи ду – Хәыхәыт Бӷажәба иԥсыжразы еиҿкааз акомиссиа рнапы ианыз инагӡаны иахьыҟарымҵаз ауп. Сара исыздырам уи зыхҟьаз, ирзымдыркәа иҟалеит уҳәар гаӡароуп, уажәы ирымбеит асеиԥшқәа раан ацәгьеи абзиеи шырҽеитәу, ишеиҿкаатәу. Ҳара уи изгәакьацәа аӡәгьы ҽыԥныҳәак ҟаҳҵом, атеатр, мамзаргьы даҽа ҭыԥк аҿы дзыгҿарымҵази
ҳәа. Ус аӡәгьы иаԥшьимгеит, иаԥшьигаӡаргьы ҳазыразхомызт, акы – ӡынран, ауаа рыргәамҵра ҳҭахымызт, ҩбагьы, атеатр аҿы игҿарҵауа, ҳақла ҳцәажәозар, аԥсуа театртә сценаҿы аџьабаа ду збахьоу, зҟазара ахәаԥшцәа аршанхахьаз, зыԥсҭазаара зегьы атеатр иадҳәалоу роуп. Хәыхәыт дартистмызт, дактиормызт. Уи еилкаауп. Иҳақдоу акоуп академик Хәыхәыт Бӷажәба иԥсыжра аҽны (уи иара даргылоит ҳәа акәӡам изысҳәо) алахьеиқәратә митинг имҩаԥысыз ашьҭа-мҭа атәы зҳәо, инзыжьшаз акы ҟаҵамхеит. Аԥсы дахьыгҿаз иҩни Аԥсуа телехәаԥшреи 350 метра иреиҳаны ирыбжьам, амашьынагьы абензингьы акы аҭахымызт уанӡа анеира, ажурналистцәагьы зырааԥсоз ҳәа митәык ыҟамызт. Сыззааиуа, Хәыхәыт Бӷажәба иеиԥш иҟаз аҵеи ду Аԥсни аԥсуа жәлари рзы аџьабаа збахьаз даԥсаӡамыз ателехәаԥшрала аҵыхәтәантәи имҩа данықәырҵозтәи епизодқәак рҭыхра, аҭоурых азы рааныжьра? Абасҟатәи уаа хазынақәа изырҳәаз аҳауа иналаӡ ицеит. Уанӡагьы, иџьоушьаша даҽакгьы. Аԥсны аиҳабыра рыхьӡала иҟаҵаз адашшылара агазеҭқәа ирнымлеит, ателехәаԥшрала ирҳәаз аздырхеит. Абри афакт уаназхәыцуа, имирц залшом икьаҿӡоу азҵаара – избан? Изыхҟьеи? Аԥсы (Хәыхәыт Бӷажәба иҩызцәа аԥсуа жәлар рзы зхы аџьыка ықәызххьаз ԥсра рықәӡам, рыжәлар ыҟанаҵ иҟоуп) иҿы «зшьа зуа» дызусҭада?
Еиҭасҳәоит, Хәыхәыт Бӷажәба игрыжьыз зысгәаласыршәаз, аиаша шиашоу иҟазааит, ҳҵарауаҩ ду ибиографиаҿы. Ихаҭагьы ииашам, хьыла иҩычазаргьы иҭахымызт, данышәомызт.
Аԥхьаҩ, абри нахыс иналаршә-ҩаларшәны иалазгалоит Хәыхәыт Бӷажәба иԥсҭазаареи, ихаҭареи, иҭҵааратә усуреи ртәы зҳәо, ибзианы дыздыруаз, изааигәаз ауаа исырҭаз аматериалқәа. Урҭ шеибгоу, џьарак-ҩыџьара ҭыԥқәак ирыгсмырхазар, иаазгоит авторцәа ишырҩыз, избан акәзар, уаҟа акыр ихадырҭәаауеит ашәҟәы ззыскуа аҵарауаҩ ихаҿсахьа. Уажәы раԥхьа ажәа иаҳҭап Хәыхәыт Бӷажәба иԥа, аҭоурых наукақәа рдоктор, апрофессор Олег Бӷажәба:
Хәыхәыт Бӷажәба аханатә имыцхәуп ҳәа иԥхьаӡон зыԥсы ҭоу ауаҩы (дышәҟәыҩҩыз, дҵарауаҩыз...) иахырҟьо ииубилеиқәа рымҩаԥгара, ауаа аџьабаа дырбара. Аха уи иаанагом амилаҭ аҭоурыхтә ԥсҭазаараҿы иазааԥсауа ауаа рџьабаа азгәаҭара, ҳаҭыр рықәҵара аҭахым ҳәа аҳәара. Амала уи аиубилеитә рыцхәқәа рырҳауҳаура аҭахым ауаҩы иԥсы анҭоу ҳәа иԥхьаӡон, имширақәа, акьыԥхь иахьазгәанаҭаз иазхоуп ҳәа дахәаԥшуан. Даба ҳаргәылаԥшып Хәыхәыт Бӷажәба ииубилеитә рыцхәқәа раан агазеҭқәа ирнылаз материалқәак, уи иџьабааи илшази ҳзырбо, ахәшьара азҭо. Уи диижьҭеи 50 шықәса аҵра иазкны агазеҭ «Аԥсны Ҟаԥшь» иакьыԥхьуеит Аусԥҟа Қырҭтәылатәи ССР Иреиҳаӡоу Асовет Апрезидиум иҟанаҵаз, аҩ. Бӷажәба Х.С. Қырҭтәылатәи ССР Иреиҳаӡоу Асовет Апрезидиум Аҳаҭыртә грамота иҭаразы:
«Акыр шықәса лҵшәа бзиала инаукатәи иуаажәларратәи усуреи диижьҭеи шықәса аҵра аҟынтәи Қырҭтәылатәи ССР Иреиҳаӡоу Асовет Аҳаҭыртә грамота иҭазааит аҩ.Бӷажәба Хәыхәыт Салуман-иԥа – абызшәеи, алитературеи, аҭоурыхи Аԥснытәи ринститут Д.И. Гәлиа ихьӡ зху адиректор.
Қырҭтәылатәи ССР Иреиҳаӡоу АсоветАпрезидиум Ахантәаҩы – Г. Зоҵениӡе.
Қырҭтәылатәи ССР Иреиҳаӡоу Асовет Апрезидиум Амаӡаныҟәгаҩ – З. Кәаҷаӡе.
Қарҭ, декабр 9, 1964 ш.»
Иара абри Аусԥҟа зну агазеҭ анумер (13 декабр 1964 ш.) аҿы икьыԥхьуп «Иналукааша анаукатәи ауаажәларратәи усзуҩ» ҳәа хыс измоу астатиа. Уи авторс дамоуп афилологиатә наукақәа ркандидат М. Циколиа. Уаҟа ирыхцәажәоуп Х.С. Бӷажәба инапы иҵыҵхьоу аԥсуа литерратуреи, аԥсуа бызшәеи, афольклори ирызку иусумҭақәа. Урҭ рҿы аҵарауаҩ ишьҭихуа азҵаарақәа аԥсуаҭҵаараҟны акыр зҵазкуа роуп. Астатиа автор Хәыхәыт Бӷажәба иусумҭақәа рҿы иаликаауеит «Аԥсуа бызшәа абзыԥтә диалект», «Аҭагылазаашьатә еидҳәалагатә хәҭаҷқәа аԥсуа ҟаҵарбаҿы», «Аԥсны аетнонимикеи атопонимикеи рызҵаара иазкны», «Аԥсны аҩыра аҭоурых аҟнытә», «Аԥсуа литература (акритикатә очеркқәа», «Аԥсуа фырхаҵаратә епос азы», «Аԥсуа орфографиа азҵаарақәа» уҳәа убас егьырҭгьы.
М. Циколиа истатиаҿы иазгәеиҭоит ҵкар рацәала еилоу Хәыхәыт Бӷажәба иҭҵааратәи иауаажәларратә усуреи рҿы аԥсуа культура зегьы амҽхак ҭбааи ирымоу аҵаки ртәы.
Иара убас Хәыхәыт Бӷажәба изкны агазеҭқәа «Советскаӷ Абхазиӷ» 1964 шықәса декабр 13 рзы иҭыҵыз ирнуп астатиақәа, М. Циколиа авторс дызмоу.
Аԥсуа ҵарауаҩ ду Хәыхәыт Бӷажәба диижьҭеи 70 шықәса аҵра акьыԥхь аҿы иазгәарҭеит астатиақәа рыла. Убасҟан «Литературнаӷ газета» иаҩуан:
Аԥсны иҭыҵуа агазеҭқәа («Аԥсны Ҟаԥшь», ) иркьыԥхьит Хәыхәыт Бӷажәба иҭҵаарадырратә усумҭақәеи иуаажәларратә, ирҿиаратә усуреи рыхә ҳаракны изшьоз астатиақәа. Убас агазеҭ «Аԥсны Ҟаԥшь» аҿы аҵарауаҩ, афилологиатә наукақәа рдоктор, апрофессор, академик Ш. Салаҟаиа икьыԥхьуеит астатиа «Еицырдыруа аҵарауаҩ, аԥсуаҭҵааҩы» ҳәа хыс измоу. Уаҟа астатиа автор инарҭбааны ҳагәылаирԥшуеит Хәыхәыт Бӷажәба 19 шықәса анихыҵ инаркны иахьанӡа (70 шықәса ихыҵаанӡа), аԥсуаҭҵаараҿы илиршахьоу ауқәа ртәы.
Шоҭа Салаҟаиа агазеҭ  аҿы икьыԥхьит  захьӡу астатиа. Уаҟагьы аурыс аԥхьаҩ иирдыруеи, Хәыхәыт Бӷажәба ҵарауаҩык, рҿиаҩык, уаажәларратә усзуҩык, аҿар рааӡаҩык иаҳасабала имилаҭ рҿаԥхьа иааԥсарақәа шырацәоу. Иаагап гәылҩаак:
Аха Хәыхәыт Бӷажәба имшира аиубилеитә рыцхәқәа иара дрылартәаны, кьыԥхь аҿы иазгәарҭаз ада, аус ахьиуаз аинститут аҿы аума, ма Аԥсны ашәҟәыҩҩцәа Реидгылаҿы аума, мамзаргьы иҵегьы инарҭбааны даҽаџьарагьы аума зныкгьы имҩаԥырымгеит. Уи иԥсы анҭаз зны заҵәык Аԥсуа институт аколлектив академик Хәыхәыт Бӷажәба дӡышӡа дрылартәаны имҩаԥыргеит диижьҭеи 85 шықәса аҵра иазкыз анаука-практикатә конференциа. Убри ашьҭахь мчыбжьык анҵы, даҽакала иуҳәозар, 199) шықәса абҵара мза 12 рзы акьыԥхь ианылеит анаука-практикатә конференциа изкыз, кәыҿба хык иаҟарамыз аинформациа. Исҳәо сырҵабыргырц азыҳәан иаазгоит уи шиашоу: «Иналукааша аҵарауаҩ-афилолог, академик Хә.С. Бӷажәба 85 шықәса ихыҵра иазку анаука-практикатә конференциа мҩаԥысит абҵарамза 4 рзы, Д.И. Гәлиа ихьӡ зху Аԥсуаҭҵааратә институт аилатәара зал аҟны.
Хә. С. Бӷажәба иԥсҭазаареи ирҿиаратә мҩеи дырзааҭгыло, аилатәара ааиртит Д.И. Гәлиа ихьӡ зху Аԥсуаҭҵааратә институт адиректор инапынҵақәа назыгӡо (усҟан Аԥсны ахада В.Г. Арӡынба идиректорра шьҭеимҵацызт, еилеигӡон) У. Аҩӡба. Анаҩс Аԥснытәи аҳәынҭқарратә университет ахьӡала ажәахә ҟаҵо академик О. Шамба иҳәеит Хә.С. Бӷажәба ишихҵоу аԥсуа университет апрофессор ҳәа ахьӡ.
Хә. С. Бӷажәба инаука-еилкааратә усурақәа ирызкны ажәахәқәа ҟарҵеит Л. Ҷкадуа, Ш. Салаҟаиа, М. Лашәриа, С. Зыхәба.
Хә. С. Бӷажәба дравторуп 200 инарзынаԥшуа (аҭҵаарадырратә) 0ҵаамҭақәа. Урҭ рхыԥхьаӡараҿы иҟоуп абызшәадырратә, алитератураҭҵааратә уҳәа ирызку аусумҭақәа».
Ари аинформациа лнапы аҵаҩуп ажурналист қәыԥш Мадина Ҳаг-ԥҳа. Уи ладрес ала сара ҽыԥныҳәа ҟасҵом. Аха ҳмилаҭ газеҭ «Аԥсны» Аԥсуаҭҵааратә институт аҭҵаарадырратә апрактикатә конференциа, иреиҳаз ҳҵарауаа ахьалахәыз, зыҩаӡара ҳаракыз ажәахәқәеи ақәгыларақәеи ахьыҟаз абас еиԥш иҟаз аинформациа ада даҽакы
ахьзанымлаз уаҩы умашәаҵәҟьа ибартә иҟоуп. Избан изалымшарыз, Хәыхәыт Бӷажәба ихәҭаӡамыз ҳаԥсуа институт имҩаԥнагаз иара изкыз аиубилеитә еилатәара инарҭбааны аҳасабрба арбазҭгьы. Ус еиԥш аҟаҵара ахәҭоуп, насгьы еҳарак изызҳауа аҿар рзгьы ааӡаратә, апатриоттә ҵакы амаӡами, ҳҵарауаҩ ду дызнысыз аԥсҭазааратә-ҭҵаарадырратә мҩеи уи изкны ҳҵарауаа ихырҳәааз ажәеи.
Хыхь иаазгаз абри аинформациа кәамҟьа хәыҷы агазеҭ «Аԥсны» иананыла аҽны снеит Хәыхәыт Бӷажәба иҩны, апапка иагәылеимҵацызт, иагәылаԥҟааны иаԥхьа иқәын. Аинформациа хәыҷы ицәышҳаԥираӡа агазеҭ ианырҵаз ҟәыншьаны санцәажәа, иахьагьы слымҳа иҭаҩуеит усҟан ииҳәаз ажәақәа: – Руслан, уи сара изаҟаразаалак хьаас исымам, дара ргазеҭ иагдырхаз дара ирусуп, сара аконференциаҿы ицәажәаз аҵарауаа, сҩызцәа ирҳәаз сызхоуп, насгьы ауаҩы игәалаҟара шьҭырхуеит иџьабаа, иҟаиҵаз (изыҟамҵаз, имч зқәымхаз, мамзаргьы дызхьымӡаз дрыхҭынҟьо акәымкәа) ахәшьара анарҭо, ажәа ҟәандақәа аназыркуа. Сара сыԥсҭазаараҿы иахырҟьаны иҟоу аҽхәаԥхьаӡ сҭахӡам, иҟоу шыҟоу аҳәароуп сыззыразу. Ари саԥхьа астол иқәыршәу аинформациа аҭыӡшәа ануҳәах, сара сгәанала, ианырымҵар еиҳа еиӷьын, – абас иааҿахиҵәеит иажәа.
Сара уи сахьихәаԥшуаз избон ари аҵарауаҩ ду ичҳареи ихаранаԥшреи ихаҭара аԥсҭазаара иацрышәшәоз, хаарак зҵамыз, иԥшшәыдаз, ихаҿыдаз амаҷ-саҷқәа имԥангьы ишынанамышьҭуаз.
Хара сцаанӡа абраҟа иаазгоит Хәыхәыт Бӷажәба диижьҭеи 85 шықәса аҵра иазкны «Нужнаӷ газета» (15.XI.9) г. № 57) ианылаз аинформациа «Учӡныҟ и властное молчание» ҳәа захьӡу. Уигьы аԥхьаҩ умашәа иибаша детальк аӷроуп. Абар иаргьы:
Ари афактгьы, агазеҭ иаҩуа ипарадоксӡами? Иҟалазеи уадаҩрас, гәаҟрас академик имшира ахьазгәарҭоз Аԥсуа институт аҿы иалатәарц зыхәҭаз ауаа рахьтә аӡәык-ҩыџьак (анапхгара роуп сызҿу) ирыдамхазҭгьы инеир. Ус ҟарҵар уи раҳра агозма, мамзаргьы аамҭа рымамзу?!
Асеиԥш иҟаз, аԥсҭазаара иахылҵуаз «амаҷ-саҷқәа» (зынӡагьы имаҷқәамыз!) Хәыхәыт Бӷажәба акырынтә иԥсҭазааратә гәалаҟара бжьырххьан, акырынтә ддырҭагәҭасхьан, аха бзанҵыкгьы игәы каҳаны, мамзаргьы иҽамариашаны дҟамлацызт. Еснагь дгылан дыӷәӷәаӡа, ихықәки ихагәрагареи иманы.
Аԥсуа институт анаука-практикатә конференциа Хәыхәыт Бӷажәба изкыз, ааиртит адиректор инапынҵақәа назыгӡоз афилологиатә наукақәа ркандидат У.Ш. Аҩӡба. Уи иааркьаҿны иҳәеит Хәыхәыт Бӷажәба 65 шықәса инареиҳаны аԥсуаҭҵаараҿы лыҵшәа бзиала аус иуеижьҭеи, аԥсуа литературеи, абызшәеи, афольклори рыҭҵаараҿы иҟам иактуалтәу зҵаарак уи дызхымцәажәац, ажәа зхимҳәаац, Хәыхәыт Бӷажәба аԥсуа аҭҵаарадырра дапатриархуп, адуқәа дреиуоуп. Анаҩс аԥсуа бызшәа аҭҵааҩык, асахьаркыратә литературатә критика ашьаҭаркҩык, фольклористк, литератураҭҵааҩык иаҳасабала аинтерес зҵаз ажәахәқәа ҟарҵеит академикцәа Л.П. Ҷкадуа, Ш.Хь. Салаҟаиа, Аԥсны аҭҵаарадырра Академиа алахәаыла С.Л. Зыхәба, афилологиатә 0ҵаарадыррақәа ркандидат, апоет М.Т. Лашәриа. Урҭ ражәахәқәа рҿы инарҭбааны иазгәарҭеит Хәыхәыт Бӷажәба илиршаз кыр шыҟоу, насгьы иахьа уажәраанӡагьы иахьынӡахәҭоу ахәшьара шрымам. Шоҭа Салаҟаиа иажәахә кьыԥхьын агазеҭ «Республика Абхазиӷ» 199) шықәса абҵарамза 3-4 рзы иҭыҵыз анмер аҿы «Патриарх абхазскоҟ филологии» ҳәа хыс иаманы. Уи истатиа хиркәшоит абас:
Аҵарауаа С.Л. Зыхәбеи М.Т. Лашәриеи аинтерес зҵаны иҟарҵаз ражәахәқәа ркьыԥхьит ажурнал «Алашара» (№ 4, 199) ш.) адаҟьақәа рҿы: «Ҳбызшәеи ҳлитературеи рыҭҵааҩ ду, рзааԥсаҩ» – Мушьни Лашәриа; «Хәыхәыт Бӷажәба фольклористк иаҳасабала» – Сергеи Зыхәба.
Хәыхәыт Бӷажәба диижьҭеи 85 шықәса аҵра иазкны агазеҭ «Аԥсны» (1999, ноиабр 4, № 47) аҿы Аԥсны ашәҟәыҩҩцәа реидгыла ахантәаҩы апоет, афилологиатә наукақәа ркандидат, адоцент Борис Гәыргәылиа икьыԥхьуеит «Аԥсуа ҵарауаҩ ду» ҳәа хыс измоу астатиа. Уаҟа автор ҵкар рацәала еилоу Хәыхәыт Бӷажәба иҭҵаарадырратә усурақәа илаԥшҳәаа рхигоит аԥхьаҩ еилкаараҿы инхартә, игәникылартә еиԥш.
Хәыхәыт Бӷажәба иԥсҭазаареи ирҿиамҭақәеи ирызку астатиақәа ыҟам узҳәом, еиҳарак имшира арыцхәқәеи Д.И. Гәлиа ихьӡ зху Аԥсны аҳәынҭқарратә премиа аиоуразы данықәдыргылази ирҩыз уҳәа еиҭа акык-ҩбак. Егьирахь, иҭҵаарадырратә усумҭақәа, имонографиақәа, ишәҟәқәа анҭыҵлак ирызкны иҩызцәа аҵарауаа, ашәҟәыҩҩцәа ирыхцәажәаз зынӡа имаҷуп. Иҭыҵыз ашәҟәы (исахьаркыратәыз, иҭҵаарадырратәыз), ҳәарада, иахцәажәатәуп, аԥхьаҩ дазхьарԥштәуп, иагу-иабзоу ҳәатәуп. Ари аҵарадырра ршаз аахыс иҟоуп иԥҟараны, иагьықәныҟәоит ацивилизациа зырҿиоу зегьы.
19 шықәса анихыҵуаз инаркны аԥсуа шәҟәқәеи ашәҟәыҩҩцәеи ирызҿлымҳаз, шамахаӡак акәымзар, ирыхцәажәоз иӡырызгоз ауаҩы ихаҭа иҩымҭақәа ирыхцәажәамкәа аганахь инханы иҟан.
Аҩада џьара иазгәасҭахьеит Хәыхәыт Бӷажәба акьыԥхь аҿы дцәырҵит дышқәыԥшӡаз, даҽакала иуҳәозар, 16 шықәса данырҭагылаз. Уи алитературатә-критикатә статиақәа, арецензиақәа, дзыԥхьаз аҩымҭақәа ирыхҳәааны, шәагаала имаҷзаргьы, агазеҭ «Аԥсны Ҟаԥшь» адаҟьақәа рҿы икьыԥхьуан. Аҵарауаҩ Б. Гәыргәылиа ишиҳәо еиԥш, Х.С. Бӷажәба акьыԥхь аҿы дцәырҵит 1930 шықәса рзы. Уи ҳлитератураҿы раԥхьаӡа икьыԥхьит аԥсуа литература ашьаҭаркҩы ирҿиамҭа иазку
раԥхьаӡатәи астатиа «Д. Гәлиеи аԥсуа литературеи» ҳәа хыс измоу. Убри аахыс уи икалам иҵыҵхьеит 200 инареиҳаны аԥҵамҭақәа, астатиақәа, аилкаанҵақәа, убарҭ рхыԥхьаӡараҿы иҟоуп амонографиақәа жәаба.
Зегьы ракәымзаргьы, рӷьырак абраҟа еиқәысыԥхьаӡарц сҭахуп, ушьҭан хронологиала еишьҭаргыланы рыхцәажәареи рыҭҵаареи рҿы ҳдырманшәаларц азын. Уажәнатәгьы исҳәоит ари библиографиатә рбагам, иҭыҵыз ашәҟәқәа ус реиқәыԥхьаӡара азы, ҳәарада, хаҳара злоу абиблиографиатә елементқәагьы алоуп иара. Ара иҟам, иаласымҵеит Хәыхәыт Бӷажәба 65 шықәса инареиҳаны апериодикатә кьыԥхь аҿы (агазеҭқәа «Аԥсны Ҟаԥшь», ,  уҳәа егьырҭгьы) ирнылоз ҳлитературеи, ҳбызшәеи, ҳфольклори, иара ус хазы игоу ашәҟәқәеи ирызку астатиақәа. Урҭ рацәоуп. Сара иасырбо ихатәроу аизгақәеи, ажурналқәеи ирнылаз, хазы шәҟәны иҭыҵыз роуп. Абар даргьы: 1. «Иахьатәи аԥсуа литература иаазыркьаҿны критикала ахәаԥшра, атеориатә зҵаарақәак нацҵаны», 6 кьыԥхь бӷьыцк, Аԥснытәи аҳәынҭқарратә шәҟәҭыжьырҭа, Аҟәа, 1933 ш. 2. А.Чехов. Иажәабжьқәа реизга, Аԥҳәынҭшәҟәҭыжьырҭа, Аҟәа, 1937 ш. 7 кьыԥхь бӷьыцк (иеиҭеигаз, аԥхьажәа зциҵаз). 3. Аԥсуа лакәқәа, актәи атом, еиқәдыршәеит К.С. Шьаҟрыл, Х.С. Бӷажәба, аредактор А.М. Ҷоҷуа, аԥхьажәеи азгәаҭеи иҩит апроф. Н.П. Андреев, Аҟәа, Аԥҳәынҭшәҟәҭыжьырҭа, 1940 ш., 20 кьыԥхь бӷьыц. 4. Аԥсуа литература ахрестоматиа XI акласс азы, 20 кьыԥхь бӷьыц, еиқәиршәеит, Аҟәа, 1955 ш. 5. Аԥсны аетнонимикеи атопонимикеи рызҵаарақәак. Аԥсуа институт Аусумҭақәа, 27 атом, Аҟәа. 1956 ш. 20 кьыԥхь бӷьыц. 6. Дырмит Гәлиа. Акритика-биографиатә очерк. Москва «Советскиҟ писатель», 1956. 5 кьыԥхь бӷьыцк. (К. Зелински дилахәны). 7. Об абхазских племенах и диалектах. Аԥсуа институт аусумҭақәа 28 атом, Аҟәа, 1957. 2 кьыԥхь бӷьыцк. 8. «Об абхазском героическом ҽпосе». Аизга «Вопросы изучениӷ ҽпоса народов СССР», Москва, 1958 ш. 1 кьыԥхь бӷьыц. 9. Сын оленӷ. Аԥсуа жәлар рлакәқәа. Детгиз. Москва, 1959. 9 кьыԥхь бӷьыцк. 10. Аԥсуа бызшәа аграмматика 3–тәи 4–тәи аклассқәа рзы. Ашәҟәҭыжьырҭа «Алашара», 1958 ш. 7 кьыԥхь бӷьыцк. 11. Аԥсуа лакәқәа еиқәиршәеит, (еиҭеигеит, аԥхьажәа иҩит) Ашәҟәҭыжьырҭа «Алашара», Аҟәа 195) ш. 25 кьыԥхь бӷьыц. Абри ашәҟәы славиан бызшәала иҭыҵит Братислава 1977 шықәсазы). 12. Аԥсуа жәлар рпоезиа (атекстқәа). Аҟәа. Аԥсныҳәынҭшәҟәҭыжьырҭа 1941 ш., Д. Гәлиа дилахәны. 8 кьыԥхь бӷьыц. 13. Аԥсуа орфографиа аԥҟарақәа. Ашәҟәҭыжьырҭа «Алашара» Аҟәа, 1960 ш. 4 кьыԥхь бӷьыцк. 14.
, Москва, 1960. 0,5 кьыԥхь бӷьыц. 15.  Аԥсуа институт Аусумҭақәа. 33-34 атом, Аҟәа, 1963 ш. 1,5 кьыԥхь бӷьыц. 16. Аԥсуа литературазы критикатә нҵамҭақәак, Аԥҳәынҭшәҟәҭыжьырҭа, Аҟәа – 1960 ш. 17 кьыԥхь бӷьыц. 17. Аԥсуа литература ахрестоматиа ажәабатәи акласс азы. Ашәҟәҭыжьырҭа «Алашара», 1062 ш., 20 кьыԥхь бӷьыц. 18.  (Бзыԥтәи атекстқәа (раԥхьатәи анҵамҭақәа)). Аԥсуа институт Аусумҭақәа, 33-34 атом, Аҟәа 1963 ш. Кьыԥхь бӷьыцк. 19. Бзыбскиҟ диалект абхазского ӷзыка (Аԥсуа бызшәа абзыԥтә диалеқт). Қарҭ, ашәҟәҭыжьырҭа , 1964 ш. 29 кьыԥхь бӷьыц. 20.  (аурыс-аԥсуа жәар) (авторцәа руаӡәк, аредактор хада). 40 кьыԥхь бӷьыц. 21.  (Аԥсуа шәҟәҩыра аҭоурых аҟнытә). Қарҭ, ашәҟәҭыжьырҭа , 1967 ш. 4 кьыԥхь бӷьыц. 22. , (Аԥсуа бызшәа аграмматика. Афонетиеи аморфологиеи. Аҟәа ашәҟәҭыжьырҭа «Алашара» 1968 ш. 15 кьыԥхь бӷьыц. 23.  (ҿыц иԥшаау П. Ҷараиа инапылаҩырақәа ирызкны). Қарҭ, ашәҟәҭыжьырҭа , Аԥсуа бызшәазы аматериалқәа реизга. 1 кьыԥхь бӷьыцк. 24. Аԥсуа жәлар рпоезиа (Д.И. Гәлиеи иареи уаанӡа 1941 шықәсазы еиқәдыршәахьаз, уажәы Хәыхәыт Бӷажәба аҿыц текстқәа рыла ихарҭәааны иҭижьит) Аҟәа, ашәҟәҭыжьырҭа, «Алашара», 1972 ш. 8 кьыԥхь бӷьыц. 25. Очерки истории абхазскоҟ литературы (авторцәа руаӡәк, аредактор хада), ашәҟәҭыжьырҭа «Алашара» 1974 ш. 18 кьыԥхь бӷьыц. 26. Ҽтҩды и исследованиӷ (Аетиудқәеи аҭҵаарақәеи) «Алашара», Аҟәа 1972 ш. 8 кьыԥхь бӷьыц. 27. Зыхьӡ камшәо. Аԥшаарақәеи аԥыхьашәарақәеи, Аҟәа «Алашара», 1076 ш. 18 кьыԥхь бӷьыц. 28. Аиҭагақәеи аиҭаҳәақәеи. «Алашара», Аҟәа. 1980 ш. 10 кьыԥхь бӷьыц. 29.  (Аиҩызара ашықәсынҵа адаҟьақәа) Қарҭ , 1983 ш. 7,3 кьыԥхь бӷьыц. 30.  (Ажәа ҟәышқәа) Аԥсуа жәаԥҟақәа «Алашара», Аҟәа, 1983 ш. 3,5 кьыԥхь бӷьыц. 31.  Аԥсуа литература аҭоурых (, аредактор хада). «Алашара», Аҟәа 1986 ш. 20 кьыԥхь бӷьыц. 32.  (Аусумҭақәа) . «Алашара». Аҟәа, 1987 ш. 20 кьыԥхь бӷьыц. 33.  (Аусумҭақәа) . «Алашара». Аҟәа, 1988 ш. 20 кьыԥхь бӷьыц. 34. Астатиақәеи анҵамҭақәеи. Аҟәа, 198) ш. 10 кьыԥхь бӷьыц уҳәа убас иҵегьы.
Хәыхәыт Бӷажәба Аԥсны аҳәынҭқарра Аҭҵаарадыррақәа ракадемиахь даналырхуаз аамҭазы идокументқәа анеиқәиршәоз инапы
иҵыҵхьоу иусумҭақәа реишьҭагыланҵаҿы иҩуан: «С. Ҷанба, И. Коӷониа, А. Чыкәбар, А. Аҳашба, А. Ҷоҷуа, Н. Џьанашьиа, С. Бжьаниа, В. Маан, В. Агрба, Д. Маан, О. Демерџь-иԥа уҳәа 12 шәҟәы равторцәа рҩымҭақәа архив саба иагәылкәкәааны, иԥшааны, еиқәыршәаны, аԥхьажәақәа рыцҵаны 200 кьыԥхь бӷьыц рҟынӡа зымҽхак ыҟаз ҭсыжьит» – ҳәа.
Араҟа еиқәыԥхьаӡоу ашәҟәыҩҩцәеи аҵарауааи рыԥсҭазаареи рырҿиаратә-0ҵааратә лахьынҵақәеи урызхәыцыр, аӡәырҩы ишқәашьдахаз ухаҿы ианааугалакь ауп еиҳа ианеилукаауа Хәыхәыт Бӷажәба илиршаз аџьабаа закәыз, заҟа ихьанҭаз, иуадаҩыз, аҭакԥхықәра ацыз. Иаҳҳәап, уи абарҭ ауаа хыхь зыӡбахә ҳәаз рҩымҭақәа ԥшааны еизганы, еиқәыршәаны иҭыжьыз рыда уаҳа акгьы ҟаимҵакәа дыҟазаргьы, зегьы акоуп уи аԥсуа шәҟәыҩра аҭоурых аҿы аџьа ду збаз, уи адоуҳатә мазара аизырҳараҿы кыр зылшаз ҳәа дыԥхьаӡахон. Имариоуп иҟаҵоу аусқәа реиқәыԥхьаӡара. Аха ҳхаҿы иаагапи жәларак ашәҟәыҩҩцәеи аҵарауааи, насгьы злахьынҵақәа еиԥшымыз рҩымҭақәа ԥшаана, иҭҵааны, аԥхьажәақәа рыцҵаны аҭыжьра.
Хәыхәыт Бӷажәба иҭынхашьҭеи иархивқәеи еихыршәшәо сахьрылоу избеит уи заҟа ихараны, иҵоураны дхәыцуаз. Заҟа гәыкала дазааԥсоз, амаҵ иуааз ижәлар ргәакьа рдоуҳатә культура аҿиара иаҵанакуаз азҵаарақәа.
Аԥсуа бызшәеи, алитературеи, афольклори рыҭҵаара иазкны Хәыхәыт Бӷажәба, хыхь зыӡбахә ҳәоу ишәҟәқәеи иусумҭақәеи рнаҩсангьы икьыԥхьхьеит ирацәаӡаны астатиақәеи, аочеркқәеи, аҭҵаамҭақәеи еиуеиԥшым аизгақәеи, ажурналқәеи, агазеҭқәеи рҿы. Иара убас «Асовет енциклопедиа дуи» «Аукраин енциклопедиеи», «Ақырҭуа енциклопедиеи», «Ҩ-томкны иҟоу аенциклопедиетә жәари», «Адунеи ажәларқәа рмифқәеи», «Амифологиатә жәари» уҳәа иҵегьы рҿы ианылахьеит Хәыхәыт Бӷажәба истатиақәеи иҭҵаамҭақәеи.
Заанаҵгьы исҳәоит, урҭ зегьы еизганы блак аҿы иаҳзырбо абиблиографиатә рбага зҭаху роуп. Избанзар, аԥсуаҭҵаара знапы алаку (дызусҭзаалакгьы) изы хәарҭара рылоуп, уаҟа зхы еиларсу шьардоуп. Сара сышәҟәаҿы аԥхьаҩ ишубо, еиҳа ихадарақәаз роуп иалыскааз.
Аԥхьаҩ гәыраз, Хәыхәыт Бӷажәба изку ашәҟәы актәи ахәҭа иԥсҭазаара аҭҵаара иазкуп. Уаҟа иубоит уи ахы ахьакыз, иахьалагаз, нас иаҿиашьахаз, аиҭымра, знык-ҩынтә ахҵәара, нас ианшьцәа рҿы иҟазаара, изааигәаз ауаа зусҭцәаз, изеиԥшраз, уи ихаҭара ашьақәгылараҿы иҟарҵаз анырра.
Хәыхәыт Бӷажәба иԥсҭазаара аазырԥшуа сусумҭа актәи ахәҭаҿы рыӡбахә сҳәоит уи еиҳа изааигәаз ауаа ртәгьы. Урҭ рыда изхаҭәаауам ҳҵарауаҩ ду ибиографиа. Ҳәарада, иусумҭақәа ахьеилсыргогьы, иналаршә-ҩаларшәны акәзаргьы срызхьаԥшуеит ибиографиаҿы хра зланы исԥыло адетальқәагьы. Убри иаҷыданы сышәҟәаҿы аҭыԥ роуеит ҵарауаҩк, уаажәларратә усзуҩык иаҳасбала ихаҿра гәылзырҭәаауа изааигәаз иҩызцәа, иколлегацәа ирҳәаз, ирҩыз ргәалашәарақәа.
Хәыхәыт Бӷажәба аҭаацәара бзиа даланагалт. Уи, аҩада ишысҳәахьоу еиԥш, иԥшәма ԥҳәыс Татиана Аԥсны еицырдыруаз аҳәынҭқарратә-уаажәларратә усзуҩы, аҵарауаҩ, апедагог ду, ашәҟәыҩҩы Андреи Мақсим-иԥа Ҷоҷуа диԥҳан. Хәыхәыти Татианеи рыԥсҭазаара еиларҵеит бзиа еибабаны. Абзиабара иаша ауп иҵоуроу аҭаацәарагьы ҟазҵо. Ианхәа Александра Владимир-иԥҳаи Андреи Максим-иԥеи Хәыхәыт дара рзы рыҷкәын иеиԥш бзиа дырбон, аԥсуалагьы амаҳә аҷкәын диҩызоуп. Татиана лангьы лабгьы рыла ҭраа изхәаԥшуа ирымаз рыҷкәынцәа рыԥхахьан, аиҳабы Мишьа (Михаил) 14 шықәса шихыҵуаз машәырла амшын дашьит иҽшикәабоз, агәыбжьанытә Борис Москва ашьхатә институт далганы, нџьныр хадас «Тҟәарчалрацәа» атрест аҿы аус шиуаз 1937 шықәсазы ажәлар раӷацәа дҭадырхеит. Абас, рџьынџь еиқәзырхаша ҵеида инхеит Андреи Мақсим-иԥеи Александра Владимир-иԥҳаи. Убри аҟнытә рыԥҳа заҵә џьаргьы дырзышьҭуамызт, рымаҳәгьы аҩны дааныркылеит. 62 шықәса абри аҩнаҭаҿы дынхон, иҭҵааратә, ирҿиаратә усурақәа зегьы абра имҩаԥысуан.
Аҩнаҭа анысҳәах иацысҵарц сҭахуп даҽакгьы. Аԥсуа аҵеицәа дуқәа ҩыџьа рыԥсҭазаара ахьымҩаԥысуаз, Калинин имҩа (уажәы А.М. Ҷоҷуа ихьӡ зху) аҩны 38, ауада № 4, ԥшь-уадак ыҟан, ихту асоф аманы. Аԥшәмацәа ирылшон руада адагьы амалгьы ҩнаны аҟаҵара. Аха урҭ аҩыџьагьы – абхәагьы амаҳәгьы ус еиԥш рҽазырымкит, ишрылшозгьы. Уаҟа аҳра зуаз, ишҵарауааз, ишинтеллигентцәаз узырдыруаз абиблиотека акәын. Уа иахьагьы иҟоуп иуникалтәу ашәҟәқәа. Ҵабыргуп, А.М. Ҷоҷуа Аҟәатәи 17–тәи абжьаратә школ ихьӡ анахырҵа, ибиблиотека аҟнытә ирацәаӡаны ашәҟәқәа ашкол иарҭеит (усҟан иара дыԥсхьан, иԥсҭазаара далҵхьан), аха рыцҳарас иҟалаз, иаҳхаагаз аибашьра ашьҭахь ари ашкол блит, уаҟа иалаблит ҳамҭас иарҭаз А.М. Ҷоҷуа ибиблиотека. Иара убасҵәҟьа рыхьит Хәыхәыт Бӷажәба Аԥснытәи аҳәынҭқарратә университет ҳамҭас иаиҭаз аԥсуаҭҵаара иазкыз, иуарла-шәарлаз ашәҟәқәа.
Анхара-анҵыразы акы иаргәаҟуа иҟамызт, рызхара рыман, аха амал аԥсы азыцәгьара рҟазшьамызт, ирымаз рыздырхон, ихӡырымгацәан
абхәагьы амаҳәгьы. Абарҭ ацәаҳәақәа зыҩуа А.М. Ҷоҷуа иҿала исеиҳәаз ажәақәа абраҟа иаазгар сҭахуп.
Андреи Мақсим-иԥа тәанчара дцахьан, аха ирҿиаратә усурақәа дырҿын. Саннеилак иааигәа сыртәаны дсацәажәон, деиҳабын сицәыԥхашьон, идтәалара сҭахымызт, аха иара иуамызт. Рчеиџьыка (иԥҳәысгьы иаргьы) ыҟан, аҩны унеины акы уҿамҵакәа урышьҭуамызт. Ҽнак снеит рыҩны Хәыхәыт аказы дысҭахны. Андреи Мақсим-иԥа иуадаҿы дтәаны аус иуан, сара сышнеиз аниба, дызҿыз аус даҟәыҵны, дааит азалахь. Акраамҭа дтәан, ажәытә жәабжьқәа дрылацәажәон, игәалаиршәеит: «Аӡҩыбжьа инхоз ауаҩ нага аамысҭа, Маан Кыҷын Парижнтәи францызк абна (аџьи ахьеи) аазхәоз диҭааит. Кыҷын дақәшаҳаҭхеит, аха иԥҟатәу сара иусырбоит, иусырбо аҵлақәа рыда акгьы уалакьысыр ҟалом ҳәа иеиҳәеит, егьигь дазыразхеит, аҩыџьагьы абна бара ицеит, аха аԥсуа аамысҭеи афранцызи зеиламӡеит. Иҟалаз уи ауп, афранцыз аҵла бзиақәа иҭахын, (гәыбӷан узиҭомызт адунеи аҵыхәантә данаа, аҵла бзиа, ииҭахыз амаҭәахә злыҵуаз игар акәын), аха аԥсуагьы ихатә филосовиа иман, уи абиԥарала иааӡо иааргоз ибна ахшьаара игәы иауҭахыз, асанитартә рыцқьара ҟаиҵон акәымзар, иажәхьаз, зынарха ыҟамыз, изызҳауаз аҵла ҿарақәа ирԥырхагахоз акәын ииҭиуаз. «Сара ԥарақәак сырҳауеит, сџьыба сырҭәуеит ҳәа Аԥсны агаҿа зырԥшӡо ҳабна сызхшьаауам, уи ҟалашьа амам», – ҳәа мап икит. Ҳаазқәылаз ас ихәыцуа, абна иахӡыӡаауа ҳаилазаараҿы еиҳа-еиҳа имаҷхо иалагеит» – ҳәа иажәа хиркәшеит Андреи Мақсим-иԥа Ҷоҷуа.
Андреи Мақсим-иԥа иҩнаҭа инанагахьаз рацәаҩын аҳәынҭқарратә-уаажәларратә усзуҩцәа, аҵарауаа, ашәҟәыҩҩцәа. Уи ӡәаӡәала идыруан, асалам шәҟәқәа наҟ-ааҟ ирыбжьысуан, ргәаанагарақәа еибырҳәон, Аԥсны жәлар рҵареи аҵарадырреи ирыҵаркуаз апроблемақәа рҿы. Иаагап, академикцәа Н.Иа. Марр, В.П. Филатов, И.Н. Векуа, С.Н. Џьанашьиа, В. Каменски, Н. Морозов, А.В. Фадеев, И. Мусхелишвили, А.В. Луначарски уҳәа аӡәырҩы. Андреи Максим-иԥа Ҷоҷуа иҩнаҭа аԥсуа интеллигент ду иҩнаҭа акәын. Уи аԥсуа ҩнаҭа, аԥсуа культура иахәышҭааран. Аха уи атәы собиект хаданы иҟам аҟнытә уаҳа салалом. Амала, иныбжьаршәшәа исҳәар сҭахуп абри Аԥсны аҵеи ду ихаҿсахьа ҳара инагӡаны иҭҵааны иҳамам. Уи изкны астатиа ҟаимаҭқәа рыҩхьеит ҳҵарауаа дуқәа Гьаргь Ӡиӡариа, Шалуа Инал–Иԥа. Иара убас аҭоурыхдырҩы, аполитолог, аҳәынҭқарратә уаажәларратә усзуҩы М.Шь. Хәарҵкиа инапы иҵыҵхьеит А.М. Ҷоҷуа изку амонографиа ҟаимаҭ. Аха урҭ зегьы инагӡаны ирзаарԥшуам 1905 шықәса инаркны иԥсҭазаара аҵыхәтәантәи амшқәа рҟынӡа аԥсуа жәлар рҵареи, рнаукеи, ркультуреи
рырҿиара знапы алакыз, гәык-ԥсыкала иаҿыз иԥсҭазаареи иусуреи инагӡаны иҭҵаам. Уи 60 шықәса инареиҳаны ижәлар рыԥсҭазаара ахьеилашуаз агәҭа далагылан активлаҵәҟьа амаҵ уа. Ус шакәу аилкааразы хара ацара аҭахӡам, архивтә сабагьы еихыршәшәатәӡам, А.М. Ҷоҷуа иҭыҵыз ихтомк ирҳәоит.
Хәыхәыт Бӷажәба иԥшәма ԥҳәыс Татиана Андреи-иԥҳа лхаҭагьы дҵарауаҩын. Уи тәанчара дцаанӡа инеиԥынкыланы ҭыԥк аҿы Аҟәатәи аботаникатә институт аҿы аҿы аус луан зны наука усзуҩ еиҳабыс, нас аҟәша еиҳабыс, абиологиатә 0ҵаарадыррақәа дыркандидатын, лхаҭа иалылхыз ашәҭ жәла хкқәа ыҟоуп, анаукатә усумҭақәа лымоуп, Аԥсны зҽаԥсазтәыз наука усзуҩын.
Абар Татиана Андреи-иԥҳа Ҷоҷуа илызкны астатиа «Цветы еӡ жизни» аҟны Аԥсны аҭҵаарадыррақәа Ракадемиа Аботаника аинститут аҟәша аиҳабы, абиологиатә 0ҵаарадыррақәа ркандидат З. И. Аӡынба ииҩуа:
Хәыхәыт Салуман-иԥеи Татиана Андреи-иԥҳаи драаӡеит аҵеи, аҵарауаа рҭаацәара ахаҭарнак иаша – Олег Хәыхәыт-иԥа Бӷажәба. Ус анакәха, иаб изку ашәҟәаҿы жәақәак ирыдамхаргьы, иара изгьы иҳәатәхоит, имыцхәым ҳәа сгәы иаанагауа.
Олег Хәыхәыт-иԥа Бӷажәба диит 1941 шықәса нанҳәа 1 азы, Аџьынџьтәылатә еибашьра амца анакуаз аамҭазы, Аҟәа ақалақь аҟны.
Н.А. Лакоба ихьӡ зху Аҟәатәи абжьаратә аԥсуа школ хьтәы медалла далгеит 1958 шықәсазы, нас – А.М. Горки ихьӡ зху Аҟәатәи аҳәынҭқарратә рҵаҩратә институт аҭоурыхтә факультет, ишырҳәо еиԥш, диплом ҟаԥшьыла 1963 шықәсазы. Иара уи ашықәсан СССР Анаукақәа Ракадеми иатәу археологиатә институт аҟны аспрантура далгеит, қәҿиарала 1972 шықәса, декабр 22 рзы ихьчеит адиссертациа аҭоурыхтә 0ҵаарадыррақәа ркандидат ҳәа астепен аиоуразы абри еиԥш атемала «Материальнаӷ культура средневековоҟ Абхазии». Олег Бӷажәба 1995 шықәса, март 4 рзы Москва ихьчеит адоктортә диссертациа абри атемала «Историӷ железоделательности производства в Западном Закавказье». Уажәы аҭоурыхтә 0ҵаарадыррақәа дырдокторуп, Аԥсны аҭҵаарадыррақәа Ракадемиа ачлен-лахәылоуп, Аԥснытәи аҳәынҭқарратә университет дапрофессоруп. Олег Хәыхәыт-иԥа Бӷажәба имоуп 100 нареиҳаны аҭҵаарадырратә усумҭақәа, урҭ рахьтә иҟоуп амонографиақәа жәаба.
Уи иҭҵаарадырратә интересқәа рымҽхак ҭбаауп, Аԥсны адагьы иаҵанакуеит ажәытәӡатәии абжьаратәии ашәышықәсақәа Кавказ зегь аҭоурых, археологиа. Аҵарауаҩ аметаллографикатә анализ аҟаҵашьа иҵеит, убри иабзоураны уи иҭмҵааит ажәытәӡа Аԥсны аихеит аџыри аус шрыдырулоз, рхы ишадырхәоз. Убри иҭҵаара иалыҵшәахеит ԥасатәи СССР атерриториаҿы Аԥсны зегь реиҳа ижәытәӡоу акы акәны рааԥшра «мечи, изготовленные техникоҟ сварочного домаска (III-IV вв.н.ҽ.9».
Олег Бӷажәба ихьӡ иадҳәалоуп археологиатә ԥшаарақәа Баграт ибааҿы (Аҟәа), Герзеул абаа, Ачаԥара (Қапаа рхәы), Ҵабалтәи архелогиатә-архитектуратә комплекс (абаа, абзазаратәи ауахәаматәи ахыбрақәа, анышәынҭра) имҩаԥысыз археологиатә ԥшаарақәа, аекспедициақәа. Дыҟан Ҵабалтәи археологиатә експедициа начальник ихаҭыԥуаҩыс. Аекспедициа напхгара аиҭон аурыс ҵарауаҩ ду И.Н. Воронов. Олег Бӷажәба жәларбжьаратәи, арегионтәи конференциақәа рҿы дықәгылон аинтерес зҵаз ажәахәқәа рыла. Иҭҵаарадырратә усумҭақәа акьыԥхь рбахьеит англыз бызшәала, францыз бызшәала. Аԥснытәи аҳәынҭқарратә университет аҟны дрыԥхьоит аҭоурыхи археологиеи ирызку акурсқәа, имҩаԥигоит аспецкурсқәа, имоуп аспирантцәа, адипломникцәа. Иара убас Олег Хәыхәыт-иԥа Бӷажәба иҭҵаарадырратә усурақәа ирхашәаланы, зны-зынла ԥсшьарак аҳасабала иҩуеит ажәабжь кьаҿқәа, ажәеинраалақәа. Амала ажәеинраалақәа макьана ркьыԥхьра иҭахым, дырхыццакуам, иажәабжь кьаҿқәа иналаршә ҩаларшәны икьыԥхьуеит. Абаҩхатәра змоу аҵарауаҩ ирацәаны акәымзаргьы политологк иаҳасабала, аԥхьаҩ зҿлымҳара
ззиуша, иахьатәи ҳсоциалтә-политикатә ԥсҭазаара иақәҿызҭуа апублицистикатә статиақәеи афелетон кьаҿқәеи рыла дықәгылоит акьыԥхь аҿы. Уи аԥсҭазаара блаҵарыла иахәаԥшуа ҵарауаҩуп. Даныҷкәыназ аахыс аспорт бзиа ибоит. Олег Бӷажәба Аԥсны аспорт азҟаза ҳәа ахьӡ ихҵоуп, амҵәышәымпыл асра дазҟазоуп, уи азы иҭоуп Аԥснытәи АССР аҳаҭыртә Грамота.
Хәыхәыт Бӷажәба имаҭа Андреи Бӷажәба диит 1967 шықәсазы, Аҟәа ақалақь. Уигьы иабдуи иаби реиԥш далгеит Н. Лакоба ихьӡ зху Аҟәатәи 10-тәи абжьаратә аԥсуа школ хьтәы медалла. Еиҳау аҵара далгеит М.В. Ломоносов ихьӡ зху Москватәи аҳәынҭқарратә университет аекономикатә факультет, иара убра – аспирантура, економист-финансистс, аус иуеит менеджерс аҭакзыԥхықәу аҭыԥқәа рҿы. Иԥҳа (Олег имаҭа) Наталиа уажәы ахәыҷтәы хор аҿы ашәа лҳәоит (1992 шықәсазы диит).
Ҳақыбеи Бӷажәба аҩадагьы акырынтә иҿцәажәарақәа схы иасырхәахьеит араҟагьы иааркьаҿны акәзаргьы сизааҭгылоит.
Ҳақыбеи Салуман-иԥа Бӷажәба диит 1923 шықәса март 25 аҽны Очамчыра араион Арасаӡыхь ақыҭан, иаб даныԥсы ашьҭахь хымз ааҵуаны. Дааӡеит ианшьцәа Қапаа рыҩнаҭаҿы. Араҟа усҟангьы уаанӡагьы иаҭаауан абжьыуаа рҿы инагаз ауаа ҟәыӷақәа, зыхьӡ-зыԥша, здырра ыҟаз, зыжәлар рлахьынҵа, ԥхьаҟатәи рԥеиԥш иазҿлымҳаз. Данхәыҷыз инаркны (ашколқәра аҟынӡагьы) урҭ асасцәа ражәабжьқәа, рлафҳәарақәа, аполитикатә, асоциалтә ҭагылазаашьа иазкыз ацәажәарақәа уҳәа жәпакы иаҳауан, дрылахәын, уимоу, бзиа ибангьы дырзыӡырҩуан.
«Ашкол сҭалаанӡа аҩреи аԥхьареи аԥсышәалагьы урысшәалагьы сара исдырҵеит Хәыхәыти Ҷыҷыкәеи, аԥхын аԥсшьара мшқәа раан аҩны ианаалак. Усҟан алатин нбан акәын иҟаз. Уи сара сзы акыр аҵанакуан. Ашкол ахь ацара сҭахын. Усҟан 8 шықәса ухыҵаанӡа ашкол уҭарҵомызт. Сара ааба анысхыҵ саншьа Шәарах симаны Гәыԥ аусҳәарҭаҿы дцеит, уаҟа сирамшы ақәыршаҳаҭга рымихит. Усҟан Арасаӡыхьгьы Гәыԥ иалан, ақыҭа писарс дыҟан акыр шықәса аус зухьаз, ашьҭахьӡа Миха Бӷажәба иҩымҭа афырхаҵа хада Гәараԥаа рписар прототипс иҟаиҵаз Максме Шьанаа. Саргьы уажәы дызбо џьысшьоит иԥшра, исахьа, слымҳа иҭаҩуеит иҿҵәажәа иамаз аҷыдара, Миха Бӷажәба иповест санаԥхьа дҿыцӡа, санхәыҷыз, аа-шықәса анысхыҵуаз избаз аписар, саԥхьа даацәырҵит. Заҟа дақәшәаны ихаҿсахьа ҟаиҵазеи ҳәагьы иааџьасшьеит. Абаҩхатәра иамчу рацәазаап», – игәалаиршәоит Ҳақыбеи.
Арасаӡыхь ианышьцәа ахьынхози Гәыԥтәи ашколи хә-километрак ишәа-иза ирыбжьан. Абрантәи хышықәса дныҟәон Ҳақыбеи. Уи ашкол
дҭалаанӡа имаз азыҟаҵара иҵараҿы акырӡа дыҭнагеит, аҵаҩцәа бзиақәа дрывагылеит. 1934-1935 аҵара ашықәс азы Ҳақыбеит Бӷажәба Аҟәаҟа дааргеит, дҭалеит Н.А. Лакоба ихьӡ зху Аҟәатәи аԥсуа школ-интернат, 1937 шықәсазы иан Матиагьы Аҟәаҟа дааит, лԥа Хәыхәыт иҵара далганы, амаҵура даналага, ауада анирҭа. Ҳақыбеи аҵараҿы дхәыдамызт, ибзианы ицааиуан аматематикатә маҭәарқәа, игәынкылара бзиан, аҵараҿы агәырҵҟәыл иман. Абжьаратә школ даналгаз ашықәсан аибашьра ҟалеит, аԥсуа школгьы адыркит. Аҩныҟа Арасаӡыхьҟа (руада ашә аркны) иааит.
Илақәа ихәарҭамкәа иахьырбоз аҟнытә арра дрымгеит. Аиашазы, уигьы маҷк ихьааигеит, аха акомиссиа анихыс ар рмаҵуразы даԥсам ҳәа ашәҟәы ирҭеит. Нас игәы каршәны илшоз ала аус иуан раԥхьа ақыҭаҿы, – Арасаӡыхьтәи аколнхара ахәбатәи абригадаа рџьамшқәа аниҵон (урҭқәа реиԥш иҟаз ҟазҵозгьы дыҟамызт, зегьы афронт ахь иагеит). Аҩада ишысҳәаз еиԥш, аматематикатә маҭәарқәа ашкол аҿы ибзианы иҵон, идыруан. Арасаӡыхьтәи ашкол аҿы (лбаа аматематика маҭәарқәа дзырҵоз аӡәгьы дыҟамызт) 1944-1948 шықәсқәа рзы аматематикатә маҭәарқәа дирҵон. Уи атәы абар иара ҳаизыӡырҩып: «Аибашьра цон, аҿар зхылаҳәаз, 50 шықәсанӡа зхыҵуаз нарылаҵаны, зегьы аԥсадгьыл ахьчаразы аибашьра иаҿын. Арасаӡыхьаа рыҷкәынцәагьы абџьар акра зылшоз зегьы агеит афронт ахь, зхала ицазгьы убап. Иахьа аколнхара абригадақәа ируз, заҟа ларҵаз, иҿырхыз, ирҭааз, ажәакала, ҽнактәи русура апроцесс асводкала идәықәрҵон. Ари хырԥашьа змаз акы акәмызт. Убри аҟнытә уаха аусура амш анынҵәалак асводка ҳаманы аусҳәарҭаҿы ҳаар акәын. Сара аус ахьызуаз абригадеи аусҳәарҭеи хԥаҟа километра иацәыхаран, аха есымша саауан. Уи ԥҟаран иҟан абригадақәа зегьы рзы. Сара сусура хәарҭара аланы избон аҟынтә сгәы алаҟан сусура, аҳаҭыр ақәысҵон, ихәарҭоуп ҳәа исыԥхьаӡон. Исхыҵуаз схаҭагьы сқәыԥшын, 18 шықәса ракәын исхыҵуаз.
Ус ҽнак Очамчыратәи араионтә ҵара ҟәша ашҟа иуԥхьоит ҳәа сарҳәеит аусҳәарҭаҿы саннеи, сзырҭахузеишь ҳәагьы сгәы иаанагеит, аха арҵаҩра сыдыркылоит ҳәа схахьгьы иааиуамызт. Адырҩаҽны снеит араион аҵара аҟәшаҿы, еиҳабыс дыҟан Лоу Циколиа, Џьалтәын, дуаҩԥсы бзиан, аԥсшәагьы иҳәон.
– Арҵаҩцәа ҳацәмаҷуп, ишубо, угәы иалымсуазар, ԥышәара хәыҷқәак, узыҟаҵаны уқыҭа ашкол аҿы математикс уҳашьҭырц ҳаӡбеит, – абас даацәажәеит зынӡа схы иҭамыз, сгәы иҭамыз ала. Азнык азы исҳәо сҿамшәо саанхеит, аха нас иаахтны исҳәеит, сара хышықәса
ирықәуп абригадаҿы аколнхацәа рџьамшқәа рҭагала саҿуижьҭеи, уаҟагьы иҟазҵо маҷуп, срыцхраауеит, насгьы сара абжьаратә школ аҵыхәтәантәи акласс аҿы стәан, салымгац, аибашьра сыхьӡеит, ииашоуп, ицәгьамкәа аҵара сҵон, аматематикатә маҭәарқәа мыцхәы бзиа избон, иагьсыцааиуан, аха уажәшьҭа сацәыхҟьеит, сымч рықәымхар ҳәа сшәоит, амала аԥышәара ҳәа узҿу мап ацәыскуам, V-VII аклассқәа усҟан ихарҭәаамыз абжьаратә ҵара 7 шықәса ракәын иҟаз, аибашьра ианалга ԥ–шықәсатәны иҟарҵеит – Р.Қ. рпрограмма здыруан анкьа, уажәы заҟа ҳаизааигәо сыздырам, – абас аҭак ныҟасҵеит.
Абри аҽны Ҳақыбеи ҩыџьа аматематикцәа – аӡәы дбырзенын, усҟан урҭ иахырымгацызт, егьи даурысын, дгәарҭеит, аԥышәара идыркит, абри еиԥш ахәшьарагьы ирҭеит – V-VII класск рҟынӡа илшоит амаҭәарқәа рымҩаԥгара ҳәа. Уи акәхеит сентиабр 1 1944 шықәсазы Ҳақыбеи Бӷажәба аусура далагеит рҵаҩыс. Абар ихаҭа ииҳәо: «Ари сара сзы аҭакԥхықәра змаз акы акәын. Ацә змам иарбаӷь цәаӷәара игоит ззырҳәаз сеиԥшымхарц азын схы сымҩахаӡакәа аус зуан, ҩаԥхьа сҵаҩцәа реиԥш саргьы салагеит аҵара, сыԥхамшьандаз ҳәа, ахәыҷқәа џьара акы сздырҵондаз ҳәа сҽазҵәылхны. Раԥхьатәи амшқәа рзы, ҳәарада, исцәуадаҩын, исзыцәгьан, аха нас сашьцылеит, аҵаҩцәа рызнагашьа аметодика сазхәыцит, алитература, акык-ҩбак иҟаз, сыԥшааит. Шықәсык аус зуит 5, 6, 7 аклассқәа рҿы. Адырҩашықәсаны, 1945 шықәсазы аԥсуа школқәа адыркит, хәыкласск рҟынӡа қырҭуартәит, нас есышықәса акака ақырҭуа классқәа ацҵо ицон. Исзаанхеит афбатәи, абжьбатәи аклассқәа. Урҭгьы 1947-1948 аҵара шықәсқәа рзы иакит: иақырҭуартәит. Саргьы сырҵаҩратә усура, математикк иаҳасабала, уаҟа аҵыхәа ԥҵәеит.
Усҟан шәҩыла ашкол ааҵра иавахаз арҵаҩцәа среиуахеит».
Ааи, Аԥсны ақырҭуатәра ианаҿыз акәын Ҳақыбеи Бӷажәба дызлацәажәо аамҭа. Уи ашьҭахь Аҟәаҟа дааит, аибашьра иалагаанӡагьы (1937 шықәса инаркны) Аҟәа иҭаҩыз, анхарҭа ауада змаз изгьы иуадаҩын араҟа амаҵура аиоура. Ақырҭцәа усҟан Аԥсны аҳҭны-қалақь рнапы ахарԥаӡаны акра иаҿын, иқырҭуамыз аӡәы ишьапы алеиргылар рыхлахаҵ гьежьуан, аԥсуа иакәзар, уи ицәырҵра ршьара иқәнаҟьон, аха рҽеихагәаны ирычҳауан, асахьазы акы ныҟарҵақәа-ааҟарҵон. Ҳақыбеи Бӷажәба Аҟәа дашьагәыҭхахьан, араҟа дҭаҩын (ииашоуп, дахьҭаҩыз иуада, Акурорттә мҩа, № 2 ргахьан аибашьраан, Қырҭтәылантәи иааз нымха-хымҵәак иҽыҩнаижьхьан, уахь унеиуа иҟамызт). 1948 шықәсазы Хәыхәыт Бӷажәба ауадақәа иоуит, Ҷавҷаваӡе имҩа № 22 аҿы, убра иҩналт иан Матиеи иареи.
Ҳақыбеи Бӷажәба агазеҭ «Аԥсны ҟаԥшь» аредакциаҿы корректор еиҳабыс аусура далагеит. Уаҟа ҩышықәсаҟа аус аниу ашьҭахь жәлар рыбзазара амаҵура асистемахь диасит, уи еиуеиԥшым аҭыԥқәа рҿы дахагылан, ҟазас, еиҳабыс, напхгаҩыс. Жәашықәсала амаҵ иуит, тәанчара дцаанӡа Қырҭтәылеи Аԥсни жәлар рыбзазара амаҵураҿы зҽаԥсазтәыз ҳәа ахьӡ ихҵан. Ихаҭа акгьы имҩуазаргьы, аԥсуа литература бзиа избо, иазҿлымҳау аӡәы иоуп. Иҟам аԥсуа шәҟәык уи дызмыԥхьац. Ари абзиабара, ҳәарада, иашьа еиҳаб Хәыхәыт иҟнытә иаауеит. Уи ибиблиотека беиа иҟанаҵаз анырра иабзоуроугьы ыҟоуп. Иара Ҳақыбеи ихаҭагьы имоуп абиблиотека бзиа. Уаҟа аԥсуа шәҟәқәа аҳра руеит. Иара убас апериодикатә агазеҭқәа, ажурналқәа, аԥсышәала, урысшәала иҭыҵуа, Аԥсни аԥсуааи, иуадаҩу иахьатәи ҳаԥсҭазаареи ирызку аматериалқәа иҵәахуеит, еизигоит. Абри ацәаҩа иашьа иҿиҵааит. Аригьы аӡәы иҭаххар ауеит ҳәа еиқәиҵоит апериодикатә кьыԥхь ианылоу аматериалқәа.
Аԥсшәа бызшәа иамоу абеиара бзиаӡаны идыруеит, данцәажәо ихы иаирхәоит, сизыӡырҩланда уҳәап. Аҟәа ақалақь аҿы имаҷзар ҟалап иара иаҟара аԥсуа бызшәа ҳаҭыр ақәҵаны, ицқьаны ицәажәо. Аԥсуа шәҟәыҩҩцәа аӡәырҩы рҩымҭақәа равтографиақәа рықәҵаны еивҵарыԥхаа ибиблиотекаҿы иқәгылоуп. Насгьы, уи баша ԥхьаҩым, дзыԥхьаз азы ҿырҳәала иҟаиҵо агәаанагарақәеи азгәаҭақәеи иудырбоит имоу агьама, аилкаара.
Ҳақыбеи Бӷажәба иԥшәма ԥҳәыс Вера Елызбар-иԥҳа Кәыбраа (лыԥсаҭа шкәакәахааит, лдунеи лыԥсаххьеит) Аԥсны еицырдыруаз ааӡаҩын, педагогын. Уи акыр шықәсақәа инеиԥынкыланы ахәыҷтәы баҳчаҿы аус луан, ахьыбҿар лааӡон. Вера Кәыбраа-ԥҳа ашколқәраҟынӡатәи ахәыҷқәа рааӡараҿы (ахәыҷтә баҳчаҿ иҟаз) илыман иԥышәаз, хаҳара злаз лхатә метод. Убри иазкны аметодикатә статиақәагьы агазеҭ «Аԥсны Ҟаԥшь» аҿы ианылахьан. Иара убас арҵаҩцәа, аметодистцәа, ажурналистцәа лара лусушьа аметод иазкны аӡәымкәа-ҩыџьамкәа астатиақәа ркьыԥхьхьан.
Ҳақыбеии Вереи рыӡӷаб лакәзар, драаӡеит дҵоураны, дхәарҭаны, далгеит Минсктәи аҳәынҭқарратә педагогикатә институт афилологиатә факультет, занааҭла дырҵаҩуп. Абри афакультет иҭаз абелорус ҷкәын Маковецки Лиониеи лареи рынасыԥ еиларҵеит. Ирааӡоит ҩыџьа ахацәарԥар. Аҷкәын еиҳабы Георги Москватәи аҳәынҭқарратә
университет ажурналистика афакультет дҭоуп, аиҵбы Виачеслав макьана дхәыҷуп, ашкол аҿы аҵара иҵоит.
Хәыхәыт Бӷажәба изааигәаз рыӡбахә анысҳәо аганахь дсызныжьуам, ҩнаҭак аҿы еихааӡалаз, аиашьцәа гәакьақәа реиԥш еибабоз, доуҳала еизааигәаз Ҷыҷыкәа (Николаи) Ӡыкәыр-иԥа Қапба. Хәыхәыт Бӷажәба дыздыруа саныҟала инаркны иҟамызт абри ахаҵа уи иӡбахә анимҳәоз, данигәалаимыршәоз, ма иара изкыз жәабжьк, хҭыск анцәыримгоз. Лассы-лассы игәы иаланы иҳәон уи дзакәыз ауаҩы ибаанӡа, ауаа даарылагылаанӡа иԥсҭазаара аибашьра иахьҿахнаҵәаз, дахьқәашьдахаз.
Николаи (Ҷыҷыкәа) Ӡыкәыр-иԥа Қапба диит 1917 шықәсазы, Очамчыра араион Арасаӡыхь ақыҭан. Ихарҭәаам абжьаратә школ (ҵ класск) данрылга дҭалеит Аҟәатәи арҵаҩратә техникум, уи ибзиаӡаны даналга Тҟәарчалтәи ихарҭәаам абжьаратә школ аҿы рҵаҩыс аусура далагоит. Абри ашкол аҿы рҵаҩыс убри аамҭазы аус иуан ҿыц аҵара ду иалганы иааз апоет Қьаазым Агәмаа. Ҷыҷыкәеи Қьаазыми еиҩызцәахеит, еизааигәахеит, бзиа еибабо иҟалеит. Ҷыҷыкәа иаб Ӡыкәыр Қьаазым Агәмаа дшыԥсыз зҳәоз анекролог зныз агазеҭ «Аԥсны Ҟаԥшь» (усҟан Тамшьтәи абжьаратә школ аҿы аҵара сҵон) аниба, дад, иуку агазеҭ ианузеи ҿыц жәабжьс, ҳәа дсазҵааит саб иашьа Ӡыкәыр. Сара исырбеит апоет, ашәҟәыҩҩ Қьаазым Агәмаа дшыԥсыз зҳәоз анекролог. Ҳаи, ҳаи, иԥсаҭа бзиахааит, ари Ҟараман бзиахә иԥа иоуми, Ҷыҷыкәеи иареи аус анеицыруаз акырынтә дызбахьан, уаанӡагьы иаб Ҟараман Агәмааи сареи ҳаибадыруан. Сгәы далсит, иԥсаҭа бзиахааит, дыҷкәынамыз, аԥсра абеихәҭаз, – нас ҳамҭак дхәыцуа даатәеит, – дад, Руслан, ихырҳәааз уаԥхьар сҭахын, – ҳәа даасҿаԥшит. Анекролог зынӡа ихәыҷӡан, санизаԥхьа ҳамҭак ҿиҭуамызт, нас даацәажәеит, аибашьра мцацәа даҿаҵахәхеит, ус заҟаҩы ахәлабгазеи рхабар ҳзымдырӡо, – абраҟа даагылеит. Сара сахьихәаԥшуаз избон хабарда ибжьаӡыз иҷкәын заҵә игәырҩа ихьааха ишиӷралаз, аха иҿы иҭыхны иӡбахә имҳәеит. – Ҷыҷыкәеи иареи еиҩызцәагәышьан, иҳәан дҩагылеит.
Хәыхәыт Бӷажәба Ҷыҷыкәа мыцхәы бзиа дзибоз иахьеишьцәаз мацара акәмызт (ҳәарада, еихааӡалаз бзиа еибамбашьас ирымааз!) Уи бзиа дибон ԥхьаҟа акры злыҵуаз аӡәы шиакәыз идыруан, ихшыҩ ҵарын, игәырҵҟәыл бзианы, дуаҩыцқьан, дагьгәымшәан, насгьы апринцип змаз аӡәы иакәын. Ҷыҷыкәа Қапба аинститут аҿы аҵара аниҵоз ахәшьарақәеи азшьақәеи знырҵоз ишәҟәи, арра даныҟаз наҟ-ааҟ ирыбжьысуаз асалам шәҟәқәеи, убас даҽа документқәаки иҵәахны имаз ансиҭоз, изшьатә
шәҟәы аалихын исирбеит (уажәыгь абра сархив иагәылоуп реликвиак еиԥш иԥхьаӡаны, ицәа ахыскаауеит), абас ҳәауа: – Иубоит ихәшьарақәа зегьы хәба-хәба ықәыргылоуп, ԥсихологиа заҵәык (аҩбатәи акурс аҿы дантәаз) ԥшьба имоуп. Аԥсихологиа рызҭоз аԥышәара аан ԥшьба изаниҵеит, егьырҭ амаҭәарқәа хәба-хәба ҳәа иуҭир аиҭаҭира азин усҭоит ҳәа иеиҳәеит. – Сара знык ахәшьара исуҭаз салаӡоит, арҵаҩы иуиҭо ахәшьара акыр шаҵанакуагьы, уи зегьы азыӡбом, ихадароу амаҭәар адырра ауп. Ԥсихологиа аиԥш иҟоу амаҭәар ԥшьба ҳәа исҭизар, сгәанала, ицәгьам, ибзиоуп, аҩынтә аҭиразы арахь уаҳа усыргәамҵуам, иҭабуп, – иҳәан дындәылҵит. Алекторгьы азнык азы ииҳәо цқьа дақәымшәо даанхеит, аха нас инациҵеит «слишком гордыҟ парень», игәы намӡауа.
– Аа, иубоит, уи нахыс ишәҟәы џьаракыр ԥшьба, ма хԥа анызар, зегьы хәба-хәбақәа ракәын. Алектор Ҷыҷыкәа Қапба егьырҭ амаҭәарқәа хәба-хәба ҳәа ианиҭи, дааиааит ҳәа аҭоурыхтә деканат амаӡаныҟәгаҩ илеиҳәеит, аха апринцип иман, имуит, уии сареи ҳаилгеит, уахь снеиуам иҳәеит дыччауа.
Абас дыҟан, аха дықәрахьымӡахеит, абри есымша ихьаазгоит, – иажәа аахиркәшеит Хәыхәыт.
Ҷыҷыкәа Қапба, Хәыхәыт Бӷажәба излеиҳәоз ала астатиақәа, дзыԥхьаз ашәҟәқәа ирызкны агазеҭ «Аԥсны Ҟаԥшьи» алитературатә журнал «Аԥсны Ҟаԥшьи» рҿы акык-ҩбак икьыԥхьхьан. Абаҩхатәра змаз апоет, апрозаик Иван Константин-иԥа Ҭарба зны исеиҳәахьан Колиа Қапба астатиақәа иҩуан, акыр уԥыхьашәахьоума, ма шәыҩны иархив акыр нхама ҳәа. Сара аҭак ҟасҵеит акгьы шысымбац ала. Аха иара Хәыхәыт Бӷажәба изласеиҳәаз, астатиақәа, дзыԥхьаз аҩымҭа иазкны аҩра шилшозгьы, игәҭакы зынӡа аҽакын. Уи аинститут дшалгалак, аспирантурахь Аԥсны аҭоурых аганахь ала ацара игәы иҭан, аха игәыхәтәы дахьымӡеит. Аҳәынҭқарратә ԥышәара (алгаразы) аҵыхәтәантәи амаҭәар анырҭи, иаразнак Ҭелавтәи апехотатә (аршьаҟауаа) рҵареиурҭа ашҟа ирышьҭит. Уа даналга Бақәатәи арратә ҵареиурҭа ашҟа рҵаҩыс (ибзиаӡаны дахьалгаз азы) дрышьҭит. Аԥхьаҩ гәыраз, уажәшьҭа ажәа рысҭоит иара иааигәаны дыздыруаз иҩызцәа. Абар аԥсуа ҵарауаҩ алингвист Алықьса Абрам-иԥа Кәарҷелиа ииҩуа:
«Гитлер фашизм ԥыххаа ишьҭаҳҵеижьҭеи, Реихстаг ишәыршәыруа ҳбираҟ ахагылеижьҭеи ҳазну ашықәс маи 9 азы иҵуеит 25 шықәса. Ари
амш хашҭра зқәым ныҳәа дууп афашизм гыгшәыг иаҿагыланы иқәԥоз ажәларқәа зегьы рзын.
Аџьынџьтәылатә еибашьра дуӡӡаҿы Ҳаԥсадгьыл ахьчаҩцәа иашақәа ирывагыланы еибашьуан, ашьа карҭәон, рхы ақәырҵон жәытә-натә аахыс ахаҵара згым аԥсуа жәлар рҵеицәа хазынақәагьы.
Сара Аџьынџьтәылатә еибашьра дуӡӡа иалахәыз аԥсадгьыл асалдаҭ 1941-1945 шықәсқәа акыр сдырхәыцуеит, исгәаладыршәоит хаҭала исхызгахьоу, сналаԥшны избахьоу, ахаангьы исхашҭран изыҟамло ахҭысқәа жәпакы. Арҭ схәыцрақәа еиҳагьы иҵархоит, рыҽдыртлоит Аиааира мшы 25 шықәса ахыҵра аламҭалазы.
Аԥсны иалҵыз аҵеицәа аӡәырҩы ҳтәыла зегьы еицырдыруа ахьӡ-аԥша рыманы, иаҳгәадураны иҟалеит. Аха убарҭ инарываргыланы иҟоуп зыԥсадгьыл хаҵала зхы ақәызҵаз иахьагьы иаҳзымдыруа аибашьра мцабз иалаӡыз шәҩыла аԥсуаа рыҷкәынцәа хазынақәа. Урҭ рҩызцәа иахьанӡагь зҳаҭгәынқәа ҳзымдыруа ибжьаӡыз аԥсадгьыл ахьчаҩцәа рыԥшаара акьыԥхь аҿы рыхцәажәара, ргәаларшәара, рыхьӡ акамыршәра ҳара зегьы иаҳуалԥшьоуп.
Сара абри астатиа изыскуеит аԥсуаа ауаҩ игәы дҭынҵәом ҳәа ззырҳәоз иреиуаз, зхаҭара зханытә зшьапаҟынӡа шәыҭҳарак аламыз, агәымшәара, хаҵара злаз, аҵараҿы абаҩхатәра ду змаз, аиҩызараҿы иҿырԥшыгаз, фырхаҵала зыԥсҭазаара зыԥсадгьыл иахҭнызҵаз ауаҩы. Сара краамҭа сгәы иҭыхон ибзиан издыруаз, исзааигәаз аҩыза изы астатиак зҩырц, аха еиуеиԥшым амзызқәа ирыхҟьаны исзеиԥштәуамызт.
Абраҟа уи сҩыза дызусҭоу иӡбахә сҳәаанӡа исҭахуп иаазгарц афронт аҿы исоуз исалам шәҟәы цыԥҵәахак
Мызкы аҵкысгьы ҵуан Аԥснытәи, ма аибашьра иалахәыз сҩызцәа рыҟнытә изаҟаразаалакь салам шәҟәык смоуижьҭеи. Ари хьаас исыман. Амца иалагылоу аԥсадгьыл ахьчаҩ изы ҩажәак рыда анымзаргьы, асалам шәҟәы аиоура зыԥсоузеи. Уи ақәԥараҿы амч инаҭоит, ари ас шакәу афронт иаӡрыжәхьоу, уи ала зцәа-зжьы зцахьоу иоуп иаҳа издыруа, даҽаӡәы иԥызымшәац изеилымкаар ҟалоит...
Аӷа ихыӷәӷәарҭа ҳаҿагыланы ҩбаҟа сааҭ шҳагыз, «аҩыза Кварҷелиа асалам шәҟәы шәымоуп, амала знык Кавказаа шыкәашо ҳашәмырбар, ишәысҭараны сыҟаӡам», — ҳәа дыхәмаруа, аҽны ада исымбацыз ԥҳәызба гәкык, еинаалак, лхы-лҿы еибакрашәа амца лҿықәҳәҳәы даасыдгылеит конверт ззҭамыз бӷьыц еицарса хәыҷык сышҟа инархауа. Иаалырҟьан агәырӷьара санышьҭнах, аԥҳәызба ҭабуп ҳәа шлаҳәатәыз схашҭны, ашәҟәы зҩыдашь, иаҳәозеишь анаџьалбеит, — сгәы хыҭхыҭуа
иаразнак иаалымысхит. Изҩыз ихьӡи ижәлеи сылаԥш ақәшәаанӡагьы дыздырит исзаазашьҭыз инапҩымҭала. Салагеит аԥхьара:
«...Алиоша! Сара ари ашәҟә бӷьыц хәҷы сыҩуеит адәыӷбаҿы, амҩа сықәуп, сцоит афронтахь. Ҩымш аҩны сыҟан. Ҳқыҭаҿ адауаԥшь иаҩызаз аҷкәынцәа абџьар кны аӷа иҿагылоуп. Уи сгәы архаҵоит. Аԥсадгьыл ианаҭахха ихьчатәуп! Аԥсуаа аԥсадгьыл азы ашьакаҭәара иахьа ирымбеит, уи ала рҟырҟы ырхәхәын жәытә-натә аахысгьы. Снап маҷк ихәуп, аха ибаргәым, аӷьара иаҿуп. Сара сҭахык даара иҽысзикит 15 мшыҟа ирыдамхаргьы саагыларц, аҳақьымцәа сыхәра иахәаԥшыр, сыҿҳәара ишацырҵо агәра сыргауа. Аха сара изымуит, аҳақьымцәа рымԥангьы сықәымлеит, избан акәзар, нахьхьи архәҭаҿ аҿҳәара исырҭаз иахыԥан анеира ҽхьакрак еиԥш исыԥхьаӡоит. Уимоу, абыржә сҩызцәа рылымкаа аҩныҟа сахьааз ииашан схы ахызбаауеит, сҩызцәа амца иалагыланы рыԥсҭазара аминуҭқәа ианырыкыу, иагьа бзиа избозаргьы сқыҭа гәакьа, сҭахцәа, сыхәра анӷьа иансԥырхагамха аҩны сызтәом, уаҳа арахь сышзымхынҳәуа здыруазаргьы. Исыхоит абџьар зкыу сҩызцәа рахь...»
Зыӡбахә сымоу Николаи (Ҷыҷыкәы) Ӡыкәр-иԥа Қапба иакәын. Иҟоуп уи данстудентыз аҵара ицызҵоз, дыздыруаз, изааигәо иҩазцәа аӡәырҩы. Урҭ Ҷыҷыкәа ҳаҭыр иқәрҵон, бзиа дырбон, иҟазшьеи инаалашьеи аҵараҿи абаҩхатәра ссир ахьимаз азы..
Иԥшра, исахьа, иоура, иҭбаара даазбалак илаԥш наидымхаларц залшомызт. Ижәҩахырқәа ҭбааӡа, иӡара еихатыр-тыруа, имаахыр ԥшшәалаз ибла ԥшӡақәа, иҟәшӡа, иразӡа иухәаԥшуан, абыржә дызбоушәа сыбла даахгылоит.
Ҷыҷыкәа Қапба диит 1917 шықәса рзы Очамчыра араион Арасаӡыхь ақыҭан. Ари аҩнаҭа жәынгьы-ҿангьы ачеиџьыка, асас дкылара згымыз, аҵара-алахтра зыԥсаз еилызкаауаз, ҳаҭыр ззақәыз абжьыуа рҿы еицырдыруаз акы акәын. Абраҟа диит аԥсуа жәлар рхақәиҭраз ақәԥаҩ, Асовет мчра Аԥсны ашьақәргылара иалахәыз ареволиуционер, Сҭеԥан Еқәыԥ-иԥа Қапба.
Қапаа рхәы иԥшӡоуп аԥсабара, изҩыдоуп аҳауа. Иҽырба-ҽарбо иахагылоуп ахә ҳаракқәа, ахьхьаҳәа ирыҵхәраа илеиуеит ацыха ӡыхьқәа. Амра аҿаԥхоит шьыжьы инаркны инеихашәахәла ицаанӡа, шәаԥыџьаԥла иҭалаҳауп ахәқәа. Арантәи улаԥш иахьынӡаҵанакуа иккаӡа уқәԥшуеит Аԥсны зегьы. Алада иааԥшуеит ага еишьылӡа, аҩада иахчынгоуп еихык-еиҵыкны инашьҭу Аԥснытәи ашьхақәа реибаркыра.
Абри ашьам дгьылаҿ ииз, иааӡаз ауаҩы аԥсадгьыл абзиабара ҷыдала ицәеижь иалалоит.
Ҷыҷыкәа Қапба бжь-шықәсатәи ашкол даналга дҭалоит Аҟәатәи аҳәынҭқарратә рҵаҩратә училишьче. Уи аҵараҿы агәрҵҟәыл бзиаӡа шимаз дышмаҷызгьы иааирԥшхьан. Ҳазҿу аҵареиурҭа даналга шықәсык аус иуан Тҟәарчалтәи аа-шықәсатәи ашкол аҿы. Аха зҵара-здырра ацызҵарц зҭахыз арҵаҩра ааныжьны 1938 шықәсазы дҭалоит Аҟәатәи аҳәынҭқарратә рҵаҩратә институт аҭоурыхтәи факультет. Абраҟа ауп Ҷыҷыкәеи сареи ҳахьеибадырыз, ҳахьеиҩызцәа еизааигәахаз. Схала сакәым уи аҩызцәа зегьы рыԥсы ирзалымхуаз уаҩын. Актәи акурс инаркны иара изы даара ибзиоуп ада даҽа хәшьарак ҟалашьа ыҟаӡамызт. Мыцхә дазҿлымҳан Аԥсны аҭоурых. Аԥсни аԥсуааи ирызкыз акы аӡбахә иаҳаны дамԥхьакәа ишԥазыҟалоз. Аинститут аҿы алекторцәа рлекциақәа изхомызт, еснагь ихала иԥшаауан, дрыԥхьон аҭоурых шәҟәқәа, асахьаркыратә классикатә ҩымҭақәа. Бзиа ибон аимак-аиҿак, адискуссиа, ацәажәараҿ иман ахацлымҳәа бзиа. Иара убас аԥсуа литературатә журнал аҟны икьыԥхьауан арецензиақәа.
Ҷыҷыкәа Қапба аҵара анаҩсангьы аинститутаҿтәи азеиԥш усурақәа ихы рылаирхәуан. Уи Қырҭтәылатәи ЛКСМ Аҟәатәи ақалақьтә :–тәи аконференциа делегатс далхын аинститут ахьӡала.
Абас игәазырҳагаха ицон ҳҵаратә шықәсқәа. 1941 шықәсазы Ҭелавтәи ашьаҟартә училишьче ҳахыԥхьаӡалахеит. Абрагьы Ҷыҷыкәа Қапба аҵараҿы аӡәгьы ииҭомызт, зегь раԥхьа дгылан. Абар уи Ҭелав даныҟаз иашьа иахь ииҩуаз асалам шәҟәы ацыԥҵәаха иаҳәауа: «Ирҳәоит, иҟалап иуаҳахьазар аџыр гәы зызҭоу амҿтәы кәылӡы ныҟәигар ҟалоит – ҳәа. Уи мцӡам. Ауаҩы ӷәӷәарас имоу агәы ауп. Згәы цаз имчгьы цоит. Ауадаҩрақәа исымаз зегьы схызгеит...
...Сҩызцәа аинститут иалгеит, сара сызрыцалымгеит, аха уи рацәак игәнызгом, Аԥсадгьыл ахьчара аҭаххеит. Уи азы аҵара акәым аԥсҭазаара зынӡа иалҵытәхаргьы мап уаҩы изацәкуам. Ахақәиҭра ахьчараз ҳаԥсыргьы хьӡуп...
Ақ. Ҭелав, п/я 17. 9.2-41 ш. №. Қапба».
Ҭелавтәи аучилишьче ҳаналга дасу хаҭа-хаҭала еиуеиԥшым ар хәҭақәа рахь ҳдәықәырҵеит. Ҷыҷыкәа иреиӷьӡан дахьалгаз азы Бақәатәи арратә училишьче ахь рҵаҩыс ддәықәырҵоит. Уи афронтахь ацара иҭахын, даҳәеит, аха «уахь ицо азыҟазҵо акадрқәа ҳҭахуп, уаргьы уанцаша ҟалап» рҳәан мап ицәыркуеит ҳаиҳабацәа.
Уи нахыс сҩыза гәакьа Ҷыҷыкәеи сареи уаҳа ҳзеибамбеит, аҭагылазаашьа ҳаиԥырнагеит, ҳлахьынҵақәа хаз-хазхеит. Иахьеиԥш исгәалашәоит Ҭелав ҳанеиԥырҵуазтәи амш. Арратә маҭәа дҭаҟаца ишәыз шьарда инаалон. Иҭеиҭԥшгьы, игәамчгьы, идыррагьы ицназгоз дмаҷын, — зегьрыла аӷлам даҩызан.
Бақәантәи иашьа ишҟа ииҩуаз асалам шәҟәы иаҳәоит: «Иахьа исоуит усулам шәҟәы, даара саргәырӷьеит. Аҩны ҳҭахыра зегьы ргәы ахьыбзиоу саҟара сыцнаҵоит, аринахысгьы ишәзеиӷьасшьоит абзиарақәа зегьы. Сара сгәы бзиоуп... Араҟа даара ишоуроуп. Уахгьы-ҽынгьы уеимдозаргьы шәшьырак ҟазҵаша, ухы назҵоукша ҵлакы иҟьалангьы иубом. Иахьабалакь икынҩалароуп, ицәҳәыроуп... Заҟа ибзиоузеи уажәы ҳара ҳҟны, лымкаала ҳқыҭаҿы. (Арасаӡыхь ауп сызҿу). Шәаԥыџьаԥла, иаҵәа бӷьыла иҭалаҳауп иԥшӡаӡа. Уара егьы уеилахазаргьы лассы-лассы уцала уахь. Уи ҳзааӡаз ҳқыҭа гәакьа ауп. Уи еиԥш, иашьашәалоу иԥшӡоу, ибзиоу ыҟаӡам, имаҷӡоуп. Ааи, Аԥсны ԥшӡарала, беиарала иадукылаша абаҟоу? Амра иабылхьоу Бақәтәи акаршәрақәеи Аԥснытәи аԥсабареи оумажә рыбжьоуп.
...Рацәак ҵуам, Қарҭҟа инаскьазгеит исзааигәаз сҩызцәа Шамил Шамба, Николаи Бакураӡе. Саргьы сцарц акәын ишыҟаз, аха ара соурмышьҭит. Сахьырмышьҭыз даара сгәы иалоуп (афронт ахь акәын урҭ ахьцоз). Асалам зегьы исызрыҭ. Абзиарақәа узеиӷьасшьоит.
Ақ. Бақәа, п/я 191. 24/6-1942 ш. Николаи Қапба».
Бақәантәи арратә училишьче аҟнытә Ҷыҷыкәа Қапба амца иаҿагылаз ҳархәҭа дрылалоит. Уи далан п/п № 42636. Афронт цон Новороссииск алада-амраҭашәарахь иахьаду. Аибашьра еибашьроуп. Аидыслара ӷәӷәақәа руак аҿы иԥсадгьыл фырхаҵала ихы ақәиҵеит Николаи Ӡыкәр-иԥа Қапба. Ҳаԥхьап амца иалҵны иааз ашәҟәы:
«Иуадаҩуп ииашоу аҵабырг – Колиа (Ҷыҷыкәа иԥсы ҭам ҳәа агәрахаҵара. Ухаҿы иузаагом ари ажәа. Аҩыза бзиа, зуалԥшьа акы агмыжькәа ианзыгӡоз, ар рус аҿы даара иҟәышыз, ацхырааҩ игәалашәара ахааназгьы ргәы аҿы иаанхоит сара схала сакәым дыздыруа зегьы.
...Колиа иҭахарала дысцәыӡит мыцхә иҟәыӷаз, ауаҩ игәшәа зҳәоз, деилызкаауаз, гәаартыла узацәажәашаз, абжьгажәа уазҳәашаз аҩыза иашаҵәҟьа. Уи ахӡыргара издырамызт, дашьҭамызт, еснагь дыԥхьрышәҭын, деиҿкаан, аԥсҭазаара агәалаҟара, алахҿыхра иман. Изаацәаӡан иԥсҭазаара алҵрала иҩызцәа ргәы ахәра аниҵеит.
...Ари арыцҳара ҟалеит февраль мзазы. Ицон аибашьра. Икаҭәон ирҩашха ашьа. Афашистцәа иныркылаз апозициа ихьамҵуа ирыхьчон,
иаҳҿагылан. Урҭ амчхара ду аҭаны пулемиотла, артиллериатә миномиотла еихсыӷьрада ҳар ирыжәырҵон амца! Аха аибашьцәеи акомандаҟаҵацәеи аӷа иԥаԥашькны иаҳҿагылаз имч ԥыххаа еилаҵауа ицон ԥхьаҟа.
Абас еидшылаӡаны ишеибашьуаз маҷк аангылара ҟалеит, ԥхьаҟа ацара уадаҩхеит. Араҟа аначальник ихы алеимырхәыр амуит... Уи иԥшыхәра гәаҭара ддәықәиҵоит Николаи Қапба. Уи иԥсҭазаара ахәцпа ишакызгь, акыр џьабаа баны еиликааит аҭагылазаашьа, аӷа иԥсы ахьҭаз нас ириҭарц адҵа ԥхьаҟатәи еиҭарҿыцны ажәыларазы. Николаи инеигӡеит зегьы, иара иҟаиҵараны иҵанакуаны иҟаз, уимоу, иагьынеиҳаны. Уи илшон ишьҭахьҟа ахынҳәра, аха
Алеитенант еиҳабы Қапба Николаи Ӡыкәр-иԥа сара бзиа избоз сҩыза уаҳа дыҟам!
Сара издыруеит уи иаб Ӡыкәыр Еқәыԥ-иԥа иадрес, аха исҳәо агәра жәга, сара сацәшәоит аиаша аҩра, дрыцҳасшьоит иаб. Исашәҳәа иҟасҵара, насгьы иоуз аҳамҭа зырҵабыргуа аршаҳаҭга ахҩаала зыхьӡала инасышьҭуада.
Сара издыруеит, шәара ишшәысҭауа абри еиԥш азҵаара иҟамлаӡои Колиа иитәу изакәызаалакгьы акы уаҩы иааишьҭша маҭәарк шәымԥыхьамшәари ҳәа. Иаахҵәаны исҳәоит изалшом, акгьы ыҟам. Сара акыр џьа збеит исыԥшаарц уи ииҩуаз амшынҵа, аха рыцҳарас иҟалаз, исымбеит, ибжьаӡит...
Иван Михаил-иԥа Калашников, п/п. 2315, архәҭа №№0.»
Абри асалам шәҟәы иаԥхьо имҩашьо ибоит Ҷыҷыкәа Қапба иԥсадгьыл фырхаҵала ихы шақәиҵаз. Уи ар хәҭа зегьы ашәарҭара ду ианҭагылаз реиқәырхараз аӷа имч, ихыӷәӷәарҭа аилаҟәыбаразы иԥсҭазара дамеигӡакәа аԥсра даԥылеит игәы меиҭаскәа.
Ирҭаз аҳамҭа ахҩаалаҿ ҳаԥхьоит:
Меланла, карандашьла иҩу асалам шәҟәқәа акымкәа, ҩбамкәа саԥхьа иқәуп. Урҭ Аԥсныҟа иаарышьҭуан Ҷыҷыкәа арра ицҟаз, ицеибашьуаз иҩызцәа иқәлацәа, архәҭа аиҳабацәа. Иҟалап урҭ рхаҭақәагьы абри аԥсуа ҵеи иеиԥш аԥсадгьыл ду рхы ақәырҵазар, наӡаӡа ицәазар аибашьра мцабз агәаҿы.
Абар ҳаиҭаԥхьап Ҷыҷыкәа Қапба иҭаацәа рахь изааигәаз, ицеибашьуаз иҩызак ииҩуа:
«Николаи иҭахарала сара дысцәыӡит зегь реиҳа исзааигәаз ауаҩы, аҩыза. Уи уажәшьҭа иага ҟаҳҵаргьы аԥсҭазарахь даҳзырхынҳәуам. Мацара ҳгәалашәараҿы ҳагәқәа еисуанаҵы ҳдақәа ҳшьа ирҭаланы илеиҩеиуанаҵ даҳхашҭуам.
...Уажәы сара Ҷыҷыкәа, убас уи иҩызцәа иҭахақәаз рыхьӡала ашәиԥхьыӡ згымхаша африцқәа ҭархауа сеибашьуеит.
Георги Павел-иԥа Головко, п/п 39551».
Заҟа ыҟоузеи угәы ҿызкааша, узырхәыцша апатриот цәанырра улазҵаша абарҭ рҩызцәа асалам шәҟәқәа Ҷыҷыкәа ихьӡала иаауаз, аха урҭ зегьы статиак аҿы ухы иузархәом.
Аӷацәгьа дықәзцо ҳаибашьцәа,
Шәрылагыла ԥхьаҟа ицауа.
Аҳаҳаи, шәеиҵамхан аԥсацәа,
Ԥхьа шәнеила, ахьӡ чаԥауа! –
ҳәа Аԥсны жәлар рпоет Баграт Шьынқәба ҳҵеицәа дырхыҽхәаны ахаҵа шәа зхиҳәаауаз дреиуан Николаи (Ҷыҷыкәа) Ӡыкәр-иԥа Қапба. Ас зыԥсадгьыл зхы ақәзҵаз аҵеицәа ргәаларшәара, рхамшҭра зегьы иаҳуалԥшьоуп. Урҭ рыԥсҭазара, рфырхаҵара ҿырԥшыганы идҳарбозароуп еиҵагыло аҿар.
Иахьагьы дысхашҭуам, саԥхьа дгылоуп сҩыза гәакьа, ҳаԥсадгьыл ду фырхаҵала зхы ақәызҵаз Ҷыҷыкәа Қапба. Уи санизхәыцуа исгәалашәоит апоет Қьаазым Агәмаа ицәаҳәақәа:
Ааԥын абӷьы кашәаӡом,
Аҿа ангыло ақәаҵараҿ.
Асолдаҭ имра ҭашәаӡом,
Ашьа кеиҭәар хаҵала.
Алықьса Кәарҷелиа».
Абар уи изааигәаз иҩыза гәакьа, ааскьа зыԥсҭазаара иалҵыз, Аџьынџьтәылатә еибашьра аветеран Леуа Гармелиа ииҩуа,  астатиаҿы:
