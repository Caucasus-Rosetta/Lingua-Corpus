Алықьса Гогәуа ишәҟә ҿыц иану – ажәеинраала, ажәабжьқәа, апублицистикатә статиақәа – зегьы аԥсуа-қырҭуа еибашьра ашьҭахь иҩуп. Ажәабжьқәа рахь, «Быӷькаԥсан» зыхьӡу ада, егьырҭ аибашьра атема иаҵанакуеит. «Быӷькаԥсан» Аԥсны асовет мчра раԥхьатәи ашықәсқәа рзтәи хҭысқәак ирызкуп.
Урҭ рҿы иаарԥшуп еиуеиԥшым ауаҩытәыҩсатә ҟазшьақәа, аҭагылазаашьақәеи ахҭысқәеи рҽандырҵыслак еиҳа зыҽцәырызго, зыцәгьагьы зыбзиагьы еиҳа иубарҭахо.
Апублицистика аиҳарак азкуп аҵыхәтәантәи ашықәсқәа рызтәи Аԥсны аполитика-уаажәларратә ҭагылазаашьа, уи иныҟәнагоз азҵаарақәа, апроблемақәа, алитература, абызшәа азҵаарагьы убра иналаҵаны.
Аринахыстәи ахәшьара аԥхьаҩ иақәиҵароуп. Аԥхьаҩ дҟалоит ҳәа игәыӷуеит иҩуа зегьы.
Анаҟә жәпаӡа иҳәаз-ҳәазо иқәжьын. Аибашьра зхы агаз, ишьыз-ихәыз ақалақь анаҟә аҽалаӡан иҟан. Згәы маацыз, иҟьалан, ишәаҟьаны ақалақь иалаз алақәагьы рҳарҭа-сырҭа ыҟамызт. Макьана имшацызт.
...Ишьаҳәырӡыӡ... уи ахьаа акәхап ас заа дыҵызцазгьы...
Уи аасҭа еицәаз ихәрақәа уажәоуп абӷажә анырхыҵ, аха ишьаҳәырӡыӡ еиҳа аҽинардыруан.
...Стикс иахьынӡаҭырымшьыз акәу, Аинаржьи ирыҭәа иахьынӡакыз, иӡрыжәымкәа иахьынхаз акәу... Агаҿаҿы анаҟә еиҳагьы ижәпан... Уи иаҿыкәыршоу амҩаду атанкқәа иахьҭаԥырҽҽыз, уахьыԥшлак зылаӷырӡ хаҟәҟәала иҭатәаз аӡытҟәақәагьы аҵәахуан. Зегьы анаҟә иажәагәан, иардагәан иҟан. Амшын абжьы заҵәык ҭахәаҽӡа иалыҩуан. Мзаҟьаҟьала уажәшьҭа иааԥынран, аха макьана акыр ихьшәашәаран. Анаҟәгьы шьацаагагамызт, ибааӡажжыраӡа амаҭ ацәа еиԥш ихьшәашәан. Дхьаԥшны ақалақь ахь дыԥшит: џьара-џьара аихагылабжьарақәа рҟынтә иҩежь-ҩежьӡа, зхәыԥсы хаххала иааԥшуаз алашара ҭаақәа рыда, зегьынџьара илашьцан, инеиԥынкыланы ҿаҳаҿымҭран. ...Ишьаҳәырӡыӡгьы ишьаҳәырӡыӡ ауп, аха цәалашәарак иоун дыҵнацеит. Зегьынџьара акы аҽеизгара иаҿын. Уи ус аҽинардырт, иҩны иҩналаны дарҿыхеит, даргылт, агәҩара инаҭеит. Макьана збылфҩы ықәымҵыцыз аибашьра аҽеизгара ианаҿызгьы, агәҩарақәеи ацәалашәарақәеи дыхҭакны дрыман. Уи аибашьра ажәла анкашәаҵәҟьаз здыруада. Аамҭа ықәҳа ицоит. Ииасуа зегьы ииасҵәҟьаз џьаҳшьоит. Аха зегьыҵәҟьа
азныжьӡом. Зны, иалашәахьоу ажәла аҵәыӷьара иахьымгӡакәа ишаанаго, иаалырҟьаны иарҵәыӷьоит, иаргьы зегь кылблааны ирылсуеит, ииасхьоугьы, имҩаԥысуагьы.
Заацәа дшааз ибон, аха уажәшьҭа дзыхынҳәуамызт. Игәеиҭахьан, абас гәҩарак, цәалашәарак аниоулоз, заа ихьӡон дгьыли жәҩани еидырӷәӷәала изку аума, иҵегь еиҳау аума – мчык.
Уи иара иҟынӡа иааӡон ԥшашәшәык амч еиҳамкәа, аха игәы нҭыԥсаауан, убасҟак еиҭаҳәашьа змам дуӡӡак ишахылҵуа мҩашьо иҟан. Уи зны иааигәаӡаны ивсны ицон, аха даланархәуамызт, ус ааигәара дықәкны дакын. Зных дышьҭнахуан, имч мырхакәа иахьаҭахыз ихы архон, аҽы еиԥш ишьамхы арџьбарон. Иахьа даланархәуамызт, аха иааигәаӡаны иҟан, ахы инардыруан.
Анаҟә иаҵәахуаз аӡытҟәақәа дырҭамԥаларц, ишьапы даԥшуа, дныхгыла-аахгыло атротуар ҭшәа аҟынӡа днаӡеит.
...Сыбӷа икыдгылаз акәын иҳәоит ауаҩы... Ицәа иалашәоит ихигахьоу зегьы шизихымгаз, ишьҭа ихылан, ишьклаԥало иааиуа шыҟоу. Уиоуп еснагь изқәа зкыдԥсаауа, ма ишьаҳәырӡыӡ зҭыԥсаауа, аӡхьамԥш ааигошәа, ишьҭахь дыԥшыр ҳәа дызшәо...
Шьаҿақәак ааҟаиҵахьан, акы дааннакылт. Амшынҵәҟьа зхәаҽуаз анаҟәеи аҿаҳаҿымҭреи ирыҵыҩны, ахаан имаҳацыз бжьык илымҳа иҭасит. Иԥсаатәуп ҳәа ақәиҵеит иаразнак. Уи еиԥш абжьы зхаз аԥсаатәгьы издырамызт, аха адгьыл иқәугьы иара ахаҭагьы еиҳа издыруеит ҳәа иԥхьаӡон. Иаацәгьарахар ажәҩан ахь ихы ираҳауан, аха иҟалап, иара ажәҩан еиҳа иахьизымдыруаз акәзаргьы. Иара убри зны-зынла иҭаалоз, зны-зынла дызламырхәыкәа зҽизырдыруаз амчгьы хыхьынтәи иаауеит ҳәа иԥхьаӡон.
Иаԥхьаҟатәи, здыршьа имамыз иԥеиԥшгьы, ажәҩан акәхап ҭыԥс иамоу...
Дырҩегьых иҿынеихеит. Абас даангылан, нас иҿанынеихалак ишьаҳәырӡыӡ ихьаауан, аха ԥыҭк данықәныҟәалак уи хыдахон. Егьирахь иахьиқәшәақәаз илыҟьҟьан ицеит. Ишьаҳәырӡыӡ абаҩ ахаҭа акәымкәа, иаакәыршан ауп ишақәшәақәаз. Абзарбзанхы аԥҽыхақәа... Ахԥагьы маҷк иалԥшуа иаагылт... иалхтәхеит...
Уажәыгь ианихьуа, ианалихуаз аиԥш ихьуеит.
Ишьаҳәырӡыӡ ахьаа идыруеит. Убриак акәзаргьы ҟалап хьаҳәа-ԥаҳәа амамкәа иидыруа.
Абри здырҵәҟьоит ҳәа акы дазхәыцуа даналагалак, ишизымдыруаз акәын еиликаауаз. Уи ус иҟаз, аха ухы умдыруеи ҳәа уазҳәо дубап. Ауаҩы ихы аҟара изымдыруа аҽакы ыҟаӡам. Агәра ганы дыҟоуп, абни зны-зынла зхы изырдырло, дытҟәаны дызлазцало, ма иара ус, ауардын иадҿаҳәаланы ирго ацә еиԥш, ааҵрахь дныжьны, аха дмышьҭыкәа дызкыз амч еиҳа дшадыруа. Убрыгь ыҟаӡамшәа ианынаскьалак, днапыршьышьуа аԥсҭазаара дналахоит.
Дыхраа-ӡраауа алашьцара далаланы днеиуан. Арахь дзаало дыҩларц, ихәраҭыԥқәа ирзеиӷьхарц ауп, аха уажәы хәба-фба шьаҿа уаԥхьа игылоу дубомызт. Насгьы, ишьаҳәырӡыӡ ас еиҳа ихьуа даналагалак (анаҟә ахьыҟоу, амш ахьыбааԥсу азы акәхап), ишьапы ишиҭахыз дзыхгыломызт, дарцыркьуан. Аԥсаатә абыжьгьы иҳантоз алашьцареи анаҟәи аҽрылакны илымҳаҟынӡа иааӡон. Абжьыҵәҟьагьы узазҳәомызт, аха уеизгьы игон, иаҳауан. Хрыжь-хрыжь, инабжьаршә-набжьаршәны... Ахьаа ӷәӷәа ма уагоит, ма ирласны еиқәтәоит. Ахи-аҵыхәеи ицәырганы иуҳәоит. Ари аиԥш иҟоу хьаауп ҳәа ицәырганы аӡбахә узҳәом, аха арахь иааҟәыҵӡом.
Зны, ахьаақәа рыхьӡ анизымдыруаз абас дыҟазар акәхарын ауаҩы. Нас, дангәаҟӡа, инапы ақәикит иахьихьуаз, ахьӡгьы инарҳәеит. Уи азы ихьаа иагымхаӡеит, аха иара иагхазшәа иԥсинаргеит. Уи атәы аӡәы иеиҳәеит, маҷк иадамзаргьы имидазшәа ибеит.
...Ауаҩы аџьа акәымкәа ахьаа акәзар дуаҩызтәыз...
Анаҟә далаланы дцон, ишьапы даԥшуа маҷк инаиҵышьуа, акы дахымҟьашарц. Абна-парк ҳәа изышьҭоу иамариашаны днеит. Уи ус иашьҭан, аха иагьыбнамызт, иагьпаркмызт. Аҵлақәа рымҵа зегьы ыҵырҭәаа ӡынгьы-ԥхынгьы зыбӷьы-жәпа каԥсоз ачықь ыҟан, еилачы.
Ус дырҩегьых акы дааннакылт: илымҳа иҭасуаз абжьы аҽакхеит. Ари иаацқьаны ԥсаатә бжьымызт, ажәҩангьы иатәымызт. Ауубжьы акыр еиԥшын. Ала ауубжьы еиԥшымызт, иаҳақәахьаз абга ауубжьгьы. Аха уубжьын, уаҳа аҽа хьӡык узаҭомызт. Издыруада ани ԥшашәшәык иаҟараны иара иҟынӡа иааӡоз амч быжьрабыжьҵәантә иаауазҭгьы, убрантәи абранӡа абас хәыҭхәыҭрак еиҳамкәа абжьы амҵәозар...
Дааиҵанарӷәӷәеит. Ишьаҳәырӡыӡгьы аҽыҩ-ҽыҩҳәа иналанакшеит.
Анаҟә ҳәаз-ҳәазо ишыжәпац ижәпан. Макьанагьы илашьцан. Абжьааԥны еиԥш агаҿа иаҿыкәыршоу амҩа аԥынҵанӡа ацара иаԥсамызт. Иҵегь наҟ атротуар ҭшәагьы кыдԥыҽҽылан, амҩаҿгьы аӡытҟәақәа еиҳа ирацәан. Еиӷьзар, аибашьра ҟалаанӡагьы ибаҩ ахьирҵәлоз, аҵлараҿ унаӡаанӡа иҟоу ашьашраҿ дааԥшыр, анаҟә ақәҵра иалагаанӡа, ишаанӡа. Уахь днаԥшит, дагьааҭрыст: аҵлара ыҵырҭәааны иҟаз ачықьра, аԥырӷы ҟьаны иақәрыжьызшәа, анаҟә лашьцакы кылблаауа мцақәак ақәжьын. Урҭ еилшаауан, иԥсеиԥсеиуан, еисуан, рыԥсы ҭан. Быжьрабыжьҵәантә иааиуашәа илымҳаҟынӡа инаӡоз ауубжьқәа ишызшәа, ицахазшәа ибеит.
Даанаԥшы-ааԥшит, ишьҭахьҟагьы дыԥшит, иаԥхьаҟагьы: иахьынӡеибоз зегьынџьара ус иҟан, мацәаҭыԥ анаҟә кылрыблаауан. ...Иахьеиларҵозҵәҟьагьы, зегьы амца ахьыркызгьы игәы мыҭрысит... знымзар-зны... Уажәыгь игәы ҭрысны акәым, аха иара иибоз акаҿы имч хомызт, дыҟазаргьы дыҟамзаргьы зегьы дара ракәын... Ариабжьаракгьы иара зынӡа хыс имамыз, акы мҩаԥысуазаргьы ҟалон... Есымшагьы имҩаԥысуеит, аха иара дызҿу есымша имҩаԥысуа еиԥшым ауп... Ауаҩы дшыҷкәыну дааԥсоит, игәы ахькаиршәша дашьҭоуп, днахҟьашаанӡагьы акы гәеиҭар иҭахӡам... Аԥсахрақәа, ачарҳәарақәа ракәзар, аԥсҭазаара аӡахырсҭақәа зегьы аҵыӡ еиԥш ишьыхны ирымоуп. Ари адунеи аҿы бзеира нагӡа ыҟаӡам, аха ацәгьара нагӡа атәы шԥаҟоу?..
Абгақәа рыблақәа роуп ас иԥсеиԥсеиуа. Урҭ усҟак иахьырацәоугьы џьеимшьаӡеит. Дазыԥшыҵәҟьазшәа. Аҵла иқәлатәуп. Ус иҵанаҳәеит ицәалашәара. Ани иахьа давазыжьыз, аха ааигәа-сигәа дынкыланы дызмаз аҟынтәи акәхап уи. Игәы ааԥсахны, ашьашрахь иҿынеихеит. Уи уахьнықәсуа аҵла хоурақәа гылоуп. Ашьашра даннықәла, икәша-мыкәша анаҟә иақәжьыз аԥырӷы-мцақәа мҵысӡеит. Аха быжьрабыжьҵәантә иааҩуаз ауубжьқәа зегьы, урҭ ирыцыз рыԥсыԥқәагьы ишьапы дықәырҟьарц акы ааигымхеит. Ишьаҳәырӡыӡ убас ихьит, дыҳәҳәарцгьы иҿы ааихихын, аха иқьышә дацҳан, иааникылт. Ишьагьы мыцхәы иҵаахазшәа ибеит...
Иԥсыԥ абылфҩы ахылт. Абылфыҩқәагьы еиԥшым. Ибылуа зеиԥшроу еиԥш. Игәалашәеит: амца зкыз атанк, ашәыга зхыҷҷа иҟаз уи акәылӡы иахьақәҭәаз ауаҩы ишьа аччаҳәа иааилашын, абылра ишалагаз... нас – афҩы... Иҩныҵҟа џьара иааилаӡыҩӡыҩт.
Ауубжьы ааигәахаӡеит. Ихы зықәкны днеиуаз, иахьыҩыҵыҳәҳәоз иҩаркны, имахәмацараха иҟаз аҵла ашьапы иаакәыршаны анаҟә аԥырӷымцақәа ԥсеиԥсеиуа
иақәжьын. Убригь ныркылахьан. Уаҳа ԥшра ҟамҵакәа раԥхьа инапы зықәшәаз аҵла ашьапы ааникылт. Уи бааӡажжыраӡа иҟан, аха ацәа џьаџьан. Зыцәаара ибоз амахә никыларц дҩаԥеит. Изнапык аҿҟьеит, аха егьи изнапык ала иахьикыз имышьҭит. Ижәҩахыр аахьухьут. Ижәҩахыргьы ахы алҟьахьан, аха абжьааԥны аҽинардыруамызт.
Данҩаԥоз, илымҳа иҭаҩуаз ауубжьы ӷыӷрабжьхеит. Абылфҩгьы еиҳа иӷәӷәахеит. Изнапык ала амахә ахьикыз иоумыжькәа иҽыргьаланы, егьи инапалагьы иааникылт. Анҭ рхаԥыцқәа еихаркшошәа иаҳан, ишьапқәа ҵеиркәакәеит. Нас ииулак амахә ахь дхалт. Дара ицрасырц иҩаԥазар акәхап, ианахьымӡа, ршьаԥхыцқәа аҵла ацәа иахьахьысыз, ачыҭ ҿыц напы ӷәӷәала ианԥыржәо аиԥш, абжьы иаҳаит. Дышзахәоз ахәнара далагеит. Дҩаскьацыԥхьаӡа амахәқәа еиҳа ижәпахон, усҟакгьы џьабаа мбакәа акыр дҩаскьеит.
Анҭ ибаҵәҟьар даара иҭахын, макьана рыцәаара акәзаргьы. Аха, игәы излаанагоз ала, урҭ ани амч иаҵакны иаман, рыбжьы инарҳауан, рыфҩы инарҳауан, аха рхаҭақәа ибарҭахартә иҟанаҵомызт. Акыр дхалахьан, махәы ссақәак имԥыхьашәан, иамыжәжәан арахь иааимпыҵахеит. Иаргьы акы ааигымхеит далҟьарц, аха аҵла агәыцә инапқәа аакәиршан, иҽникылт. Ишьаҳәырӡыӡ ахьаа акраамҭа игәы ҿкааны иакын.
Уаҳа аҩада дымцакәа, дышьҭызхшаз амахәқәа гәаҭан, иахьынӡауаз иҽырманшәалан дықәтәеит. Иԥсы маҷк иааивигеит. Ауубжьы еиҳахеит. Дахьрыцәцаз гәныргозар акәхарын. Ҵаҟа длаԥшит: иахьынӡеибоз анаҟә кылрыблаауан, иҟьаны иақәжьын аԥырӷымцақәа.
...Рԥырӷыблақәа идраргамон. Аҽӡарагьы иашьҭаӡамызт. Цқьа ишаанӡа, анаҟә ықәҵаанӡа акәхап... Арҭ зегьы рҽахьыԥхьаркуагьы абаҟоу... Зегьы ушьыргьы рыжырҭа ҟалом... аха ани зны дызҵазкуа, зны ааҵрахь дзыргыло амч иаԥшаауазар акәхап... Уажәазы урҭ рыблаԥырӷқәа ибоит, руубжьы илымҳақәа ҵнахуеит... Уи иара идагьы уаҩы иаҳаӡом, адәахьы ҿаҳа-ҿымҭроуп. Иахьазы убранӡа ауп дахьынанашьҭыз. Избан? Даршәарц акәу, игәиҽаннаҵарц акәу?..
Хыхьынтә ибартә иҟалахьан анаҟә аҽалакуа ашара ишаҿыз. Асынтәи аҩны ҳаракқәа зхыҳәҳәоз ақалақь хыгагааӡа иубон, иналаршә-ҩаларшәны лашарақәакгьы ҭааӡа иааԥшуан. Урҭ алашарақәа ара ҵаҟа анаҟә кылзыблаауаз реиԥш икәеицеиуамызт, иԥсеиԥсеиуамызт, иҭааӡа, иаагылан иҟан.
...Урҭ цәа-цәашьқәазаргьы ҟалап... Иара ддәылҵаанӡагьы афымца лашара акуан, ицәон, убри иаҿын... Ус ианалагалак ашьапаҿыҵәҟьа идырцәон. Уажәыгь ус ҟарҵазар акәхап. Иҟалоит, арҭ аԥырӷыблақәа илаԥшықәрымҵарц акәзаргьы. Алашара ацәҟьара иаҩызоуп.
...Џьара акы аҽеизгара ишаҿу иара ида зегьы ирдыруазар ҟалап. Иара ицәа иалашәеит ауп. Чарҳәарамзар, егьырҭ зегьы уаҩы дрылаӡоит...
Уеизгьы, еснагь игәы нызкыло акы ыҟоуп, зегьы еибагартә, ажәҩан мацара ҭыкка иаанхартә изыҟалом ҳәа дгәыӷуан... Ари адунеиага ду аԥсҭазаара, уи иалаԥсоу ауаа, ақәӡаара аҵкыс еиҳау ҵакык ныҟәнагозароуп... Уи амч зынӡа ԥанк азымдыруазҭгьы, ус ихырҟьан инеиҿаҭәҳәаргьы иԥсы ҩҭнаршәон... аха, имаршәа кны, маҷк иԥсыԥ лагаҩагара аархьанҭозаргьы, уаҳа ихарамхартә иныҟәоит... Зегьыҵәҟьа реибаргара аӡәгьы қьар инаҭом – дынцәоума, дыџьнышума, дсысмҟааума...
Амшын аганахь анаҟә шьҭыҵуа иалагахьан. Еиҳа-еиҳагьы иҵаӷахон. Макьана уи уалԥшны иара убомызт, аха абжьы еиҳа иацәнагеит. Хәыҷы-хәыҷла ашара
иаҿын. Уи игәы ааҟанаҵеит. Иҵаҟаҵәҟьа анаҟә шыжәпац ижәпан. Уи иақәжьыз аԥырӷы уажәы еиҳагьы ирацәахазшәа ибеит.
...Ибгақәазаргьы ибгадуҵәҟьақәоуп!..
Ауубжьы еиҳа еиқәтәахьан. Аха ирыхәылҟьоз рыԥсыԥ, иқәблыз ашьа афҩы алачны иара иҟынӡа иҩаӡон.
...Иҟалап, иԥсы илнаршәарц ирацәаны идәықәиҵозаргьы...
Ԥыҭрак ашьҭахь афыҩқәа зегьы аҵарӡны, аҵифҩы гауа иалагеит.
...Ииашан, арҭ бгақәоуп. Агаҿа рҳәаақәа акәдыршозар акәхап рчыхәрала, абжьааԥны абнаршәырақәа рҿы ишыҟарҵо еиԥш. Агаҿа мацара акәымкәа, иара ақалақь зегьы иакәдыршазар?.. Ақалақь мацарагьы акәымкәа...
Ишьаҳәырӡыӡ аахьухьут, игәы ааҿнакааит. Ихы ҩышьҭыхны, ихыгагааӡа еиҳа-еиҳа анаҟә иалԥшуаз ақалақь ахьынӡеибо лаԥшыла иааимидеит. Уи убасҟак ихьчамызт, уаҩ дамамызт. Дааҳәыҵәыҳәыҵәит. Амахәқәа дахьрыбжьатәаз деисихьан. Аха уажәшьҭа ашарагьы анкылара цәгьан, алашьцара цәышҳабиӡа, ԥышшәы ахамкәа иҟанаҵахьан. Хыхь-хыхь, иара дахьынӡахалаз, анаҟә ашьшьыҳәа еимпуа, иҵаӷахо иалагахахьан. Џьара-џьара амшын ҩалԥшит аԥсы ахаҳан. Уеизгьы аԥсы ҭан, ацәа ахыԥо, иҟьашҟьашо, агәахьы џьара иахшоз ацәқәырԥақәа агаҿахь идәықәнаҵон, еишьҭа-еишьҭаҵа. Џьара-ҩыџьара агаҿа иаҿыкәыршаз амҩаду ааԥшит. Уи ахьҭыфаақәаз, атанкқәа иахьҭаԥырҽҽыз зылаӷырӡ хаҟәҟәала иҭатәаз аӡытҟәақәа хшәаа-хшәааӡа иналаԥшқәеит.
Хәыҷы-хәыҷла иааимыггеит. Макьана анаҟә аҽаанкылан иахьыҟақәаз, аҵла рымҵа ачықь еилачырақәа рҿы аԥырӷыблақәа ԥсеиԥсеиуан. Ирықәшо ианалага, рыԥшшәқәа рхаҳаит, иҩежьхеит.
Аҽа ԥыҭрак ашьҭахь агаҿа иаҿыкәыршоу амҩаҿ аӡәы ицәаара ибеит. Ани иааигәаӡаны иҟаз, иԥсыԥ лагаҩагара маҷк иаазырхьанҭоз, иахьазы ааҵрахь дынзыжьыз, аҳарҭа-сырҭа арӡшәа иҟан. Аԥсҭазаара иазгәамҭартә ԥыҭк ахы иоунажьуан. Аха дшеибакәу иныруан уи аԥсыкгьы ишыннамыжьуаз, ишахылаԥшыз. Анаҟә аимпра иалагахьаз иналԥшуа ицәырҟьа-цәырасуа иааиуазгьы дидырт. Иара иаԥхьагьы шьыжьла арахь иаалоз, ӡынгьы-ԥхынгьы амшын иҭалоз ауаҩбырг. Ӡынгьы-ԥхынгьы иҽааилыхны амшын дынӡаалон, игәаҵаӷаранӡа ианҩеилак, иҽыларҟәны иааихирҵәон. Уи агаҿаҿ деицырдыруан: аибашьра аветеран, аџьа аветеран, акаҳуажәра, адомино асра рветеран. Уи, инахырҟьан иветеранра даҵаҽырбон аҟынтә, усҟак дизыразымызт, аха уажәы дааицәшәеит. Арҭ иҟарҵахьоу аҳәаақәа днархысыр... Макьана иҵаҟа инханы иҟоу анаҟә кылрыблаауеит аԥырӷыблақәа, иҩежьхан, иԥсеиԥсеиуа. Аҵифҩгьы изымчҳауа аҟынӡа инаӡеит, ишьаҳәырӡыӡгьы кылжәан ицо иалагеит.
...Ибжьы иқәиргар... Аха еицәеитәыр ҟалоит...
Уи днахысхысуа дааскьон. Зны анаҟә дналаӡуа, зны дналԥшуа. Иҵаҟа ишьҭаз ашьашра иамариашаны данааи, иҿы арахь ирҳәын, давсуанаҵ ус уахь ирҳәны икын. Уинахыс ишьаҿа иагырхо мацара ԥыҭрак днаскьан, мҩабжарагьы дымнеицкәа, дааҭагьежьны дхынҳәит. Абжьааԥны агаҿа иаҿыкәыршоу амҩаду ахьынҵәонӡа дцон. Ианакәызаалакгьы ашьашрахь дымҩахыҵӡомызт, аха даннавалалак, иҿы уахь ирҳәны ишикӡаз давсуан, арахь данааиуазгьы – ус. Аранӡа дзааиуазгьы ашьашраҿ шьыжьла еизибагоз иҽыдирбарц акәын. Ара еизоз иалԥшаау, абара-барақәа ракәын. Урҭ уа иҟанаҵгьы уахь аҽаӡәы днеиӡомызт. Аветеран акрихыҵуан, ара диасуеижьҭеи ашьашраҿ еизалоз акырынтә рҽырԥсаххьан. Уажәы иааиуаз зынӡа иҿыцқәан, урҭ рахьтә аӡәгьы диздырамызт, аха агәра
игон дара зегьы неиҩымсрада иара дырдыруеит ҳәа: аибашьра, ԥасатәи, аду, аветеран, агаҿахь ацәырҵраз, абаҩрҵәыраз аветеран, ӡынгьы-ԥхынгьы амшын аҭалараз аветеран, шьыжьнаҵы акаҳуажәраз аветеран, адомино асраз аветеран дахьнеиуа жәбома ҳәа сеибадырбоит ҳәа игәы иаанагон. Ақәра шимоугьы, ишьамхгьы ӷәӷәаны, игәамчгьы ҭаны, хшыҩлагьы џьара дааиламскәа ҳәа. Дызлапатриотыз ала, абас иара иеиԥш иҟоу аамҭа иаиааины, зеимааҵыршьы иҵхны инзыжьуа, абри адгьылаҿ, абри агаҿаҿ, абри ажәлар рҿы мацароуп иахьиуа ҳәа игәы иаанагон. Абри ашьашраҿ шьыжьла абра иааиуагьы убас ргәы иаанагоит ҳәа агәра ганы дыҟан. Убри иаргьы ҳаҭыр шақәиҵо дирбарц акәын, алада данцозгьы, аҩада данцозгьы, иҿы дара рахь ирҳәны ишикыз мацара дзиасуаз. Апарадқәа раан ар амавзолеиқәа рахь рҿы рҳәны ишиасуа еиԥш. Уи иара уажәыгь иагмыжькәа иҟаиҵон, иҽеидыԥсалан. Арраҿ ибзиан ииҵақәаз иреиуан.
Иара амшын дахьҭалоз, ибаҩ ахьирҵәуаз ага иаҿыкәыршоу амҩаду ахахьы акәын. Уа зегьы еизон. Иҷкәынцәазгьы, зықәрахь инеихьазгьы. Ирацәаҩын иԥхьатәахьаз, зусурақәа, змаҵурақәа рыҿҳәара цахьаз, зыӷба цахьаз асқьала ааныжьны. Уи изладҳәалаз аӷбашаха аамҭа аихаццышә ала ихҵәаны. Урҭ ирылан аветеран ԥаса захь иҿы рыҳәны ишикыз дызҩыслозгьы. Ари ашьашрахь уаҳа ихнымҳәуа зшьапы алызхыз. Ара аҽа шьоукы иныркылахьан. Уа еиҳа зҽынаргылашәа, еиҳа зых қьан ақәҵан иҟаз иара аӡәзаҵәык иакәын. Ус ҟаимҵар, иветеранра, ӡынгьы-ԥхынгьы амшын дахьҭалоз, иқәра даиааины ишьамхы ӷәӷәаны, ихы ааиламсӡакәа дахьыҟоу рацәак аҵанамкуа иҟалар алшон. Ус игәы иаанагон.
Амҩаду ахьынҵәозынӡа дымцеит... абжьааԥны еиԥш... Ус анакәха, абгақәа рҳәаа ааскьаргеит. Ари аветерангьы дахымсит уи.
Иара изымдыруа убрыгь акы идыруеит, нас... Аҽакы инарбоит, аҽа фҩык иаҳауеит, аҽа бжьык ааҩуеит илымҳаҟынӡа. Иаргьы иаҳауеит аҵифҩы, ауубжьы, быжьарабыжьҵәа иҵыҩуашәа, аха иаҳауеит ауп... Иаҳҳәап, дылбаар иахьынӡанеитәу, иахьынӡанеитәым издырам, арахь иааикәыршан амина зҵоу адгьыл изаҩызоуп...
Уажәшьҭа ачықь еилачырақәа рҿы мацара акәын анаҟә ахьыжәпаз. Аԥырӷыблақәа зегьы уахь иагьиасит. Уахь рҽеизыргеит. Аԥырӷқәа еиҳагьы иҩежьхеит, аха ишыԥсеиԥсеиц иԥсеисеиуан. Амшын ихыҵны зҽыҳаразкуаз анаҟәгьы аҳауа алаӡыҭра иаҿын. Ажәҩангьы алахь еиқәшьшьы иааԥшит. Аҵаҟа адгьыл зынӡа иҟаӡамшәа, иара аҵкыс иҳаракны иҟоу акы иҳашҳатәаранатәызшәа.
...Ани амч ду иахьа убасҟак ус амоуп, иара ажәҩангьы ннакылт, ахы азымдыруа аҟынӡа... Иара дшаҵанамкуагьы, ус иааигәаны иахьыҟоу аҟынтә, абра дахьықәтәоу иҽырманшәаланы ақәтәашьа дақәнаршәом, дақәиҭнатәуам...
Ага иаҿыкәыршаз амҩаду уажәшьҭа акыр иубарҭан. Дахьыԥшуаз аҽа ҩыџьа анибаалеит. Урҭ рацәак рыбжьамкәа еихык-еиҵыкны иааиуан. Аԥхьашәа иааиуаз иаразнак дидырт: ари ақалақь аҿы еицырдыруаз, аҳәынҭқарратә ныҳәақәа раан зегьы иреиӷьны абираҟ кны анагашьа иақәшәоз иакәын. Гәыԥ-гәыԥла ииасуаз аколоннақәа шьаҿақәак днараԥызан, раԥхьа дгылан иҿынеихон. Данхәыҷыз инаркны дигәалашәоит уи. Аныҳәақәа раан, уи аколонна аԥхьа дгылан диасны дцонаҵы, аԥшандага еиԥш иҽеиқәԥсан дыԥшын. Абираҟнагаҩ дуаҩоун. Дызроууаз ишьапқәеи ихәдеи ракәын. Ихәамц шәагаала ишаанагара иҟоу аӡәы
ихәамц еиҳамызт. Ихы аҽхы еиԥш еицыхәхәан. Абжьааԥны дышьшьылаҳаӡа, ицламҳәа хьыдҩырӡа ддәықәын. Аха, абираҟ ахәҵәы шааиклак, уи аҽаӡәхаӡон. Иара абираҟгьы, ахы зықәшәаз аԥсаатә еиԥш еилаҳан ишыҟаз, убас дҩахон, ихыԥрааны ицарашәа ишәыршәыруа иалагон. Нас иахьынӡалшоз инапқәа аԥхьаҟа ирыххон, ихәда убасҟак иҭирҳауан, ихы-иҿы ахала аҩада иԥшуаә. Ажәытәтәи ар рԥызацәа рбаҟақәа рхацлымҳәақәа реиԥш ихьанҭаз ицлымҳәа ихы-иҿы зынӡа ихамырҵҵалакәа иннакылон. Нас, иарӷьа шьапы шьҭыхны ианнықәикшалак, ашҭа зегьы ианыҩны, Ленин ибаҟа аҵаҟа еицрахәхәа атрибуна иқәгылаз рҟынӡа инаӡон. Даргьы, аҿарҳасрақәа иаарҟәаҵны, рҽаадыриашақәон.
Гәыԥҩык рколонна мҩаԥганы, дааваҵәины дааны, аҽа гәыԥҩык раԥхьа дҩагылон. Ныҳәацыԥхьаӡа аколонна хадақәа зегьы абас имҩаԥигон. Ус иаалырҟьан дыбжьаӡт. Аныҳәақәа рахь иныҟәоз, ирызгагаз, ныҳәацыԥхьаӡа иԥшын, уажәы-уашьҭан даацәырҵып ҳәа. Аха дыҟамызт.
Ашьҭахь излеилкаахаз ала, ибжа имнахит. Ишоураз маи акы аныҳәазы, хәба-фба гәыԥ ииаган, иҩны дахьнеиз, ишьапы дықәнаҟьеит. Алӡынрак инихуаз авитаминқәа рхарҭәаара дахьымӡацзар акәхарын, арахь абираҟнагараз имч дзеигӡомызт, иазымхеит. Урҭқәа ртәы бзиан издыруаз ус ақәырҵеит. Шықәсык ааҵхьаны уи дырбеит, аха аныҳәаҿ акәымкәа, ага иаҿыкәыршоу амҩаду аԥынҵахь џьара. Изыбжак хьыԥсааӡа, изнапык измырқәацо ивара ишадызгьы, ишьаҿақәагьы ԥаса еиԥш ишизеихымгозгьы, изнапык длаха-ҩахон, ар рпарад аҿы аштандарт зку иеиԥш. Абас мацара агаҿа аҵыхәанӡа дцаны дхынҳәуан.
Уажәыгь, ивара хьыԥсааӡа, еибгаз изнапык ала «аштандарт» длаха-ҩахо дааиуан. Уи ишьҭахь иааиуаз акыргьы дҿан, акыргьы дхьанҭахахьан. Аспорт маҭәа ишәыз ҿыцҳаҳараӡа шьаҿала дааиуан. Ишьаҿа даара ирццакыр иҭахын, инапқәагьы, анышь ажәҩақәа аҵишьуазшәа, днаха-аахаӡан иҟьон, аха ишьаҿа марамызт. Абанс дшыҟазгьы, ԥасатәи абираҟныҟәгаҩ дызихьӡомызт. Уи «иштандарт» длаха-ҩахо дышнеиуаз, ашьашра давсны ԥыҭк дахьынаскьаз даагылт. Маҷк ус дгылан, нас дхьагәгәа даахынҳәын, дахьынтәааз иҿыҩеихеит.
...Арҭ зегьы иара изымдыруа акы рдыруеит... Абгақәагьы рҩызцәа иҟарҵаз аҳәаақәа ирхысӡом... Уи арҭ рызгьы изакәанума?..
Ауаҩыхьанҭа ашьашра иамариашан даннеи, дышиашаз уахь дымҩахыҵт. Убасҟан, ҵаҟантә иҩеиуаз аҵифҩы убасҟак иӷәӷәахеит, ҽынкылашьа изыҟамҵакәа деимсеит. Ауаҩыхьанҭа даагылан, дӡыҩӡа дааԥшит. Иара дахьықәтәаз иҽирԥсит. Ауаҩыхьанҭа ашьашра днықәс-аақәсит, даалеиҩеит. Макьана анаҟә нханы иахьыҟаз ачықьрақәа рҿы аԥырӷыблақәа ҩежь-ҩежьӡа иԥсеиԥсеиуан. Ауаҩыхьанҭа уахь зынӡагьы дымнаԥшит, даргьы рҽыдмырқәацеит. Руубжьгьы зны иааиқәтәон, аха нас хрыжь-хрыжь еиҭах иаҳауа иалагон.
Ишеит ишшара. Асынтәи дахьԥшуаз ибон, нахьхьи, ахантәи ашьашраҿ еизашаз еизахьан. Уаҟьан-чаҟьан быжьқәакгьы еинҟьа-еиныруа иааҩуан. Анаԥшы-ааԥшыха даламгӡакәа иара иҵаҟа ашьашраҿгьы ӡәырҩы еизеит. Урҭ рахьтә, ԥыҭк инаскьашәа, зыбаҩ зырҵәырц инапҟьа-шьапҟьоз ҩыџьа-хҩык ракәын. Егьырҭ ус еидгәыԥла-еидгәыԥланы идгылан. Ирҳәоз уаҳауа иҟамызт, аха ишеицәажәоз аҟара убон. Нахьхьынтәиқәа рыбжьы ааҩуан, арҭ ирҳәоз ахьтә ус шьҭыбжьыкгьы ааҩӡомызт. Урҭ, нахьхьитәиқәа, ани амч иаҵанакуамызт, ираҩсуан, рыбжьы иақәиҭын. Иаргьы даҵанакуамызт, аха ааигәа дадкылан дакын. Ара ҵаҟа шьоукых, ирҳәоз ахьгьы рхы кыдын, аха ԥшахьырсра иааргаз руадалақәагьы рылаԥш иҵдыршәомызт.
Ражәақәа ирыцдырхыраауазар акәхарын, зны-зынла иаанапырхха-шьапырххон, иара убрыгь ҳаҭыр ақәҵан. Хыхьынтә иахьибоз акәу, рхы-рҿқәа зегьы аагыланы иҟан. Еиҳараҩык рыгәҭа игылаз, реиҳараҩык звагьежьуаз ихы-иҿгьы амаҵ азызуаз – агәырӷьараз, аччараз, агәаараз, ацәымӷраз – зегьы нкылан, иҵысӡомызт. Егьырҭгьы ус акәын. Убри аҟынтә, зегьы рхырҿқәа ажәытәӡатәи атеатрқәа рҿынтәи ахәмарцәа рсабрадақәа акыр иреиԥшын.
Уи, ҳәарада, ани амч инкылан иамоуп, ус аламала рцәыргара иахәҭамзар акәхап... Ауаҩы дзакәу ихы-иҿы иаҳәоит. Зегьы рҿы «изырцәажәатәузеи»...
Алақәагьы џьара ҟыԥ аарҿыҵымшәеит. Ус баша ифҩышәо, ачықь еилачырақәа хара-хара ирывсуа, ашьашра иҭагьежьуан. Зны-зынла ус иааигәыдыззалон, ихәмаруан. Алақәагьы рыԥшәмацәа реиԥш еишьцыланы ишыҟаз ҩашьомызт. Лажәлала еиԥшымызт, аха дара зегьы рзеиԥшын, еилых ҟарҵомызт. Ашәарыцала сеттер иӡыӡо, иқәарқәашьеиуа зегьы ирфыҩуан, иаалҟьаны аԥынҵа аҳауа иалакны иафыҩуан, нас иҩаҭрысны амҩаду аҟынӡа инаӡон, аха уаҳа иазымгәаӷьыкәа иаахынҳәуан.
...Абанҭ, џьара-џьара макьанагьы зыблаԥырӷқәа ԥсеиԥсеиуаз, руубжьы зынӡа ирмаҳаӡеит, ма ирыхәылҟьо, иара ихы зыршаҟәахьоу абылфҩы, аҵифҩы рԥынҵа иҭамсӡеи?.. Ма дара зышьцылахьоу, иларгаҩарго аҳауаз инормоу?
Еиҳаз агәыԥ анаҩсшәа уи аҵкыс акыр инеиҵаз аҽа гәыԥк еилагылан. Урҭгьы рышьҭыбжь уаҳауамызт, аха еиҳа ацәажәара хҭакны ишрымоу уаҩы ибарҭан, еиҳагьы инапырхха-шьапырххон. Рхы-рҿқәагьы уажәыуажәы иаацәажәап ҳәа угәы иаанагон (изакәу здырхуада, уи еиԥш аан иара игәы нҭыԥсаауан). Аха урҭ, егьи агәыԥ ахь ианԥшлак рхы-рҿқәа аагылан иахьыҟаз инхон (иаргьы иԥсы ааигон).
Агәыԥқәагьы ирзааигәаны еихык-еиҵыкны игылан ҩыџьа аҭыԥҳацәа, иӡыры-шәыруа иҟаз рыгәчамахқәа рџьынсқәа ирҭаҟыҟны. Урҭ акы шырҳәақәоз мҩашьо, руаӡәы лхы арӷьарахь иналҭон, егьи – армарахь. Еицәажәан иҟазшәа. Руаӡәы екстериер ахәда иахаз аа-маҟа нароуны илкын. Егьи чихәуахәуа ақьышә кәрыбзӡа лыкәа иҭыҳәҳәон. Асынтәи ибомызт, аха идыруан чихәуахәуа аблақәа еишьылҟаҟараӡа еснагь аӡы рывҵыжжы ишыҟаз. Уи зтәыз уажәы-уажәы лыхцәы жәпа нахагәаны ақьышә дагәӡуан.
Ашьашраҿ ихәмаруаз рахьтә иҟан зхахәда хчаа, зымч агарҭа змамыз ротвеилер, аҽарҳаиԥш – амрагылараевропатә овчарка, зхәыжәпа ԥхацәаз, зыбз ду ҭҳәаны иҳашҳашуа сенбернар. Урҭ зегьы жәлала иҭыԥлақәан. Ацламҳәаҭыԥ ыӡуам. Шьҭрала ирфахьаз акәац иахьа уажәраанӡа рыхәдақәа хызза иаанагон, зыбаҩ-зышаҩ ӷәӷәоу, зымч ду ҭоу лажәлақәан.
Уажәыгь акәац афҩы зхым акгьы рфом... Рымч дугьы аҩны иҩнаӡуеит, ма абас ианаадәылырго башаӡа инырхуеит...
Ротвеилер иахәмаруан, ақьыԥсықь еиԥш ақьышә хыгәыгәӡа, алеижьа аҿыҵытта абульдог. Абаҟа еиԥш инасҭхашәа ишьхынԥсылашәа игылан, абжьааԥны џьара имтәаӡо доберман-пинчер.
Дҟәаҟ-гәаҟуа ақалақь ахь днаԥшит: аҩнеихагылақәа рԥенџьырқәа ҭыршәашәа игәгәаӡа игылан. Џьара-џьара ахатәы ҩынқәа алҩақәа хәхәа-хәхәаӡа ирхылҵуан. Алҩақәа шиашаз аҳауа иалаӡуан.
...Макьанагьы руаџьаҟқәа амца рҭарҵоит... амҿы змоу... Издыруада амш бзиахар, алҩа аҩеишьа бзиоуп...
Маҷк игәы ааин, алҩафҩы иаҳазшәа дааҟалеит. Ҵаҟа еизаз зегьы – иаузгьы, икьаҿызгьы, ишәпазгьы, иҵаӷазгьы – еиҳараӡак рыӷәӷәамҭа иқәын ацәажәабжьқәеи аччабжьқәеи ккаӡа иааҩуан. Анаҟә
ықәҵхьан, ачықьқәа аӷылҩа еиԥш иҵаӷаӡа макьанагьы акы рхатәан, аха аԥырӷыблақәа ыӡхьан.
Еиҳаз агәыԥ агәҭа игылаз иҽеиԥштәӡан дшыҟаз, иаалырҟьан мыцхәы анапырххара-шьапырххара далагеит, насгьы иара усгьы иауз ихәда ааларҟәшәа инҭҳәаны, хыла дыкшарц иҭахушәа иаԥхьаҟа инаирҭрысуан. Икәша игылаз, заҵа имнаскьарыз, еиҳагьы рҽеилархалеит дагьыкшандаз, иҳақәшәандаз, аҿаасҭа еиԥшгьы иҳанхаландаз рҳәарашәа. Нас, ихахәда ириашахын, лассы-лассы ичабра ду ала иблақәа рыҭрыцқьаара далагеит.
...Ус иҟаз, уажәы-уажәы зчабра ду ала зыбла иҭыхоз, иҭызрыцқьаауаз аӡәы дидыруан... зны-зынла иблақәа умбаӡо наҟ иҭанагалон. Уи ихьуаз ахьӡгьы аман... иаргьы еснагь деилаҳаны иҳәон, изхыҽхәатәу акы акәызшәа: бле...блефи...бли... блефарофимоз...
Егьи, аҽа ԥыҭҩык здеизалан иҟаз, егьоуцәамыз, егькьаҿцәамыз, егьҵаӷацәамыз, егьышәпацәамыз, егьажәцәамыз, егьыҷкәынцәамыз иныҟәашәа акәашарахь ихан. Аха, уажәы-уажәы «дкәашарц» даақәлеит уҳәоны, даақәҵуан. Днықәлон, даақәҵуан, днықәлон, даақәҵуан, уи даҿын. «Ицкәашарц» зҿыназхозгьы аагылон. Хыхьынтә урҭ анышәыргә зкәаҳауаз иреиԥшын. Дара зегьы, рхымҩаԥгашьала егьирахь еидгылаз раасҭа еизааигәан. Ашьҭахьшәа «данықәла» «дшыкәашоз» мацара егьырҭ ахьеидгылаз ахь днеит. Ицызгьы наишьҭалт.
Урҭ зегьы зхы бзиа иныҟәызгоз џьоукы шракәыз ҩашьомызт. Иҭәы-иԥха иҟан.
...Иҟоуп аидара ныҟәызго, ааҵәа, акалаҭ, ақды, аҳәа ныҟәызго... иҟоуп мацара зхы ныҟәызго, зыжәҩахырқәа ирыбжьакны...
Алақәа ракәзар, ианаархашҭқәа, урҭ рылаԥшқәа рҟынтә рхы ианақәиҭха, ашьашра ацәа ахырҳәеит ишеихәмаруаз. Зыжәла изымдыруазгьы ҩба-хԥа рыцлеит. Урҭ, зыжәла изымдыруаз, руакы зынӡа ашьабысҭа асахьа аман. Аҵыхәагьы убри аҵыхәа акәын изаҟараз. Ашьапқәа адгьыл иакьысыр ҳәа ишәошәа, ихәынгашьаны акәын иқәнаргылаанӡа ишықәнаԥаауаз. Егьырҭ алақәа уи инахыкәша-аахыкәшеит, аха иара ахы ада аҽакы усс иамамызт. Знызынла акы инафыҩны, ақьышә иҭасызшәа ахы ырҭрысны иҩышьҭнаԥаауан. Абжьааԥны усҟак илахҿыхым абульдог зегь реиҳагьы ихәмаруан, ажәӡы аҿыҵытта, зегьы ирықәнаҭәон. Ельдертериери фокстериери инахысхысуан, иаафҩышәон, аха ахәмарра рацәак рҽадырцаломызт. Уажәы-уажәы рыԥшәмацәа рыԥшаауан, урҭ шымцац агәра аныргалак, дырҩегьых инахысхысуан. Иқәарқәашьеиуа џьара иамкуаз сеттер акәын. Уи ҭҟьаны акәын ашьашра ишҭагьежьуаз. Абасҟатәи еилаҩҩы еихәмаруаз егьырҭ алақәа џьара инархьымӡакәа. Убас ахы ныҟәнацон, ҟәаданы иақәушәа. Доберман-пинчер заҵәык иахьынагылаз иаамҵысыцызт. Иҩышьҭыхны ацәашьхәы еиԥш аҳауа иалакны иакыз ахы аақәацаны, уажәы-уашьҭан аҿы ааихыхны абжьы аргап уҳәарын. Аха макьана уа игылан.
...Ашьашра аҳәаақәа ирҭшәар ҳәа ишәоит, уажәраанӡа иԥсеиԥсеиуа аԥырӷыблақәа злыԥшуаз ачықьрақәа хара-хара ирывсуеит... Уахь рхы рхангьы иаамфҩышәеит...
Ус иҳашҳатәарахазшәа игылаз доберман-пинчер, аҭҳарцәҳәа иаалҟьан, «аа-қ» арган ачықьрахь иҩаҭрыст. Иааилагылаз зегьы иаразнак уахь инаԥшит. Зегьы «рсабрадақәа» еиԥшхеит, ажәытәӡатәи атеатр аҿы, зынцәахә ииҭахым зымпыҵҟьан, уи игәаӷ зхигарц иҟоу рроль назыгӡо реиԥш.
– На-за-аа-ад! – ани иқәкны изкыз, рыбжьы рызымҭоз амчгьы аҟырҟы икылхны днақәҳәҳәеит аӡәы. Изтәыз иакәхап. Алагьы иаразнак уаҳәха-уаҳәха мацара
инаскьан, ишьҭыхӡан иакыз ахы ақәҳан, аҵыхәа патагәа ауҳәҭанарҽылан, иҭарлакьӡаны иакыз абӷа архәан, ирыцҳахәха иаангылт.
Доберман-пинчер иҟанаҵаз, уи иахҟьаны дара рҳәаақәа иахьырҭыҵыз игәоуҭартә зегьы иаарныԥшит, «рсабрадақәагьы» инеибанеибеиԥшны ашәшьы нарҿатәеит.
...Издыруада иқәҵыр... ргәалаҟазаара бжьыст.
Асахьаз абаҩрҵәрақәа ирҿыз ҩыџьа-хҩыкгьы, изҿыз иааҟәыҵны, зегьы ахьааизыҩҩыз ахь инеит. Дара алақәагьы руакы аҟамчԥҵа еиԥшҵәҟьа абжьы анахырҟьа, аҩрақәа, абаша шьҭафҩырақәа, аигәыдыззаларақәа ирҟәаҵын, доус изтәыз иааины идгылт иқәацқәацо. Алашәарыца сеттер заҵәык, џьара иакуамызт, итәон, игылон, иқәарқәашьеиуан.
Анаҟә ықәҵӡеит. Ачықь еилачырақәа хтит, ицқьахеит. Асҟак иҽмырҵысӡакәа дахьықәтәаз деисиӡеит. Быжьрабыжьҵәантә иааиуаз ауубыжьқәагьы еиқәтәеит. Аха, афыҩқәа, хәыҷы-хәыҷла ишьҭыҵуа аҽаҳаракра иаҿызар акәхарын, асҟакҵәҟьа еилачны уажәоуп иара иҟынӡа ианыҩаӡа. Иԥсыԥ изеивымго ихәлачит, иԥынҵа иҭачит. Уаҳагьы ихы имч ақәымхакәа, аҵықь-ҵықьҳәа деимсеит. Дзықәтәаз амахәгьы «ҟәырҿ» аргеит. Дацыҵҟьан, иханы иҟаз амахә дамҵасит, аха убрыгь хҟәыҿит, иаргьы дазнымкылакәа «аа-аа» ҳәа ибжьы наихәлаҟьеит. Ииулак дахьӡаны иара аҵла ахаҭа иҽакәыршаны икын, иҽааникылт.
Ҵаҟа еилагьежьит, еилаҩынтын, алақәа зегьы, ани ирҿыхны измаз иацәыганы, рыбжьқәа дыргеит, еибарҵәааит, нас аҩада рыхқәа раҳаны, ҵаҟантә иҵахысуашәа, ашра, аҵарра иалагеит. Уажәраанӡа изқәҵәҟьаз доберман-пинчергьы раԥхьа иԥхашьа-ԥхаҵо иаашит, нас зегьы ахашҭын, иаапкӡеит, ахы аҩада ирханы еишьҭаҵа-еишьҭаҵа «иҵахысуан», аҵла иаҵагьежьуан, зны ашьапаҟынӡа иааиуан , нас инаскьон. Убри абжьык убас иаӷьын, илымҳа аҵәҩаншьап еиԥш иҭасуан. Абульдог акәзар, абжьы аргара убасҟак иахыццакуан, арахь аҩеиха амҭакәа аҩныҵҟа џьара иаргон, арахь иҭыҩцыԥхьаӡагьы иара шьҭнарԥон, уажәы-уажәы аҵлашьапы иазыҩуан, ахы аннаҟьарц аҭахушәа. Мрагылараевропатә овчарка акәзар, ашьапқәа аҵла икыдыргылан ишуан. Сеттер заҵәык иҭҟьаны амҩа аҟынӡа инеиуан, аха уахь анылара азымгәаӷьыкәа, иҭҟьаны арахь ихынҳәыхуан. Чыхәуахәуа акәзар, аԥҳәызба лыкәа иҭыԥарц акы агмызт, иҵәаа-ҵәаауа. Сенбернари ротвеилери, иҟарҵара цқьа иақәымшәо, ишуаз иреишуан. Ашьабысҭа еиԥшыз ҿнаҭуамызт, авивиҳәа хара-хара ирыкәшон, ашьапқәа анышә иакьымсыцт уҳәоны, ирҭрысны ишьҭнахуан ихәынгашьаны.
Аимсабжьгьы геит, зегьы здеизалан иҟаз иаразнак дцәыҵыԥшшәа хыхь дыԥшит, нас али-ԥси рыбжьара амҩаҿ днаӡахьан. Егьырҭгьы неихьӡаны наҟ-ааҟ ивагылан, дрыгәҭылакны рҿынархеит. Егьи икәашакәашо иныҟәозгьы, зынӡа «акәашара» дааҟәыҵын, шьаҿа ҭбаала урҭ днарыхьӡеит. Рлақәагьы хырш-ҿыршуа инарышьҭаҩҩит. Зыжәҩа ҭҟьаны иҟаз, иқәымҵуаз сенбернари ротвеилери ракәын; урҭ шьҭрала изызкыз ауасақәа реизцара, рыхьчара акәын, знызынла ажәытәӡатәи рзанааҭ рхы иҭалалон, нас, ауаа рҿы уи иазырура рзымдыруа иқәхон. Арҭгьы, ари аҩыза аилаҩынтра аныҟала акы рыласт, аха иҟаҵатәыҵәҟьаз анырцәеилага, дара-дара еиҿашуан. Шьҭрала урҭ ирҳаҳахьаз акәац амч ду ирнаҭаз уажәтәи «рыхьчаҭыԥқәа» ақалақьтә уадақәа ирыҩнаӡомызт, убри аҟынтә, адәахьы иандәылыргалак, акы нмыжькәа инырхыр акәын. Нас ианыхынҳәлак, арҩышьыга рырҭазшәа, инҭаҳа ицәон. Ани шьҭрала изышьцылаз афара рҭахымхозҭгьы, алакәқәа рҿеиԥш, жәаха-жәымш ицәаҵәҟьон.
Мрагылараевропатә овчаркақәагьы ус акәын, анкьа зны ауасахьчара иазкӡан, аха ршьагьы даргьы рҽырԥсаххьан, ауаа русқәа рахь ииасӡахьан.
Зныкыршәа, изтәқәаз рыбжьқәа ҿацаӡа ианрыхьӡа, сенбернари ротвеилери ашра иааҟәыҵын, иҳашҳашуа, иааиҿаԥшит, нас иаахьаҳәын, еивасны зегьы ахьцоз ахь рҿынархеит.
Уажәшьҭа иԥштәымызт. Уи еиликаауан, аха аҵла инапы ахьакәыршаз дамахашәа дыҟан. Ани дгьыли жәҩани еидыӷәӷәала изкыз, иахьа иара ааҵрахь дыргылан дызмаз, ианша нахыс маҷк зегьы аунажьит, иара иаҵанакыҵәҟьозгьы, адәахьы иннажьызгьы. Игароу асаби инапы анирҭо аиԥш. Иара ааҵра дыҵаӷәӷәа дакын. Даҭахушәа, даҭахымшәа, даршәошәа, дарҟәышуашәа. Макьана иуаҩыбжарахьгьы дыҟаӡамкәа, џьара иуал ҭеимыжьт, ихәҭаз акаҿы џьара ихы ԥхьеимкит... Зегьы маҷк уи иаунажьны ишыҟазгьы, макьана цқьа иашьцыламыз «рнапқәа» шрываԥсаз иаанхеит. Иаргьы убасшәа акәын, аҽырҵысра дацәшәошәа, ишыԥштәымыз шидыруазгьы.
Ус ақалақь аганахьала, абна-парк иавгаз амҩаду шыҟаз аеҵәақәа кыдхуа асиренақәа рыбжьы геит.
...Иахьӡеит!..
Иаразнак ишьаҳәырӡыӡ иналнаҳәеит, нас иҭыԥсаауа игәы ааҿнакааит. Аҭҳарцәҳәа, ацәа далан даалҵызшәа, илымҳа ааихыккеит, икәша-мыкәша иҟаз анаӡааӡара ашьҭыбжь, амшын абжьгьы налаҵан, еилыкка инҭаҩит. Мгәацәаха аҵла дахьҳәазаны, али-ԥси рыбжьара дылбааит. Аҽа убриаҟарагьы ахмырҵкәа ага иаҿыкәыршаз амҩаҿ днаӡахьан. Уи уажәшьҭа ауаа маҷымкәа ианын, зыбаҩрҵәраз иааз, иҩуаз, ус иныҟәоз. Иаргьы амҩаду дшынангылазҵәҟьа днахысхысын иҿыҩеихеит.
Деихон, деихон, аха акы дашьҭуамызт. Ус ԥхыӡла акәын ишибахьаз: ишьҭахь ашәарҭа ыҟан, иара дааҟәымҵӡакәа дыҩуа, арахь дахьгылац дгылан. Аҳаҷаҳәа иааигәалашәеит ус еиԥш аан ажәытәан иҟарҵоз. Рҟәых нрыжьуан. Икьаҿ аџьыбақәа еимданы инапқәа рҭишьт. Иарӷьа џьыбаҿ акы инацәкьарақәа нахьыст. Аԥырӷы дакьысызшәа инапы ырҭрысны арахь инҭиԥааит. Уажәоуп ианеиликаа, дандәылҵуаз аррамаҭәа шишәиҵаз.
Урҭ иџьыбақәа руакы акәын уи зҭаз. Иахьа уеизгьы ижәҩа ҭҟьаны дгылт. Уи ашәҵара даҟәыҵхьан, иџьыба иҭазгьы уа изынижьыз имыӡырц акәын. Иџьыба инапы нҭеикыхт. Уи иҭаз, абинт ишылаҳәазгьы, инацәкьарақәа ирылакьакьон. Аха имырӷәӷәакәа ус икын. Убри аамҭаз, инижьыз ашьашра иаахыкны еиқәшәамыз атормозқәа, шә-зарза жьакцак реиԥш рыбжьқәа геит, нас – аӷьеҩ-сеҩҳәа икыдрыжьлаз амашьына ашәқәа рыбжьы. Инацәақәа ирыбжьакны иикыз ааҭганы наҟ инкаиршәит. Нас деихеит: азныказ доунашьҭызшәаҵәҟьа ибеит, аха уи азхомызт. Аҩырҭагьы ирҭомызт. Зегьы атротуар ҭшәа ианибагәалан иааиуан. Аҩада зхы хазгьы, алада зхы хазгьы еибамшаҭакәа, ишыҩуаз рыжәҩақәа кыдибаххаа еивҟьон. кәынцәан. Зынӡа иқәыԥшқәазгьы ыҟан. Иузааигәахацыԥхьаӡа, икылкаан рылаԥш уҵаркуан, ухы анахаха уахьымӡар, улахьыҵәҟьа иасуан. Цәыркшаԥа дук убас имҽхакӡан иҿанааиха, ажәыларақәа раан иаԥхьа иибоз, аԥсык дааиласыр дызшьуаз еиԥш дибеит. Ани ахқәа злыҟьҟьаны иҟаз ижәҩахыр ырҭрысны даннаха, егьи дарбрын, уантәи апарапет иаларсыз ахаҳәтә шьаҟа иаахеит... Уи дыцәҳан, арахь дизыҵҟьарц иақәикын, аха иҩны иаауази иареи еиҭеидыслар ҳәа дшәан, дрылаҩны иҿынеихеит. Аҽа знык ус ҟаиҵар, аисрахь инеибацар ҟалон, ани ашьашрахь иааихьаз уи гәарымҭар залшомызт. Аӡытҟәақәа зҭатәаз амҩаду ахьгьы диасуан, уи усс икымызт, аха ари гәаҟрас иоузеи ҳәа рылаԥш дыҵашәар алшон.
Убасҟан ишьаҳәырӡыӡ иналанакшеит еиҭах, иаахьухьут. Иаргьы, уи инашьҭаҵан, ихьуаз ишьаҳәырӡыӡ ала даацыркьит. Данаацыркь, иаразнак игәеиҭеит, ирҭахӡамкәа акәзаргьы, идымсылакәа ивсра ишалагаз. Иҵегь иаарыӷәӷәаны даацыркьит, нас дкаиаӡаны дцыркьуа, ишьаҿала аҵкыс инарццакуа иҿынеихеит. Еиԥхеибаҵа ладеи ҩадеи иҩуазгьы, ианизааигәахалак, амҩахь иҩаԥан, аӡытҟәақәа инархыԥа-аархыԥо ивсуа иалагеит. Уажәшьҭа акыр инахаран асиренақәа рыбжьы геит еиҭа. Ихынҳәны ицозар акәхап.
Аха арахь инарылаԥшырц аӡәи ҩыџьеи нырмыжькәа ицомызт. Иара еиҳа-еиҳа доунажьуан. Акы ҟамлаӡазшәа зегьы дрылаҩны дцалар акәын. Изнапык уажәы-уажәы иџьыба инҭишьуан. Уа иҭацәын. Иҟәых ҳәа икаиршәыз ишьаҳәырӡыӡ иалихыз аԥҽыхақәа ракәын... Дагьахьыҩуаз, дагьахьыцыркьуаз ишьаҳәырӡыӡ аҽинардыруан, ихьаауан.
...Стикс иҭымшькәа иахьынӡанхаз акәу... Аинаржьи ирыҭәа иахьынӡакыз иӡрыжәымкәан иахьынхаз акәу...
Аԥсҭазаара иара атәы иаҿын: акгьы аӡомызт, акгьы хьанаршшомызт – агәырҩагьы, агәырӷьарагьы, ацәгьагьы, абзиагьы. Аус ауан, акәара-акәараҳәа еисуан, ашьа арныҟәон, атемпература иахылаԥшуан, зшьа ԥхоу ршьа мыхьшәашәарц, ма имшырц, зшьа хьшәашәоу ршьа ԥхамхарц, ма иҵааршәымхарц.
Аԥсрагьы уи иацрымшәо иашьҭан, инахьшәоз иара иааимҵнаԥаауан...
...Аԥсыжра аҽны акәыба иахагылаз аҳәсақәа дрыладыргылт. Аҭаца иахьлыхәҭоу ҳәа акәын, аха дахьгылаз маншәаламызт. Еимгеимцарак азы дынцәыҵыԥшшәа диҿамԥшуазар, Езыгә акәыба дахьҭаз ихы-иҿы лбарҭамызт. Уи аԥсра иатәнатәижьҭеи иахьа хымшын.
...Минуҭқәак ирыдамзаргьы аҵыхәтәанӡа иареи лареи рхала еизынханы, ихәаԥшыха лоуаз џьылшьон, аха иамуӡеит: ҽынла – аҳәсақәа, аҵәуацәа, уахыла – аԥсыҷаԥшьацәа. Убас иҟаҵатәуп ҳәа уеизгьы аӡәы ихахьы имааит. Усқәа раан еиҳа дзықәгәыӷуаз Марицагьы алаҿылымҭит. Аԥсы игәырҩа аҟара иара аԥсра амаҵ рур акәын, урҭқәа уа иарбамызт, ма уи аха рымамызт.
...Иааиднагалазар уаҳа рызхара изеибамбаӡеит...
Иара аԥсра мыждагьы уахьнагӡомызт, аԥсҭазаара иацәнагоз иаразнак рыԥсахра иалагон. Анапаҿы инеиз раԥхьа рыхьӡ, рыжәла, аԥсҭазаараҿтәи русқәа уҳәа наҟ инарыхан, «аԥсы» ҳәа иааихнашьалон. Иара аԥсҭазаарагьы ианеихнашьало ыҟоуп, ларгьы иаахҵәаны «аҭаца»
ҳәа илышьҭоижьҭеи уажәшьҭа ҩ-шықәса ҵуан. Иара усгьы, ажәытәан, иара уажәыгь џьара-џьара ишыҟарҵо аиԥш, лыхьӡ рыԥсахыр лҭахын. Шьоукы рыхьӡ бзиа ирбоит, уара иухашҭыргьы, дара рхаҭақәа еилаҳан, рҿы иҭарӡыҭуа, иуҭахы-иуҭахым уҿы анааихух уахь инҭарҵоит. Лара лыхьӡ лгәы кыднаххьан. Уаанӡагьы убасҟак рыбз иҵырххьан, ирҟаҟахьан, ацыфаха еиԥш илыԥхьаӡон. Ара дахьаанагазгьы аӡәы заҵәык иакәын еилаҳан изҳәаӡоз. Ма убри аҟнытә егьырҭгьы иргәаԥхо хьыӡ ҿыцк лырҭап ҳәа дгәыӷуан, аха уаҳа умԥсит. Рыԥсы иаахдмырӡааит. Ма ажәытә уаа еиҵахақәа ҳәа рзырҳәар ҳәа ишәеит – уи даара иацәшәон ара, еиҳарак аҳәса – ма ирҭахыз хьӡык лара лзы инырхыр рҭахымхеит. Убас иахьыҟаз лыхьӡ ахаҭагьы иахароу рацәоуп ҳәа илыԥхьаӡон, лара илцәаҩамыз ахатәы ԥсҭазаара шьҭнахызшәа, аҽлым-нахызшәа, чарҳәара лызнаузшәа. Аӡәы заҵәык уи згәарԥханы изҳәоз, иазыразыз Езыгә иакәын. Езыгә дыхәмарны, аха дшазԥагьазгьы мӡакәа, «Ҳаным» ҳәагьы ациҵон, «Есма-Ҳаным» иҳәон.
Лыхьӡ анырмыԥсах, ус «аҭаца» ҳәа иахьлышьҭаз еиҳа лгәы абаауан. Иара убри ажәагьы, изҳәозаалак, ирыхәлахар ҳәа ишәозшәа, иаанкылан, иаазыԥшшәа акәын рҿы ишҭырхуаз. Иара ахаҭа рҳәаанӡа иахьӡаны акы аларҵарц рҭахызар акәхарын, ахәажәҵәы еиԥш, ма аҵәыршы еиԥш...
Лҭацарагьы илыднаҵоз рацәан. Уажәы дахьгылазгьы илур, иара атәы ныҟәылгалар акәын: лҿаԥхьа акәыба иҭаз лхаҵа ахьиакәыз, урҭ макьана ҿыц еиднагалаз ҳәа иахьыԥхьаӡаз, лцәа ахьылтәымыз, лҵәуара атәгьы аҽакала иахьыҟаз – шьаҿак ҟалҵаанӡа убарҭ зегьы дрызхәыцыр акәын.
...Аибашьра атәы анлаҳа, агәра лымгаӡеит. 89 рызгьы еидыслақәеит, аха еиқәдыртәеит, уажәыгь акы азырӡбап ҳәа лгәы иаанагеит. Лара лгәы нзырхоз Езыгә мчыбжьы наҟьак ихабарк ахьыҟаимҵаз ауп. Ланхәеи ланхәԥҳаи дрымпыҵажьны... Лабхәа аҳәса рус зынӡа ихы алеигаломызт. Уи ԥҳәыссгьы, ԥасгьы, ԥҳасгьы, ҩызасгьы имаз усуран. Шьыжьы инаркны инеихашәы ихәлаанӡа уи тәыс даман... Ланхәа лара дшаалбалак Аҟәа шыҟоу аԥшра далагон. Лылақәа хәашьуан, акы рымбо иҟалон. Инамцхәны лхы-лҿы иақәгылаз ашьанақәа, абжьааԥны ицәыш-цәышӡа иҟаз, уаркалеиуа, ирылыҳәҳәоз ахәыцқәагьы џыԥхь-џыԥхьӡа иҟалон. Уажәы-уашьҭан ар зманы уахь адәықәлара иахыццакуа агенерал гәамҵ иеиԥш. Лара Езыгә дахьиццаз лан лхы иахьақәылҵоз, зхы атыша иҭазыжьыз ҳәа ахьылзылҳәоз, дахьылымбоз акәын ари илзылхымгоз. Ҳлаҭәалымшьеит ҳәа. Даргьы аҵамхаӡеит, «аҽы иаҳәаша акәадыр иаҳәоит, ҳаҷкәын заҵә иоуп зхы зфаз, шәара шәҟынӡа ихы аннеига еицәоугьы иқәнагоит» ҳәа рзырцҳаит. «Абри лоума ҳара иҳақәнагоз» ҳәа ауп раԥхьа данырбазгьы ргәынамӡара иаҵаз рылаԥшқәа ирҳәаӡоз...
...Езыгә данаауа ҳәа лҽырхианы дтәан. Ахәагьы аҿашагьы иасҳәап ҳәа. Арҭ реиԥш иҟоу ажәақәагьы ароуп иахьылҵаз. Ланхәԥҳа лжәар аҿы урҭ еиҳа ирласырласны илҭаххон, иахьлымԥыхьашәаша иҟазар акәын.
Аԥсҭазаара аус ауан. Илыхьӡон, зны агәалашәарақәа дрыхьнарԥшуан, маҷк дахнагарц... Нас арахь деиҭархынҳәуан. Дахьыҟоу, дшыҟоу лха-намыршҭырц. Урҭ дрыламхаӡарц.
Аҵәуацәа аара иаҿын. Уажәы-уажәы урҭ ирылылбаауан аибашьыга маҭәа зшәыз. Урҭ зегьы хыла лара лаԥхьа ишааҭгылоз, ишлеихырхәоз гәалҭон, аха лылаԥш мҵәахыкәа дызрыхәаԥшуамызт, иахәҭамызт. Лыблақәа иара усгьы иҭыблааны ицон. Дышҭахаз анлаҳа аахыс ус дыҟоуп. Убасҟан, амацәыс еиԥш акы лысит, лшьа-лда аҷҷаҳәа ибылуа иҭысит, лдақәа зегьы асаба рҭыҩҩы иннажьызшәа лбеит. Лылаӷырӡ
аарҭақәагьы еимаҷыҩны иакит. Убриаахысгьы лыблақәа џьара иаамцәаакыцт. Лымгәарҭа иҭоугьы иҽирԥсит. Лхаҿы лыхшыҩ ааиуа ианалага, уи изгьы дшәеит. Уахыки ҽнаки зынӡа иҳарҭа-сырҭа ыҟамызт. Ашьҭахь, иҽиҟьо даналага, иагьирмыцхәт, аха уи усс илымазма. Уиаахыс уаҳа дагьааҟәымҵыцт. Лымза иааиуоуп. Уажәыҵәҟьа илықәнакрым ҳәа дгәыӷуеит.
...Х-мчыбжьа раҟара акәын игыз Езыгәгьы... дины дибарц. Уи ларгьы лгәы амбаауази... Мчыбжьык ҵхьаны дааит. Ашҭа аҵыхәан лылаԥш шынаиқәшәаз еиԥш агәра лгеит аибашьра ишалагаҵәҟьаз. Убасҟан лгәы инҭыԥсааз уаҳа имааит. Уи ишәыц акәын ишәыз, аха автомат икын. Ашҭа абжа анааиҩиша, ижәҩахыр иаахихын, инаивакшәа иааникылт. Автомат анылба нахыс, лгәы шҭыԥсаазгьы, аччара дакит, уажәы дабаччарыз акәымзар. Ари аҩнаҭаҿы иҭҟьо ҳәа иара ус акы рыдлымбалацызт. Бџьарк аӡбахә рҳәогьы лмаҳацызт. Лара абџьар атәы дазҿлымҳан, избанзар лаб ишәарыцага-лақәа рыжәӡы иагахьан, ашәақьқәеи ашәарыцареи ртәы ада ажәабжь ыҟамызт рыҩны. Харатәи ареисқәа рахь иныҟәоз иавтобус аныҟәцара акәымкәа, изанааҭ хада уи акәызшәа. Ари аҩнаҭаҿы аныҳәагатә еиԥш иззыҟоу еихаԥсыхәуп: лабхәа имоуп ауаҩы иимыркӡо, иҷкәынгьы дналаҵан, аихақәа, аигәышәқәа, аҳәызба, аӡахәеи ашәыри реилыхгақәа... ахәархьқәа, хәыҷгьы-дугьы рыц еилыхны... Аҩны рхы иадырхәаҵәҟьогьы убас ихуп, дара, издыруа роуп акәымзар, аҽаӡәы иаразнак иҽихәуеит. Зны, ҭаца бысҭак зуп, сацклаԥшны фатәқәак ҟасҵап ҳәа дахьналагаз, еснагь ирку амаҵурҭа ҳәызба аҿахьыналырхаз, лнацәа аахылҵәарц акы аалыгымхеит. «Митә гылан, митәы ауит ҳәа» – илхашҭӡом усҟан ланхәԥҳа илҳәаз... Аиашаз, лабхәа инапы ахьы аԥссоит рҳәон зегьы. Амҿы иалхны рашҭа иааҭагылаз зегьы инапала иҟаиҵаз ракәын. Игәарақәа аҵыс зкылымԥраауа икын, ашәыр, аӡахәа – џьара имыцхәу махәык, ма иҩоу акы рымыҳәҳәо ишԥаҟалоз. Езыгәгьы иахьатәи атехника аамҭа дызлаԥшьыз имашьына ала акәын. Уи қәрала амашьына ныҟәцара дақәиҭны дҟалеижьҭеи иман. Аха лара дахьынӡалдыруаз, уи иԥсҭазаараҿ ҭыԥ дук ннакыло, зегьы ишыҟарҵо еиԥш, уахгьы-ҽынгьы уи дацрыхо длымбеит. Аибашьра аныҟала аҽны инаркны уахь иман. Уи аҽынгьы шьапыла ауп дышҩеиз, аҽны аибашьцәа аказы уеизгьы-уеизгьы ирҭахын. Амашьына уахь иахьимаз аҭыӡшәа алылхырц далагеит ланхәԥҳа. Уи, егьаџьара дыҟазаргьы, дызлацәажәозаалак уажәыуажәы «амашьына» ҳәа лажәа иалалҵон, рҭаацәа рҿы ажәагьы, азингьы змоу аказы аиԥш. Уи аҵыхәала ацәажәара рыман Езыгәи лареи. Лара луадаҿ дыҟан, аха Езыгә ибжьы убасҟак иӷәӷәаны иҭҟьеит, дахьгылаз дыҭрысит. Знык ибжьы геит, уинахыс цәажәара ҟамлаӡеит. Ус еиԥш ибжьы ианакәызаалак иагьылмаҳацызт. Ланхәԥҳагьы амашьына аӡбахә уаҳа лыԥсы иахылмырӡааит, аха уинахыс иашьеи еҳәшьеи анеибабалак, лылаԥш еиҳа ишыхьанҭаз ала, илбон шаҟа дыхәжәаны дамаз. Уажәы ашҭа иахьааҭаргалаз инахашәа ашәы нақәыршәны идыргылт. Уи, ҳәарада, ланхәԥҳа лыбз алоуп.
...Аҽны, амаҵурҭа абарҵа иааҵеибаҳәаз, иан, иаб, иаҳәшьа днарывсны наҟ дныҩналан, ԥыҭрак уа дыҟан. Нас лара лахь дхалеит, иавтоматгьы шикыз. Данааҩнала, уи нкыдыргылан, иарӷьа напы налыкәир-шан, дааигәыдирӷәӷәалт. Знык-ҩынтә лыҽимылхыр лҭахын, уажәшьҭаҵәҟьа акгьы лызиамҳәаргьы, дышгәаау аҟара усгьы илырбарц, аха димышьҭит. Уеизгьы афҩқәа лыԥсы ҭырххьан, аԥхӡы ҵәыҵәӡа арыжәтә џьбара еиԥш лԥынҵа иахьҭасуаз илзыхгомызт. Уи анеиликаа акәхап, иаразнак даауижьит...
Езыгә ихы-иҿы абаха шылмоуаз еиԥш, аҵәуацәа рбаха лоуӡомызт. Дара аҵәуацәагьы ус машәырла
рылаԥш наиқәымшәозар, аԥсы иҿаԥшӡомызт, дара акәыба иахагылазгьы ирыхәаԥшӡомызт. Ус рбыжьқәа еиқәдыргон, еидҵәуалон. Агәырҩеи, аҵәуареи, агәаҟреи ара рхатәы ԥсҭазаара рыман, иааиуаз зегьы рымаҵ ддыруан, аҽакы ахагьы рырҭомызт.
Уажәшьҭа агылара лцәуадаҩхо далагеит. Лшьапқәа чит, лшьапашҵа изықәгылаз азымдыруа иалагахьан. Лымгәарҭа иҭоугьы, дааԥсазар акәхап, зны-зынла дааҳәыцы-мыцуан, аха нас акраамҭа иҳарҭа-сырҭа ҟаиҵомызт.
Аԥсҭазаара аус ауан. Зны хара-хара илывсуашәа лбон. Зных ла лахь хыла иныдгыланы дырҩегьых лгәалашәарақәа рахь дархон. Уаҳа лыцхраашьа амамызт.
...Уи ауха (иаашар еибашьра деиҭацахуан иара) еилылкааит иаалырҟьан ауаҩы иқәра акыр нахылар шыҟалоз, ихгьы иҭҟьақәаны иахьыҟоу иҭатәар. Раԥхьаӡа акәны, даара лхаҿы иааган, дазхәыцт ахаҵа-ԥҳәысра, ахшара, аҭаацәара ртәы. Уажәы аҽа ҵакык аузшәа лбеит «схаҵа» ҳәа аҵәы злаҵашәа илҳәоз ажәа. Иаразнак дахӡыӡаауа дҟалеит убри макьана иӷәӷәамхацыз, лара лҭаацәагьы иара иҭаацәагьы аазхыкәласуаз, макьана иахьааилададаз иҟоу дара рҭаацәара. Уи ауха адагьы дзыцәшәаны, лыбз цәгьазар иахарахоит ҳәа лҿы иҭыхны зыхьӡ лымҳәацыз лыбзиабареи иара Езыгә ибзиабареи, абри лымгәа иҭази ракәын, анцәа даҭоумҵан, убри рҭаацәара хааҵас иамаз... Макьана ибзиан «аҵыхәа» иахьымӡацызт... Аибашьра акәзар, зегьы еизааигәанатәит – аԥсҭазаара, аԥсра, агәырҩа, агәырӷьара... Урҭ зегьы рышьхәа еивҵоуп рҳәон, аха ус ажәаны мацара ирҳәоит ҳәа илыԥхьаӡон. Уажәоуп лаԥшҿаба ианылба урҭ ахаҳәҵәаҳә реиԥш рхы шеилаԥсоу...
Аԥхьа игылоу аҳәсақәа зны-зынла инеимда-ааимданы амыткәма рҳәон. Абжьааԥнытәи аҵәуарақәа иреиԥшмызт аҵәуарақәагьы. Ас еиԥш иҟоу агәлымҵәах иакәым, зхәы згахьоу, зхәы зфахьоу ҳәа ззырҳәо иакәзаргьы, рыбжьы ҭганы, амыткәмагьы ааимдо, иааимаркуама уҳәартә дырҵәуон. Аибашьра ахыҭҟьара еиԥш иухьӡоит, аҽунардыруеит, иара аԥҟарақәа иара ишьақәнаргылоит, имҳәа-мырза уи зегьы ахаҵгыло иҟанаҵоит. Усҟак иҟоу ашәарҭа зегьы рҭыԥқәа рҿы иаргылоит.
Ланхәа дҳашҳатәарахазшәа дахьгылаз ҿымҭ, дааҟәымҵӡакәа илымбоз, ихараз, ус лгәаанагара иацыз акы ахь дыԥшуан. Уарла-шәарла даалҵны, лыҷкәын акәыба дахьҭыԥшуаз иара ида акы зымбоз лылаԥш неихылгон. «Зымцахә ыцәаз сара, зымцахә ыцәаз...» – лҳәон, ихыҷыҷаан еиҟәышьшьа иҟаз лқьышәқәа ааихыхны. Лылаӷырӡ лгәырҩа иаблын, ллакыҵақәа ирҭаҩаны иҟан.
Уажәы дааҟәымҵӡакәа дахьыԥшуаз Аҟәаҟа, Есма лҭаацәа рганахь акәмызт. Уи иҵегь ихаран, угәы ааҭыԥсаартә ихаран. Усҟан зхы иақәиҭхаз, зцәа-зжьы аидара иаҵыҵыз аԥсы акәхап. Урҭ рыжәла злаҟаз ала, Аԥсаа ҳәа, зыԥсқәа ҭоугьы уажәы-уашьҭан иҩышьҭыԥраап ҳәа угәы иаанагарын.
«...Бҵәуа, бҵәуа, уи ԥхашьараӡам, – уажәы-уажәы илаҳауан ланхәԥҳа лыбжьы, – бхы-бгәы далх...» Ари лара, аҭаца, лакәын изызкыз. Илызхымгоз – «бхы-бгәы далх» ҳәа аҵәы алаҵаны илҳәозшәа ахьлаҳауаз акәын. Насгьы убри дақәыӷәӷәаны, лыбжьы неиҵыхны илҳәон, аибашьра иҟанаҵоз ашәага-загақәа дырхыԥарц лҭахызшәа. Абри агәырҩацәгьагьы дахылбаауеит. Дышзымҵәуо, лыблақәа шҭҩааз, иҭыблааны ишцогьы лдыруеит.
Уи арахь дааԥшӡомызт, аха зегьы лбон. Арахь мацара акәым, лышьҭахь иҟоугьы. Убас шьҭахьгьы ԥхьагьы избо, ԥстәума, ԥсаатәума, ҳәазоума акы ыҟоуп, аха иагьа лундазгьы илгәалашәомызт... Лара
лакәзар, лымгәа лԥынҵа адкьысло, лшьапқәа чны дахьгылоу, аҳәаассақәа лывган, аҽырҵысра ахьыҟалоз, иахьынаскьатәыз, иахьааскьатәыз – зегьы арбан уа. Аҭаца уи аԥхьашьа лдыруазар акәын. Абжьааԥны акәзар, цасҳәагьы, аԥҟарақәа ишырҳәо акәымкәа, лара еиҳа ишылзыманшәалаз дныҟәашан, аха уажәы аԥсы иаҳаҭыр, зегьы ирыхьӡоз, зҽырнардыруаз аибашьра аҳақ илнарҟаҵомызт.
Хақәиҭра ыҟаӡам ари адунеи аҿы! Аԥсҭазаара еиҳа шаҟа ухы уаланарԥшуа аҟара еилукаауеит шаҟа ушьаҳау.
Зегьы дара роуп, иара ада ԥсыхәа ыҟаӡам. Уи изҿыц иаҿызар акәын, аус аулар акәын. Иара абра дахьгылоу лгәы иқәыҩуеит аҿақ-аҿақҳәа асааҭ еиԥш аус ахьауа. Ларгьы далакны дакуп, зны-зынла агәалашәарақәа днархьырԥшуа, маҷк даахнагоит...
...Уи аҽны данцоз лымгәа ааишьышьит, иаразнакгьы дхәацыхәаԥшьха дааицрашәеит, раԥхьаӡа, раԥхьаӡа дангәыдикылаз еиԥш. «Дҭакәашоит, захь дца сыздыруам, аха џьара итәо иакәӡам...» – лҳәеит лара, иагьааџьалшьеит, згара-заагара уадаҩхаз лыԥсыԥ иалыҩуаз ахьынӡагәыкхаз. «Бара бахь дымцеи, уаҳа дабацоз...» – дааччеит иаргьы.
...Раԥхьаӡа, раԥхьаӡа данылба, ижәла анлаҳа, Аԥсаа ҳәа, иџьалшьеит. Ижәла ахьыԥсаатә жәлаз мацараз акәым, иара ихаҭагьы абнатә ԥсаатә деиԥшын. Аԥшадаас зыбаҩқәа рҟынӡа излысхьоу, зхәы шәыршәыруа иҟанаҵахьоу, зыблақәа ҭнарыцқьаахьоу. Аччагьы дакит, избанзар, зыҟны дааиз, ларгьы дызлахәыз акласс зегьы ҩнатә ԥсаатәқәоушәа илбеит: зызхара ыфа зызхара ыжә иҟоу – кәты, арбаӷь, кәакәшь, кәакәшь-арбаӷь, ҟыз, кәата – ус гәрыцқьагас, ирҭахушәа, ирҭахымшәа ашьац иахыкәласуаз. Ргәырҽанӡамкәа абнатә ԥсаатә анаарылаԥры, иааилаҩҩит, ашәарҭа атәы зҳәоз рбыжьқәа дыргеит. Арбаӷь «ҟы-ҟы-ҟы» аҳәеит, уи иаанагоз «ажәҩан шәарҭоуп» ҳәа акәын. Акәтарцынақәа ҵаны иаахыҵызшәа, иааилакаркарт. Акәакәшь-арбаӷь, ажәҩан рацәак иацәшәомызт аҟынтә, азныказ иатәамбакәа быжьқәак арган, арцынақәа наҟ инеиланацалт. Аха, ашәарҭа рхысызшәа анырба, иҿабыӷӡа имшәа-имырҳа абнатә ԥсаатә ахьрылагылаз инавс-аавсуа иаақәлеит. Апазана иаганы, усҟак рхы иахьадмырхәоз аҟынтә рымҵәыжәҩақәа аус рымуа, ирымҩруа иахьеилагылаз, ари абнатә ԥсаатә хәылаԥсшәа иҟоу ҳзакәқәаҵәҟьоу аҳарбап, аԥаҵа иаланарҳәааит ҳәа ирыӡбеит. Арбаӷьқәа, рбыжьқәа рыхәда икылахо, акәтарцынақәа ааиларцалт, урҭ зегьы дара шырхылаԥшуа, рнапаҵаҟа ишыҟоу аларҳәарц. Уаҩы дызмыхәоз акәакәшь-арбаӷь акәын. Аҽырбабаӡан, абна ԥсаатә хахаӡа иахьрылагылаз ианнавалалак, «гәы-шш» ҳәа ашақә иасуан. Акәакәшь арцынақәагьы еицҿакны ақәҿырҭуан уи. Аҟызқәа рҽеиԥштәны, рҽеидкылан, рыхәдақәа ҭҳәа иниасуан, иааиасуан. Ҟызс иҟоу зегьы усоуп. Рим еиқәзырхаз ҳараҵәҟьа ҳауп ҳәа рхы амариашаӡан иҟоуп. Ажәытәӡатәиқәа, галлаа ирхаанқәаз ракәымкәа... Акәатақәа урҭқәа акгьы усс ирымамызт, итәаа-маауа еснагь аӡаҩахь рхы хан...
Убас илбеит лыклассаҿ илыцтәази уии реиқәшәара. Лара лхаҭа дызҵазкуаз аҩнатә ԥсаатәқәа, иара «Акәакәшь-арбаӷь» идкылан имаз ракәын. Иаргьы еснагь убри аҽырчреи «гәышш-гәырр» ҳәа аниас-ааиасра ада акы ааизмырҿыцӡеит. Убри мацара дыхәмаруан. Аҟызқәа – урҭ зҷапан шаахшәаз акариера зҽазыҟазҵоз ракәын. Урҭ реиҳараҩык рабацәагьы ранацәагьы инагоу ҳәа ирыԥхьаӡон. Рыхшарагьы уи аҿы иҵегь инаскьар рҭахын. Урҭ, зҽеиԥштәны ианиас-ааиасуаз, уимоу акласс ӷәы ахь ианцозгьы «ҳара Рим еиқәзырхаз ҳрышьҭроуп, ҳара Рим еиқәзырхаз ҳрышьҭроуп» рҳәозшәа уаҳауан.
..Уи ааба дрылган, ара Аҟәа дааны ашкол дышҭалаз еиԥш иҭалақәоз маҷҩымызт. Аха ари урҭгьы дреиԥшымызт. Уаҳагьы урҭ дрылаҳәуагьы уаҩы имбеит, рымԥангьы дықәымлеит, имԥангьы иааимышьҭит. Ашьҭахь иара «аҟызқәаҵәҟьа» рҟынтәи аӡәырҩы идҳәыларгьы цәгьа ирбомызт. Аха ларгьы, иара Акәакәшь-арбаӷьгьы ихьаԥшны уи ихәаԥшыргьы рҭахымызт. Зегьы дара роуп, уажәы-уажәы иаалырҟьан илгәалашәон аԥсаатә иахыршалаз ижәла. Иахыршалаз акәым, иара ус иагьижәлан. Аҵыхәтәан, уи ауаҩы амхылдыз еиԥш днызкылоз, иара иахь иухан узгоз акы дшалаҟоу ҳәа ирҳәоз, зынӡа ихалҵарц илҭахӡамыз, дақәшаҳаҭымхар амуит. Аха гәаныла лхы даӷьуан, иацы ақыҭаҟынтә иааз ҷкәынак иҟынӡа схы шԥаназго ҳәа. Лара, Астик игәыԥ ԥсыс иахаз. Астик игәыԥ, рышкол аҿы акәым, ақалақь аҿгьы ирдыруаз. Уи иҵашьыцны Кәакәшь-арбаӷь ҳәа иарҳәозаргьы, бзиа дбаны, згәы издуны иазҳәозгьы ыҟан...
...Иаргьы агәра ганы дыҟан усҟан, сшьапгьы даара иҳаракны икыдгылоуп ҳәа.
Макьана шьыбжьаараԥнын, аха, ҵәуара иааиран иҟаз рахьтә еиҳараҩык ааихьан. Аибашьра иара абраҟагьы зегьы рҭыԥқәа рҿы иаргылт. Ԥаса изхымццакуаз, уимоу инахыҳәҳәангьы имҩаԥыргоз – иалеибабарц, рыгәқәа нибакыларц – зегьы аркьаҿит. Уи аамҭа иахыбаауан, зегьы иара иадԥҟалан иашәон. Урҭқәа ирыцымныҟәаз, иахыԥаз изы ишәарҭан. Ԥсыхәаҵәҟьа аныҟамлалак, аԥсы аҽныҵәҟьагьы дыржуан, ашьыжьгьы, ашьыбжьышьҭахьгьы. Џьара ԥсцарҭақәак аныҟазгьы, ашьыбжьы аныҩхыҳәҳәа, аԥсы анышә дарҭон.
Ажәҩангьы шәарҭан. Џьара-ҩыџьара аԥсыжрақәа раан, аҳаирпланқәа, еиҳарак авертолиотқәа амашәырқәа ҟарҵахьан.
Иахьа шьыжьаахыс агаҿа аганахь џьара иҭыҩуаз абзарбзанқәа рыбжьы уажәы-уажәы ажәҩан арцәажәон. Агаҿеи ареи ирыбжьагылаз ари ахәеибаркыра уи ԥыҭрак иахәаҽуан. Аха нас аҽышьҭнахуан, ирхыҩны ажәҩан аҭышшарахь ицон, ажәҩан гәамҵуа арҭ агәыргәырбжьқәа анылбаанадалакгьы, аурҭ бааԥсы абжьы еиԥш иннажьуаз, акраамҭа аӷрахьаа еиԥш аҭышшарра иҭагьежьуан. Нас ԥыҭрак иааҭынчрахон. Аҵәуарақәагьы еиқәтәон... Макьана иҿыҩрны икамҳацыз, аха ишышлара ишлахьаз, ашҭа-гәара иалагылаз араҿарақәа рыбӷьы еилышәшәаны иахькаԥсоз уаҳауан. Уи ашьҭахь уаҳа бзарбзан хысбыжь мааҩит.
Ԥыҭрак ааҵхьан, абынҳәа ахахәда иқәиааз абыӡгәырқәа реиԥш, зыбӷьы акыр иҩежьхахьаз аҵлара злыҳәҳәоз ахәеибаркыра иаахыҩит асыԥсацара еиԥш иаанымгылаӡакәа иаауаз абыжьныҩра. Аҵәуарақәа ааихсыӷьт. Ус, ахәеибаркыра иҩахыкны, ицқьаӡа аҿыхьҭа зыцрыҵуаз ажәҩан аҟны аҟамаҿы еиԥш иаацырцырын, иниаҟьаны ицеит ҩ-ҳаирпланк. Нас ԥыҭраамҭак ажәҩан аҵабара иаҿын уи «асыԥсацарабжьы».
«Уажәшьҭа рацәак рызнымхеит ҳәа сыҟоуп, анцәа иҳәозар...» – иҿы азыӷәӷәамкәа ибжьы нақәиргашәа иуит аџьабацәа ирзааигәаны игылаз, иагьажәцәамыз, иагьҿацәамыз аӡәы.
«Аҽадаҵәҟьа архәарсҭа иқәлом, арҭ хланҵы ишҭарҵогьы иԥхамшьаӡакәа еиҭаахуеит...» – ина-циҵеит аҽаӡәы.
«Иларышьҭқәоз урҭ вертолиотқәан», – дныбжьалахт, аиаша акы агхар ҳәа дшәошәа, амысҭхәага лбааидазшәа зхәамц иашахәҵәаӡа игылаз.
«Зегьы дара рами, шьашәы иҭарблит...» – иҭахӡамкәа уи иажәа ацынхәра иҳәон ацәажәара ахы зкыз.
«Зегьы шԥаракәу, – амысҭхәага лбааздазшәа иҟаз аиаша иҵегь ириашар иҭахын, аха иаразнакҵәҟьа излаириашаша иҿыҵашәомызт, – зегь шԥаракәу...»
Лара аӡәы дизыӡырҩуа дыҟамызт, илылшомызт. Лшьапқәа лымазу илымамзу лзымдыруа дыҟан. Дҿажәкны аӡбагьы дакуан. Аӡба лычҳарын џьара дтәазҭгьы. Усҟан, ишылҵахьаз еиԥш, лгәалашәарақәа, лхәыцрақәа аалыкәыршан, аӡәгьы дзахымсуа, акгьы ахымҩуа иҟалҵон, лыԥсгьы лгон.
...Аԥсҭазаара акәзар, аус ауан ишауц. Уи иахьатәи мацара иаҿушәа аабоит. Аха иара азы «иахьа» акыр аҿыгҳара амоуп, агәаҵаӷаранӡа ииасхьоу иалагылоуп. Ауаҩы изы игәалашәарахахьеит иара азы уи зегьы «иахьоуп».
Лара лхала дынхеит. Быжьқәас, фҩыс иҟоу зегьы лықәпапан дыркит. Изланылкыло акгьы лымам, лымч хом. Лгәырҩа ахаҳә еиԥш лыҩныҵҟа иӡаатәалеит. Маҷк иадамзаргьы сыԥсы сдыргап ҳәа дзықәгәыӷуаз лгәалашәарақәа лзынкыломызт, илхибаҳәа ицон.
...Аԥсрагьы иара атәы иаҿын. Уи аԥсҭазаара еиԥш абжьы ахамызт, аԥхара ацмызт, ус аԥсы ӡаны аус ауан. Аԥсы анышә дыхнаҩаанӡа ҳәа иԥшымызт, анапаҿы инеиуа хәыҷы-хәыҷла иара аԥшра рнаҭон.
...Акызаҵәык макьана дкамҳакәа даазгоз, аӡыхь еиԥш ицқьаз аҳауеи быӷькаԥсантәи афыҩқәеи ракәын. Макьана абӷьы рацәаны иҿан. Аҽашәшьыларақәеи аҟьыҵәырақәеи рҿы иҿаз абӷьы макьана ииаҵәҟаҟараӡа иҟан, еиҳарак алтаррақәа рҿы. Ари ахаха-хымш уахыла иахьыхҵаалаз аҟнытә, зыбӷьы акыр еилашлаахьаз ҿыҩрны идәықәлеит. Икаԥсаз, иҿахаз макьана ишиаҵәац иҟан, хәыҷы-хәыҷла ишлоз абӷьы, ахкаарақәа рҿы арахә ихырҟаҟоз аҟәынџь афҩы – зегьы ла лзы фҩы бзиақәан, егьырҭ илызхымгоз афыҩқәа хырҽуан. Убарҭ афыҩқәа зегьы анеилалалак, ҿыц ишлаз абацә афҩы рхын.
Абас афыҩқәа ртәы дазхәыцит, иаалырҟьан макьана дкамҳакәа даазгоз аҳауа цқьа, ҭагалантәи афыҩқәа зегьы ырхәашьуа фҩык рылаҭәеит. Ари афҩы лцәа анылтәымзгьы илзыхгомызт. Иаразнакгьы лгәы ӡыҩӡыҩуа дааҟалеит. Афҩы ашьҭахь акыр ҵхьаны ауп уи зцыз лыбжьы анлаҳа. Езыгә дышьны данаарга, лхы ахьылгара лзымдыруа даныҟаз, иҭамшәоз иҟазиз... Абжьы аҵкыс алашара шаԥысуа... амца раԥхьа ибазар ҟалап, игәиҽаниҵарц аҽинарбазар... аха анаскьаха имаӡеит... Ус анакәха, амцагьы, абыжьгьы ахы раԥысуеит... Иубом, иуаҳауам... ианҭҟьа нахыс ишәышәуеит рҳәеит, аха уи иара гәықәха агәмырҿыӷьашәа акәхап... Афыҩгьы ахы еиԥшуп, амцагьы, абжьгьы ираԥысуеит... «Мадина дызхагылоу, Мадина лылаӷырӡ зауз...» – афҩы акыр даргәаҟхьан еиԥш иааҩит абыжьгьы. Хәыҭхәыҭлашәа илҳәон, аха уи убри еиԥш иҟаз хәыҭхәыҭран, акәыба иахагылазгьы, ашьҭахь итәақәазгьы еилыкка ираҳауан. Ираҳарц азгьы акәын изылҳәоз. «...Мадина дызхагылоу, Мадина лылаӷырӡ зоуз...» Мадина ланхәԥҳа лакәын, изҳәоз, ани дзыргәаҟуаз афҩы ныҟәызгозгьы уи лҩыза лакәын. Ланхәԥҳагьы ларгьы, ақыҭаҿ хаҵа ҳашԥацо рҳәан, рҽыдражәит. Ақалақь аҟынтә иааргаз акультура акаҳуеи азараҟьеи – еснагь афҩы рхын. Ланхәԥҳа лҩыза еиҳарак азараҟьа дазгаган. Акы сҳәоит ҳәа лҿы ааихылхцыԥхьаӡа, раԥхьа ақәбылфҩы дәықәылҵон. Аҳауа зегьы былфҩызшәа иҟалеит. Лгәы хынҳәуан, еилахынҳәуан, аха илулак инылкылон. Лымгәарҭа иҭаз иԥсы иӡеит.
...Ари афҩы уи иҟынӡагьы инаӡоит, хымԥада дҩышьны дыҟоуп. Уажәшьҭаҵәҟьа илылшомызт, уаҳа аӡәгьы дгәеимҭазар, лара лхаҭа акы лыӡбароуп. Ихуахны илыкәыршоу аҭаца лҳәаақәа дырхыԥаны, лара илтәым атерриториа дықәлароуп. Лыԥштәхәгьы цәгьазар акәхап, аха ҵәуара иааиуа, аԥсы ишихәамԥшуа еиԥш, ихагылоугьы ирыхәаԥшӡом. Ихагылоу, шамахамзар, дара-дарагьы еихәаԥшӡом, ланхәԥҳаи лҩыза азараҟьафаҩи реиԥш еицәнымхошәа ҟазҵо рыда... Убри аамҭазы лыжәҩахырқәа нҭарсны иааныркылт. Урҭ лнапқәа шхәыҷыз, лнацәкьрақәагьы шыссаз, илылаԥсны дызларкыз ала, дылдырт. Лара ахшароуреи, аџьабааи, агәбылреи лцәеи лыбаҩи аҟны днарган дыҟан. Аха лгәамч еснагь дҩаҵхон, еихсыӷьыр луамызт. Марица ҳәа лыхьӡгьы амцеи ацаҳәцаҳәреи ртәык алан. Аҳәса бзиа дырбацәомызт, аха рхы лыларгаломызт, зегьы дара роуп ла лтәы иалыргон. «Ари дышгылоу шәымбаӡо, дкаҳаанӡа ҳәа шәыԥ-шума?!» – ҿаалҭит зегьы ираҳартәы. Лыцҳәа аӡәгьы имҳәеит. Ларгьы данаалыха, наҟ лыҽлылҭеит. Зегьы рышьҭахь иҟаз, рацәаҩык ахьтәамыз арадаҿ дналыртәеит. «Саанӡа бҽыбмырҵысын, уажәыҵәҟьа сааиуеит», – лҳәан, аԥшӡы еиԥш дныҵаба дцеит. Уи убасҟак дшеилахазгьы, агәылаҳәсақәа зегьы ирхылаԥшуаз, аԥхьа иҟаҵатәыз, ашьҭахь иҟаҵатәыз разҳәоз ла лакәын. Ашьҭахь игылақәаз, итәақәаз акыр инеилыҵ-ааилыҵхьан. Лара лакәым, зхы иақәиҭны иҟазгьы, асҟаамҭа џьара агылара рылымшеит. Аҵәуацәагьы уарла-шәарла акәын уажәшьҭа ишааиуаз. Инахараны иҟаз, аӷацәа зламлацыз, амҩақәа ахьырымкыцыз ақыҭақәа рҟынтәи зҽахьызыгӡоз ракәын урҭгьы.
Уажәы Езыгә акәыба дахьҭаз еиҳа илбарҭахеит. Аԥсра ари аҩымш даара-даара аус аухьан. Раԥхьа ихыиҿы иқәнашьыз аиқәара уажәы ахәаԥшшәы аанахәахьан. Уи раԥхьаӡа данылбазгьы иаразнак игәалҭеит ихахәы жәпа ашлацқәа шалԥшуаз. Аԥсаа иԥшқаны ианхыҵуагьы рхәы шлазаргь ҟалоит ҳәа гәаныла аҵәы алалҵеит усҟан. Уажәы урҭ ашлацқәа акыр ижәпан. Иара убасҟак дхаранатәхьан, иԥшрагьы лгәаламшәозшәа акәын дшыҟаз. Дышьны ашҭа дҭаргалеижьҭеи акыр шықәса ҵхьоушәа.
...Данааргаз аҽны ихы-иҿы еицамкыцызт. Ииашаҵәҟьан, ихьӡ уҳәар дҩықәтәап уҳәарын. Лара ихыиҿы лымбаӡазшәа дыҟан: избанзар иблақәа хҩахьан. Аҵыхәтәан данцоз илбеит, уаҳагьы илбарц дыҟамзаап. Зны-зынла абла жәҩангәԥшшәалагьы, аӡыжьԥшшәалагьы абла гәыӷрақәа ҳәа ирышьҭоуп. Уи ианакәызаалак иҭкааны бла иҭамԥшыц роуп... Иҵаулоуп ҳәа зегьы ирзырҳәоит, аха иҵаулаҵәҟьоу ажәҩангәԥшшәалоуп... Езыгә иблақәа жәҩангәы-ԥшшәалацқьақәан... Уаҳагьы ишԥаҟаларыз абна ԥсаатә аблақәа... Аԥсаатә жәлагьы баша ихымзар акәхарын... Иара изоуп лгәы иззаанагаз, иԥсы ахьҭоу иблақәа рҿы ауп ҳәа... Аха уи, маҷк ихыҭҳәааушәа ибар ҳәа дшәаны, иалымҳәацызт... Иблақәа ирыццеит иԥсы...
Уажәшьҭа, ԥыҭрак иадамзаргьы, лгәалашәарақәа лырхынҳәыр лҭахын. Ԥыҭк дрыхьӡарц. Урҭ дырхьымӡакәа ҿааҳәыра рмоуа иара иццар, дахьцо игар ҳәа дшәон...
...Мчыбжьык шылзылхымгоз, ҩ-мчыбжьа, х-мчыбжьа аԥшра лықәшәон. Раԥхьа акгьы ркымызт, абџьар рымамызт. Аӷацәа, ртанкқәа рыҽҭаҵәахны, амҩаду иазааигәаз ақыҭақәа ирылалон... Аҩнқәа былуан, ауаа ҭахон. Езыгә, даабжьҟьан арахь ааха иоуаанӡа, игәыԥи иареи рхаҵарақәа ртәы ааҩуан: абџьар шьҭаҵарҭақәа ишрықәло, баталионк абџьарла ишеиқәдыршәаз, БМП-ки танкки шыргаз... Аха убарҭ инарышьҭарыххны, ашәаџь-ӡгьы ааҩуан. Езыгә иҩызцәагьы аӡәы дҭахахьан, ҩыџьа рыхәхьан...
...Зны, ииулак иҽыныбжьаршәны данҩеи... имашьына аҳәынҵәабаа иаганы агәашә дахьынҭалаз иааныжьны... лара, ус иара иахьеиӷьаишьоз аҟынтә, асоф дахьнықәгылаз лҽаанылкылт... Илбахьоу иакәмызт. Ус изылбаз, илзырбаз атәы аҳәара уадаҩын, ахьӡ лзаҭомызт. Аха уи иланаҳәеит, иара иахьа
уажәраанӡа дызлаҟаз лара лзы иаҵанакуаз. Дыршьып ҳәа усгьы лгәы иҭамшәацызт... Лгәы иҭашәахьан, аха дшәаны лхы иацәылӡон. Уажәшьҭа иԥылкуазеи... Аха усҟан, иҽшеиҭеикхьаз макьана цқьа илызгәамҭақәац дақәак илаԥыҵәҵәан, илыԥсаан иҟазар ҳәа гәҩарас ианылк, убас лгәы иҵалеит, аха асоф дылбаарц далагаргьы дзылбаауамызт...
Уи атәы иалымҳәеит, аха иара игәеиҭеит иаразнак. Убас ахәыц еиҟәиршәон. Игәеиҭеит, аха дылзымҵааит, «ахырқьиарагьы» даламгеит. Избан акәзар, иара Езыгә ихаҭаҵәҟьа издырамызт уи шыҟаҵатәыз. Зегьы дара роуп, илаԥш зны-зынла илывигон, акы ихы ахибаауан... Уажәы еиҳа ихтит лара шаҟа диҭахыз, уи изӡомызт, изыҵәахуамызт... Аха иаалырҟьан акы дааннакылон, инагӡаны дызгәырӷьомызт. Раԥхьа иргылан, еилылкааз ауаҩы дишьит, ауаа ишьит... Аибашьра еибашьроуп, аха ауаҩгьы дуаҩуп...
Уажәы уи ихы-иҿы акәыба иахьҭыԥшуаз, аԥсра ада аҽакы илымшо аҭынчра аҭыҳәҭеи дҭарӷәӷәаны дакын. Зыҽны дылбаз аҽны игәалҭаз, нас акраамҭа илҵәахуаз, зыгәра лгар лҭахымыз, лқьышә иқәылҵар илҭахыз, аҵыхәтәан зхала иара амчра аҵаҟа днеиз имхылдыз-мчы ыҟаӡамызт, ицыԥсит. Уи амч макьана инханы иахьыҟаз иара дызлахәыз лгәалашәарақәа рҿы акәӡан... Уи иԥсҭазаара, иареи лареи ахьынӡеи-бадыруаз, иахьынӡеицыҟаз аԥсы ҭан...
...Ижәла лҳәан, арҵаҩы ихьӡгьы нацылҵеит «Езыгә» ҳәа. Лара арҵаҩгьы еикәымк лҳәазшәа, иаразнак лҿы акәалаԥ еиԥш иаалыркит. Арҵаҩы дҿыцын, акласс дыргәаԥхар лҭахын, зегьы дырҿагәыбзыӷуан. Еснагь раԥхьа акласс ргәы иаанаго аилкаара дашьҭан, уи дацныҟәарц. Лхатә гәаанагара зынӡа илымамшәа акәын дшыҟаз. Уи еиҳарак дырҿагәыбзыӷуан еиҳа илԥырхагаз агәыԥ. Акласс даарылаԥшит, Астик – Кәакәшь-рбаӷь иахьгьы днаԥшит. Арҵаҩы, лыбз аблыр ҳәа дшәозшәа, «Езыгә» ҳәа иаабжьырҟьан, цқьа умӡырҩуазар иузеилмыргартә ауп ишылҳәаз. Аха лара Есма ибзиан илаҳаит. Лыбжьы мыргакәа, лыбз иқәҵан, ихаау ихааму агьама лбарц лҭахызшәа лхазы илҳәеит уи ахьӡ. Иаҳәоз дазымхәыцӡеит, иара ажәа ахаҭа мыцхәы ихьанҭазшәа лбеит, лыбз налымнаҳәо. Уажәшьҭа дыхбыџуп, аха данхәыҷыз излашьҭихзеи ари ҳәа лгәы иаанагеит, днаҵаҟьыц дызламцазеи. Уажәы имч ақәхартә иҟоуп. Иоуразоуроу лылаԥш дныҵылгеит: уи даҩцамызт, аха акгьы игмызт, иоура, иҭбаара, иҭеиҭыԥш, даара инаалон ибзиан иқәҳәаз ихахәы жәпа; ишизҳара изҳахьан, ахаҵарԥыс изуҳәартә дыҟан. Убасҟан ауп иангәалҭа – ихаран, аха, лара ианакәызаалак мыцхәы илбон, мыцхәы илаҳауан – ихахәы иааныԥшыртә ашлақәа алнаҳәан ишыҟаз.
Абарҭ зегьы лбеит, аԥша зҭыршаз лхы инҭалан иҭыст, лыхәлымшәагьы аччабжь ҩҭыҩт, иҩҭҟьеит уҳәаргьы ҟалон... Баша илзырҳәомызт лара ианылмаҳауаз «Аԥша иақәтәоу» ҳәа. «Аԥша иақәтәоу» акәмызт убарҭқәа рзы илызҳәатәыз, иҵегьы ирӷьны акәын, дыҷкәынамызт акәымзар. Аха усгьы лзырҳәозар ҟаларын, лара ҷкәынымзар ӡӷаб длыцныҟәаӡомызт.
Арҵаҩԥҳәызба уи илыцлырӷызит. Лара дзакәызиз Астик игәыԥ даҵанамкуазҭгьы, уи абӷа лымамызҭгьы, дыччеит, дмыччеит ҳәа акы аанаго иҟазма. Хәышықәса раԥхьа зқыҭаҿ иқәырцаз аколнхара ахантәаҩы иԥҳа... Лан заҵәык лыда аӡәгьы дазмырԥагьеит ақалақь аҵыхәахь, ацәымзаркыра араион аҿы иаархәаз аҩны... Уи, аԥхын акрырҳара иааны аӡын ицоз агыруак инхарҭа дгьыл иадиҟьалаз, нахьхьи ақыҭаҿ рыҩнашҭаҵәҟьахь икаххаа инагаз амҩачаԥа аҟарагьы аҭбаара змамыз, адгьыл ҟьыҵәы надаадашәа инықәиркьакьаз акы акәын.
...Убри аамҭаз иара Астик ихаҭа дыччеит... Дыччеит акәым, ҽырчча ҟаиҵеит... дыкны дагозшәа, акраамҭа ичҳауаны, нас дыԥнажәазшәа. Уинахыс аӡәы дизынкылозма арҵаҩԥҳәызба... Иара Езыгә ихьӡ шаарҳәаз еиԥш дтәеит, иччоз рахь уаҳа дагьхьамԥшит.
«Уажәы еилажәжәа иҟоу иҵысхәы алаԥшра далагозар акәхап, – лҳәеит лара усҟан, Астик лхы наидылкылан, – аҵарҷҷара...»
Уи иахьааиҭахыз дтәон. Аҽны илыдтәалаз дыҟамызт, дшааиуаз ла лҿы даагылт... Астик дырҩегьых ирҿыцт, еиҳа дзырччоз аҵыхәтәан илҳәаз ажәа акәын «аҵарҷҷара». Уи иаанагоз издырӡомызт. Изымдыруа ажәақәа еснагь икьатеиах ԥырҵәон. Иара, усгьы бызшәак нагӡаны издырамызт аҟынтә, имаҳацыз ажәақәа ҵҩа рымамызт, ианааиаҳалак ччараха исуан... «Иаразнак дыштәаз умбо, – нацылҵеит лара. – Ихьӡ дшаҵаз дааԥсахьеит... уԥши ихахәгьы аршлеит...»
Лара уажәыгь агәра ганы дыҟоуп, ауаҩы хынтә ахьӡ иҭатәуп ҳәа: данхәыҷу, бзиа иибо ихәмаргақәа реиԥш дзеилаҳауа; данқәыԥшу – раԥхьатәи ибзиабара иашьашәалоу, иаҳәо аҵкыс аҵаҵәахны; иуаҩрахь даннеилак – адамра иҭеигалаша, ашьха имцац джьаны идырго ахаҳә еиԥш...
Хәыҷы-хәыҷла лгәалашәарақәа рынхыҵ дагон. Ус ауаа лбон лҿаԥхьа, итәаз, игылаз, аха рбыжьқәа хыҩны иааҩуамызт. Аҵәуацәа, хыц-ҩыцк ракәымзар, ааира иаҟәыҵхьан. Уажәшьҭа агәыцхәцәа ықәло иалагозар акәхап...
...Астик иныԥоз рацәан. Уи иаб маҵура дук аҿы иӡбахә рҳәон. Иахагылаз иқәрахь днеихьан, иахьа-уаҵәы иқәҵуа рахь дыԥхьаӡан... Ари ақалақь аҿы ус еиԥш иҟоу азҵаарақәа аҵаҩцәаҵәҟьа алацәажәон, иазҿлымҳан. Астик иаб изы ирҳәон «без пӷти минут...» ҳәа, ани иоурц иҟоу амаҵурагьы ахьӡ нацҵан. Уи ԥыҭрак ианыгәагәа, даара ицәыҵаҵәахны Астик иаб «без пӷти минут» ҳәа ишьҭалт. Аха уи аҭыԥаҿ анеираз агәыӷра ыҟанаҵ, урҭқәа уаҩужьыр ҟалон. Иара Астикгьы, еснагь ҽыргаӡа ҟаиҵон, аха иаб иуск, уи хьыӡшьарас ирҭаз, атәы ма игәы иалан, ма дахыхәмарны знымзар-зны иааиҿыҵаиршәомызт. Уи здырыц ирдыруан, ирылазҵарц зыхәҭаз ирыларҵон. Макьана аҩбагьы хырҳагамзар ԥырхага рылам ҳәа иԥхьаӡан... Иара Астик иакәзар, днаӡааӡан, аха дҵаӷан... «Сҭакны акрырфоит» – иҳәон. Ашьапылампыл иара дыхәмаруамызт, анапылампыл, амҵәышәымпылгьы... Амала амҵәышәымпыл ҳәа рҳәоны ианиаҳа, шықәсык уи ажәа аацәырган аччара далагон... Атурник аҿы ҩынтә рыда иҽизҩагомызт... «Ҳара ҳаамысҭцәоуп, амҵәышәымпыл акәым, шьапыла ҳныҟәомызт, аҽы ццышәқәа ҳрықәтәан... Уажәы хәҩык зҭатәоу амашьына сааҭк 70–80 километра ҟарҵарцаз 280 ҽы рымч рҭахуп, – дахыхәмар-хыҽхәон уи. – Ҳара ҽы заҵәык ала сааҭк 70 километра ҟаҳҵон...»
Шьоукы-шьоукы, ииашаҵәҟьаны имаҟахы иадҿаҳәалаз, ас аниҳәалак инеилыԥсаа ицон. Шьҭрала саамысҭоуп уҳәар, уажәышьҭаҵәҟьа иҟалон, аха ани иаб дзықәкны дрымаз аҭыԥ ахь инеира иацхрааҩым ҳәа ирыԥхьаӡон. Аха ус џьара шәарҭак ыҟазар, Астик иԥсы иахирӡаарымызт. Уи идыруан, иаб уахь ихоз, аиҳабыра рҿы итәақәазгьы рыпринципқәа зегьы ишырхыԥахьаз, ишкарыжьхьаз. Ус, урҭ рпринципқәа шаҟа иӷәӷәоу атәы ауаа рахь ианырҳәоз, рҽеиԥштәӡаны инарықәыӷәӷәан ирҳәон акәымзар.
Аԥсҭазаара зегьы рзы аус ауан, иԥсыз изы ада. Аԥсрагьы иара атәы иаҿын. Аԥсҭазаара аамҭа ннахуан. Аԥсра иашьуан, ԥсык-ԥсыкла, сааҭ-сааҭла, хәыҷыхәыҷла, иахьа, иацы ахь иианагон...
Лара илыкәлыршаз аҳәаагьы еиҳа-еиҳа илыдыӷәӷәалозшәа лбон уажәшьҭа. Аха макьана уи дахьчозар лҭахын. Аҽакы лыҟәкын, аха ажәҩан аҭышшаара акгьы иазынкыломызт. Зны-зынла лыԥсы ҿырҳәыцаа иакуан, лыԥсыԥ аалымнахуан. Аха, анцәа иџьшьала, иара уаҵәҟьа дааунашьҭуан макьана. Лымгәарҭа иҭазгьы, иаразнак ихы лирдыруан, дҳәыцымыцуа деиҭалагахуан. Уажәшьҭа аԥсы иқәгара шааигәахоз лдыруан аҟынтә, Езыгә иахь анаԥшра дацәшәон. Уахь илыцәхоз лылаԥш зегьы иҩархыкны, аҩада, ахәеибаркырахь илырхеит. Уа, инарылҳәҳәоз ахәы ақәцәан, ара лбааи, ахәқәа ршьапқәа рахьи аҵкыс зыбӷьы каԥсахьаз аҵлара иалԥшуаз абааш еилыԥхаауа хьы-шәахәала иҭәын... Уи маҷк лгәы ааҟанаҵеит.
...Еснагь иҳарҳаруа идәықәыз, аӡӷабцәа реиԥш уҳәансҳәанқәа ирышьҭаз, згәыԥгьы заргьы ашкол ахы згахьаз Астик иаалырҟьан иҽиргәаԥуан. Ииашан, акәакәшь-арбаӷь еиԥш иҽирчуан. Усқәа раан акәакәшьарбаӷьгьы рыцәмаҷхон «Индиук» ҳәа ишьҭалон. «Ус есымзеиҭасымҭа азаара изаауеит» ҳәа рҳәалон «забацәа Рим рыхьчоз». Усқәа раан Астик иара игәыԥ иалазгьы ргәы нирхар, уимоу дырзыҵҟьаргьы ҟалон. Аха еиҳа ихҭеикуан акласс аҿы зегьы реиҳа иҭынчыз ҩыџьа аишьцәа. Урҭ еициит. Убри аҟнытә еицызар, еснагь еидтәалазар рҭахын. Уеизгьы-уеизгьы мыцхәы ицәажәо иҟамызт, аха акы анааибырҳәа, иаразнак игәарҭон. Рҵаҩцәақәак, егьырҭ еиҳа ирԥырхагаз, аха рнапы зламлоз ргәаӷ урҭ ирхыргон. Еидыхны идыртәон. Убасҟан заҵәык арҵаҩы иҳәатәы иқәныҟәомызт. Еидтәалон. Абри есымша рыххатәыс ирыман.
Астик абас «азаара» анизаалоз убарҭ хҭеикуан. Иҟәбаҟәшәо иахьтәаз дрылахәмаруашәа, иргәыбзыӷуашәа, иршәошәа, игәҿыӷь рылаихигошәа...
...Уи аҽны ача ататарақәа ыркәымпылны иргәыдиҵо далагеит. Ашкол буфеҭ аҿы иааргоз еснагь аӡра агын, иуркәымпылыргьы ахьанҭара аман, унаршә хиазар, иахьақәукыз иагьақәшәон, иадҷаблангьы инхон. Ари акәакәшь-арбаӷь, баша «армакьача» ҳәа ишьҭамызт, иара ианимаҳауаз, инаршә хиамызт. Уи дызлахьыӡдмыртәыц иҟазиз... Дара аишьцәа Астик инеицәыхараны аҭӡамц иадгылаз апарта иахатәан, еидыӷәӷәала. Иӷьазӷьазуа, иорденԥсараха уи аҭӡамц икыдын Брежнев ипатреҭ. Ажәытә ӷьычцәа рқьала аҿарҳәқәа реиԥш, иџьымшьқәа хьышьшьы, џьаргьы имԥшӡо иблақәа ирхакын. Ани армакьача иршәуаз реиҳарак уи апатреҭ иақәшәон. Иахьақәшәозгьы инхон. Иӡамҩа, еимасаба иҟаз, хьӡи-ԥшеи змаз иџьымшьқәа иҩархыкны аканҵаҵырақәа реиԥш иақәԥыҟҟа инхеит. Уи иара изыршәуазгьы ибон, арҵаҩгьы илбон, аклассгьы игәарҭеит. Аха зегьы ҽмырба, ҽмырҳа ҟарҵон. Аҵыхәтәан, Брежнев илакҭаҵәҟьа ианҭашәа, «апақ» ҳәа абжьгьы анга, арҵаҩгьы дџыџӡа даагылт, акласс зегьы рцәа аарыхԥеит... Уи мыцхәгьы зҽырхаан, зхы-зҿы еснагь игәыбзыӷӡа иҟазҵоз аӡәы лакәын. Зыбз ҭамгылоз, ацха змоу аҟәыдмҵаа ҳәа илышьҭан. Урҭқәа рыӡбаразы ишыфраҭыз, рҵатәқәа рҿы ифраҭызҭгьы... Аҵәҵәагьы аныҟамла, асҵәҟьа ианахирҟьа, зынӡа дызқәыӡуа акы алҵаанӡа ЅОЅ ҳәа асигнал ҟалҵар акәхеит. Еснагь иҿыхааӡа агәыбзыӷ зқәыз лхы-лҿы зегьы неиқәшәы ицеит. Ахагара ззааз иеиԥш дындәылҟьан лҿыналхеит. Дымцацт рҳәоны, ашкол арҵаҩцәа раӷьырак, адиреқтор раԥхьа днаргылан, илыма дааҩнашылт. Урҭ ари иазыԥшны уа итәазшәа. «Абар!..» – аҳәызба ҵар аҿы еиԥш лқьышә ҵаӷақәа инарыбжьыҳәҳәеит лыбжьы, Брежнев ипатреҭ ианнадгыла. Аныхачаԥа еиԥш икыдыз апатреҭ ачаркәымпылқәа ақәыҳәҳә ианнахәаԥш, рҿы акит. Уаҳагьы акы аарзымҳәаӡакәа иааикәҟьашан, зегьы ашә ахь идәықәлеит. Аҩраҵәҟьа измыҩт, егьырахь акы агырмыжьт,
убас иццакны ицеит. Уи иаанагоз иҟалаз еиҭаҳәашьа амам ҳәа акәын.
...Усҟан, уеизгьы-уеизгьы, аполитиказ ауаа рҭакра иаҟәыҵқәахьан, зынӡа аҳәынҭқарра сырбгоит ҳәа иалагоз аӡәы даҿамшәозар. Аха ркариера азы, рҭыԥ азы, рыхьӡ азы урҭқәа шшәарҭаз ишәарҭан. Ари уажәы аҵара-дырра ақалақьтәи аҟәшаҿы инаҩуан, урҭгьы, рхы иакәхшан идәықәырҵон аҵара аминистррахь, аминистрра – апартиа ақалақьтә комитет ахь, ақалақьтә комитет – апартиа аобласттә комитет ахь...
...Абжьааԥны, телехәаԥшрала данықәгылоз, дыхәцәырххо, ихацламҳәа ихымхәыцуа, абри ацашьа, ақәҵышьа дзақәымшәозеи ҳәа ицәыҵеибаҳаҳауан, ицәыҵаччон... дара абарҭ рырҵаҩцәагьы... Ма, амҵақьақьараз адунеи аҿы зегьы ираԥызгоз Қырҭтәыла аԥхьагыла, уи дааганы сааҭк атрибуна дықәыргыланы данимаз атәы... Жәларык аниҿагәыбзыӷуаз, гәаныла ианихыччоз. Иара игәы ԥшааны, алажә амузыка анаҳалак ауура ишалаго еиԥш, х-сааҭк еимаҭәаны данҵәуоз... уаанӡагьы изнымкылоз ичхәра, иеиқәа ахы иҭагылаз абанка уажәы-уажәы ианарҭәуаз, ашьҭахьала иҵган ианыргоз... Усҟан ара, Аҟәа, дара рышкол аҿгьы гәыԥ-гәыԥла еидгыланы ирҳәоз уажәы-уажәы иалҩуан «ацашьагьы иақәымшәо, аагылашьагьы» ҳәа, «алыгажә зхы цаз» ҳәа...
Аха уи аҽакын... Уи аҭакԥхықәра аӡәгьы идхаломызт, аԥша иагон. Ари лаԥшҿаба ашкол зегьы аҵанакит... Егьоумҳәан, аҳәынҭқарра аԥыза ду ихаҿы амш аларгеит...
Зны аӡәаӡәала, нас ҩыџьа-ҩыџьала иганы разҵаара иалагеит. Раԥхьа зегьы гәыӷуан, ани еснагь хаҿы гәыбзыӷ ихәмаруаз арҵаҩы илҳәап ҳәа. Аха уи лыԥсы иахылмырӡааит. Лҿы акәалаԥ еиԥш иахьынеихашәаз инхеит, лқьышә ҵаӷақәаҵәҟьагьы арахь иаҵыԥшуамызт, убас иӷәӷәаны иакит. Иргоз рахь ԥыҭҩык уахь инрыжьуан, ԥыҭҩык арахь иаарышьҭуан. Арахь иаарышьҭуаз шьоукы амца рҿықәлан, рхы-рҿқәа рхыблаа ицон, аҽа шьоукых цәыш-цәышӡа иҟан. Урҭгьы егьырҭгьы рыхәдақәа рыкәаҽ, рхы иҩахан рҩызцәа изрыхәаԥшуамызт. Иҩашьомызт, иҟазҵаз ихьӡ ддырҳәарц, дареи дареи рыцәгьа еибаҳәарц, ачарҳәара ддырҟаҵарц ишаҿыз, ишрықәымчуаз. Аӡәгьы иҟаиҵарыз дақәшәомызт. Индиук ихала иҳәап ҳәа изыԥшын. Аха иара, икәша-мыкәша иҟоу, изҿу акгьы имбаӡозшәа, гәмырҿыӷьга журнал дук имҵаҵаны – уи еиԥш иҟаз, акомиксқәа зныз ажурналқәа ныҟәигалон, ахы инаркны аҵыхәанӡа шәынтә раҟара дахәаԥшхьан.
Аҷкәынцәеи аӡӷабцәеи гәыԥ-гәыԥла иалԥхьан иргон, ԥыҭҩык арахь иаарышьҭуан, ԥыҭҩык уахь иныркылон. Иаргьы даргьы дрымбаӡозшәа ивсуан. Измыԥхьацыз хҩык-ԥшьҩык рыда нымхеит, аха Индиук ҽырҵысы имамызт. Аҵыхәтәан иара Езыгә наҟ днарԥхьеит. Уи дҩагылан, ашә ахь акәымкәа, Индиук дахьтәаз ахь иҿынеихеит. Зегьы рыхқәа шьҭацалан итәан, аха уи еразнак игәарҭеит. Езыгә иԥхьаз арҵаҩгьы ашә дахьылагылаз дынхеит, ма дахьымӡеит, мамзаргьы, иҟало збап ҳәа дааԥшит. Езыгә, Индиук дахьтәаз днеидгылан, илымҳа ихы нҭакны акы иеиҳәеит. Уи акы иҵасызшәа дҩышьҭнарԥеит. Аҽакы аҳәахагьы дахьымӡеит, «аҿыгә» аргеит... Индиукгьы дхьашьшьны апарта днахаҳаит...
Ахәқәа ирылҳәҳәо иқәгылаз абааш шәахәала ишҭәыз, ишхылашаауаз иҟан. Абжьааԥны аасҭа амра нхазшәа лбеит. Уаанӡа излагәалҭахьаз ала, маҷӡак акәын уа амра аҽахьааннакылоз. Издыруада, ари адгьыл ахьчаҩ ижра амш азгәарҭозар... Убас днаскьаргозар, жәытәнатә абри адгьыл зыԥсы ақәызҵоз зегьы реиԥш. Агәыцхәцәа рықәламҭаз, усҟак изааигәоу реиԥш...
Лымгәарҭа иҭаз ирҿыцны далагеит, ишьапқәа рыла «ашә» дасуан: атыгә-тыгә, атыгә-тыгәҳәа... Арҭ ахәқәа рынхыҵ, агаҿа иаваршәны ишьҭоу арха, уи иқәган инагоу амҩаду ианыланы инеиуа атанкқәа, урҭ рымҩа зкырц амҩаду анхыҵ-аахыҵ иҟоу абжьынҵ еилачырақәа зыҽрылаӡан итәоу Езыгә иҩызцәа акы рзицҳар иҭахушәа... Уи иаалырҟьан иҽирцәгьаҵәҟьеит, дааҟәымҵӡакәа «ашә» дасуеит. Уажәшьҭа иҿҳәара ааигәахоит, абасҟаамҭа дызҭаку «абахҭа» нижьыр иҭахызар акәхап, иҿҳәара ԥыҭк шагу... Уажәшьҭа иҭахызар акәхап адунеи ахь, иаб инижьуа адунеи ахь... Иан лхала дынхар, дшәар, лгәы ҭҟьар ҟалоит... «Егьи абахҭа» ҳәа азиҳәеит ари адунеигьы шәҟәыҩҩык, дарбану лгәалашәом. Аԥхьара бзиа илбон, аха еснагь дыццакны акәын дшаԥхьоз... Исыхшо изы адунеи ус иҟоумҵан, ибахҭоумтәын ҳәа уажәы гәаныла анцәа диашьапкуеит... Анра атәы данаазхәыц, амацәыс налхьысызшәа, ибыл-былуа иналыхҟьеит. Уи анаалгәалашәалакгьы, макьана азхәыцра ҵасым ҳәа лҽацәылгон. Зегьы дара роуп, ашьҭа лгәаҿы ихааӡа, иҟәатаӡа инхон.
Дангылазгьы знык илаҳаит, уажәы ирлас-ырласны ллымҳа инҭасуан «амш иқәгәышьан» ҳәа ахьырҳәоз. Уи уажәада илмаҳацкәа дауҟахыз, аха уажәы ларгьы Езыгәгьы ахьаҵанакуаз лгәы ҿнакаауан. Изҳәозгьы ахацәа ракәын. Абжьааԥны «амш ҳауит» анырҳәо, цәаӷәан, лаҵан, рашәан, ма ҭагалан ауп... Лаҵан – ажәла анышә ианарҭо... Ажәла анышә ианақәшәалак аԥсы ҭанаҵоит. Ауаҩы иԥсы анихыҵлак ауп анышә данарҭо... даныларҵо... Аха зыԥсы ҭоу зегьы ирымоуп... жәлаҟьарҭак... мгәарҭак...
...«Индиук» акраамҭа дзалымҵит. Иҟалап, даналҵгьы дыԥхашьаны ихы дымҩахозҭгьы. Езыгә зегьы иблақәа дирбеит, шәдәылҵ ҳәа. Зегьы дәылҵын ашҭахь илбааит. Ианааи уи дцахьан. Аҵәҵәа шыҟалаз еиԥш, ԥаса еицҩналаз ирыламыз рҵаҩык дааин, иахьала шәхы шәақәиҭуп ҳәа реиҳәеит. Иџьоушьаша, дырҵаҩума, иара амаҵура ду зҷаԥшьоз Астик иаб иоума, иара иоума, иахьа иҟалаз ҳәа аӡәы иҿы иааҭыхны далацәажәаны иҟамлеит. Акызаҵәык иҟарҵаз, Брежнев ипатреҭ кыдхны арҵаҩцәа ахьтәаз ахь иргеит. Насгьы, мызкы аҟара ирмаӡаӡан, акласс аҟынтәи аҷкәынцәа, еиҳарак агәыԥқәа ирыламыз, лара усҟан гәаныла акәатақәа ҳәа дзышьҭаз, ицәыҵаччо еибырҳәон. Езыгә Астик дахьтәаз дышнеиз, егьи амца ицрасызшәа дшыҵҟьаз, нас ишиқәшәаз, дшыланашьҭыз атәы...
...Уи аҵкысгьы иџьалшьаз, Езыгә ианду даныԥсы зегьы ахьцоз Астикгьы дрыццеит. Уеизгьы-уеизгьы, ари ахаҩаӡараҿ имааргьы ҟалон, аха абни агәыбзыӷ зхызҿы иқәызҵалоз рыкласс кураторс даман, убас илҭаххеит. Ҳәарада, уи Езыгә ианду длыцәнымхо ауакәхыз, еизарак аҿы далаҽхәон, аҵаҩцәа ҳаҭыр еиқәҵашьа шыдҳарҵо ҳәа.
Ашҭа иҭалаанӡагьы изҿысуаз анаара мацәаҭыԥ аҳаш шкәакәа алыҳәҳәон. Иџьашьаны днаԥшы-ааԥшуа даналага, Астик игәеиҭеит. Лара лыдагьы аӡәы имԥан дықәлаӡомызт уиаахыс. Убриаҟынтә еснагь лааигәа дыҟан.
...«Арҭ ари занду дланашьҭыз ишьҭра ауп, уи иабдуцәа, урҭ рабдуцәа, урҭ, урҭ, урҭ, урҭ... – знык иигаз иԥсыԥ аанҵәаанӡа убри ажәа аиҭаҳәара даҿын Астик. – Урҭ усҟаҩык ыҟан, ара иазкуамызт... Ргәы анҿыӷьлак, рыҩны ахыбрақәа инарықәгыла-аарықәгыло мацара, агаҿа ицон. Усами иаргьы ишиҳәоз, ацгәы ашьхантә ага илбаарц аҭахызар, аҩнхыбқәа ишрықәӡаз илбаауан ҳәа...»
«Излымбаарызиз, – лҳәеит ларгьы иаалырҟьан, ани ихьыз аахыс иӡбахә еиҭа аҳәара дахьалагаз, иара усгьы
аҵәы еиҭахьилеиҵоз лгәы иҩыҵаххны. – Гиуенес, Диоскуриа, Себастоплис руаажәлар ыҟан, сасра ирҭаауан... Нас, цқьа ианеибабалак, арахь аҩнхыбқәа, амардуан еиԥш ирҿалан иҩеиуан...» Арҭ еиқәылԥхьаӡаз џьашьаны дналыхәаԥшит, иԥшшәы ихҟьа, абри илдырҵәҟьома ҳәа. Аԥсны аҭоурых иазҿлымҳаҵәҟьаз, иашьҭаз, издырырцгьы зҭахыз иара Езыгә заҵәык иакәын. Убри шьоукы ирымеикуа зныкымкәа илаҳахьан ауп... Егьырҭ реиҳараҩык, арҵаҩцәагьы налаҵан, рыдгьыли руаажәлари рҭоурых Огненнаиа Землеи уи ақалақь хада Ушуиа рҭоурыхи ирзаҩызан. Ани «Рим еиқәзырхаз рышьҭра» иаиуаз, апарта иахатәаны аполитикатә кариера еиԥхыӡуаз, иара ареволиуциа аҭоурых рҽадцалан ирҵон. Аха Аԥсны аҭоурых атәы аԥсы иӡбахә рҳәараҳа ирҿыҵадыршәуамызт. Уи шаҟа еимактәыз, шаҟа идырҩашьахьаз, шаҟа иҭыӡшәаз рдыруан... акы рҿыҵҟьар ҟалон, раԥхьаҟа џьара ирҿаркшаз...
«Исҳәарц исҭахыз ирацәаҩын ҳәа ауп, – лара илҳәаҵәҟьаз ацыфа асҭоит ҳәа далагар, ани еиқәылԥхьаӡаз игәалаиршәар акәхон, уа акгьы имчымызт, уи дацәцарц, иажәагьы хиркәшарц иҭахын. – Насгьы, иааны ара акәын иахьԥсуаз. Ржырҭа анырмоулак, еиқәыржуан, ԥыҭрак ашьҭахь ижыз рыбаҩқәа хьахьхьала абас анышә иалԥшуа инхеит...»
Убриаҟара ихыҭҳәаан, игмыгын ииҳәоз, еиҳагьы лгәы иҵаххит. Уи адагьы игәалҭеит Езыгә дшихыбаауаз. «Усҟак ирацәаҩызҭгьы, уажәы еишәак азнагьы ыҟамеи, аҷкар рфама!» – лҳәеит лара гәаныла Езыгә дихы-баауашәа анылба, лхы дазцасны. Лҟырҟы цәӷәыхаа ицазшәа ауп ишылбаз убарҭ илҳәақәаз, аха убасҟак Езыгә датәалымбошәа ҟалҵар лҭахын, лхы агәра алыргарц, уи лара дыҭнагозшәа, иара, егьа ишьапы ҵиркьакьаргьы дзыҩамӡартә дҳаранакуазшәа.
«Ишԥа-ишԥа, ирфа закәызеи «аҷкар?!..» – ашҭа иҭалахьан ирԥхашьарц акы игымхеит, убас иччабжь ицәыҭҟьеит. Уеизгьы изымдыруа ажәак иаҳар, ччархәс икуан.
...Лара убас хара-хара дышивсуазгьы, зынӡа усс дышлымам, иара иакәым, лара лхы иахалырҵарц шылҭахызгьы, иҟазшьа аҷыдарақәа акыр лдыруан. Уи еилылкааит лара лҩызцәа зегьы реиҳа ихы дшеиԥшыз. Егьырҭ зегьы, дара ирхатәыз инеиҳаны, ирдыр-ирзымдыр, аҽа рольк-рольк ихәмаруан: шьоукы еиҳа инагаз рҩызак иҿыԥшуан, ма аҿар рҟазшьақәа рахьтә имодахаз акы рҽаԥыршьырц иашьҭан, шьоукы изеиԥхыӡуаз раԥхьатәи ркариера уажәнатә рҽеиԥшыртәлар рҭахын, шьоукых – ҵаҟа рыҽкажьны ибылгьозаргьы, егьырҭ ирылзкааша акы ҳзыҟаҵозар ҳәа иаҿын...
Ус, арҭ лгәалашәарақәа, лхәыцрақәа ирызнымкылакәа ланхәԥҳа лмытәмабжь ааҩит. Уи лмаҳаӡаргьы ҟалон, аха лара ллымҳа ҵарын, ихәанчам, еиқәшәоу амузыка аҵкысгьы, ихәанчоу, еилагоу иаразнак иҭасуан. Амыткәмагьы, арыцҳара иатәуп, аха игәаҟашәоуп, имузыкоуп... Ашәа ззымҳәо, злымҳа џьгәоу, амыткәмагьы изҳәаӡом. Аха ланхәԥҳа лыбжьы ала арҵәуо џьылшьозар ҟалон. Иҟалап ус, иаазҿыҵшәо зегьы хьҟәыршәоушәа избо. Аиаша цәҟьаран џьара икыдзар, икылымԥшӡакәагьы агәҭаҵәҟьа иҭаҳаршәуеит ҳәа зхы зыԥхьаӡо.
Ихәанчоу, еилагоу абжьы зызхымгоз ллымҳа ҭнашьаауан ланхәԥҳа лыбжьы. Лыбжьы ахьыԥаршеиз аҟынтә ажәақәа агәырҩа аҵкыс ашҳам еиҳа ирылжжуан: «Уаҳәшьа, уаҳәшьа, шаҟа урыцҳаузеи, шаҟа уеилкаамкәа умҩасуазеи... Аха иудыруаз, уаҳәшьа мыжда уеилылкаауеит, уаҳәшьа заҵәык... иушьҭаргалаша...»
Езыгә ашәа бзиан иҳәон... бзиагьы ибон ашәаҳәара... Лабхәа иакәзар, уажәыгь ачарақәа рҿы ахкы иҳәон... Ари захь дцада?..
Лгәы еиҳа-еиҳа иҿкааны илыхьуан. Афыҩқәа дырҩегьых дрыԥшааит, ддыргәаҟуа иалагеит. Лыкәшамыкәша иҟаз зегьы, шамахамзар, аԥхӡы фҩы рхын. Аџьабаа змаз, зыҩнқәа ирфахьаз ҳәсақәан. Лымгәарҭа иҭазгьы иҽирҭынчхит. Аҭышшара ду ааӡаны лыԥсыԥ аалымнахӡарц иалагон.
...Зегьы шыҟалаз уажәыгь илыздырам. Иҩызцәаҵәҟьа, ԥаса иара игәыԥ иалаз ирҳәоз ауп... Хәыцхәыц еиҿыршәшәаны зегьы рҳәара иаламгеит... ларгьы дыршаҭон, аха даргьы ргәы ирзарҳәомызт. Уаанӡагьы, Езыгә данаабжьҟьалак иаахыҵәҵәа-хыҵәҵәаны ииҳәақәоз рыла еилылкааз акәын илдыруаз. Урҭқәа ртәы аҳәара иҭахымызт. Илдыруазгьы убри акәын, Езыгә иман агәыԥ. Урҭ быжьҩык ыҟан. Дара рхала иҟаҵатәу ӡбаны, цқьа ишьақәымгылацыз аштаб ақәыршаҳаҭны имҩаԥыргоз макьана ирықәманшәалахо иааиуан. «Аҩсҭаа илымҳа џьгәоуп, аҩсҭаа илымҳа џьгәоуп», – лҳәон уи хәыҭхәыҭла, урҭқәа данрызхәыцуаз. Раԥхьа иԥшыхәуан, иаахынҳәны инатәаны аплан шьҭырхуан, иршәон-ирзон, нас акәын ианцоз. Абџьар ргарц ицома, аибашьыга машьына рыцрырҟьарц ицома, аџьаԥҳаны ргарц ицома, аӷа ири иџьаԥҳани згоз амашьынақәа ркараван иақәлама, – џьара акаҿы иахьымхәкәа иааиуан. «Аҩсҭаа илымҳа џьгәоуп, аҩсҭаа илымҳа џьгәоуп», – илҳәон, илҳәон, еиҭалҳәон лара гәаныла. Урҭ рхаҵарақәа ртәы иаразнак арахь иааҩуан. Езыгә еиҳарак дрылыркаауан. Идырмыцхәуазшәа лбон. «Аҩсҭаа илымҳа џьгәоуп, аҩсҭаа илымҳа џьгәоуп...» Езыгә данаабжьҟьалак, изаҳаз зегьы ааины ихаҵарақәа ртәы ила иҭарҳәо иалагон. Игәалаҟазаара шыбжьысуаз лбон, аха иара уаҩы ҳаҭырын, еиҳабацәак кажьны дцомызт. Лара уаанӡа лгәы иаанагомызт, арҽхәара зынӡа изнымаало дыҟоуп ҳәа. Лара лакәзар, ажәак иадамзаргьы аӡәы лыҽхәаԥхьыӡ иҳәар, акраамҭа ихаакәакәараӡа лгәы иқәхон. Езыгә уи дахычмазааҩхон, иара дандырҽхәоз, егьырҭ дырџьошәа ибон... «Аҩсҭаа илымҳа џьгәоуп, аҩсҭаа илымҳа џьгәоуп», – дхәыҭхәыҭуан, дхәыҭхәыҭуан дааҟәымҵӡакәа... Ашьҭахь, абџьари аџьаԥҳани ԥыҭк рнапаҿы ианыҟала, раԥхьа иааилышьшәа еиҿкаақәаз аштабқәа еиҳа ианҭышәынтәала, ртактикагьы аҽаԥсахит. Еиҳа инарҭбаан аоперациақәа азгәарҭо, иагьымҩаԥырго иалагеит. Еиҳаз аоперациақәа еиҳа иуадаҩын, алҵшәақәагьы еиҳан, агхақәагьы... еиҳа ирацәангьы иахҭынҵатәхон... Аха аибашьра – еибашьран, лгәы иаанагон лара, ашәақь анҭҟьалак агәыцә амца ҭҟьоит, ашьхәагьы изку игәы икыдсылоит...
Лара иахьынӡалдыруаз, Езыгә игәы иалан ргәыԥ ԥсаҟьаны абаталионқәа иахьрыларыԥсоз. Ус иҟаз, зыҽԥызшәахьаз, ирлас-ырласны зтактика зыԥсахуаз, аӷа иҟаиҵара дақәымшәо дзеилахәоз, аҵыхәтәан иҟоуп шуҳәо аханы икылҟьоз, иласыз агәыԥ ишыҟаз иныжьтәын ҳәа азиԥхьаӡон... Аштаб аҿы итәаз ус ирыԥхьаӡомызт... Аха аибашьра – еибашьроуп, лгәы иаанагон лара, хыхь иӡбаны ишьҭырхыз зегьы ықәныҟәароуп ҳәа. «Аҩсҭаа илымҳа џьгәоуп, аҩсҭаа илымҳа џьгәоуп...» – илҳәон, еиҭалҳәон лара гәаныла. Езыгә иҩызцәеи иареи уажәшьҭа уиаҟара, иара шьашәы иҭарблыша, илаԥш иҵашәо изыҟаларым ҳәа дгәыӷуан... Излоу еиҳа ирылаҩашьап ҳәа.
«Ауаҩы дыԥсыҽуп, ԥсынгьы бзангьы амчра змоу амч дахыбаауеит, – рҳәон ара шьоукы. – Уи иацу ахьӡгьы еиҩшаны ирҭахӡам, ишеибгоу ауп ишырҭаху...» Езыгә абарҭқәа илымҳа иаимырҳарц акәхап, иаабжьырҟьан данаауазгьы, аҵых ишалаз даауан, аҵых ишалаз дцон. «...Аҩсҭаа илымҳа џьгәоуп, аҩсҭаа илымҳа џьгәоуп...»
...Аҽны аӷацәа рмашьынақәа аџьаԥҳаны быжьганы гәымсҭатәи афронт ахь иргарц иҟан. Дара амашьынақәагьы рацәан, баталионк шеибгаз рхы-ршьапаҟынӡа абџьарла еиқәных, урҭ рыхьчон. Езыгә иҩызцәеи иареи уи аҿы аԥышәа рыман, ари аоперациа аплан ҟазҵоз рыхшыҩ рыларҵеит. Ирҳәоз ацәгьагьы абзиагьы аӡәгьы иахимҳәааит. Аха ианеидысла нахыс дара ргәы ишаанагозҵәҟьа иҟалеит: аԥхьа игылақәаз ааха ӷәӷәа анроу, изымцошәа анырба, ашьҭахьӡа иҟаз хынҳәит, агәҭа игылоугьы уинахыс инхазгьы амҩа рырҭарц, даргьы дара ртәқәа иахьыркыз ахь рҽықәрыжьырц... Зыԥсы иақәԥшыз аӷацәа, еиҳарак ашьҭахь игылаз, ахынҳәра иахьӡаз хацәынмырхаҵәҟьа еибашьуан. Убарҭ амашьынақәа амца дырктәын, иԥыҽҽны амҩа ианхалартә иҟаҵатәын, рыгәҭа инхо рықәхра еиҳа имариахарц. Убри аӷьырак рхы иадырҵеит Езыгә иҩызцәеи иареи. Машьынакгьы еибганы изымцеит, шамахамзар – изыхьчозгьы. Ианеилга иццактәын, ианаамҭаз иқәҵтәын, ихәыз, ишьыз зегьы ԥшаатәын. Езыгә... иԥсы ааиҭеикырц иҭаххазшәа, инапылатә хыцҟьага ихы ахьнықәиҵаз дынхеит... хык, хызаҵәык ауп иқәшәаз, инаилҟьан, иԥсы аман ицеит...
Уажәшьҭа ишгылатәыз аҟара лдыруан, аха дышьхныԥсылан, дзықәтәаз аӷә-џьаџьа дықәначаԥазшәа дыҟан. Акәыба иахагылаз инарылҵ-аарылҵқәаз аҳәсагьы ааны еиҭарылагылахьан. Лара лаха аӡәгьы имамызт. Марицагьы уаҳа лхабар ҟамлаӡеит. Уажәшьҭа еидҵәаҵәала акәыба иахагылаз дрылаԥшны иҭоу дылбарҭамызт.
Аибаркыра иалыҳәҳәоз ахәахьы дыԥшит: азыбжак ашәшьы азааихьан. Абааш макьана амра ашәахәақәа ирылагылан.
...Ашкол ианалгоз ашықәсан, зны иқәшәаз аҭаҷкәым аҵкыс еицәаз аҽа ҭаҷкәымк иқәшәеит «Индиук»: иаб уахгьы-ҽынгьы дзеиԥхыӡуаз, иџьыба иҭоу акы аиԥш ииԥхьаӡоз амаҵура неимпыҵшша ицеит. Иара ИО ҳәа дыштәаз, инаихан, аҽаӡәы, иҵегь иҿаз, акадрқәа рус зыӡбо, ишырҳәало еиԥш, иҵегь аперспектива змаз днаганы дахадыргылт... Астик иаб икариерагьы уа иаанҵәеит... Дара класск аҿы ицтәазгьы, ирызҳазар акәхап, ианазхәыцқәа, иарччеит, рыхгьы рыцҳаршьеит, уаанӡа уи ишахәаԥшқәоз аныргәалашәа. Иара Астик изы аԥсҭазаара наҳәы-ааҳәит. Ахәы икыр аҿы изымкуа иҟалеит. Арҵаҩцәагьы, аҵаҩцәагьы уаанӡа ианарыжьуаз зегьы, маҷ-маҷ издырҩо, идырдыруа иалагеит. Игәыԥгьы афархьымца еиԥш иааиқәчхьаԥит, зегьы хаҭа-хаҭа ицеит... Лара, ииашаҵәҟьан, дрыцҳалшьеит... иара дзакәызаалак, уаанӡа аҽакала изныҟәоз, дыбжьызхуаз рҵаҩгьы, ҵаҩгьы, иара иаҵкыс еиӷьмызт... Дкалмыжьит, игәы сырӷәӷәоит ҳәа даҿын...
Убас ишеихоз ашкол иалгеит... Ԥыҭҩык, иара «Рим еиқәзырхаз рышьҭра» иаиуақәазгьы нарылаҵан, Урыстәылаҟа ицеит. Аинститутқәа изҭалаз ҭалт, изымҭалазгьы уа иаангылт, Аԥснытәи ауниверситет ашҟа рышәҟәқәа аларҵеит иара, Астик, Езыгә, убас «аҩнатә ԥсаатәқәа» рахьтә аҽа ԥыҭҩык. Ларгьы дшымгәыӷӡоз дахырԥхьаӡалт... «Нхарак ахә ахҭынҵаны... – лҳәазаап ашьҭахь лан, иахьылҭахымыз данца, зеиқәа иазцасны зҿацә зырбааз иеиԥш, – мцураш схандеиуазаарын». Ус зҳәоз илхандеиз башан, аха уи лаб иакәхон. Хара иныҟәоз апассаџьыртә автобус иақәтәаз. Хара ицоз, аҭыԥ змаз апассаџьырцәа абилеҭқәагьы рыман, иагьтәан, аха еиҳа ааигәа-сигәа, 15, 20, 30 километр иахьрыҵанакуаз ицоз, аҽа убриаҟараҩык гылан. Ус анакәха, убарҭ имтәаӡакәа автобус иҭагылаз иршәоз ауп имцурашахаз... Ауниверситет аҿы даннеи Астикгьы уа дылбеит. Аԥышәаратә екзаменқәа мҩаԥысуанаҵ џьара ихацәа днықәымԥшит. Иаб инапқәа макьана уанӡа инаӡозар акәхап ҳәа ақәылҵеит. Лара лан, уи дахьҭалаз лыԥҳа лҭалара аҵкысгьы деигәырӷьазар ҟалап... ду иԥа лҳәон, Астик иаб ихьӡ аԥхьа инаргылан. Уи ихьӡ уажәшьҭа рацәак шаанамгоз агәра лгар лҭахымызт. Астик аџьынџьыхәа бзиа ишибоз лдыруан, еснагь ихәы ҭаҵәахны илыман. Иҟалап, шықәсыкахь 20–30 уӷә аџьынџьыхәа рылифаауазҭгьы. Аџьынџьыхәа аҟара агьама амоушәа акәын уи ажәа иҿы иҭаркәымпылуа ишиҳәоз, нас аччара дшалагоз. Уаҳагьы иааизеилымкааит ацә уӷәи аџьынџьыхәа уӷәи злеиԥшымыз. Ларгьы иҳарҳаррақәа, ибаша цәажәарақәа, иҽырбабарақәа лгәы ԥырҵәан дыҟан, аха дкалыжьыр зынӡа ихала дықәхоит ҳәа дрыцҳалшьон. Дыздыруаз зегьы убри дидкылан акәын дшырбоз, лара лхала зынӡа дыҟаӡамшәа... Аха ашьцылара бааԥс еиԥш ус даццон.
...Езыгә иҭалара шдыруадаҩыз, шьоукы аусуратә стаж рымоуп ҳәа мацара иаԥхьа ишдыргылоз атәы лаҳахьан, аха иара уи зынӡа далацәажәар иҭахымызт, иара ианиҭахымха ажәак иара усгьы иузиҿыхуамызт. Лара, ашьҭахь излеилылкааз ала, ауниверситет анҭыҵынтә акомиссиа иалаз дрыхьчеит, еиҳарак аҭоурых аниҭиуаз иааирԥшыз адырреи, иара аҭоурых ахь имаз абзиабареи рзы...
...Ауниверситет ианҭала инаркны Астик ицәа аарҳәны ихаԥеит. Аԥша дақәтәоуп, баша аҳарҳаррақәа илоуп, дырқьынцыцуп, аха уи зегьы хәыҷроуп, мышкызны аԥхыӡ еиԥш имҩасып ҳәа лгәы иаанагон. Иаалырҟьан, ибаҩрақәа хитуа, атәамбара илан, ииҳәо, иара цқьа изымдыруаз ажәақәагьы, ашҳам рылыжжуа ианылба лгәы цеит. Арахь рымԥан аӡәы дықәломызт, иара дказыжьыз ларгьы дкарыжьит. Уи иара игәаҵәа иалсуамызт, аха лара игәнылгон. Раԥхьа, ишлаҳауаз иҿы иааҭашәо иҳәо, иҿы ҭыӡәӡәааны дцәажәо, ихтны ацәҳарақәа иҳәо далагеит. «В конце-концов, мы живем накануне ХХ века – аԥсҭазаара зхы цәнарҳәхьоу аӡә иеиԥш дцәажәо далагеит. – Знаем, что суҳествует...
секс...» Убри иаанагозгьы цқьа издырамызт, аҳәашьагьы. Аха, иара игәы излаанагоз ала, иахьатәи аамҭаз уи иаҵанакуа ззымдыруа, деиҵахан, дымрин... Аха «уи иаҵанакуа» аниҳәоз игәы иҭаз ус игәы иахьҭаз мацара уацәыԥхашьарын. Лара дицәгәааӡо даналага, ииулак иара итәала – аҳәашьагьы еиҳа ирҽеит, изаҳауа далаӡартә. Нас зынӡа илақәа хкит, иареи лареи анааизынхалак инапқәагьы ицирхыраауа далагеит... Зны ихы анаалҿеигәа, ишны иҟаз иԥсыԥ аалҿаҳаит, иифаз зегьы зхатата иҟаз ихаԥыцқәа рыфыҩгьы... Ларгьы лхы лхашҭны ишлымчыз диҿасит. Езыгә даниҿас ҽырԥсы ҟаиҵеит, аха ара аҭак ҟамҵакәа даагылозма. Инапы рҟьаҟьангьы убас иҟаиҵеит уи аҭак, мчыбжьык ауаа рахь дызцәырҵуамызт. Убри аҿгьы даанымгылеит иара: излеиҳәоз ала, анапанҵашьа ада акгьы ззымдыруаз лаб шеи-шықәсеи аколнхара еиҳабыс дықәыртәаны дызмаз иаб иакәзаап, уа ҿааҳәра имоуа дзырӡша аныҟаиҵа, дҿыхны дааганы, ара иреиӷьу ареис ахь иныҟәо, иреиӷьу автобус дақәтәартә, есымчыбжьа хынтә-ԥшьынтә иџьыбақәа еимгәамӡо иҩныҟа дгәарло дҟазҵазгьы иара убри иакәзаап... Ари иаанагоз бара шасыск баҩызоуп, иаасҭаху быласыгӡар ҟалоит ҳәа акәын.
Убри инаркны хара-хара дивсуа далагеит. Аха иара длышьҭыҵуамызт, лымҩа икуан, лара илулак дыбжьыҵәраан дицәцон. Лангьы акалашәа дҟалеит. Астик дахьицрыҵуаз лҭахымызт. Лара аҩныҟа анеирагьы деиламҳауа, уаҳа лхы здылкылара длымамкәаҵәҟьа дықәхеит...
Дшәаԥы-рҳаԥуа, Астик џьара лымҩа икыр ҳәа, ауниверситет ахьтә дшаалоз, ҩынтә-хынтә Езыгә длықәшәан машьынала лыҩны дигахьан. Лара дызҭагылаз дырны иҟаиҵозу, ус машәыршәа длықәшәозу иахьагьы илыздырам...
Ауаҩы иуаҩрахь днықәлаанӡа, уԥсҭазаара зегьы уаԥхьаҟа иҟоуп ҳәа иарҳәоит. Уахь ихәыҷра зынӡа иаларҵаӡом, уи ԥсҭазаарамшәа. Ихәыҷра, ифа иагны, ижә иагны, ишәымкәа ихамкәа ихигозар, уи атәы уа аушәақә ирҳәоит... Аха ауаҩы иифогьы иман, иижәуагьы, ишәиҵогьы иман, ихеиҵогьы – ихәыҷра ицәыӡыр ҟалоит. Лара ишлыхьыз еиԥш... Иҵегьгьы даназхәыц илбеит, дзыхьчо, илыдгыло, лхы наздылкылаша аӡәгьы дышлымамыз. Лан, макьана иаахтны илымҳәацызт акәымзар, Астик дигозар лыҩнапыкгьы ақәылҵон, уинахыс насыԥ змоу анацәа дрыланаргылоит ҳәа азылԥхьаӡон... Лыԥҳа уи насыԥ лнаҭозма, илнаҭозма ҳәа дагьазхәыцуамызт... ду иԥа лыԥҳа лҟынӡа ихы неигазар... Дымҵаирсыргьы усс илымамзар акәхарын. Иара итәала, лымҵарсра идам-здам аҽаӡәы ишизеиҿымкаарыз еиҿикааит. Зынӡа гәҩарас илымамыз шьоукы, Езыгә ишыҟаиҵоз еиԥш, рмашьына дҭадыртәеит, ус лыҩнынӡа дыргарц. Уеизгьы, Кьыбырхәын инхон. Уахь акәымкәа аҽаџьара рхы андырха дрыҳәеит, ҩ-ажәак ирыдамзаргьы еиҳа зыгәра лго аӡәы иалҳәарц шылҭаху... Уи Астик шиакәу. Иаразнак илдырт арҭ зегьы еиҿызкааз иара шиакәыз. Даргьы ирҭахыз уи акәын, али-ԥси рыбжьара икылҟьа Астик имашьына рхианы дахьгылаз дрыма иҩакылсит. Амашьына ашә артны дааҭрыжьит. Иаргьы днеидгылт. Усҟанҵәҟьа иара Езыгә еицәамкәа илҟьазар ҟалап... ԥыҭрак акгьы дамаҭәамкәа дыҿлырцәеит. Нас дыҭҟьеит. Илышьҭаларгьы дрызкуамызт, уатәи араион дара раҵкыс илдыруан, аха даргьы лышьҭамлеит, ишәазар акәхап, аус алҵыр ҳәа...
Иара уи аҽныҵәҟьа Езыгә длыԥшааит. Илдыруеижьҭеигьы акрааҵуан уи имхылдыз зыҽны дамԥыхьашәаз аҽны инаркны даанкылан дшамаз... Еснагь усс илымамшәа ҟалҵон акәымзар. Убри ацәцара, аиааира атәамбара – лара дӡырнагошәа, дҳаранакуазшәа лбаҵәҟьон...
Уажәоуп урҭқәа зегьы лхаҿы ианеилыкка...
...Дгәаҟны, аԥхӡы даганы, лылақәа ахьҭоу умбо, лҿы ааихылхит, аха лгәи лылаӷырӡи неимаҵәан илнамырҳәеит... «Саргьы...» – иҳәеит уи игәаҵанӡа даақәԥсычҳан. «Саргьы бара беиԥш ауп, быда ԥсыхәа сымаӡам» ҳәа акәхап ииҳәарц ииҭахыз. Уи аилкаара акраҭахызма ҳәа лгәы иаанагеит уажәы...
Убри аамҭазы, ларгьы ҳәаа лыкәыршаӡамкәа адәыхты дықәтәазшәаҵәҟьа, акәыба иахагылаз аууы анааилдырга, дҳашҳатәрахазшәа агылара лылымшо дыштәаз, дангылазгьы лымбаӡеит. Урҭ ланхәԥҳа лыбжьы мҩашьахуа ирылыҩуан. Абжьааԥнытәи еиԥшмызт. Ахьаа ишылнарҳәозгьы, уи иатәымыз гәынамӡарақәак, ҽырхықәымҵарақәак аламкәа иҟалаӡомызт. Уажәы ахьаа ада аҽакы алаҟьашьымызт. Ларгьы днаԥшит: ишьапқәа анышә иалахошәа, мчыла-мчыла иаҟәыхуа дааиуан лабхәа. Есҭана – макьана зуаҩра иқәыз, ажәрахь зхы змырхацыз. Аамҭа аҵанӡа зны, Езыгә излеиҳәоз ала, рабацәа, урҭ рабацәа, урҭ, урҭ, урҭ... аҭоурых ианаҵанамкуазтәи, аҭоурых ианаҵанакуазтәи абиԥарақәа рхыҵхырҭаҿ амра анцәа ҳәа иалырхыз ихьӡ зыхьӡу... Зышьҭра убас аамҭеи аҭоурыхи рыҵахьӡантә иааго, дгьыли жәҩани рыбжьара Аԥсҭазаара ҳәа изышьҭоу аӡымшын ду иаршыз ашьа иазӡышо агыгшәыгқәа назцрыхо, ирҩа-ираӡа, зцәеи зыбаҩи урҭ ирымхны иахьа уажәраанӡа иаазго, иахьагьы урҭ рыцҭыԥқәа зну, зшьа наԥхьаҳәо иааиуа ирылҵыз, рцәеи рыбаҩи зцәоу изыбаҩу, рыԥсы зыԥсу рҵеи... ахаҵа бзиа, анхаҩ бзиа, знапы ахьы аԥссо, амахәҿиаа рахьтә, аӡын зҽынкылан иҟоу ашәаԥыџьаԥ рыԥсы – абааӡатәы џьара аҽанаарҵыс, зшьақәыӷәӷәара еиԥш имҩашьо издыруа, анышәи, амҿи,
амахәҿиааи здыркуа еихаԥсыхәымзар, акәҷышь мҵазырсыз ахьшь алеиршәарц азы акәымзар, зыԥсы ҭоу акы иақәкны бџьар ҭызмырҟьац... Знапала, зџьабаала зыхәгьы, аҽа ԥыҭҩык рыхәгьы аазрыхуа... Иԥа заҵә игәы ҵыблаа дахьықәу днеихагыларц, аҵыхәтәанӡа днеиҿаԥшырц дааиуеит...
Аџьабара дахьықәгылаз инаркны, иԥа дахьықәзынӡа жәаба-жәохәҟа шьаҿа шықәсы хьанҭақәаны иқәра иахылозар акәхарын... Убарҭ убасҟак ихьанҭан, изгомызт... Иҟәашӡа иҟаз, аха ус хьыс змамыз ихахәы иаҵыԥшуаз, амра иабылхьаз ихы-иҿы ацәаӷәарсҭақәа реиԥш ианыз акыҷырақәа иԥахны иркын. Урҭ ҵысыр, рҽоурыжьыр ддырԥхашьар ҟалон... Аԥсы даны-неихагыла, инапқәа наҟ-ааҟ иааиҵыхны икәшарц зҿыназхаз аҳәсақәа ааникылт. Ихы доурыжьӡар иҭахын. Зегьы ирымаз аамҭа аҟара акәын иаргьы дызқәиҭыз, инамцхәны аԥсы иаԥхьа аҽынкылара ахәҭамызт, еиҳарак ахаҵа изы. Иԥа дахьықәыз днеиҿаԥшын, нас иханытә ишьапанынӡа илаԥш неихигеит, иҽмырхәацәакәа инапы наргӡаны игәы инықәишьит. Аԥсымаҭәа иаҵәахуаз, дызгаз ахҭыԥ даназааигәаха, инапы ааникылт... Нас даахьаҳәын, ла лахь, иҭаца лахь дыԥшит. Днеилууаа дцеит. Аҳаҷаҳәа иаалгәалашәеит ас еиԥш данлыхәаԥшхьаз... Аҵыхәтәан Езыгә данаабжьыс, иаразнак иҽикәабеит. Иубон уаҳа изымчҳауа дшыҟаз. Илдыруан уи абжьааԥны аԥхӡы илҵны, дҟьашьны зынӡа ишизымчҳауаз. Ашкол данҭазгьы имаҭәақәа иара ишиӡәӡәоз. Ишәызгьы иаргьы дыцқьакәакәараӡа акәын есышьыжь ашкол аҿы дышнеиуаз. «Чистҩлӷ» – лҳәалон лара аҵәы алхны, иара иаҳартә еиԥш. Иара имаҳаӡазшәа ҟаиҵон. Лара убас афыҩқәа лаҳауан, хысымҭак дылзааигәахаанӡа ауаҩы иныҟәигоз афҩы лдыруан. Езыгә иара усгьы иааигәаӡаны днаивс-ааивсуан, џьара фҩы ҷыдак ихызар, ирхианы исымаз, ианааҭаххо инеиҿаскып ҳәа, аха имаҭәа ацқьафҩы ада акы узахкаауамызт. Ашьҭахь ианеизааигәаӡаха, данаагәыдикылалак лӡамҩа ихәда ианнадылҵалак, уеизгьы ифҩы-хаа ихылкаауан. Лыдам-здам уи уаҩы иаҳарц дыҟаӡамызт. Гәаныла уи аԥша афҩы, аԥырра афҩы, ажәҩан афҩы ҳәа ахьӡылҵеит. Баша аԥсаатә жәла рхым урҭ...
Аԥхӡи алымти иаганы иҟаз имаҭәақәа, хыхьтәиқәагьы, ҵаҟатәиқәагьы лыӡәӡәеит. Ауха шаанӡа аԥша ҟәанда асуан. Ашьыжь ибахьан. Икнысхуеит ҳәа дахьнеиз, лабхәа даагылан, ицәыз зегьы ирылкаан иҷкәын ҵаҟатәи имаҭәақәа дрыхәаԥшуан. Дхьаԥшны абыржәеиԥшҵәҟьа дналыхәаԥшит. Иҵәахыр иҭахын, аха изымҵәахит ибла аԥшатлакә еиԥш ихыслоз ашәаӡыӡара... Усҟан ицәа иалашәазар акәхап... Лара уажәоуп гәҩарас ианылк, усҟан илызгәаамыгӡаӡеит. Данцоз, данааигәыдикыла, иҽыкәаба-иҽышьышь, ҿыц иӡәӡәаз амаҭәа афҩы иалсны лара аӡәзаҵәык илаҳауан уи афҩы-хаа... Аха иаб ицәалашәара аҩыза ла лҟынӡа имнаӡеит... Аибашьра ицо ауаҩы иҽыкәаба-иҽышьышь, ҵаҟатәи имаҭәа ԥсахны, дыӡәӡәа-дыҳәҳәа... Аҽа гәыҩбара бааԥсык арҵысит уи игәаҿы усҟан... акрызбахьаз, акыр заҳахьаз ауаҩы игәаҿы...
Уажәы дхьаҳәын, даақәгьежьын, уаанӡа дахьгылазынӡа иҽадмырхалакәа днеит.
...Лыԥсыԥ лзеивымго илымнахуа далагеит. Иа, анцәа, иа, анцәа... Ара дрыламҳароуп, аҵыхәтәанӡа илычҳароуп... Лымгәарҭа иҭазгьы иҳәыцы-мыцшьақәа иԥсахт, ирҿыцт... Ишьапқәа еиҳа икыдрыӷәӷәалан ирҵәиуан... Нас, уаҳа азхәыцхагьы даламгаӡакәа, иахьынӡауаз ишьапқәа еиҵихт... Иа, анцәа, анцәа...
Иаразнакгьы лывара наҟ-ааҟ ла илтәӡамшәа иҟалеит, ихаҳәхеит, иҳашҳатәрахеит... Иара убас, иаалырҟьан уажәраанӡа зегьы ирхыҵәоз аҵәуабжьқәа, аҳәҳәабжьқәа зегьы ллымҳа инҭабеит, дара иҵәуозгьы
еилашьыхаа шәыҭҳа дук еиԥшхеит... Илулак, аҭышшаара илымнахуаз лыԥсыԥ арахь иаамкәкәаан, лҿы анааихылх, лхьаа абжьы ахы иақәиҭхеит... Лыҳәҳәабжьгьы лаҳаит. Нас илыҵагылан хыхь дхаргалт, дықәырҵеит. Уажәы-уажәы лыхдырра лымҵәо, илықәлашьцо ианалагалак, аӡәы «аҿаԥс-аҿаԥс» ҳәа лнапсыргәыҵа рҟьаҟьан наҟ-ааҟ дылҿасуан. Шаҟа иҿацаз ала, лгәаҟәышра еилнакаауан ари Марица шлакәыз. Уи лгәы арӷәӷәон. Илаҳаӡоз лара лыҳәҳәабжь акәын, ааигәа-сигәа уаҳа ԥсы зхоу дыҟамшәа. Иара ныскылоит, сҽеиқәызгәоит ҳәа далагаргьы, лхы лымч ақәхаӡомызт, илиааиуан. Зны-зынла зегьы ирылҵәраауа илаҳауаз Марица лыбжьы заҵәык акәын: «Быҳәҳәа, быҳәҳәа, беиха, беиха!!!»
Аамҭа шаҟа цаз лыздырам, зныкыршәа, здақәа злаԥыҵәҵәартә аҟынӡа ирыххаз лымгәа, лмаҟҿаҳәара – зегьы ишынеибаку лцәеи-лжьи ааунашьҭит, мыцхәгьы иҟәатахеит, ла илтәхеит. Иаразнак ауада ҭәит аҳәса рыбжьқәа рыла. Убарҭ зегьы ирылҵәраауа игон бжьык, быжь ҿыцк. Убрыгь ҵәуабжьын, аха аԥсҭазаара иабжьын... Ахааназ ишыҟоу еиԥш, иахьагьы аӡәы иԥсҭазаара абас ибжьы рганы ахы икуан...
Цқьа лыблақәа аахылтын, лыԥси-лыԥси еихьымӡо аԥшаара далагеит, иаразнакгьы лылаԥш иқәшәеит, иҩалхыкны драҳан дахьыркыз: «Дԥоуп!» – лыԥсы иҵегьы инеиқәаҳаит. Дызкызгьы Марица лнапы хәыҷқәа, лнапы ӷәӷәақәа ракәын. Уи, абжьааԥны ишырҳәо еиԥш, дагьҟаԥшьцәамызт, деимакыҷгьы дыҟамызт, дааракгьы иҭахны дҵәуомызт. Ибжьы ҩҭицон, аха нас дааҟрым-ҿрымшәа далгон. Ариабжьарак иҭыблааны ицоз лыблақәа, иҭҩааны иҟаз ллакыҵақәа ирҭыҩрны аҿыланахеит лылаӷырӡ. Уи убриаҟара еизаны иҟазар акәхарын, аанкылашьа амамызт. Убасҟан, еималан илеиуаз лылаӷырӡ иналакны аӡәы длыгәӡит. Лылаԥш анҩышьҭылх – ланхәԥҳа лакәын, убрыгь лылаӷырӡ еималан ицон. Уи лышьҭахь даҽаӡәгьы длыгәӡит, уигьы ланхәԥҳа лакәын. Ибжахҩаз уи лыблақәагьы ирывҵыжжны илеиуан лылаӷырӡ. Убри лылаӷырӡ еиҳа иҵаазар ҟалап ҳәа лгәы иаанагеит, убас лӡамҩа ашьҭа аннаҵон. Урҭгьы рыԥсы ргагәышьеит – иахьрыцҳалшьоз џьалымшьаӡеит, ус гәахәарак аиуа лгәы инықәшьны ицеит.
Аԥсҭазаара ааҟәымҵӡакәа, аԥсцаха ҟамҵаӡакәа, аус ауан. Ланхәа деиҭалыхәаԥшырц аҭахуп ҳәа аӡәы илеиҳәазшәа, деиҭалыхәаԥшит: уи лыблақәа бжахҩа ихҩан, лылаӷырӡқәагьы лӡамҩа абжараҟынӡа инеины, наҟ-ааҟ иадҩалан инхеит.
Уаҩы ибартә иҟан, лареи ланхәԥҳаи реиԥш, аҵәуарагьы маҷк иадамзаргьы, лыԥсы шылнамыргаз, лгәы шазмырҟәатаз. Уажәы уи дызҵазкуаз аԥсҭазаара анеирҭа-ааирҭа амамызт. Уа иҟаз ахақәиҭра аҩыза аԥсҭазаарагьы иалшомызт, аԥсрагьы. Уи лареи лыҷкәыни ракәын иаҵанакӡоз, шаҳаҭсгьы анцәа даман. Иахьарнахыс, анышә даннарҭа нахыс, адунеи аҿы дызлахәыз, дызкыз зегьы доурышьҭуеит, инаскьоит, дшеибакәу лара длызныжьны. Аамҭа лзынхоит аҵәуаразгьы.
...Адәахьы иҩеишьҭаҵаны игаз автомат хысбыжьқәа аиҩхаа ааҭдырцәажәеит. Ари ииз ихьӡала акәын. Иара дышьҭыхны дахьыркыз ицәеижь хәыҷы неихԥеит. Абас иҽинардыруан адунеи: уи ахақәиҭра мазеи дақәнаргәыӷуамызт, аха уи ахьӡала ақәԥараз ишәқәа аанартуан...
Ашьҭахь, амра шҭаз, Аԥсаа ржәытә нышәынҭрақәа ахьыҟаз ахәызқәантә еиҭа ахысбыжьқәа ааҩит. Ари иҭахаз ихьӡала акәын. Уи амгәарҭаҟынтәи адунеи алашарахь данаанагазгьы ихыст, уажәы, егьи, наӡаӡатәи амгәарҭа анышә ахь данцогьы – убас. Избанзар деибашьҩын.
Аҟазаареи, аҟамзаареи, ииасуеи, наӡаӡатәии абас иааигәаӡаны ианааиҿаԥшлак, урҭ рымчи рымҽхаки рҿаԥхьа аԥсҭазаара шәаҟьон... Усҟан абжьы аргон, агәы ннакыларц, иахнарҟьон, иармыцхәуан... Уахынла бнаршәырала ацара зықәшәаз ахәыҷы, игәы алеимышьҭырц, ихы алеижьжьарц ибжьы рдуны ииҳәоз ашәа еиԥш...
Асаби дани нахыс аӡәгьы дыдмырҵәуеит. Аԥсы анышә даҭан, ихынҳәны иахьааиуаз, аԥсра ргәы иҵалан ишыҟазгьы, асаби иира атәы ргәы арԥхон, иажьжьон. Иԥсыз ихьӡала иныхҭәалан ҵәыцак анырклак ашьҭахь, ҿыц ииз асаби дныҳәан, рқьышә инықәыркуа арыжәтә аҽакы еиԥшымкәа игьамахоит.
...Икараха ицәаз асаби дшаҳә-шаҳәуа иан длыван. Ларгьы, агәырҩеи, агәырӷьареи, лыхшароуреи, дызҭаз анра аҳра – зегьы деималаркны, иҭыхьшәашәаа иҟаз лгәы аазырԥхаз анасыԥ ҿыц лхы ахылбаауамызт. Зымч ахьмаҷыз аҟынтә ихьанҭаханы иҟаз лнапы ишаҳәшаҳәуа илываз аилаҳәара инақәылҵеит. Уи абжьы рганы иԥсыԥ леигаҩеигон.
...Аԥсҭазаара аус ауан...
Ааԥынра аахьан, аха ажәҵарақәа маацызт, акәыкәу ҿнамҭыцызт.
Иацы ахәылԥазы аҽы ааганы ашҭа ишҭеиҵаз гәалҭеит. Ус акәзар, машьына ахьзымнеиӡо аҿаҩа инхо иҩыза иахь дцоит. Убри аӡәк иакәын иара иаҵкыс ирхәхьаны, иахьагьы зшьапы иқәгылаз. Лара Енықә данынеиҿаԥшы цәгьараҵәҟьак шыҟамлаз еилылкааит. Уи ихы-иҿы аҩыра еиԥш даԥхьон. «...дышьҭанаҵеит ҳәа саҳаит. Ааԥынра, ахышәҭ-мышәҭқәа рымацара ракәӡам, аакьыскьатәи ахәрақәагьы пытуеит. Снабжьысып. Иара иааимыцҳаит, аха иааицҳаанӡа ҳәа сзыԥшуам. Игәы рыӷәӷәатәуп, уи ихәоит, игәасҭахьеит. Ҳуаџьаҟ аханы иқәгылоу асааҭ еиԥш дырхиалатәуп», – иччаԥшь иԥаҵаԥшьқәа инрыҵыԥхеит. Лара лыҽнылкылар лҭахын, аха иамукәа лыбжьы ҭганы дааччеит. Иаргьы даныҷкәынаӡаз, ларгьы даныӡӷабӡаз ус ччараха ианлыслак, бзырччозеи ҳәа ианакәызаалак дҵаауамызт. Ус дахьыччоз деилаҳаны длыхәаԥшуан. Даныччоз бзиа ишибоз лдыруан, еснагь лқьышә иқәкын.
Усҟанҵәҟьа иара ибара мацара лара лзы ныҳәан, аха уажәы дзырччаз аҽакын: уи бзиа иибоз рыхьӡ убас деилаҳаны иҳәон, дахыццакцәон, «иамхафон». Лара лыхьӡ еиҳагьы ирласны «илбааидон». Аха ани иҩыза иабду ихьӡ жәытә хьӡын, аҳәарагьы мариамызт, ҳәарада, – «албаадарагьы». Уи иабду, рыжәлантә аҿы уаанӡа иҟазгьы уажәы иҟоугьы дреиӷьын ҳәа дыԥхьаӡан, дара руаӡәк иӡбахә анырҳәозгьы абрыгь-абрыгь дишьҭроуп рҳәон. Аҿаҩауаа зегьы абна, ашьха ртәы бзианы ирдыруан. Убри аҟынтә, аҽаказы инарылыҳәҳәоз далкааны ҳаҭыр иқәырҵон. Уи иабду
Гедлач еизара уаҩуп ҳәа дыԥхьаӡан, Гедлач имаҭа аизарақәа зынӡа иҭахӡамызт. Аԥсҭа ахаҩаӡаратә дааны лбаа имҩаԥыргоз аколнхара еизарақәа еснагь дахьырхьымӡоз аҟынтә, аԥхьагылацәа ракәымкәа амараҳәцәа дырхыԥхьаӡалан. Аха ибзианы деибашьит. Изгәамҭацызт акәымзар, ҟыбаҩны илазаарын.
Уажәы еиҳарак дзырччоз, убри иҩыза иабду ихьӡ ихәда икыламхаӡакәа «иахьылбааидаз» ауп. Лара лыхьӡыҵәҟьа ааҭырҟьаны, акы игәы ннарханы даныҟаз акәымзар, шамаха иҳәаӡомызт. Насгьы аԥсахгақәа иман, ма инаирҳәы-ааирҳәуан. Иара ахьӡ ҳәагьы иааҭырҟьаны иуҳәоз ҳәа акрыҟахызма: лара ԥшьҩеишьцәа драҳәшьазаҵәын, дагьреиҵбын, лыдагьы ԥсы рхамызт. «Бзиа» ҳәа илышьҭан. Ишнеи-шнеиуаз, «Б» «рамхафон» «Зиа» ҳәа инхеит. Убри акәхеит лыхьӡыҵәҟьагьы. Иаргьы иаалахҿыхны иҳәарц аниҭахыз «Зиабзиа» иҳәон. Иҳәон ахьӡын, аха «ифон».
Ара иҵегьы дзырччоз ыҟан, ҽыла дцаратәы аҽыҵга иоут. Аиашаз, уажәы амашьына «ашьапы ахьакуа» ҽыла џьара анеира ԥхашьарак еиԥшны ирбо иҟалахьан. Аха Енықә амашьынагьы шимаз рдыруан аҟынтә, уи ихьанаршшон. Лара деигәырӷьон ас еиԥш аҽыҵгақәа аныҟалоз, избанзар иара убасҟан иҭахын аҽықәтәара. Иҩыза изы иҳәон еиԥш, уи ицхраауан. Иара ихаҭагьы есааԥны иааубартә еиԥш деиҵаӷәӷәа, дышуа-ҩаԥшьызгьы, иԥшшәы ихаҳа дҟалон. Аха «ҟыҳ» мҳәакәа ихигон. Анцәа иџьшьала, егьа ибжа аибашьра иагазаргьы, егьа деицанакуазаргьы, макьана шықәсыла иӷәӷәамҭа рацәак дахымсыцызт, игәамч аус ауан. Апрель нҵәаны мес ахь иқәло ианналагалак, иԥшшәы аауан, иҵшәаауаз илакҭақәагьы ааҭылашон, иԥаҵақәа ирылахьшәашәаны иҟаз иччаԥшьгьы аԥсыԥха аалалон.
Ахи аҵыхәеи, уи раԥхьа дахьгәалҭаз аҽыбӷаҿ ауп. Аҳәаҟьараз аицлабрақәа раан. Лара ашкол дҭан, макьана ахәыҷы ҳәа илышьҭан, аха иаргьы дыҷкәынӡан. Иахьынӡалдыруа ақыҭаҿ зегь раԥхьагьы амашьына иман, аха аҽгьы каимыжьит. Иара арахь еиҳа аҿаҩа датәын, дара архатәқәан. Уи дузгәамҭо дыҟамызт, аха лылаԥш аниқәшәаҵәҟьа убасҟан ауп, ашькыл дангылан, диашахәҵәӡа, уахь дымԥшӡакәа, наҟ-ааҟ иарсыз аҵәышқәа рыхны данцоз.
Иахьа абжьааԥны аҵкысгьы заа дгылеит Енықә. Уи цатәыс иахьимаз иагьааигәамызт, амҩагьы мҩа мариамызт. Абжьааԥынгьы ашара дацгылон. Лара аҽа ԥыҭрак лҽышьҭалкуан, аха иахьа аиарҭа аԥхарра лыԥсы алыхәхәа дшыҟазгьы дгылт. Ԥхак иҿамҵакәа длышьҭыр лҭахымызт. «Бара макьана бымгыларгьы ҟалон...» – иҳәеит иара. Дымӷьаҵәыӷьаҵәит, аха гәыкала ишиҳәоз лдыруан. «Ҿмырҵысы усзышьҭуам, ааԥынраха аԥсаатә урҟаҭәар ишԥасыԥсыхәо...» – ас ҳәаны дмыччар ҟалозма, дааччеит.
Иҽадмырхалакәа какалк икын, иҟамчы аақәхны иҿанынеиха, ларгьы дишьҭаланы дындәылҵит. «Аҷкәын... Шьыбга ателевизор мыжда дшахәаԥшуа акрыфара ихашҭыр ҟалоит... Бгәы дҭаз, – иҳәеит уи даахьаҳәын. – Сҳәатәы хеиҵо далагеит... агәыӷрақәа сымоуп... Ԥаса ихызжәацәозар акәхарын, арҭ аҷкәынцәа ҟадыџьқәа зыцәгәаауа уздырӡом, ргаӡамҭа иқәуп...»
Лара ақәҿылымҭит.
Дмыццакыкәа, ишьапы ибзианы ашькыл инкылакны даныҩеиха, аҽышьҭыхра шицәуадаҩыз убон. Ирхәхьаз иарӷьа шьапы цқьа иҟәуамызт. Убрыгь инимырԥшыр иҭахын. Еиҳаракгьы ла лҿы. Уи лгәы лнархьуан ларгьы, аха ддәылымҵыр ҟалозма, знык аҽыбӷаҿ данызнеи, иҽагьааириашеит, ижәҩахырқәагьы ааиҵихит, аҽгьы ашацаҳәа аҿынанахеит. Ашҭа дынҭыҵны наҟ архәара давалаанӡа дизыԥшын.
Ари аҽгьы аҭоурых аман. Шықәсык аԥхьа лашьцәа рымаҳә данынарышьҭуаз ирҭеит. Иаргьы ианааз
ҽыӷәӷәан, ҽыла аицлабрақәа еснагь ирылахәын. Акрааҵуан уи еицлабрак ахь ахы дмырхеижьҭеи, ақәра аман, аха уахьалацалак азы макьана иеиқәшәан.
Зегь дара роуп, ас еиԥш аҽааԥса амаҳә ишԥаирҭоз ҳәа зҳәаз рацәаҩхеит. Изырҭазгьы ианиааз дҽыбӷаҟазан, аха уажәшьҭа дтәахьеит, еиқәнагоит рҳәеит жәынгьы-ҿангьы Енықә иҵашьыцуаз. Ларгьы лгәы иамыхәаӡеит, уажәааны аҽы амаҳә ирҭо рбахьоума, аха еицәалтәыр ҳәа дшәан, алаҿылымҭит. Енықә игәы иахәо иамыхәо атәы иахьагьы илыздырам. Аха иара бзианы иныҟәигон, аӡынра ԥыҭк иҭеикуан, џьара далацон. Амашьына аҵкыс иара дақәтон. Амашьына анҭигоз лара џьара данцоз акәын. Лара аҽы атәы рацәак далацәажәар зылҭахымыз, лашьцәа ргәынамӡарақәа хтны аҳәара иалагар ҳәа дацәшәон. Урҭ Енықәи лареи ианқәыԥшыз инаркны ишеихәаԥшуаз рдыруан, ицәырганы ирҳәомызт, аха цәгьа ишырымбоз аҟара агәҩара лырҭахьан. Ашьҭахь, ибжа цаны, жәантә аԥсреи абзареи дрыбжьагылахьаны, жьеибгак иқәымкәа даныхынҳә раҳәшьа заҵә уахь лхы лырхар даара ирҭахымызт. «Ауаҩы данқәыԥшу игәы иаԥысуеит, аха уи азы ашьауӷа иқәырҵом...» – иара иҿгьы ирымӡаӡеит урҭ. Дара аԥшьҩыкгьы еибашьцәан, еибга-еизҩыда ихынҳәит, асҟак аибашьра икыднаҟьаз рҩыза дыршаҭар акәын, аха дрымшаҭеит. Рҿы иҭаргыланы ирааӡаз, рыԥсы зыхәлаз раҳәшьа излылаӡомызт. Лара, акы дмырҳәакәа дара, дыззыркырц ирҭахыз аҵарахьыҵәҟьа лхы лмырхакәа дахьиццаз, лхаҳәатәы мацара дахьықәныҟәаз даара ргәы днархьит. Иахьа уажәраанӡагьы убас ишеицәыхьшәашәоу инханы иҟоуп. Илдыруеит уи дара шаҟа иаргәаҟуа, аха лан мызкахьы знык иадамзаргьы дааны дылбоит, лгәы ҟалҵоит. Дгәыӷуан, џьара бжьиаак дҟалар, урҭқәа зегьы рхадыршҭып ҳәа.
Иара аҽгьы ацәаҩа аман, иахьагьы иканамыжьцызт. Иабалакгьы дақәнартәомызт. Зны, Енықә џьара цатәык иман, аҽы кәадырны аҽхарԥарҭаҿ инҿаҳәаны аҩныҟа дааит. Какалк икырц днатәан, иҿаҵа аамхны иҿахьы иҩеигаанӡа, адәныҟа ахыҭҟьара еиԥш аҽыкьыркьырбжьы геит. Еишьҭаххы рҩыџьагьы аныҩдәылҟьа, аҽы аапкны иқәын. Абжьарахыԥа еиԥш зны аԥхьатәи ашьапқәа ирықәгылон, зных – ашьҭахьтәиқәа, аԥырӷы ақәшәазшәа. Аԥырцәқәа иҽрыларԥсны икны дақәтәан Шьыбга, дақәтәан узҳәозар. Акәадыргьы цо-иаауа аҽыбӷа иқәын, Енықә дақәтәаанӡа амгәырхақәа ркәаданы инижьзар акәхап. Еснагь еразнак иҟазҵара иақәшәоз Енықә, уажәы дақәымшәеит. Убасҟак дшәеит, аҷкәын акы изнаур ҳәа. Аҽы дақәҳәҳәеит, иҟамчы дҩаханы уахь днаҭрысит. «Еиҳагьы иураапкуеит!» – днеиԥыххылан, даанылкылт лара. Дааиԥырҟьан, ихагаханы иҟаз аҽы дабозар дабартә днеит. «Залашә!» – лыбжьы нақәлыргеит уи дақәмыцәҟьакәа, аха егьмырхаакәа, – «Залашә!». Нас иҵегьгьы лыбжьы налырӷәӷәеит. Иара иҩышьҭнахыз аԥхьатәи ашьапқәа ус ишакыз иаанхеит, нас имырӷьцәакәа инықәнаргылт. Иџыџӡагьы иаагылт. Ацәа ахыԥан ицон, илаҳәны иҟазшәа иқәарқәашьеиуан. Аҽы днадгылан, Шьыбга дылбаалгарц лнапқәа лраҳаит, аха иара иԥсы аниоу, урҭ иҽаарывган, ихала дналбааԥеит, абза иеиԥш. Дыҩны иабиашьа иҽынаигәыдижьлеит. Енықәгьы, зегьы ихашҭны уи ихы игәышԥы инадирӷәӷәалт. Уажәшьҭа дабаҟоу, дарԥысхеит. Аха Енықә макьана, ахәыҷы иеиԥш дибоит.
Енықә наҟ архәара даннавала, даахьаҳәын, амаҵурҭа ашә ныдҵан, аҩнду ахь дцеит. Шьыбга амла дакны дааиргьы, ма лара илеиҳәап, ма ихала крифап. Ихәы хианы астол иқәгылоуп, уажә ибама.
Ецы Енықә џьара дышцоз анеилылкаа, иҟалҵақәашаз дрызхәыцуан. Уаанӡагьы, уеизгьы-уеизгьы, лусқәа акы дрыхнаго иҟамызт, аха иара аҩны даныҟаз, акы имаҵ лур лҭахын, ифатә-ижәтә зегьы ианаамҭоу ихиахартә. Насгьы, иара аҩны даныҟаз, лара адәахьтәи уск далагар иуӡомызт. Иаҳҳәап, луҭра абжеиҳара баҳа-ӡамкәа иҟан, афеидақәа напыла ирашәатәын, аҳаскьын рылхтәын. Дихымхәыцыргьы длыдгәаалон.
Аҩнду абарҵахь данхала, ауҭрахь дыԥшит. Уи азыбжак зегьы ииаҵәҟаҟараӡа иҟан, ажәынҭыӷьлақәа рышәҭ хылԥа дуқәа ҟәаш-ҟәашӡа иҭыԥшуан. Егьирахь полиетиленла иахьхыбыз аиҭаҳатәқәа рфеидақәа шаара иаахьан. Аха лгәы еихьызшьуаз ауҭра абжеиҳара ахьбаҳамыз акәын. Егьырҭ лусқәа зегьы ахыбра аҵаҟоуп иахьыҟоу. Ауҭра иҭалатәын. Аха уажәыгь акы лыҵаԥрит, уахь илыхомызт макьана.
Ашәқәагьы аԥенџьырқәагьы ҟьаҟьаӡа иаалыртит. Аԥша ҩнасааит, имыцхәхом. Нас рцәарҭақәа рахь диасит.
Хаҵеи-ԥҳәыси ркаруаҭқәа еицәыхарамызт, аха хазхазы игылан. Ианакәызаалак илаҩымшәацызт уи иԥсы ӡаны арахь дандәықәлоз. Ла лкаруаҭ аҟынӡа данааӡалак, маҷк иҽааникылон. Ус дылхагылан, агәра изымгошәа. Дыцрышӡа лаԥхьа даннықәтәалак, лхыза дааҩахан, лара наҟ аҭӡамц ахь днаскьон. Иахьагьы... зегьы рышьҭахь, дааҳәны деиҭаналываианы, иҳақь-ԥсықьра анааиқәтәақәа, инапы лхарԥ иныҵеиҵан, лҷапан инаҵакны ианыз ашәахсҭа инахьишьит. (Даныхәыҷыз зны аццышә еиԥш ихны иҟаз аҳәызба даҿаҳахьан.) Зны-зынла, инапы ашьшьыҳәа иаанкылан, лхарԥ иааҵган наҟ инаивалҵон, аха иаха лыҽлырԥсит. Уи игәаԥхазар акәхап, аҭаҭын-лҩа агьама змаз иԥаҵа иналакны дааигәӡит.
Иара, шамахамзар, маҟҿаҳәаранӡагьы деилыхны иҽлимырбацызт. Аха џьара данцоз, ҵаҟатәи имаҭәақәа аниԥсахуаз илбахьан изакә шәахсҭақәаз иныз. Дрыӷӷаҵәҟьан дыҟан. Убарҭ рахьтә ҩба-хԥа убас иҭарффалан, ажьҿа ирыбжьиаазгьы ииаҵәаӡа акәын ишыҟаз, шьа алаӡамкәа.
Ашьаршьафқәа лыршәшәарц илыманы абарҵахь ддәылҵит. Ашҭа ҭбаа ду инаскьаганы иҭагылаз, уажәы збарҵа дықәгылоу аҵкысгьы еиҳаз, еиҳагьы иҿыцыз, еиҳагьы еиӷьны иҟаҵаз аҩны ҳарак амардуан дналбааҟьеит Шьыбга. Амла дыҵнацазар акәхап, дцаны ихала акрифааит, иҽаиршьцылааит ҳәа ҟалҵеит. Аха уаҳа ашҭахь дықәымлакәа, дырҩегьых наҟ деиҭаҩхаԥалан, аҩнуҵҟа дыҩналт. Уажәоуп ианлаҳа, даныҩнала абжьы еиҳаитәзар ҟалап, музыка хагакгьы. Ателевизор акәзу, амагнитофон акәзу руакы иаҳәон.
Иҟаимҵацыз иҟоузеи Енықә уи иаб иҩны агәыбылра икырц, абра иҽаашьақәикырц азы. Имашьына иагыз шырацәазгьы, убарҭ раахәараз иԥсы иаҵаҵаны иҵәахны имаз аԥарақәа зегьы ахҭынҵаны ателевизор ҿыц изааихәеит. «Елџьи!» – иҳәалон Шьыбга уи ахьӡ, даҵаҽырбан. Иара убас – амагнитофонгьы, еиҳа игәы иахәоз ашәақәеи амузыкеи дырзыӡырҩларц.
Дара амаҵурҭаҿ ирызгылаз ажәытә телевизор «Електрон», ихцәышааӡа акәын ишунарбоз. Аҵыхәтәантәи ажәабжьқәа дырзыӡырҩырц иана-лыркуаз, арадио аиԥш дазыӡырҩуан, ианыз еилганы илбаӡомызт. Аха лара шьоукы-шьоукы реиԥш ателевизор усҟак дазгагамызт. Акызаҵәык, ашкол данҭаз аамҭазы еиҳа ирылаҵәаны иҟаз ашәақәак гәхьаалгон. Лан данаауа длыҳәарц лгәы иҭан, лашьцәа рахь уажәы еиҳа зылшо амагнитофон лзааихәарц.
Енықә иашьеиԥа аиашаз, даара гәыҵхас диман. Иашьеиҳаб аибашьра алгамҭаҵәҟьаз дҭахеит. Иҭацагьы хышықәса ааҵхьаны хаҵа дцеит. Очамчырантә акәын дшааигаз, уахь деиҭахынҳәит, уатәик диццеит. Шьыбга, аратәи ашкол цәгьам-бзиам даналга аахыс, аҳатәы иҳауазшәа, уеи ареи дрыбжьан. Аха еиҳарак уахь дыҟан. Лара гәаныла «агастралиор» ҳәа дишьҭан.
Аҵыхәтәан ԥыҭрак ихабар ыҟамызт. Енықәгьы уахь дишьҭаланы дцеит. «Арра дыҟоуп...» – иҳәеит уи данаа игәы азҭамкәа. Аҽа ԥыҭрак ашьҭахь иаргьы дкылыгәгәа дааит. Армаҭәа ишәын, убрыгь шәҵашәыхушәа акәын ишыҟаз. Ихылԥа абз ԥҽын, уажәы-уажәы ириашон, иара дырҩегьых ихьыдышьшьны иблақәа инарҭаҳауан. Лара лқьышә иқәкыз лычча аҽаалымнахын, аха Енықә илахь шеиқәыз анылба, иаразнак иаанылкылт.
Ԥыҭрак ашьҭахь армаҭәа ишәымкәа ус дааит. Уиаахыс уа дымнаӡацт уҳәоны арахь дхынҳәуан. Енықәи иареи рҽыҩнакны зны-зынла акраамҭа еицәажәалон. Иара даазқәылаз иабиашьа ииҳәарызеишь ҳәа ибла дхыԥшыло, мыцхәы дидҳәаҵало дҟалеит. Иаахәлаанӡа аус ициуан.
Енықә, ларгьы амҵ лхыԥраар иуамызт, аха Шьыбга итәык лхалалгалар шиҭахымыз аҟара лирдырхьан. «Анԥса леиԥш биԥхьаӡо бҟалар сҭахым...» – иҳәеит уи. Лыгәгьы иалымсӡеит. Енықә еснагь еиԥш аара сывигеит ҳәа илыԥхьаӡеит.
Дмыццакыкәа ашьаршьафқәа цқьа илыршәшәеит. Даахьаҳәаанӡа Шьыбга дырҩегьых амардуан даалбааҟьеит, нас даагьежьы-гьежьын, маҷк дааԥшын, амардуан ҩаԥхьа дааҿалахт. Убасҟан лгәы адыԥ арган, инҭыԥсааит. Иаразнак еилылкааит ус дзыҟалаз: Шьыбга амардуан данхалоз, ижәҩахырқәа шикыз, ихәда ҭырҳан, иӡара аҭалакьшьа уҳәа, Енықә даныҷкәынӡазтәи лгәаланаршәеит.
Убри иагьхьааны, иагьыхааны лгәы ишықәыз лшьаршьафқәа лыманы наҟ дныҩналт. Аиарҭақәа аннеилырга, ашәгьы аԥенџьырқәагьы аартны ишыҟаз, иныжьны абарҵахь дындәылҵит. Ариабжьарак март ахахә убасҟак илнаххьан, иахьа жәантә еилашәон, зны ақәа ауан, зны акырцх, аԥша ҵәыҵәы асуан. Аҽанааҩнаша еиҳа еиӷьхо иалагеит. Ари аҩымш-хымш хыхьынтә акгьы млеицызт. Аԥсҭҳәақәа ажәҩан еимаркуашәа инеибаца-ааибацо иаҿан. Иахьа ажәҩан аиҳарак хтын, аҳауа убас ицқьан, зыхә дуу аметалл иалху асаркьал еиԥш, џьара унахьысыр, аккаҳәа абжьы аргарын.
Ауҭра аҭалара иаамҭан, аха акы дамышьҭуашәа, дацәаашьошәа дыҟан. Даныӡӷабыз, зны-зынла, еснагь дахьыччозгьы азмырхакәа, иахьынтәкылҟьоз лзымдыруа хәмаррак аԥшьылгар, насыԥк дарааԥсар аума акы лҭаххон. Ус схы аԥша анҭасуа ҳәа дашьҭан. Знызынла Енықәи лареи еимгеимцарак азы ианааиқәшәалоз, иаргьы даныҷкәынӡаз, ларгьы даныӡӷабӡаз, убас азаара еиԥш ианылзалоз ыҟан, Енықә зны инапқәа аанкылан, нас даалгәыдкыла, длыгәӡыр, дыҩнгьы лшьамхы лҽалыргарц лҭаххон. Аха убасҟан лаԥшҿаԥшы илымбоз ҳәаак лымҩа акуан, илыды-ӷәӷәалон, дыннакылон. Уи анхыҵ иҟоу ҳәа гәҩарамзар акгьы лыздырамызт, аха ас даныҟалалоз лқьышәқәа ықәыблаауа ихыҷҷа иҟазҵоз уантәи иаауеит ҳәа илыԥхьаӡон. Уи анхыҵ маӡа дук ҵәахны иаман. Ла лгәы иаанагон уи анхыҵ иамоу амаӡа аахыҵ арахь, абзиабара зыхьӡу ауп ҳәа. Уа уи ԥҟарра амаӡам, аха арахь, аахыҵ иамоуп ҳәа. Ара аԥҳәызба ӡыла ирҭәны лыжәҩахыр иқәгылоу аԥҳал еиԥшушәа лбон. Аԥҳал иҭоу хҟьаны икамҭәарц азы, аԥҳәызба убас иақәыршәаны лшьапы ықәлыргылалароуп... Аԥҳал ҭәымзар, еиҳагьы ахҟьара адыруеит... Шаҟа акуа, иагьеиҵамкәа, егьеиҳамкәа иҭазароуп...
Убри аҳәаа еснагь иҟоуп, ԥҟарра змаӡам адунеии аԥҟарақәа ҟазҵои рыбжьара. Зуал назыгӡаанӡа зылакьысра азин имам ауԥшәыл алакәаҿтәи афырхаҵеи лареи рыбжьара ишьҭарҵо аҳәа еиԥш.
Абарҵа лҽынахылшьын, лгәазхара илзымбо адунеи дықәԥшуан. Арҭ, ахәыҷы чмазарақәа, ацәарԥшӡа, абҷы, аимҳәаршәааи реиԥш исыхгахьеит ҳәа лгәы иззаанагоз ахьылгәалашәаӡозгьы лгәы ҟанаҵон. Ус, нахьхьи ашҭа
аҵыхәан, амардуан дналбааҟьахын, уаҳагьы даанымгылаӡакәа, ашҭа еиҩҵәаны арахь иҿааихеит Шьыбга. («Ашҭа аҵыхәан ҽуаҩык дааиуеит, ҳаари-ҳари, уа...») Аҵәы илылхыр, дааихыччақәарц лҭахын, аха иара иаҵкысгьы, Енықә игәамԥхар ҳәа дшәон. Иаргьы, аиашаз, игаӡамҭа дықәыҵәҟьоуп, дзыхгәаауа уздырӡом.
Уабамыччо, арахь иаашьа мацара уахәаԥшыр, аҩни аҩни рыбжьара ишәарц иҭахушәа акәын ишьаҿақәа шеихигоз. Амла даргәаҟзар акәхап, уи ус адыруеит.
Абарҵахь дымхалаӡакәа даангылт. «Аха бымазар, маҷк, – иҳәеит уи дарыхьҭашьны дыҟоушәа, иажәақәа иҿы иахьааҭшәоз иԥыҵәҵәо. – Суада ааилыргазар сҭахын... сҩызцәақәак ааир ҟалоит. Саргьы сбыцхраауеит. Ателекгьы бахәаԥшрын, каифовые сегоднӷ передачи...» Нас умыччан, иижәыз ихы-иҿы иқәлазшәа иӡыӷқәа ҭыҵәраа ицоит. Абар ателевизор дахьнанагаз. Уи бзиоуп, аха ани иҩнапыкгьы иџьыба ирҭаӷәӷәа изикуазеи... Иахьынӡалҭахыз аҟынӡаҵәҟьа иалмыруит, аха аҭак ҟалҵаанӡа дааччеит. «Уи еилҳаргап, аха акырзумфозеи, шьыбжьаахьеитеи?» – убрагьы лыччара ԥыҭк ныбжьалыршәит. «Акрысфахьеит, сахьӡахьеит... – иҳәеит уи. Дацәыԥхашьо ихгьы аалеирҟәит. – Иҭабуп, бзиа избо аӷәазалқәагьы шыԥхаз иҟан...»
Длалбааны ашҭа даннықәла нахыс, ларгьы иара арахь данааиуаз еиԥш, арантәи уанӡа ибжьоу лшәарц ақәылкызшәа, дазцасшәа лшьаҿақәа еихҳәа-еихҳәо лҿыналхеит. Аха уи гәеимҭаӡеит. Амардуан ианаадгыла, даагылан аԥхьа иара дцарц лнапала илырбеит. «Уца, уца ара иаԥшәымоу уара уоуп, уагымхааит, – лҳәеит, уеизгьы, дкәанызануашәа анылба. – Ус иаԥуп, аҽакала иҵасым...»
Еиҳарак илҭахыз абас иааигәаӡаны амардуан данхалоз лбар акәын. Иаргьы лажәа уаҳа иҩбамтәкәа иҿынеихеит. Амардуан ҵаҟа ишьапы ықәимыргылацт лҳәоны, хыхь дхаԥалахьан. Инапқәа иџьыба иҭарӷәӷәа иахьикыз, маҷк дҿанаҳәон, аха уи ихалашьа, ижәҩахырқәа, иӡара «аус шыруаз» Енықә даныҷкәыназ лгәаланаршәеит, зынӡа лабҿаба илбозшәа дҟанаҵеит. Злыԥхаҳаура, ашьа уҳәеит ҳәа иаалшозеи ҳәа аанагеит ихааӡа иҭыԥсаауаз, илхьаауаз лгәы.
Ларгьы дишьҭаланы дыҩхалт. Шьыбга даныҟамгьы, мчыбжьыкахь знык иадамзаргьы, знык ашәқәеи аԥенџьырқәеи зегьы аартны, аԥша ҩналырсуан, асаба зқәыз ирықәылхуан, иҩнылԥссон. Амра бзианы ианыԥхоз ацәарҭақәа дәылганы ҩба-хԥа сааҭ идлырбон. Шьыбга ицәарҭамаҭәа хианы, иӡәӡәа-иҳәҳәа еснагь ашкаф иҭан.
Ажәакала, сасааирҭак аиԥш ихианы иҟан. Даныҟоугьы, ашьыжь даныҩагыло ицәарҭа ааирҽеиуеит, уаҳа ус имаӡам. Абарҭ зегьы дзырҿыз еиҳарак Енықә игәы ҟанаҵап, игәы арҭынчып ҳәа акәын. Уи лара лзы акыр иаԥсан.
Шьыбга акраамҭа данымаалак, иара Енықәгьы шьыжьла ара дааины, ҵаҟа ауаџьаҟ аҿы амца ааихәлеиҵон. Иашьеиҳаб иҩны, иара дыҟагәышьам, аха зынӡа иқьаԥҭажәымхарц лҩак ҩеишьҭларц.
Шьыбга дахьышьҭало иуадаҿ ателевизор аус ауан. Даара ибзианы иунарбон. Лара деилаҳан даахәаԥшит. «Ррекламақәагьы даргьы», – иҳәеит Шьыбга иқьышә иқәҵан. Иџьыба иҭакыз инапқәа руакы ааҭихын, здоуҳа ҟало аӡәы иеиԥш аҿынеирхан, ателевизор ахы иқәыз апульт аақәихит, ихысга нацәа нақәырӷәӷәаны, акы-ҩба канал гәаҭаны, руакаҿы иааникылеит. Уа фильмк цон. Ашоура тәылақәа рыҿтәи ршәырак аҿы, армаҭәа зшәыз шьоукы, еиқәных рыҽӡаны иахьтәазынтә аҽа шьоукы ираҩаӡон. Изеиҩаӡозгьы абџьарла еиқәных иҟан, аха урҭ ргәы рҭынчны ус баша еицәажәон, рбыжьқәагьы ааҩуан. Иреиҩаӡоз рыбжьы мыргакәа инеихәаԥшны, блала еицәажәон. Урҭ рышьҭахьыҵәҟьа аршәыраҿ
абтәыҩа еиԥш еиларша маҭыӷра дук шьҭан. Нас, ахы кьакьаӡа иҩышьҭнахын, илакьы-лакьуа абз еимҿаԥа ирлас-ырласны иҭырҵәраауа, зызқәа аеархан итәақәаз рахь аҿынанахеит.
Лара лцәа аалыхԥеит, иаразнак ахәаԥшра дааҟәыҵын, Шьыбга дызлыҵыз аиарҭахь днаԥшит. Иҽеилаҳәаны хыхь дықәиан ателевизор дахәаԥшуазар акәхарын, ацәа иҭыхҵәҟьан акаруаҭ иқәын. Дааччеит. Иара иахь днаԥшит. Уи иҩнапыкгьы иџьыба иҭарӷәӷәаны дгылан. Иӡыӷқәа ҭыҵәраа ицон. Иԥшышьагьы акалашәа иҟан, ателевизоргьы дахәаԥшуамызт. Џьаргьы дыԥшӡом уҳәарын. Акрыфара дахьнеиз акы ижәызар? Енықә зны-зынла фырџьанк ҩ-фырџьанк ижәлон. Арыжәтә ус еснагь астол иқәгылан, ирҵәахӡомызт. Шьыбга арыжәтә ахь ус акгьы идрымбалацызт. Арыжәтә акәӡамызт Енықә дзыцәшәозгьы, арҩышьыгақәа-анаркотикқәа ракәын, «ани амыжда» ҳәа дзышьҭаз... Ауада ҭбаан, аха ицәыҵлашьцаран. Аварахь ала иамаз аԥенџьырқәа акада егьырҭ рхышәқәа зегьынџьара иаркын. Ателевизор ахәаԥшраз еиҳа изыманшәалазар акәхарын. Ларгьы иаасыртуеит ҳәа лҽазылымкит.
Аус напы алыркит. Еилажәжәа иҟаз ииарҭа хыхь иқәыз аиарҭаларшәгьы, уи аҵаҟа иҟаз ахызагьы, иааилаҳәаны абарҵахь идәылылган, илыршәшәеит. «Иуҭахызар ицәысҵоит, мра цак ыҟам, аха ԥшак нарыласып...» – лҳәеит, урҭ рышәшәаны ианааҩналгала.
Иара, уажәраанӡа иӡыӷқәа ҭыҵәраа ишцоз, уажәы иԥшшәы ихаҳауа далагеит. Ари ижәыҵәҟьазаап ҳәа лгәы иаанагеит, иаргьы аҵыс ахы хнаҵәоит, даблит агаӡа. «Иаҭахым, уажәы ус иҟаз...» – иҳәеит уи, даагәамҵуама уҳәаратәы. Аиашаз, ибз аҟәаҟәа ԥҵәаны дыҟан. «Ижәыҵәҟьазаап, аамӡахә», – лгәы дааҭаччеит лара. Агәабангьы рҽеины, хыхь ахыза цқьа инықәҵан, лҽаариашан, аиарҭаларшә ықәлыршәырц данааҩаха, Шьыбга днаҭрысит длыцхраарц. Аха дылԥырхагахан, аиарҭаларшә уаҩҵас иқәымлеит хыхь.
– Са сымч ақәхоит... – лҳәеит лара дааччан. Иара ус дахьынаҭрысыз длыдкьыслеит. Ицәа зегьы ихыԥан ицон. Ижәыҵәҟьазаап аамӡахә, рацәакгьы агәра лымго даазхәыцит, иҭаршәны иҵәахтәуп, џьара акы садыркуеит...
Аиарҭаларшә уаҳа ишьҭымхкәа лнапала илыриашарц лҽаалырхәан, лнапы нагӡаны инықәшьны лыҽлыр-иашарц дҩеихеит. Иара убысҟак дааигәаны дыл-хагылан, аҽеиҵыхырҭа лмоукәа усшәа даанхеит. «Уаанаскьа маҷк, иҟалозар...» – арҭ ажәақәа џьара рҽааизыргеит, аха абжьы рмоут, ус инхеит. Лгәы ҭыԥсаауоу илыхьуоу лзымдыруа иҟалеит. Абар илбоит инапы лыкәиршарц ишааирххаз. Издыруада лыԥсы лылышәшәаз џьишьазар. Лыҽлыриашарц деиҭаныҩеиха, инапқәа аалыкәиршеит, ллымҳа иԥсыԥ цаҳәцаҳәуа инҭасит. «Угәы иаанагази, уара амбжьах, угәы иаанагази?!» – ажәақәа зҵаараны еиҭа рҽааизыргеит, аха абжьы рмоуит. Лгәы ҭыҵны ицоит, иҭрыхьҭышьаауеит. Уаҳа дышԥаҟало ари аиԥш агәыԥжәара данақәшәа... Ус... ҵаҟантә аҭуан лбеит, аԥхыӡ еиԥш. Убас зыҩныҵҟала зӷәышә аартыз аԥенџьыр аҿынтәи лылаԥш нақәшәеит аԥсҭҳәа гәаҩақәа ирылаԥшуаз ажәҩан агәаҵаӷара, нас иҭыԥсаауаз лгәы иацны хланҵы ишҭалаз. Аҭӡамц аҿы икнаҳаз, уажәраанӡа аҿақ-аҿақҳәа аус зуаз асааҭ абжьы цеит, ибжьаӡит. Ларгьы дыбжьаӡит дыҟаӡамшәа...
Данаалҵ, азныказ зынӡа иҭынчран. Лыҽлырҵысыр ҳәа дшәон. Амацәыс лхысны ицазшәа акәын дшыҟаз. Ԥыҭраамҭак дыҟаӡамызт, дыбжьаӡны дыҟан. Уажәы уи еилылкаауан, дыҟазар акәхарын, аха аҽаџьара акәын. Уа иҟаз еиҭаҳәашьа амаӡамызт. Насыԥзу, насыԥдаразу, ԥсразу, бзаразу – аҳәара уадаҩын. Лгәы иқәыҩуеит уантәи лыбжьы. Убрыгь ӷызразу, ашәазу
здыруадаз, ажәала иузеиҭамҳәо, ажәа зынӡа иҟалаанӡа ииз акы акәын...
Уажәы лхы лдыруан, аха абни, еиҭаҳәашьа змамыз, макьана дашьҭуамызт. Нас, иаалырҟьан, аҿақ-аҿақҳәа асааҭ абжьы аргеит. Уи иагьацнаҵомызт, иагьагнархомызт. Убри акәзар ҟаларын асааҭ мчыс иамазгьы. Уи иааҟәымҵӡакәа иаҳәоз иҟаҵәҟьаз акәын, иагьагмырхакәа, иагьацымҵакәа. Уажәы уи иланаҳәеит ишцатәу. Аԥшатлакә лыҵасызшәа дҩаҵнарҟьеит, хымаԥсыма аиарҭаларшә аалырҽеишәа лун, ашә ныдҵан, дындәылҵит.
Лыҩны дахьыныҩналаз, лиарҭа днықәҳан, дынҭаҳаны дыцәеит. Данааԥш, иаартны инхаз аԥенџьыр аҟынтәи марттәи амра ашәахәа мчыдақәа лиарҭа илаԥсон. Иара акыр инҭагьалахьан. Данықәиоз акгьы лықәлымҵазт, ахьҭа дакхьан. Абасҟаамҭа дыцәан, аха лыԥсы шьаны дыҟамызт. Агәахьы даганы, хәлаанӡа амшын деисозшәа акәын лымаха-лышьаха шыҟаз. Иҟалаз зегьы ккаӡа илгәалашәон, лхы иҭагьежьуа иҭан. Аха дазымхәыцыр, лҽахылгар, акы дахнагар лҭахын. Ашырҳәа дҩықәтәеит, нас дтәаӡамшәа дҩыҵнарҟьеит. Дгьежьы-хынҳәуа аҩны дааҩнахеит. Убасҟан, уажәраанӡа ҿызымҭӡоз иҟаӡамшәа илбоз адәныҟантә ԥсаатә бжьык лаҳаит. Аԥсаатәқәа зегьы лара иабалдыруаз, аха, шамахамзар, ааигәа илымбацызгьы рыбжьқәа лдыруан. Ас еиԥш бжьы лмаҳацызт. Уи угәы иалакшон. Абжьала иубон ишгәырӷьарамыз изыхҟьаз. Гәаҟран, аха аламала гәаҟрамызт. Уи ахьынтәаауаз кәрыжәаа рхаантәи агәылшьапқәа рыбаҩқәа реиԥш ацаҟьақәа арахь излыхьхьа иҟоу ашьхарԥы аҟынтәи акәын. Ирҳәо илаҳахьан, уа амаҭқәа рацәаны иамоуп, ацаҟьақәа анышлак ирықәтәаны ицәалоит ҳәа. Абас ԥсаатәк гәаҟ-ҵәаҟуа абжьы анаргалак, Енықә инацәа уахь инархашәа иҳәон, ари Сасрыҟәа иишәиз ауарбажә ауп ҳәа. Уи Сасрыҟәа ашьа иҵыҩр дахьышьҭаз инеины иагьизымҵаакәа, хьаасгьы иҟамҵакәа, ишьа иаҵашьшь иажәит. Иара ишәиит, есԥхынра, еиҳа ианшоуроу, аӡыжәра уақәиҭымкәа, аӡы ахаҭа ашьа еиԥш иубалааит ҳәа. Абас, еиҳа ианӡышуа аӡыжәра иахыбаауп азоуп изкьиуа иҳәон уи.
Ларгьы илаҳахьан, аԥхын ашоураз ауарбажәқәа ббаӡа ихаланы ианкьиуаз, аха ари абжьы усгьы иҟамызт. Аԥенџьырқәеи ашәқәеи аалыркын, амардуан днал-бааҟьеит. Ҩ-нхарак зҭаӡоз ашҭа иаҵәҟаҟараӡа ишьҭан. Ашҭа агәҭаҵәҟьа, ихаамхацыз амрахәага рҽаҭан, рыхқәа еидкыланы игылан аҳәарақәа. Знызынла иацәаашьо рлымҳақәа, рыхқәа рҟьалон, мҵума, кәыбрума акы рҟәырцон. Лара егьааџьалшьеит, акгьы ақәмырӡӡакәа абас еиԥш араҳаҭра алшартә иахьыҟалаз. Аԥсаатә абжьы гон, аха уажәшьҭа акыр ишааԥсаз ҩашьомызт, еилаԥсон. Уи абжьы иацәшәозу, абжьааԥны улымҳа ҵызхуаз егьырҭ аԥсаатәқәа рҳарҭасырҭа ыҟамызт.
Гәыла ааигәакгьы дрымамызт. Уеизгьы, уажәы зегьы аха рымаӡам, акы иаҿуп. Аӡәызаҵәык, Ҭакәына, уанылзыԥшӡамыз дкылууа дааиуан. Насгьы уи днаухәаԥшаанӡа угәалаҟара лдыруан. Ибзиазар изыбзиоузеи ҳәа дҵаауан, ицәгьазар изыцәгьоузеи ҳәа. «Сара акыр сықәзар, бара беиԥш иҟоу ҭацак анцәа дсаҭәаимшьози...» – лҳәон, дшаалбалак аҿеихыхха лымҭакәа. Ҩыџьа аҭацацәа лыман. Аҩыџьагьы лгәаԥхомызт. Лԥацәа аҳәсақәа еицаарган, ачара ду руит. Аибашьра ашьҭахьҵәҟьа уи рацәак аӡәгьы ираҭәеимшьеит. Даргьы усҟан ирықәырҵаз ауал уажәыгь ирзымшәацызт. Ҭакәына ҩба-хԥа фырџьан ауатка лжәуан деилаҳан, хыжәлада. Хыжәлас илымазгьы ара дмааижьҭеи еизыкәкәоз ажәабжьқәеи ауҳәансҳәанқәеи ракәын. Урҭгьы еиҳарак изызкыз анхәацәеи аҭацацәеи реизыҟазаашьақәа ракәын. Лара аччара даналагалак лхы аалырҵысуан: «Ахьыр-хьырҳәа быччо, изакә насыԥыз Енықә имаз, егьа дгәаҟзаргьы анцәа дизылбааԥшит...» – еиҭах дныҳәаны аҽа фырџьанк лкуан.
Уажәы даакылсыр ҳәа дшәеит. Дналыхәаԥшит – зегьы ккаӡа илбоит. Иаразнак даақәгьежьаан, луҭрахь лҿыналхеит. Ахҵысҭа дахьынхыҵыз лбаҳа уа иахьынкыдлыргылаз иҟан. Уаҳа ауҭрагьы аҭаԥшра даламгакәа, ԥаса иахьылкызгьы акәымкәа, инаварххны иҿыцны лымаҭа ахы лкит. Дахьналагаҵәҟьаз маҷк анышәаԥшь аман, ирласны дашьҭуамызт, аха ԥыҭк даныҩаскьа, еиҭа икаԥсо, иалагеит. Ауҭра аҭыԥ алзхызгьы лара лакәын. Абра ԥаса, арҭ аҩын ҿыцқәа дыргылаанӡа аган ҩны гылан. Абра акәын иара Енықәгьы дахьиз. Дахьиз ауада иахьақәшәоз лыԥшаан, убри иахьаҵанакуаз зегьы акама лалҵеит. Ӡынгьы-ԥхынгьы ииаҵәҟаҟараӡа иҟоуп. Анышәыргәы ахьыҟаз даннеи, хыхь-хыхь уажәыгь икьакьан, икәаҳан, аха баҳаҿыбжак анаҩс икаԥсон. Ахәшҭаараҭыԥҵәҟьа дазааигәахо даналага, зынӡа икаԥсо иалагеит, уа макьанагьы ахәа ыҵыҵуан. Ара ҵыԥх иааиҭарҳаз зегьы даара иӷьацеит. Ахәыл ахқәа убри иаҟарахеит, аҳаԥшьа ианҭамла ауалыр-бҟәылқәа рыла идырҵәит. Лара ахьҭа лылҵит, дыԥхеит, нас хәыҷы-хәыҷла аԥхӡгьы аҿаанахеит. Лыԥсы ааиҭамкӡакәа ишьҭылхыз лымаҭа ҩаганы дылбааит, иҵегьы инарҭбааны аҽакы ахы лкит.
Март мшы аилахәлара иаҿын. Аԥсҭҳәақәа хшәа-хшәааӡа иааҟалан, рҽааизыргеит. Ажәҩангьы ҭылашьцааӡа иҟалеит. Лара аусура даҟәымҵӡакәа ажәҩан ахь дыԥшит, аԥсҭҳәақәа инеибанеиԥшны ихшәаан, аха џьаргьы мацәыск лакьы-лакьуа ирылҟьо лымбеит. Даара дазыԥшын, аха имдыдит. Амаҭа дызхагылаз акыр иаалцахьан, ахыр-хырҳәа ақәа аҿыланахеит. Уеизгьы, уажәшьҭа дцар акәын. Енықә ихәы рхиатәын, дааԥсаха дгәарлоит. Ауҭра дҭыҵны ашҭа даннықәла, наҟ егьи аҩнахьы дыԥшит, аха Шьыбга иҳарҭа-сырҭак ыҟамызт.
Енықә ишылашаз дааит. «Уажәыкгьы дахыԥеит рыцҳа...» – иҳәеит уи. Амцашоура имоушәа акәын иблақәа шыҟаз. Аҽы бзиа ибон, аха ихәрақәа арҵысуан. Уажәыгь ишихьаауаз ҩашьомызт. «Аҽы акәадыр ақәхны иоусыжьып, уаха ашҭа иҭаз, иазхоит... Аҷкәынгьы уааи ҳәа иасҳәап, ҳнеилатәаны ҭаацәашәала акраҳфап», – иҳәан, деиҵак-еиҵакуа дындәылҵит.
Ԥыҭрак дыҟамызт. Ларгьы дыԥшын. Лҽахылгар лҭахын, аха лгәы ҭыҵны ицон. «Бҽызхәыбжәазеи абриаҟара, анышә бҽабыршьите... – иҳәеит уи данааҩнала. – Ццакырас иҟалазеи, макьана акгьы ахыԥаӡам»... «Сгәы иҭоуижьҭеи акрааҵуан, аха сахнагон, – лгәы еиҳа иааҭынчхеит, нас ахәмаррахь ииалгеит, – исымҳәахьеи, ауҭра сара исусуп, сара савтономиа ауп ҳәа... Ани иаадырлоз шьоукы-шьоукы реиԥш, хәыҷы-хәыҷла исымпыҵышәхырц иақәышәкит, аха саргьы изуа сакәым...» Иаргьы дарччеит илҳәаз.
«Шьыбга дҳахьӡо џьысшьоит, аха егьаурым, – иҳәеит уи астол ахь днеин. – Ҳара акраҳфап, нас иаргьы даап. Ариабжьарак даара дсыркарахьеит, уажәы саннеигьы дыцәан... Иааҟаиҵалак, убра аҵкыс абра дыҟазар еиӷьуп. Уи агаҿа мыжда иқәрымкаауа иҟоузеи... Анцәа иџьшьала, сҳәатәахьы дааиуа, ихахьы ихшыҩ ааиуа иалагеит. Анцәа иҳәозар, сашьа иҵәҩан ыӡрым ҳәа сыҟоуп. Амин!» – афырџьан азна нҭеиҭәан, дҩаханы ижәит.
«Бкараханы быҟоуп, бца, бышьҭал... Сара сааизыԥшып, – иҳәеит акранифа. – Снаиацәажәақәаргьы сҭахуп...»
Иҳәашьа, иччаԥшь илбац акәын, лгәы маҷк иааҭынчрахеит. Аиашаз, уи даанӡа аҽыҵга ҟаҵаны дцарц лҭахыҵәҟьан ларгьы.
«Сцаҵәҟьап, шәҟәыкгьы снахәаԥшып, зынӡа аԥхьара схашҭыр ҳәа сшәоит», – иаразнакгьы дҩагылеит. «Сара аҵыхәтәан снапаҿы ашәҟәы аныскыз схашҭхьеит, – дааччеит Енықә. – Ԥаса агазеҭқәа ма ибжьасыжьуамызт. Уажәы агазеҭқәа Аҟәа иҭыжьны Аҟәа иаԥхьоит, ҳара ус ҳанхеит...»
Хыхь дахьхалаз еразнак дышьҭалеит. Алашара лырцәаанӡа илымаз шәҟәқәак ахьықәгылаз днарзыԥшит, аха даԥхьартә дыҟамызт. Иаразнак ацәа дагоз џьылшьон, аха иамуит. Иаргьы рацәаӡак днымхакәа дхалт. Азныказ ҽырцәа ҟалҵарц ақәылкит, аха илзыҟамҵеит. Иара ацәашьы амыркыкәа аҽеилыхра даналага, лара изалыркит. Ианакәызаалак иҽааилыхны лара лахь днеиӡомызт. Зны иара ииарҭаҿ днышьҭалон, нас акәын иԥсы ӡо, аӡәы дақәикыр ҳәа дшәошәа лара лахь дандәықәлоз. Уажәы дышиашоу лара лахь днеит. «Бшааԥсоу здыруеит, аха быԥхарак сымамкәа сыхьшәашәаӡа сзышьҭалом... – иҳәеит уи маӡажәала, даацәыԥхашьо. – Ара сшыҟоу быцәар сҭахуп»... Уи длываиан, иахьа дахьцаз атәы лзеиҭеиҳәон, ибжьы лаҳауан, аха ииҳәоз дазыӡырҩӡомызт. Уаҳа инапгьы абжьааԥны еиԥш лхарԥ иныҵаҵаны лшәахсҭа инахьишьырцгьы даламгеит, ус длываӷәӷәа длываиан, лнапы ахьиваз иааишьышьлон. Ԥыҭрак дцәажәон, ларгьы ажәақәак наилалҵон. Аҵыхәтәан ла лнапы аҿыҩалырхан, ихарԥ инҭалҵан, ихәрақәа инарықәылшьит. Раԥхьаӡа акәны иҟалҵон, уаанӡа илзымгәаӷьыцызт. Иара иҭахымхар ҟалоит ҳәа акәмызт, лара илзымычҳар ҳәа дшәон. Шәахсҭак анылбалак, хәрак данаҿаԥшлак, абни лшәахсҭа аҳәызба анаахоз аҽныҵәҟьа еиԥш ибызбызуа иалагон, лгәы иасуан.
Уажәы лгәы еиқәҳәаланы далагеит: ашәахсҭа ссақәа усҟак усс имкыкәа, ирықәмырӷәӷәакәа лнапы рхылгон. Иаргьы лнапы аԥсы ӡаны иҟанаҵоз иԥсы ӡаны даҵаиан. Џьара даԥырхагахар ҳәа дшәаны акәын иԥсыԥ шеивигоз.
Уи бжьынтә дырхәхьан. Ҩынтә убас иӷәӷәаны дхәын, иԥсы еиқәхоит ҳәа аӡәгьы дыҟамызт. Ирҳәарах абжа амырхызар ҟалап усҟан. Аха Енықә иакәын, ибжак агеит, аха егьи абжа ацәигеит усҟан ихәрақәа ртәы анлаҳалак, аҩны ирымбарц, уаханӡа илычҳауан, уахынла лхыза дцәыҵаланы дҵәуон. Ибжа ицазгьы убасҟан илҵәуеит.
«Сцәаҳа ауп инхаз...» – абас иҳәо лаҳаит зны аӡәи иареи шеицәажәоз. Абжьааԥны урҭқәа ртәы далацәажәомызт, аҽаӡәы далацәажәаргьы иҭахымызт.
Умаҿа зыбжьашәаҵәҟьо иҟаз ишәахсҭақәа рахь дҩаӡо даналага, лнапы ааникылан, арахь иааҵигеит. Нас лӡамҩа днагәӡит. Иԥаҵақәа бааӡажжыраӡа иҟан.
«Шьыбга сиргәырӷьеит, – иҳәеит иара аҵыхәтәаншәа. – Уажәшьҭа агәра зго салагеит сашьа иҵәҩаншьап шмыӡуа. Сгәы иҭоу сара исҳәаанӡа еиликаауа далагеит. Уа усқәак ыҟоуп, даара сгәы бжьырххьан, аха, ишԥаҟасҵари, иара еиӷьуп ҳәа игәы ишаанаго сныҟәар акәхеит...» Лара ақәҿылымҭит.
«Ариабжьарак аусура ҳгәы иҭоуп, зны иара имандаринақәа рыҵа ҳбаҳауеит, нас, – са стәқәа. Амч ду илажьуп, ахы аҭазар, – дааччеит. – Уи азы иаб иахь дцеит, сыԥсымзар. Сашьа мыжда мышкы иҟаиҵоз ҳара ҳшынҭаацәаз мчыбжьык иаҳзыҟаҵомызт...»
Аиашаз, аҩымш инеидгыланы аус руан аҩыџьагьы. Амшгьы роуит. Зны ишәшьуан, зны еилҩруан, аха шамаха, хыхь акгьы млеит. Шьыбга иахьиҵанакуаз амандаринарҭа акрыҟан. Дара иахьынӡартәыз аасҭа акыр еиҳан. Уажәы-уажәы акрыфара ҳәа иааиуан. Енықә, Шьыбга изы акәын уи зыҟаиҵоз акәымзар, ашьыжь акы днацҳаны дцар, хәылԥазынӡа акгьы анимфоз ыҟан. Еснагь игәы хтны дыҟамызт. Лара уаҳа лылахь неиҵыхны Шьыбга иахь днамԥшыцызт. Аха
Енықә иахьибоз зегьы абжьааԥны еиԥш дычча-ччо иҟалҵон. Дара анцалак, дызҿызаалак, дааҟәымҵӡакәа дӡырҩуан, уи аҽны зыбжьы лаҳаз аԥсаатә еиҭаргозар ҳәа. Рацәак ихарамкәа иҟаз, абна змаз ахәқәа, Кәрыжәаа рхаантәи агәылшьап дуӡӡақәа рыбаҩқәа реиԥш ацаҟьақәа злыҳәҳәоз, аџьынҵи ачықьреи зхыҵәахьаз ашьхарԥқәа – зегьы мрагыларахь ианцәыҵлаша инаркны ацәажәара иалагон. Аха аԥсаатәқәагьы уажәы убасҟак еилахан, ашьыжьыҵәҟьа ашара еигәырӷьаны ашәақәак рҳәон, уинахыс уаха-саха бжьы акәын ирхылҵуаз.
Ани аԥсаатә абжьы уаҳа иамыргеит. Изықәшәазаалак, еибганы инхазар зегьы зҿу иалагароуп. Ауахасахабжьы усҟак идуцәам. Аԥсаатәқәагьы зегьы бжьык-бжьык рымоуп, аха ахьаа иамԥсахуа акгьы ыҟаӡам.
Ашьыбжьышьҭахь иаалырҟьаны игеит абжьы. Аҩны дындәылҟьан, дӡырҩит. Ацаҟьақәа злыҳәҳәоз, амаҭаԥшьқәа змоу ҳәа ззырҳәоз ашьхарԥы аҟынтәи акәын. Ԥаса аасҭа еиҳа идагәан, еиҳа ихьырвырын, аха иныбжьаршә-ныбжьаршәны, ԥаса еиԥшҵәҟьа иҵарыҵаруа игон. Дшазыӡырҩуаз, ашьхарԥы иавало мацара, инаваӡ ицеит. Наҟ иахыԥраазар акәхап.
«Аԥсабарагьы ажәҩа ҭҟьеит, – иҳәеит Енықә ахәылԥаз, Шьыбгагьы иаргьы карауараха астол ианынахатәа. – Иахьа уарбажәк кьиуа аҽашьуан. Уажәааны уи аҩыза смаҳацт, Сасрыҟәа ишәиу имшәиу сыздырам, аха уи аԥхын еиҳа ашоура аныҟоу, аӡқәа анҭабо ауп ус аныҟанаҵо...» Уи, ҳәарада, иуарбажәымызт, аҽакӡан, аха лара лажәа алалымгалт. Ари ажәабжь анаацәырига, Шьыбга дахьтәаз дынцәыҵыччазшәа лбеит, аха, уи иҵәахырц акәхап, иифоз ихәласызшәа ҟаиҵеит.
«Умыццакын, аццакра хырҳага дук алам, еиҳарак акрануфо», – иҳәеит Енықә Шьыбга иахь дхьамԥшӡакәа.
«Аибашьра аангьу?..» – инеиҿыҵҟьеит Шьыбга.
«Аибашьра – еибашьроуп, уатәи акрыфарагьы крыфарам...» – даагәамҵызшәа лбеит Енықә, уаҳагьы ҿымҭ акрыфара дналагеит. Адырҩаҽны иаалырҟьан Енықә Аҟәаҟа ддәықәлеит. Ианлеиҳәазгьы ашьыжь ауп. Узцози ҳәа дизымҵааит, ус ҟазшьас илымамызт. Абжьааԥны акәзар, дцозар дызцо ыҟазар акәхап, имҳәозар иззимҳәо ыҟазар акәхап ҳәа дазхәыцуан. Аха иахьа дызцоз лдырыр лҭахын, дцозар иара Шьыбга дигар.
«Уааԥсаны, уҟоуп насгьы умашьына...» – лҳәеит лара, ацәажәара далалгалар цәгьа илымбо.
«Уанӡа сцартә сыҟоуп, смашьынагьы уанӡа снанагартә...» – иаргьы уаҳа даламлеит.
Иҭганы иргылахьаз, иқәсхьаз, иҩабжьахахьаз «Нива», ашә шаартыз ԥыҭрак аусура аларгара даҿын. Аусура иалагома шуҳәо, иааӷанҭалеины иаҟәыҵуан. Аҵыхә-тәаншәа аус ауит, абжьгьы хьырвырӡа улымҳа ҵнахуан, ашьҭахьалагьы алҩа еиқәаҵәаӡа иҩҭыббит, ашә ныджьыланы дандәықәла, лара лхы аалырҵысит, ари уанӡа уазгом ҳәа. Иара ихы иҟьеит, самгар иабацо,  ҳәа. Ус иҳәалон зны-зынла.
«Нива» Енықә ианааихәаз аӡбахә ла лҟынӡагьы инаҩт. Ари аҿаҩаҿ амандарина ҟалоит ҳәа уаҩы дыҟамызт, аха арҭ нхацәа бзиақәан, иацәымаашьакәа иҟарҵеит. Арха аҵкыс еиӷьхеит. Ара ахәқәа акәыршан даара иақәшәеит. Раԥхьа ирнаҭаз иашьеиҳаб ичарагьы аларуит абри амашьынагьы алаархәеит. Аҽа машьынақәак змазгьы ақыҭаҿ имаҷҩымызт, аха ари рылыркааит. Алшықәсанык ада ҳәатәы рымамызт, Енықә аҽыбӷаҿгьы дҟазоуп, амашьынагьы зынӡа ашьха ихеицалоит ҳәа. Лара, ҳәарада, лгәы иахәеит, аха иахьахдырҟьоз дарччон. Лашьцәа усҟан Енықә даара дырҭахын, ибзырӡы аҳәара иахашәаломызт. Иареи лареи еихәаԥшуеит ҳәа ирдыруаз цәгьа ишырымбоз
рзыҵәахӡомызт. «Баша имҳәаӡеит Андреи Гәниа – Асовет мчы ҳааӡеит ҳара «Нивеи» арезинатә магәқәеи ҳзаанагеит ҳәа...» – урҭқәа реиԥш иҟаз зхы алазымгалаӡоз лабгьы даахыхәмарт. Уи даара иарччеит, уаҳа ирмаҳаӡацызшәа. Лара усгьы ачча лқьышә иқәкын.
Макьана шьыжьӡан. Ариабжьарак ацәадара даргәаҟны дыҟан, аха уажәы дцаны деиҭазышь-ҭаломызт. Лҿи лнапи еиқәыԥсангьы дызтәомызт. Илыӡбеит лыгҿыҩра цқьа еиллыргарц. Амаҵурҭаҿ илымоу, еснагь рхы иадмырхәо рсаан, раҵәца лыӡәӡәарц. Адулаԥ иҭаз анҭылгоз еснагь иаркыз азыбжак аартны дҭаԥшырц ақәылкит. Убрагьы иӡәӡәатәу ҭамкәа иҟаларым. Уа Енықә иеихаԥсыхә, еиуеиԥшым иҳәызбақәа шҭаз лдыруан аҟынтә дҭаԥшӡомызт. Аҳәызбақәа усгьы дрыцәшәон, даныхәыҷыз данаҿаҳа инаркны. Ақәчаԥақәа ҵаҟагьы хыхьгьы ирықәын еиуеиԥшым аҳәызбақәа. Аибашьраҿ иныҟәигозгьы, уа ирылан. Урҭ рахьтә хазшәа иқәыз ҳәызбак лылаԥш ақәшәеит. Урҭ иаабахьоу аҳәызбақәа иреиԥшымызт. Аҿы ҟьаҟьан, аԥынҵа харшалан, ахәы мыҿтәын, анапҭаршәырҭақәа аман. Акыр иҳәызба дуун. Игәаӷьны лнацәа ду наҿылшьит, иара аԥынҵа ҟьаҟьагьы, аццышә еиԥш ихын. Лцәа аалыхԥеит лҷапан иаҵакны ианыз ашәахсҭагьы нҭыԥсааит, иаалыхьит аҳәызба данаҿаҳаз еиԥш. Иаразнак наҟ инҭалҵан, ашә алыркит. Илгәалашәеит зны Аҟәантә данаа ари аҳәызба атәы шлеиҳәаз. Иидыруаз ҷкәынак хәыҟаҵаҩыс ԥацхак аҿы аус иуан. Даниба, иаҳәызбақәа иреиӷьыз, изтәыз излеиҳәаз ала, ҳамҭас ииҭеит.
Астол иқәлыргылаз саани ҵәыцеи зегьы ӡәӡәаны, ирбаны рҭыԥаҿ иныҟалҵан, оф гәышьа ҳәа днатәеит. Ацәаха лымазҭгьы абыржәшьҭа дыцәар ҟалон, аха илымамызт.
Ишәшьын акәымзар, амра акыр иҩеихьазар акәын. Енықә имашьына деиҵанамырхакәа дцозар, уажәшьҭа Мықә дырхьан. Шьыбга ихабар макьана иҟамызт. Ариабжьарак иабиашьа ицәа дҭиҳәаҵәҟьеит, асҟак аусура уи иабеибахьаз, деилаххаа дыҟазар акәхап, шьыбжьаанӡагьы дызмыцәарызеи. Ихәы рхианы ихҩаны астол иқәгылан. Лара дцаны днықәиар ҟалон, ашә налхаркны, аха иара илырбар лҭахын дшицәымшәо, уаҳа лымԥан анеира акәым, уи азхәыцрагьы ихаимыршҭыр адагьы ԥсыхәа шимам. Ԥсраҽнынӡа. Ариабжьарак лыҩныҵҟа иҭакны, ихәаҽны илымаз зегьы рыԥсы ҭаланы, лымч рықәымхо иҟалар ҳәа дацәшәон. Уи дацәшәон, избанзар, илыздырамызт ишынкылатәыз, иахьынкылатәыз. Аха уи агьамагьы иаргьы џьбаран, лгәы ықәыблаауа акәын ишаауаз, ахақәиҭра аҭахын. Аха илымнахаанӡа лхы злалыриашаша, излалырқьиаша акы сзыԥшаауазар ҳәа агәыӷра лыман. Ус дгәыӷуашәагьы дыҟан, аха аҽакалагьы илдыруан хырқьиашьа шыҟаӡамыз. Аҳәаа мыжда дахнагеит, аха шьҭахьла царҭа амаӡамшәа лбон. Уаанӡа, арахь, аахыҵ даныҟаз ацарҭақәа рацәан, аха уажәшьҭа инҵәеит.
Ус Шьыбга ишәышәыбжь лаҳаит. Уи иаирҳәақәоз имузыка хагақәа руакы иацысҳәоит ҳәа даҿын, аха иалҵуамызт. Лара дааҵҟьан, адулаԥ днадыххылан, аҳәызбақәа ахьҭаз иаалыртын, ани аҳәызба ааҭылган, хыхь инықәылҵеит. Нас дҳәар-ԥсаруа агҿыҩраҿы лҽаанылкылеит. Иара ашә данаалагыла, наҟ-ааҟ ашәвазқәа ааникылан, ҿымҭ ус ԥыҭрак дгылан.
«Акрумфо, абан ухәы ахьықәгылоу...» – лҳәеит лара уахь дымԥшӡакәа.
Уи ақәҿимҭӡеит, дахьгылаз дагьымҵысит. Лара дхьаҳәны днеиҿаԥшит, иҵегьы инақәырӷәӷәаны иалҳәарц. Усҟан еиԥш иӡыӷқәа ҭыҵны ицо иҟамызт, аха ацәа иарчыз илацәақәа ирҭыԥшуаз иблақәа ԥсеиԥсеиуа ԥхашьарак рхыршәыламкәа илзыԥшын.
Ус иикыз ишәвазқәа аауишьҭын, лара лахь иҿааихеит. Ишԥаҟалҵари, уи аҳәаа мыжда наҟ деиҭахыҵыр лҭахуп, аха иабаҟоу, ԥаса еиԥш лшьамхы мацара акәымкәа, лцәеи-лжьи зегьы аалымнахит. Арахь, аахыҵ, лымч зықәхоз ҳәа акгьы ыҟамызт. Убри лымч зқәымхоз ахьӡ азыԥшаара цәгьан, насыԥызма, насыԥ-даразма, хагаразма, аршышразма. Иҟалап, чмаза-разаргьы, чмазара бааԥсызар, иагьыҿкызаргьы. Исхызгеит шуҳәо, еиҭаҿыцхоит.
...Абар уи инапқәа шьҭиххьеит, илыкәиршарц, иамхарацәоу иԥсы аԥша еиԥш иахьылҿасуа дабылуеит. Лышьҭахьҵәҟьа адулаԥ ахы иқәылҵаз аҳәызба атәы лгәалашәеит, аха уажәшьҭа дагхеит. Дыҳәҳәарц лҿы еихылхит, аха акгьы ҭыҩуам... Нас, уи инапқәа данрымԥыхьашәа нахыс лхы дахәо дзыҟамлаӡеит...
Данааԥш, уажәазы амаҵурҭаҿ инеиҵыхны игҿаҟаҵаз ацәарҭӷәы дықәын. Илылсны ицоз амцашоура бызбызуа макьана лдақәа ирҭымҵыцызт. Иара убас ибызбызуа гьамак лқьышә иқәын. Амацәыс агьама аӡәгьы имбацт, аха абас акәхап ишыҟоу.
Ашырҳәа дҩықәтәаны данааӡырҩы, аӡәы иҿамҟәабжьы лаҳаит: лаԥхьаҵәҟьа астол дахатәаны ахаԥы-хаԥыҳәа акрыфара даҿын Шьыбга. Лара дааҵҟьеит. Адулаԥ днадыххылан, аханы иқәылҵаз аҳәызба аақәылԥаан, иара иахь шьаҿақәак ааҟалҵан, даагылт.
Иара дахьтәаз дагьымҵысит, акрыфара дшаҿыц даҿын. Иҿаҵа ду зҭаз иҿы ырнаашәа дааԥышәырччеит. Иблақәагьы ԥсеиԥсеиуамызт, зегьы рыхбалахьан. Ус дхәынгашьашәа дылзыԥшуан.
«Лымч дмырхеит шәымбои, Васа, лымч дмырхеит. Дхәыҷӡоуп, арахь лҷапан ахшәахагьы арымҭеит, аа, Васа...» – иҳәеит аҿамҟәара дааҟәыҵны. Ихаԥыцбжьара ибжьышәшәозшәа акәын иажәақәа шдәықәиҵоз, иҿы иҭакыз ахәашақәагьы нарылаԥсан. Иҩашьомызт ани еиқәыцәашь, ауапцәа хылԥақәа реиԥш зхаҩақәа «зылахь» иҭажьны, инеибынеиԥшны агаҿа иқәԥсаз ахыбрақәа ирыҵарааӡо ртәы даара ишилсхьоу.
«Быбжьы мыргакәа быԥсы ӡаны быҟаз, избасҳәазаалак, акәымзар... – ибжьгьы иблақәагьы нҭицеит уи. Ари ара ииҵаз, бызшәан, аха хыла изҿиҵааз лзеилыргомызт. – Ани быҭаҳмада иҿы башшырц бгәы иҭазар? Иабҳәо саҳар даара исҭахын, насгьы ҳәатәы бымоу ибымаму... Ашьҭа ыҟам, амҭа – дыршьас иамоузеи!..»
Лаҳәызбагьы аумышьҭыкәа ишылкыз лаԥхьа игылаз аҟәардә днықәтәеит.
«Сусқәа, патыкьхан ишыҟаз, уажәы арыӷьарахь ихынҳәит, быҭаҳмадагьы хәыҷы-хәыҷла дхысхын, дсышьҭаԥало дсышьҭоуп. Ариабжьарак сгәы кыднажәо анышә баша сасуаз џьыбшьома, иара игәы иахәогьы акы ҟаҵатәыми... Уажәшьҭа сара исҭаху зегьы ихала иҟаиҵо далагоит. Уаҳагьы дзыԥсоузеи, ижьы ухәом, ицәа ухәом...
Абра банысԥырхагаха, иареи сареи ҳанеиҿабыжь, бара бзы имшымыхәларахоит. Уи сара саҭахӡам, иара дазхоит, убасҟак сыгәра игоит. Иахьа ани идрандулет ала Аҟәа днаӡароуп. Амҩан иқәнакыргьы шьапыла дцароуп, мгәацәха дҳәазаны дцароуп – ҽто его, козла, проблемы – сара сус ҟаиҵароуп. Уи закәу бдыруоу, ани арра маҵура ҳәа изышьҭоу аҿы аҽа шықәсык сзынхеит – иахьарнахыс шәҟәы сарбамкәа иҟаиҵароуп. Уи амитә аҭаху џьыбшьома, жәабаҟа нызқь роуп иаҭаху. Иара ара агәаҩа иҽҭеишьуеит акәымзар, зегьы ахныҟәгашьа рҵахьеит. У всех бабки водӷтсӷ, еҳе какие! Асҟак ирҿаскуа сымандаз, зегьы сахьтәоу иаарго иҟасҵон. Уи азы ахы умазароуп! – иԥшьнацәакгьы рыла ихы днаснасит. – Еибгоу жь-ҿаҵак иқәӡам, аҭаца хәыҷы леиԥш ицәа хтны аӡәы ибар ҳәа дшәоит... Сара сакәзар, ӡынгьы-ԥхынгьы маҟҿаҳәара сҽеилыхны сдәықәлон, –
игәымхаха дааччеит. Нас иблақәа нҭицеит. – Сара сыртәаны сшьапы иӡәӡәалароуп. Иара иакәымзар саб деибгаӡа иахьа ара дтәазаарын. Ибымдыруеи, саб мчыла дааигеит... Уи саншьцәа рахь дцаны ихы ԥхьеикхьан, Урыстәыла. Урҭ уа иаархан иҟоуп. Уа уцаны ушԥатәо, ара ужәлар ашьа илагылоуп ҳәа диҟәамҵит, ашәҟәқәа изиҩуан, ателефон дизасуан... Игәы аныԥҵәа егьыгь даан, мызкы ҵаанӡа дԥаҟьԥаҟьуа днышьҭарҵеит...
Саргьы сеиҭымханы саақәхеит, сангьы. Уажәыгь усоуп ишыҟаиҵаз... арра умцакәа ҟалашьа амоума, уаб уиԥаӡами, нас ауаа рахь ҳазлацәырҵрызеи, аӡәы ила ҳазлаҭаԥшрызеи... Уара иуаҟароу шаҟаҩы рхы ақәырҵаз удыруама – даасҟәамҵӡеит. Зхы ақәызҵаз иақәырҵеит, егьырҭ даара бзиа ирызныҟәеит... На игле сидӷт все, – ихы-иҿы ыреицаԥан, Енықә иҟаҵашьа ҟаҵаны акәын ишиҳәоз... – Егьырҭ зхы ԥхьазкыз зыхшыҩ ыҟаз уажәы зегьы ркуп, зегьы рымоуп... ринамаркақәа узыԥхьаӡом... Саргьы зхахьы зыхшыҩ ыҟоу рахь сиасыр сҭахуп... Апатриотра ҳәа изҿу, ахақәҵара ҳәа изҿу бзиоуп рымҳәеи, ирымаскуам, дара ирымазааит.
Ари ихы зқәиҵо имоуп, сара ихы сықәиҵароуп, уаҳа ԥсыхәа имаӡам... – иҿачыз ашәах ааирыцқьеит. – Бара ибдыруама уи арра ҳәа сахьырышьҭыз, – зынӡа ихыиҿы иреицаԥеит, ани аԥсадгьыл ахьчацәа ахьазыҟарҵо ишыҟоу?.. Дарбан иазыҟарҵо, абри сара сеиԥш бӷа змам ԥыҭҩык роуп. Егьырҭ ҭынхак дызмоу зегьы ус асахьаз иахыԥхьаӡалоуп. Џьара, иара убрыгь асахьаз, гәаҭарак аныҟоу, ауаа рылаҵаны еизыргоит, абжьааԥны рыҩнқәа рҿы иҟоуп. Урҭ рхәы аиҳабацәа иргоит... Ани сара сеиԥш уа иаанханы иҟоу рламгәа ҭаҿаҳәа иҟоуп, ахысра акәым, автомат ахаҭа иҩаханы ирзышьҭыхуам... Ирфо анрымам дара-дара ҷанҷаны икны еибафоит...
Абар уи бхаҵа бзиахә сахьишьҭыз арра зеиԥшроу. Саб диҟәамҵкәа ус дишьҭын, дыршьит, аха уи ишьагьы сара схы ашьагьы сара изуеит... Сан лоуп ирыцҳасшьо, арҭ ахәаџауаа рҿы иаалхылгахьазиз... Лара Очамчыра иреиӷьыз аҩнқәа змаз руаӡәк диԥҳан. Уажәы аҩны акгьы аанагом, аха усҟан сабду иҩны еиԥшыз змаз ишьамхы еиқәыршәны дыштәаз дныҟәнагон. Короче, ари бхаҵагьы иԥсы ҭанаҵы ҳуал даҵазароуп, уаҳа ԥсыхәажәла имаӡам... – Нас дҩагылан, маҷк ла лахь дааскьеит. Аҳәызбагьы ибон, аха зынӡа уссгьы имкит. – Бара брыцҳаханы быҟазаап, – иҳәеит уи цасҳәа хәыҭхәыҭла дцәыҵаччо. – Ари сабиашьа ҟадыџь аибашьра дахьыҟаз дыдраҟәеит ҳәа сыҟоуп. Уаанӡа, изларҳәақәо ала, ақыҭаҿы ҽаншьаҭагә нижьуамызт. Ани аҽабаажәҵәҟьагьы сзақәнамыртәаз ихыбаан ауп, – дынцәыҵаччеит, – уи ишԥахьӡу. «Залашә?» – ҳа-ҳа-ҳа! – ибжьы аҵәы иахаҵаны дааччеит, – ҽану, ҽабоу, мшәан, иара?.. Уи усым... Бара ибасҳәо убриоуп, быбз ааҭакны, бкәаталеиуа бҽыҟабҵар, ани бара ибыгу сара ибыгсырхом... Жәҩангәашәԥхьара бзылбааԥшны быҟоуп ибдыруазар... Абасоуп ишыҟоу. Васа! Короче, – иҭаҷкәым дҩахан иналирбеит. – Абас шәыскуп, царҭа шәымаӡам... – Нас дырҩегьых лаԥшыла лханытә лшьапанынӡа дааимидан, – ничаво, ничаво, даже очень ничаво!.. Иахьазы иазҳархап. Уажәшьҭа сцап схы нықәысҵап, » – Дкылышь-мылышьуа дындәылҵны дцеит.
Лара ус акраамҭа дтәан дҳашҳатәараха. Атәаха шлымамыз лдыруан, аха макьана дызгыломызт. Лыҩныҵҟа џьара иалагарц згәы иҭаз лықьызқьызбжь лгәы иқәыҩуан, уи аҽлымхны аҿаанахар дхәаҽны дашьуан. Аҽеизгаха амҭакәа дҩагылт. Астол днадыххылан, ицыфаха зынтатала иҟаз акрызнифалоз ачанахқәа, астолқәыршә аарыкәыршан, амаҭ ахы анҭадырҷаҷо еиԥш астол иқәлыкшон, иқәлыкшон,
иԥыххаа ицаанӡа. Нас иршәны иҭацәыз аҟьамсаргага илҭалыжьын, лшьапала иҭалкәаҳаит.
Дааиқәҟьашан, еснагь ауаџьаҟ аварахь ишьҭаз амцеибаркыгақәа нақәылҵан, амца лырӷәӷәеит. Ақәаб азна аӡы ааҟалҵан, инаганы инахакналҳаит. Убас дааццакны аҩынду ахь дхалт. Лымаҭәақәа ашкаф иҭакнаҳаз, ус аиашьчикқәа рҿы иҭаз зегьы ааҭганы лиарҭаҿ инықәылҵеит. Лшьаҵақәагьы – ус. Нас днарылаԥшын, ҵкы еиқәарак аалылхит, ҵаҟатәи лымаҭәақәа иреиӷьыз, макьана лцәа иамбацыз, лшьаҵақәа рахь – ашьхәа лаҟәы зҵаз, ашьапы аԥсыршьага ҳәа дзышьҭаз. Егьырҭ зегьы шьаршьафк иаалаҳәан, ахқәа ааилылшьит.
Ашкаф ашә алыркырц ианаанылкыла, аҩныҵҟала иҭасаз асаркьа аҟынтәи илыхәаԥшуаз лҽырхықәымҵан дыҟазшәа лбеит. Убасҟан илгәалашәеит асаркьа данымԥшылеижьҭеи шаҟа ҵуаз. Абыржәы уантәи илыхәаԥшуа адәахьы џьара дылԥылар, дылзымдырӡакәа дналывсны дцон. Уеизгьы, уи асаркьаҟынтәи лҽырхықәымҵан, датәалымбашәа акәын дышлыхәаԥшуаз. Длыхәаԥшцәо далагар дылхарахар ҟалон, ашкаф ашә днаханы, зҽырхықәымҵан иааԥшуазгьы дшамаз, наҟ иалыркит, кәыбак ахҩа еиԥш инадырҟацалан. Лиарҭаҿ ҵаҟа илыҵаршәызгьы лхыза иахылхызгьы хазы иаалҩыҵракны, егьырҭ еилалҳәахьазгьы аашьҭыхны ҵаҟа дналбааит. Урҭ ацәарҭаӷәы инықәылҵан, амца иахакнаҳаз аӡахьы днеин, лнацәа нӡаалкылеит. Иаацәыгьежьхахьан.
Лҽахьылкәабоз аҿаԥараҿ ицәыҵлашьцаран, аха алашара алмыркит. Асапын лхьылшьит, лыҽлырҟәыҷит, нас ақәаб ахы ларханы иаанхаз аӡы зегьы лықәылҭәеит. Деихыкка дааҟалеит. Лҽанлырба, ҵаҟатәи лымаҭәа ҿыцқәа анылшәылҵоз илбеит акыр илыгхан дшыҟаз. Ԥаса ус илыдкыланы иахьгәалҭоз, исыцәхәыҷхоит ҳәа хьаас илыман. Лыҵкгьы ус акәын, иаалыцәдухахьан. Аха урҭқәа рызхәыцха лымамызт. Енықә абензин азы иныҟәигоз аканистр абжеиҳараҵәҟьа ҭан. Аканистр аашьҭыхны аҩнашьҭахь, еиҳа иахьыԥхьакырҭаз илыргылт. Нас дааин, аҩны дызлаҩназ лшьапылеимаақәагьы ашьаршьафқәа инарыдкылан, идәылганы илыма дцеит. Дымԥшыкәа, ацаҵаҟа игылаз абаҳа аалган, иаарласны шьамхаҟынӡа анышә ҭылжааит. Амаҭәақәа злаҳәаз ашьаршьаф егьырҭ ус еидкылан илкызгьы уахь инҭалҵан, аканистр ахы ларханы иҭаз зегьы ақәылҭәеит. Нас, асԥычка ааихьшьны ианынҭалыршә, агәырқьҳәа амца акит. Дук мырҵыкәа иццышәха зегьы уа иааҭахеит. Абаҳа аашьҭылхын, иҭылгаз анышә нҭаԥсо мацара, еиҭеималыԥсеит. Абаҳа наганы аҭыԥаҿ иааҟалҵан, аканистр аашьҭыхны аҩны деиҭаныҩнашылахт. Даагылан, аҩны дааҩнаԥшын, лгәаҵанӡа даақәыԥсычҳаит. Нас, адулаԥ днадгылан, аханы иқәыз аҳәызба аашьҭылхын, ашә ахь лҿыналхеит.
Дахьындәылҵыз, амаҵурҭа абарҵаҿ ҵыԥхтәи ажәҵысҭра лылаԥш нақәшәеит, дааҭгылт. Уи хьыжәжәараӡа иҟалахьан, акыргьы илаҟәын. Ҵыԥх, аԥшқақәа хыԥрааны ицаанӡа ишылыхьчоз илыхьчон. Ацыгәгьы, урҭ рыҭра егьа илаҟәызаргьы уанӡа ҩеишьа амамызт, аха ишаацәырҵлак, аԥшқақәа ранацәа ахаԥыруа, ахы иқәсуа иалагон. Иаргьы аҽахьчон, аха ианалымҵлак, алымҳақәа ақәыԥсаны шьҭахьла идәықәлон, нас абжьы рганы иҩуан. Ацгәы алымҳақәа кьакьаӡа иҟанаҵ ихьаҵуам, аха алымҳақәа анхьанарҽ иаанаго «саҵахеит» ауп.
Ажәҵарақәа сынтәа имаацызт. Иагхазу, раара мааицзу лыздырамызт. Адәныҟа ддәылҵны ашҭа днықәххит. Ашҭа ҭацәын, зхы еидкыланы ихәап-жапуа еидгылаз аҳәарақәа рыда. Даахьаҳәны аҵәа дуқәа рымҵахь лҿыналхеит. Урҭ руакы амҵан игылаз
атәарҭаҿы днатәеит. Аԥхын аншоураз аҩхаантә иҭыҵуаз аԥша бзианы иааиуан ара. Дааӡырҩит. Аԥсаатәқәа руах-сахбжьы шгац игон. Ани ҩынтә зыбжьы лаҳахьаз аԥсаатә аҳарҭа-сырҭа ыҟамызт. Асынтәи дыԥшны харантә лаб иҩны ацәаара лбон, акыц хыб хҩаԥшьааӡа, макьана цқьа имышәҭыцыз, зиаҵәара еинымлацыз абаҳча иахьалԥшуаз. Еиллыргартә иҟан уа џьара алҩа хәхәаӡа ишҩеиуаз. Рбаҳча еилырхзар, иамырхыз аҩа-мҩа рбылуазар акәхап...
Уаҳа лыҩны агәалашәарагьы, аҽа гәалашәаракгьы лҽамҭакәа, лшьамхқәа ааидырӷәӷәалан, аҳәызба амҿтәы хәы нықәылкын, лыхәда цқьа иҩҭырҳан, ирҭрысны аццышә иаҩызаз аҳәызба аԥынҵа наҿлырхеит. Аҵәаҵла даҵыԥшны илбоз ажәҩан еҵәара, иакәыршаны иҟаз аԥсҭҳәақәа амацәыс нарылҟьан, лыблақәа нҭыблааны ицеит. Уажәраанӡа лқьышә иқәыз, амацәыс агьама еиԥшуп ҳәа илԥхьаӡоз шыҵааз агәаҭара дахьӡеит. Нас инеимаҳан, зегьы аанҵәеит...
...Ааԥынран, аха ажәҵарақәа маацызт, акәыкәу ҿнамҭыцызт.
Акыр жәашықәса рнырцә, иара иланхози ашьха ашьапаҟынӡа иҟаз уинахыстәи ақыҭақәеи қалақьс ирԥхьаӡоз, зыҩны хцәышаақәа агаҿа иқәԥсаз аиланхарҭаҿ акәын. Аӡышьҭақәа реиԥш зхала зышьҭра ылызгоз, уа иҟаӡаз хԥа-ԥшьба мҩа рҟынтә, руакы данылан дыҿҟьа-ҿҟьо днеиуан уи, Иуана.
Такәы ааҵуан иаргьы ара дыҟоуижьҭеи, аха акалақьуаа рахь ихы иԥхьаӡомызт. Убри аҟынтә, «ара сынхоит» иҳәомызт, «сыҟоуп» ҳәа акәын. «Сҳәынҭқарра маҵуҩуп» ҳәагьы макьана ҿыӷәӷәала изҳәомызт, аха убрахь ихы кыдын.
Амчра ҿыцгьы макьана аҽеилыргара иаҿын, иара знапаҿы иҟазгьы, ааигәа-сигәа иҟазгьы – зегьы амҩа иқәыз иреиԥшын.
Уажәазы уи дыццакуан, дызвысуаз аԥша нарҿаҟьо днеиуан. Ара инхо аамҭа акыр иганы иҿыхоит. Амчра ҿыц аусқәагьы ара ҩба-хԥа усҳәарҭа рыҩныҵҟа акәын иахьымҩаԥысуаз, инхоз зегьы аҵанакыртә аҟынӡа имнеицызт. Даргьы, аҩны инызкылоз рацәак акгьы шрымамыз аиԥш, адәахьы ирыхозгьы рымамызт, аха ишыҩагылалак, еихьышәшәа-еиԥышәшәа абарҭ амҩақәа инарнылон. Мала-тәа аҵкыс мала-ныҟәа ҳәа акәхарын. Урҭ, аԥсшәа еибызҳәогьы, асахьаз иҟарҵоит акәымзар, даарак раҳаҭыр еибабо акәым, ари ацуҭеи еибагозаргьы усс изкым уаауп ҳәа иԥхьаӡон. Мҩакаҿы ианааиқәшәалоз, шамахаӡак акәымзар, ихьшәашәа-хьшәашәаӡа еиҩысуан.
Иара уажәыгьы, иааиԥыло аԥша нарҿаҟьаны дахьцогьы, усс иркым, дыцәгьаны дызша аӡәы дхьаԥшынгьы днаихәамԥшит. Абри абасҟак дзырццакуазеи, ара, уаҩы дахьымыццакӡо, цәгьароума, бзиароума ҳәангьы аӡәы даазхәыцуамызт.
Ауездтә хеидкыла, «акомиссариат» ҳәа изҵаҽырбо ирҳәоз русҳәарҭа зыҩназ ахыбра, егьырҭ аҩнқәа инарылган, иҩаҳаракны иахьыҟаз џьара иқәгылан. Уахь иҩагаз амҩа, амҩахәасҭа еиԥш ахала имиӡеит, иазхәыцны иҟаҵан, егьырҭ иҟазгьы иреиӷьын. Ахыбра анкьа изыргылаз аҭуџьар урҭқәа зегьы шәаны-изаны еиҿикааит. Уи ашьҭахь, амчра ҿыц, зны аволост ҳәа изышьҭоу, зны ауезд ҳәа аиҳабыра убра иҩналт. Акомиссариат аиҳабыҵәҟьагьы дналаҵан. Ауезд аҟны мацара акәым, ареспублика зегьы аҿы Асовет мчы аагараз ақәԥацәа анеиқәырԥхьаӡоз еснагь аԥхьа зыӡбахә рҳәақәоз иреиуаз. Уи макьана шә-ҽык рымч змоу ҳәа зыӡбахә ааҩхьоу амашьына имам, аха аранӡа ҽык, ҩ-ҽык рымч змаз фаетонла дааргон, нас дыргон. Ара макьана аҽы бзиа иаԥысуаз акгьы аанамгацызт.
Иуана иӡбеит уи амҩала акәымкәа иааихҵәаны дцарц. Аусҳәарҭеи аиланхарҭеи ирыбжьоу адәы иқәган игаз амҩахәасҭахь дымҩахыҵит. Амҩахәасҭа бахӡа иҟан. Абжьааԥны, еиҳарак ақәақәа рышьҭахь, адәы еснагь иқәиаан иҟаз аҳәира аӡы аҵатәон, амҩахәасҭагьы даара иҩаскьаанӡа ихҟьыҵәааӡа иҟалон. Сынтәа ҭагалан бзиан, ишеилгаз мацара иаауан, аха акыр иласны ихьшәашәарахон, абыӷьгьы акыр икаԥсахьан. Адәы иқәиаан иҟаз аҳәирагьы ҩабжьахахьан, ицәахьан, афҩгьы уаҳартә иҟалахьан. Уи, ирхны, ицәаны иҟоу аҭәа афҩы аиԥш илаҳа-лаҳауа иҟамызт, аха иара игәы иахәон.
Ииашаҵәҟьан, шьыжьаахыс иԥсы иӷрамӡо дыҟан, усҵәҟьа аусҳәарҭахь днеирцгьы иҭахцәамызт. Абра дахьынӡақәсуа маҷк иадамзаргьы дарҭынчып ҳәа дақәгәыӷуан. Џьара-џьара маҟҿаҳәара иҩаӡоз аҳәира, афырҭын ықәсызшәа еилажәжәа ишьҭан. Чашәан ауп ас ианыҟарҵа. Аԥхын ақәҵымҭаз ашоурақәа анеиқәтәалак, ишааилахәлалак, абри адәы ныҳәарҭаханы шәкыла ацәашьқәа агәы иқәдыргылазшәа, иакуан. Ари ачашәацәа рцәашьқәа ракәын. Ачашәацәаҵәҟьақәа ҳәа зхы зыԥхьаӡоз, ашәақьи алақәеи, ма ахьшьыбжьақәеи зхы иазырхәоз арахь иқәломызт. Аха ааҵрашәарыцацәа рацәаҩын. Урҭ алашарақәа рыдагьы, лабаӡак, лабаӡак ркын. Рыԥсы ӡаны, аҳәира илалан, илаԥшуа иахьцоз, ҵҩа змам амаҭқәа ылаҳәазан инеиуашәа, ашшыҳәа рышьҭыбжь адәы зегьы иқәчын. Ача, аҽырԥсны иахьылатәаз, алашара анақәԥхалак, зынӡа ишәаҟьон, абла хәыҷқәа заҵәык ҟәыс-ҟәысуан иааҟәымҵӡакәа. Усҟан ааҵрачашәацәа рлабаӡақәа мҩанырҵон, ача аԥаҟь-ԥаҟьхагьы иахьӡомызт, уа иааиқәтәон. Иуана шьҭрала дҿаҩауаҩын, арҭ архауаа, агаҿауаа иҟарҵақәоз рахь игәы инанамгоз акрыҟан. Иара убри ашәарыцараҿгьы. Иаргьы ианиааз дшәарыцаҩын. Еиҳа дызманшәалазгьы убри акәын. Аха иара ашәарыцара ҳәа дзышьҭаз ахьыҟаз еиҳа иахьыҳаракыз, абӷабқәа ахьамаз ахрақәа рҿы акәын. Уилахыс ишәақь ҩеиҵыхны акы иақәикуа дыҟамызт.
Ара шьоукы нҵәаха ахьшь рыбжьоит, нас рыжәҩахыр, ма еснагь иҩышьҭыхны ирку рнапы иқәыртәаны ажәырҭ илхо илоуп. Аҽа шьоукых рмаџьарқәа разқәынҵа, рлақәа рцырԥысса ицоит. Зегьы – ацәашьқәеи алабаӡақәеи зкугьы, имлаҟымлаҵәо иҟоу ахьшьыбжьа зжәҩахыр иқәтәоугьы, змаџьарқәа кыцԥҽыхала еиҵарпапа, злақәа ирыԥхьан инеиуагьы – ишәаны згәы ҭыҵны ицо, ҳаскьын хышәҭымзар акы иаламкьысуа, ҭаҷкәымк иаҟарам аԥсаатә хәыҷы аԥсы ҭырхырц иашьҭоуп. Уи шаҟа ишәарыцароу атәы аҳәара уадаҩуп.
Уеизгьы, иара дшақәгәыӷуаз аиԥш дызҭынчымхеит. Уажәы ари адәы игәаланаршәаз ачақәа рытәгьы уи иацхрааит. Урҭқәа зегьы иахьа ашьыжьӡа иалагеит. Усеиԥш акы ҟалоит ҳәа зынӡа даназыԥшымыз. Шаанӡа ишә аӡәы ашьшьыҳәа даннас, иааџьеишьеит. Шамахаӡак акәымзар, ишә аӡә дасуа иҟамлацызт. Ақыҭахьтә аума, аҽаџьарантә аума, дызҭаххоз уахь, дызхыԥхьаӡалаз аусҳәарҭахь инеиуан, уа еиҳа ирзымариан иԥшаара. Урҭ зегьы иханаршҭит ашә анааирт, иасуаз даниба. Уи Гәранда лакәын. Зегьы џьашьатәын, аха еиҳа иџьашьатәыз, дидыруеижьҭеи абасҟак шҵуазгьы, асҵәҟьа иааигәаны дылҿамԥшыцызт. Гәранда иибахьазгьы лакәын, иибахьазгьы лакәмызт. Лаԥхьа убри атәы иҳәар ҳәа дацәшәозшәа, лара даԥыҩлеит. «Иузырузеи, мшәан, иуҵаргалазеи, – иҵегьы иара иахь дааскьеит, – ушша уӷраԥырҽма, анцәа злыԥхаҳаура?!.»
Лаҳкәажәра, лҳәатәы ианахымԥоз аантәиқәа шьҭалымҵацызт. Уи игәы иахәеит. Аха ас, дзеигәырӷьаша акгьы шиалымҳәазгьы, даара еизааигәоу ауаа гәхьааибаган ианеиқәшәо аиԥш лхы ахьымҩаԥылгоз игәы арԥшааит. Лыгәкышьа, лылашашьа, уимоу акы лҳәарц лҿы анааихылхлак, лӡамҩақәа ҭыԥхаауа ишыҟалац иааҟалон... Маҷк ахәажәцәагьы шылҿысхьоу иаразнак игәеиҭеит. Аха уи акәмызт лара абасҟак дзыԥсахыз, деицазкыз... Уи – хьаан. Лыблақәа ирхын, лажәақәа ирыцын, лҽахьаалырҵыслак ианыԥшуан. Ахьаақәагьы еиԥшым, ари хнырҳәышьа змамыз, хәшәы змамыз акы акәын. Уи ахашшаара дшаҟәыҵхьазгьы уаҩы ибон. Убри акәын убас лҽырхықәымҵашәа, иара иалҳәаз дахымкәшакәа, имырԥшӡакәа изылҳәозгьы.
Иара дыҷкәынӡан, лара раԥхьаӡа данибаз, данқәыԥшӡазгьы даҳкәажәын. Лаҳкәажәра ашәҵатәы бзиа еиԥш илнаало, дақәшәан иныҟәылгон. Уажәыгь уи ыҟам узҳәомызт, аха ԥасатәи амч амамызт, иамазаргьы аҽакала иҟан. Еснагь иҳаракны, хәыҷҵас, ижәбома ҳәаҵәҟьа ишьҭыхны илкыз лыхгьы лцәыхьанҭахазшәа иҟан. Усҟан лылаԥш мҩасны ишцоз иаргьы инеихьылыгӡон, дахылбаауамызт, аха, ҳәарада, уаҳа акгьы дақәнаргәыӷуамызт. Уеизгьы, убри мацарагьы изхон.
Уажәы уи аԥшаара иаҟәыҵны иҟан. Аҩныҵҟа ианыҩнала, дагьымтәакәа, дышгылаз, лыҽрыцҳамтәыкәа, дымҟуҵәуакәа иалҳәеит дыззааз. Лаб дҭаркзаап, Алмахсиҭ ду. Уажәы зны аволост, зны ауезд ҳәа изышьҭоу аҿы ҭауади-аамсҭеи рыҩныҵҟагьы, анхацәа рыҩныҵҟагьы зажәа акры аанагоз, зыгәрагьы ргоз, урҭгьы егьырҭгьы еиҳа изықәгәыӷуаз Алмахсиҭ. Уи дырҭазыркызгьы хыла иара Иуанагьы еиҳабыс имоу, ауезд акомиссариат аиҳабы иоуп ҳәа агәра ганы дыҟан. Иахьа-уаҵәы руакы ҳаҭыр зқәу, унеишь-уааишь ҳәа зарҳәо нхацәақәак Алмахсиҭ ихьӡала аиҳабы иҿы инеирц рҭахызаап. Лара еиҳарак иара иҿы дзааз – убарҭ аиҳабы идикылартә изыҟаҵозар ҳәа ауп.
«Аҽа мызкы данҭаха дыԥсуеит, – лҳәеит лара аҵыхәтәан. – Доурыжьны изыҟалар, наҟ аӡәы ҳахьимбо, аӡәгьы ҳахьизымдыруа џьара ҳхы аажуан...»
Аҵыхәтәан илҳәаз даара игәы инархьит, лыгәшәымшә злеиҳәозгьы имаӡамызт.
Иуана дызхыԥхьаӡалаз аусҳәарҭа зыҩназ ахыбра абаа аиԥш иҟаҵан. Амавритантә стиль ҳәа изышьҭоу иазааигәан. Аҩны ахаҭа наҟ-ааҟ иара аҭӡамцқәа раҵкыс ижәпаз, зықәцәахьы абааҭӡамцҵәҟьақәа реиԥш иҭаԥыҟҟаны иҟаз абаашқәа ирыбжьакын. Зегьы илыԥшаахыз қьырмытла иҟаҵан. Ашҭагьы, иаҵакыз абаҳчагьы ахаҳәтә баагәара ҳаракы рыкәыршан.
Уи зыргылаз дҭуџьарын, даара дшақәгәыӷуаз мҩашьо ашьапы икит, аха аҩсҭаа дихыччозаарын. Ус
ҳҳәаргьы, аҩнеихагыла мацара акәым, аҽакалагьы, усҟак зышьҭа нзыжьыз макьаназ аӡәы иԥшаара уадаҩын. Уи ижәла, ихьӡ акәымкәа, ижәла шықәсык ииуаз, иаҳҳәап, хҩык, ԥшьҩык рахь аӡәы хьӡыс ирҭон. Убри аҟынтә, абра ҵаҟа агаҿаҿ, ма уи аахыс ашьханӡа иҟоу ақыҭақәа рҿы инхо цәгьакы-бзиак аҿы иахьеизо, убжьы раҳартә уи ажәла ануҳәа, рыбжаҩык раҟара иаразнак ихьаҳәуеит. Ари аиланхарҭаҿы инхогьы уажәыгь даныргәалашәалак ихьӡ аҳәаха рибаҭом, еиҳаракгьы иара Иуана игәылацәа, уи иҭаҭын фабрикаҿ аус зуаз. «Есныҳәа инапала аԥара ҳаиҭон. Аныҳәақәагьы рацәан...» – рҳәон урҭ зыгәра хар амамкәа иргоз рҿы, иқәыԥсычҳауа.
Иара ихаҭа ӡибнаҟа, ӡишәнаҟа дагеит, аҳәаанхыҵ хара џьара дыҟоуп рҳәоит. Ари иҩны аиԥш Аҟәагьы имаз изымгеит акәымзар, дахьахәаԥшуаз бзиа шыҟамлоз анеиликаа, имаз зегьы рыхә ыҵыхны заа дықәҵит.
Иуана аҩны аԥхьа даннеи, ҩбаны еиҿаҳауаз, уахыла, аихатәы бжьындақәа хьанҭаӡа илашьҭны зыҩныҵҟала иадыркуаз ашә хьанҭа дуқәа ҟьаҟьаӡа иаартын. Уахьыныҩналоз арӷьарахь акәын ашә зыхьчоз иҭыԥ ахьыҟаз. Уантәи ахышә дылԥшны дааԥшуан, иааины уи иадгылаз рахьтә ишьҭтәыз ишьҭуан, ирԥштәыз ирԥшуан, ирхынҳәтәыз ирхынҳәуан. Иахьа ашә еимданы изыхьчоз хәҩык-фҩык амилициа иреиҳабны иҟаз уи ахышә аԥхьа дгылан, наҟ аӡәгьы дтәаӡамызт. Акыр изланы иҟаз ауаҩеиқәа абыржәыҵәҟьа џьарантәи дыҩны дааизшәа, иԥынҵа агәаҩара дуқәа ҭырчаауа, абжьы рганы аԥсыԥ рҭигон.
– Шәеиԥхныҩлозма уара, уҳақь-ԥсықьуа? – абжьааԥны еиԥш димеихырхәакәа ҿааиҭит Иуана. Иаргьы асҵәҟьа ихижәар иҭахӡамызт, аха уажәшьҭа изырхынҳәуамызт. Егьыгь иахьџьеишьаз инмырԥшкәа днаихәаԥшит, нас уи имаҳаӡазшәа, иханытә-ишьапанынӡа лаԥшыла дааимидеит.
– Ишԥабзиоу абри ачеркеска ҟадыџь, изеиԥш маҭәоузеи, – иҳәеит уи ибжьы ҭагәаҩаӡа. – Саагылазар маҭәак сеиламҳацт абри аиԥш...
– Нас узкыда, иумӡахуеи?
– Ари ушәуҵарц азы уӡара ҭкәыцәаа уҟазароуп, уара уеиԥш... – иахьа уи илакҭа аҭагәаҩарақәа иблақәа убас ирҵәахуан, иара иҭахханы имырлашар, рбарҭа уоуӡомызт.
– Уи ахьудыруагьы бзиоуп, – дааччашәа иуит Иуана, аха хаара изаҵамҵеит. Егьи ижәҩахырқәагьы акыр иҭбаан, аха урҭгьы иаарыцәдуума уҳәо, еснагь иқәыршәны исаз ихы ҟәазын. Илахь ҭаҽылаӡа, иџьымшьаарҭақәа ылгәыгә-ылгәыгәӡа – уи иахьак дизыхгомызт.
Дивсны иҿынеихеит.
– Умыццакын! – иаԥхьашәа даагылт. – Иахьа урҭаххоит, иузҵаахьеит... – уи иџьымшьаарҭақәа ылгәыгәӡа аҩада ирхеит, аиҳабы иоуп ҳәа аанаго.
– Ара сыҟоуп, џьаргьы сцаӡом, – иҳәеит еиҳа ҳаҭыр ақәҵан, аиҳабы итәы дахьалаирхәыз аҟынтә.
Дааваҵәин, абаҳчахь ихаз ашә ахь иҿынеихеит. Егьи дгыланы дышихәаԥшуаз идыруан, аха уаҳа дхьамԥшит. Уи аусҳәарҭа зыхьчоз рхы Бегьлар ихьӡын. «Багьлар» ҳәа еиҳа иззыманшәалаз ыҟан, аха иара даара игәаԥхомызт, иаразнакгьы уириашон. Ишнеишнеиуаз иара ишиҭахыз аҳәашьа рҵеит, иззымҵазгьы, иара ириашаанӡа дара идыриашон. Зегьы ирдыруаз убри акәын, аиҳабы инақәырӷәӷәан «аҩыза Багьлар» ҳәа иеиҳәон. Уиҵәҟьа дсыриашоит ҳәа иаргьы далагомызт. Хыла иара дзеиҳабыз, «аҩыза акомандир» ҳәа иарҳәон.
Ус, аиланхарҭаҿгьы, ақыҭақәа рыҿгьы зегьынџьара дырдыруан, аха хыла дахьиз, дахьынхоз, иани иаби зусҭцәаз ҳәа уразҵаар аӡәы изҳәомызт. Шьоукы дҭырқәан, аԥсуаа драаӡеит, шьоукы дџьамын рҳәон,
уимоу, иныҵыҩ-ааҵыҩны ирҳәалон аҭуџьар дзыхьчозгьы дрылан ҳәа. Иара уиазҵаар, «сара спролетариатуп», сҭахар, ма сыԥсыр, снышәынҭра аханы иадырсуа сыхьӡи сыжәлеи анҵатәӡам, «апролетар» ҳәа мацара анҵазар иазхоит» иҳәон.
Уи убас ихы мҩаԥигон, аусҳәарҭа абжьараусзуҩцәа зегьы еиҳабык дырзиҩызан. Дахьиз, дахьааӡаз уаҩы ишизымдыруаз аиԥш, уажәы дахьынхо, дахьыҩноу ҳәа аӡәгьы акгьы издырамызт.
Иуана, абаҳчарахь игаз ашә аартны данындәылҵ, уа иамаз абарҵаҿ даагылт. Аиашаз, аҭуџьар ихәыдамыз аӡәы иакәзар ҟаларын, амал мацарагьы акәымкәа, агьамагьы игмызт, убас еиԥш аҭыԥ алихит. Асынтәи, ара абаҳча хәыҷы иҭагылаз аҵлақәеи, ачықьқәеи урыбжьыԥшны, зегьы ирыкәыршоу ахаҳәгәара ухыԥшны, амшын иаҵәҟаҟараӡа ухыԥшылон.
Уажәы маҷк игәы иалан Бегьлар иҵегьы имаршәа кны дахьимацәажәаз. Уи иидыруа рацәоуп, иахьа иара игәы иҭыхо атәгьы изымдыруа дыҟам. Насгьы, зегь реиҳа аиҳабы диҿархасырҭоуп, иусура ус иҟоуп. Аха аиҳабы, ара дыҟаз, џьаргьы дымцааит иҳәазар, баша имҳәеит, ма иара ихаҭа днеиԥхьоит, ма абанҭ, Гәранда зыӡбахә иалҳәаз аарц иҟоуп.
Дышиашаз акрыфарҭахь днеиргьы ҟалон. Уа Лолиа мыжда илзымдыруа иарбан уҳәансҳәану. Мчыбжьык ашьҭахь иҟалараны иҟоу атәык лзымдыруа, лымҳаҭаск лымамкәа ҟалашьа амаӡам. Аха иахьа еиԥш игәы аныҟоу Лолиа дилаӡомызт. «Абри ахыбра аҵаҟа еизо рахь уареи сареи ҳауп аҵәҩанзаҵәқәа, – лҳәалон дшылбалак, лыблақәа нарҳәы-аарҳәуа, – ҵәҩанк ала, ишудыруа, аанда узышышуам, ҩба ыҟазар дырҩегьых акы уӡбоит...»
Ашьшьыҳәа абаҳчахь дналбааит. Иаргьы рацәак ыҟамызт – гьежьырак акәын. Уеизгьы хкы-хкыла аҵлақәа, ачықь-жәлақәа маҷымкәа иҭаӡеит. Зынӡаҵәҟьа ишақәымшәо шидыруазгьы, еиҳа еиӷьашьан абаҳча ҳәа дашьҭан. Уа иҭагылаз рахьтә уҿы иааҭоуҟаҟаша акгьы шырҿамлозгьы. Апаркгьы анааломызт, уи иҵегьы еиҳазар шакәу идыруан. (Ари, Иуана издырамызт, аха амавритантә газон ҳәа изышьҭоу иақәкны акәын ашьапы шкыз. Хыхь иқәыз анышә аҽаџьарантәи ишаагаз уи атәы здыруа иаразнак ибартә иҟан. Аха нас изаҟәыҵыз, иара ус аҵла ԥшӡақәеи ачықьқәеи рҿы изаагылаз здырхуада.)
Ара иҭагылаз ашәаԥыџьаԥ рахьтә, еиҳараӡак рыхьӡқәа издыруамызт Иуана. Урҭ рыхьӡқәа иара ажәа «апарк» аиԥш, иара изы иҿаҳан. Иаҳҳәап, «абна», «адәы», «ашьац», «ал», «аџь» уҳәа иара изы ишцәажәоз еиԥш, арҭ рыхьӡқәа цәажәомызт.
Аҵлақәагьы, ачықьқәагьы рҟынтә иҟан зыбӷьы каԥсо реиԥш зыбӷьы камԥсозгьы. Ачықьқәа хыдмырффеижьҭеи акрааҵуан, акыр ихбабаӡа иҟалахьан. Зыбӷьы каԥсо рыбӷьы шкаԥсара ианкаԥсалак, рымҵақәа рыцқьатәхон ачықьқәагьы ҿыц ихырффатәхон. Усҟан аиланхарҭа анхамҩа ҳәа изышьҭаз аҟынтәи апаркқәа ртәы здыруаз даарԥхьон, нас ари аусҳәарҭаҿ аус зуаз зегьы уааҳә ддырҟаҵон.
Иара Иуана иакәзар, амчра ҿыц ааҟалазар, абри ахыбра аусҳәарҭа ҩналеижьҭеи макьаназ абри абаҳча уахылаԥшла ҳәа инапы ианырҵан, ус дааиуеит. Уи инапы ианызҵазгьы хаҭала ауездтә комиссариат аиҳабы иоуп. Ақәԥара аилашымҭаз, еиҳа ианшәарҭаз даазыцрымшәо дызцыз, ҩызарагьы ззиуаз, иагьихьчоз. Иара аиҳабы излеиҳәоз ала, арӷьажәҩас имаз.
Усҟанҵәҟьа урҭқәа зегьы еиҳа аҽакала идикылон. Дыҷкәынымзи... «ақәԥара» анырҳәалак, ачча дакуан: қәԥарахкыс иара иидыруаз «бӷарҵахьы» акәын. Иара хылаҵәҟьа ақәԥара дазгагамызт, аха данақәшәалак дықәԥон. Макьанагьы убри «бӷарҵахьы» ҳәа изышьҭоу ақәԥараҿ анышә аӡәгьы даимырбацызт.
Аха, ашьҭахь излеиликаазала, урҭ зҿыз ақәԥара аҽакын. Уи зны-зынла напышьашәала, аҽазных ҟамаҭыхла ианеилалоз мацарагьы акәмызт, уимоу еиҿагыланы ианеибашьуаз мацарагьы акәмызт. Лаԥшҿаԥшы иумбоз мчын. Иара, ашаха еиԥш еимдырххоз ахақәиҭрагьы ус иубаӡомызт, аха ианузымгалак аҽунардыруан, ианугалакгьы. Баша ирҳәоит акәымзар, ианузымгалакгьы иуадаҩын, ианугалакгьы. Уахгьы-ҽынгьы уаҳә ҭыргәыгәны амаҵ уулар акәын.
Аха ҿыц даналагаз, дахьыҷкәынӡаз аҟынтә игәы аналаҟаз, урҭқәа зегьы данхәыҷызтәи ихәмаррақәа ирзааигәаз акы аиԥш дацԥыҳәон. Усҟан, еснагь дызцыз аиҳабгьы убри ахәмарра иалахәу аӡәы иеиԥш дизыҟан, даашьҭыхны диргылон, диҩыҵреикуан, иҿы иҭамӡоз алаф иеиҳәон, иҟаҵашьақәа ҟаиҵон. Аха уажәы уи деиҳабыҵәҟьан, дҳәынҭқарра уаҩын, дхадан, ииҳәоз иара изы изакәанзар акәын.
Усҟанҵәҟьа, урҭ «абӷарҵахьы иқәԥо» ҳәа дзышьҭаз данрылала нахыс, аиҳабы дзыхьчозгьы иара иакәын. Ашьҭахь, амчра анеиҿыркаа, зегьы еилазыгӡоз аҩыза Бегьлар инапы ианырҵеит.
Иуана дналбаан, абаҳча дныҵагылт. Ҭагалан амчра анапаҿы иаанагахьан. Абӷьы каԥсахьан имаҷымкәа. Уи дылагыланы иҿынеихеит. Аӡеи ашлеи рыфҩы макьана еиҟаран. Урҭ рыфҩы еснагь игәы ҟазҵоз, агәалашәара бзиақәа изцәырызгоз ракәын. Ҳәарада, усҟан игәалашәон шьхыҵын, сык ықәнаҵаанӡа аԥсҭа рҽарҭарц рахәгьы уаагьы аныццакуаз... Иаргьы алԥхынрак дахьышәарыцоз ахра дуқәа игәы рызхьыблаауа дшыҟаз... Аҩны данааилак, ишынҭаацәаз – иаҳәшьцәа, иашьцәа, иаби, иани – шаҟа дыгәхьааган иԥылоз... Даныҩеидас инаркны уи иҩны дсасын. Зны, ҭауади-аамысҭеи ирыцыз, инарылҟьо анхацәа рыҷкәынцәа рахь дыԥхьаӡан. Ашьҭахь ақәԥацәа дрыланагалт, анхаҩыжәлар рыхьӡи-рыхьымӡӷи иадгылаз ирылахәу ҳәа дыԥхьаӡан. Уажәы, ари ахышықәсагьы, амчра ҿыц аҿы иҟоу, зышьхақәа, зышәарыцара, зқыҭа, зҭаацәа – зегьы уи, жәлар рымаҵ аура иахҭнызҵо ҳәа.
Аха иахьа урҭқәагьы игәалашәартә дыҟамызт. Иахьатәи аамҭала уахәаԥшуазар, уеизгьы-уеизгьы митәӡакгьы ҟамлеит. Ииашоуп, иқәнагом, аха аамысҭа ду дҭаркит. Уи ианиаазгьы иара икласс иатәыз раҵкысгьы анхацәа ҳаҭыр изрықәын. Иахьилшоз дрыцхраауан, ирықәнамго иақәшәар, рҿыхра дашьҭалон. Аха, уажәы аамҭа ус иҟоуп, уи дахьаамсҭа дуу азы мацара дҭаркыргьы рылшоит. Ахи аҵыхәеи, аус иацхраатәуп, дыҭрыжьыртә иҟаҵатәуп. Аиҳабы иаҳәатәызар – иаҳәатәуп. Уи изиаҳәатәузеи зегьы иара идыруеит, аха.
Ус егьа иҟазаргьы, иахьа Гәранда иара иҿы дынкыдыххылан дибеижьҭеи, лыҿцәажәабжь иаҳаижьҭеи, лыҽшылыԥсахыз гәеиҭеижьҭеи, иара иҽшиԥсахыз атәы иалҳәеижьҭеи, иԥсҭазаара аҳәаа ҟанаҵазшәа, арахь аахыҵ иҿыцны даламгар ада ԥсыхәа амамшәа ибеит. Уаанӡатәи иԥсҭазаара акгьы ацнамыхт, ус игыларҭақәак иԥсахт. Зны-зынла игәалаҟазаарагьы аҽаԥсахлон, уимоу, лара Гәранда ианлааз харантә лаԥшык наихьылмыгӡаргьы далаӡон, уажәы иаалырҟьан аҭакԥхықәра иман даԥылт абри амш.
Уаанӡагьы зны абыржәы акәзаргьы абыржәы акәхароуп, уажәшьҭа ахәыҷы-хәмарра сахыԥацәеит, аусураҵәҟьа – ахаҵанаӡа иуалу напы асыркыроуп ҳәа игәы ианаанага, иеиҳабы идырызшәа иара иахь днеиԥхьеит. Уи иаахтны иеиҳәеит, иара ицәиӡозгьы акгьы имаӡамызт, Аҟәаҟа дыргарц, деиҳараркырц ишыҟоу. «Ҳара зегьы апартиа ҳасолдаҭцәоуп, – иҳәеит уи усҟан. – Ухы ахьдырхо уцароуп. Уаргьы уажәы ара уаанызкылаша акы уазыскыр, уаанхаӡар алшоит, саргьы акгьы сылдмыршар. Убри аҟынтә, макьана абри абаҳча уахылаԥшла, убрыгь усуп... Ишахәҭоу шәҟәыла
иҭаагалап, маҵурак еиԥш. Нас, сара санцо, џьабаа мбаӡакәа, уаашьҭыхны уахь узгоит, уатәи уусура иеиҳа иӷәӷәахоит, аха уара избац уакәзар, зныкҟьарагьы еиҳа иааугом. – Иара игәы аналаҟаз ишицәаҩаз ала, инҭырҟьа-нҭырҟьаны дааччеит. – Убрыгь бӷарҵахьы ақәԥара иаҩызоуп... Арагьы иаанхо ҟалап...»
Убысҟанынӡа уи алаф ажәагьы еиҳәон, ианааиҭахыз, егьырҭ, уажәы уи ихьчара знапы иакыз ишырҭахымызгьы, дныҩнаҩрлон, данхәыҷызтәи ихьӡ Кәаҷаб ҳәагьы еиҳәалон. Аха уи аҽны нахыс аҽакала дизыҟалеит, аҽакала ихы ныҟәиго далагеит. Убри аҽны ҿыцбарах дибеит, изҳаит, даара изҳаит ҳәагьы игәы иаанагеит. Ақәԥара ианаалагылаз, иахьеи-уахеи ианеицыз еиҳәоз уажәшьҭа изиаҳәомызт, усҟан ихы шымҩаԥигақәоз уажәшьҭа имҩаԥимгар акәын.
Зегь реиҳа изеицәахаз уи ихьӡ ауп. Данхәыҷыз хьӡык иман, данырнаҭуаз аҽа хьӡык ирҭеит. Ихәыҷы хьыӡшьара «Кәаҷаб» иалхны ақәԥаратә хьыӡшьара изыҟарҵеит «Светильник» ҳәа. Аха уи аӡәы ииашан ианеиҭеига, «Коптилка» ҳәа аанагеит, нас иара иаҟәихит. Ақәԥара ахы анакыз, иаргьы дыҷкәынӡан данналагылаз, аҩны ихьӡырҵаз ихьӡ иарҳәон Гач ҳәа. Ишнеи-шнеиуаз, маӡа-аргама ауеиздзегьтәи аизарақәа мҩаԥырго ианалага, иаалырҟьан џьара уаанӡа уаҩы изымдырӡоз ихьӡи иабхьӡи еидкылан ирҳәеит, Виқтор Михаил-иԥа ҳәа. Иџьаршьазаргьы, аӡәгьы алаҿимҭит. Ашьҭахь, шьоукы иара Гач данырнаҭуаз ирҭаз ихьӡ ауп рҳәеит. Аха иаб гәышьа Қьбар акәын ихьӡыз, аха убрыгь ақьырсианра ҿыц ианаларгалаз дшарԥысхахьазгьы дырнаҭит, убысҟан ирҭаз ахьӡ ауп рҳәеит. Шаҟа ҟалалак, ара имаҵураҿы уаанӡа дыззымдыруан уи ашьҭахь дыздырзи, хыхь ареспубликатә усҳәарҭақәеи – зегьы ихьӡи иаб ихьӡ ҿыци ахааназ ус акәызшәа ишьҭырхт.
Ақыҭақәа рҟынтә шьоукы аказы иааргьы, дара зышьцылаз Гач ҳәа иарҳәон, уа аӡәгьы акгьы ахиҳәааӡомызт. Иара Иуана иакәхеит зҭагылазаашьа еиҳа иуадаҩыз. Аусҳәарҭаҿ зегьы, иахьаҭахызгьы, иахьаҭыхымызгьы ибжьаргыло, Виқтор Михаил-иԥа рҳәон, иара аӡәзаҵәык уи ихьӡаҿ даннеилак, ус акгьы мҳәаӡакәа давсуан.
Ара аҽакгьы ыҟан: иара Гач, ианхәыҷыз, зҩызцәа ахыхәмарны, маҷкгьы иахыччан, Кәаҷаб ҳәа хьыӡшьарас изырҭаз иан, иаагылазар иԥҳәысеибаз, ианлаҳауаз Гәлиза ду ҳәа изышьҭаз, ианылмаҳауаз Гәлизажә ҳәа ззырҳәоз илҭахымызт лыҷкәын ԥасатәи данхәыҷызтәи ихьӡшьара аӡәы иеиҳәар. Гәлиза, аиашаз, даагылазар ԥҳәысеибан. Лхаҵа, «аиспанка» зыҽны Аԥсны иқәнагалаз аҽны ихьын, мчыбжьыкгьы днанамгеит. Еибакалҭла илааӡаз усҟан амгәарҭа дҭан. Иабгьы, наҟ наӡаӡатәи имҩа дықәлаанӡа, арахь инижьыз уи аӡәзаҵәык иоуп.
Аҵлақәа ирыҵажьыз абӷьыжә дцо-даауа дылан Иуана. Абар хышықәса ҵуан абри аусҳәарҭаҿ дааины, дынҭыс-ааҭысны, нас акрыфарҭахь дныдгыло, лафқәак нараҳәо дааиуазижьҭеи. Иаалырҟьан, уи шаҟа ихьанҭаз, аиҳабы иеиԥш иҟоу иажәа акәзаргьы дызхымԥо, шаҟа ахаҵа иаҭәамыз – зегьы рыхьанҭара ҿыц иқәыӷәӷәо иалагеит. Анҭ иаарц иҟаз дырзыԥшын. Дгәыӷуан иахьакәхоит ҳәа.
Днеины аҵлақәа руакы амҵан игылаз атәарҭаҿ днатәеит.
Ҭауади-аамысҭеи рахь, дара амч анрымаз, еиҳарак дзыцӡаз аӡәы иакәын. Шаҭ-иԥа Қәыџь ҳәа. Уи аурыс ир рҿы дыҟан, корнет ҳәа ачын иман, аха зегьы ныжьны Аԥсныҟа дааит. «Ахаҵа иԥсадгьылаҿ дыҟазароуп, даамысҭазаргьы, дынхаҩызаргьы, деибашьҩызаргьы!..» – иҳәалон иара уажәы-уажәы. Уии иареи рхала, нас, егьырҭ ҭауади-аамысҭеи рыҷкәынцәа
ирыцны, иахьымсасыцыз иабыкәу. «Асасбысҭа хаауп...» – иҳәалон Қәыџь длацәҟәысуа. Уи акы сацәшәоит, аӡәы сицәшәоит, акы сацәыԥхашьоит ҳәа дыҟамызт. Даара изааигәаз ауаагьы данырмаабуаз еиҳан, убри аҟынтә зны-зынла малазаҵәы данықәхозгьы ыҟан.
Иуанеи иареи анеибадыр инаркны, дилаԥсны дникылт. Иара иҿы саамсҭа дууп ҳәа иҽырӷәӷәаны иҽыҟаимҵеит. Иуана, қәралагьы акыр дшеиҵбызгьы, иҽышькылҵәҟьа ииркуамызт.
...Абжьааԥны, арагьы дтәалон, акраамҭагьы дтәалон, аӡәгьы, акгьы усс икӡамкәа, аха иахьа иауамызт, ихы ҟәнишьон. Аҽнышьыбжьон ахаҵеибага ду дҟәазӡа абаҳча дыҵатәан. Дҩагылан, иакәыршаз ахаҳәгәара аганахь днаскьеит. Уа ԥсаҵлажәла шьаҭақәак ыҟан. Урҭ ԥыҭкгьы рхыҵуан. Аха рацәакгьы рҽырымгеиит. Раԥхьа ианидыр зегь реиҳа иџьеишьаз, урҭ ргәырбӷьы карԥсон. Уажәы ргәырбӷьы зегьы хҩаԥшьаахахьан, аха ус ирықәын, икаԥсахьаз маҷын.
...Аиашаз, Қәыџь зны-зынла алаапк даҩызахон, амыцхә ижәуан, иакәым иҳәон, аха убасҟак еишьцылт, дизкажьуамызт. Ашьҭахь зныкҟьарала дшақәымгәыӷӡоз иааҳәит зегьы. Уажәыгь ихьухьууа иҿыцхоит изынхаз уи ахьаа, ианааигәалашәалак. Реизыҟазаашьа зегьы иара убраҵәҟьа аӡшәах еиԥш инықәба ицеит, абӷажә еиԥш уи аҵаҟа иҟоу ахәра иақәны инхеит.
...Иахьа Гәранда дибеижьҭеи иҿыцхеит. Уи аҭоурых атәы зоуҳәода. Ақыҭаҿ инхаз иҩызцәа ирдыруеит, иагьхарҵоит уи, аха уажәы иара иԥырхагахар ҳәа иацәшәаны рыԥсы иахдырӡаауа иҟам. Уатәи иҩызцәа уи азы ишәарҭам. Уи хьӡы амаӡамызт иара итәала, аха амч аман. Абзиабара ҳәа изышьҭоугьы иузадкыломызт. Бзиа еибабо еибаргәаҟыр, акраамҭа изеилибамкаар алшоит, аха нас, шамахаӡак акәымзар, еизааибагоит. Еибагоит. Ахәыҷқәа рхылҵуеит, дара ргәеибабылрагьы урҭ ирызшо рҿынархоит. Дара рхаҭақәа еигәыцхәцәак реиԥш иҟалоит, ани рҭаацәара ахы зларкыҵәҟьаз гәалашәарахоит.
...Иара уи раԥхьа даниба, еснагь длыхәаԥшыр иҭаххеит. Усҟан дыҷкәынӡан, аха ус ишыҟамлоз идыруан, еиҳаракгьы иара анхаҩы дахьиԥаз, лара аамсҭа ду дахьиԥҳаз, уи аганахьала дзықәгәыӷуа ҳәа акгьы ҟалашьа ахьамамыз азы. Убри аҟынтә, илаԥш иҵәахуа далагеит. Аха лара илмыԥшаар лымуит. Ус лылаԥш заналшьоз гәмырҿыӷьгас илыман. Аҳкәажә, еиҳарак данқәыԥшу, урҭқәа рзин лымоуп.
Аха абри иара дахьаҵанакыз иалкааны зегьы еицгәарҭеит, лаб Алмахсиҭ дналаҵан. Дахьынхаҩыз акәхап ус дзалыркааз. Еснагь икылзыршәшәо анаԥшцәа ирзеилкаауамызт, уинахысгьы иара Иуана Алмахсиҭ иҩны днеиуа-дааиуа, уи аҿы дыԥкымкәа дахьыҟаз.
Лара Алмахсиҭ ихшара дреиҵыбӡан, аӡәгьы дилеиҵаҵәҟьомызт. Лан лара дышхәыҷыз дыԥсит, дылгәалашәартәгьы дыҟамызт. Лаб ла лааӡара иазикит еиҳа ицқьаз, еиҳа ламыс змаз ҳәа ииԥхьаӡоз ҩыџьа аҳҭныҳәсахәыҷқәа. Урҭ неиҭанеиҭасуа лара илыҿӡан. Аҭыԥан усҟан иаадыртхьаз ашкол аҟынтәи арҵаҩцәа рыҩныҟа иныҟәон, дадырԥхьон.
Зегьы рҿы акыр ддырқьынцыцуан, аха лаб, ауаҩаҳ ибзиабара дахәшәтәуан, дагәылԥхаауа дҟанаҵон. Иуана идыруан Алмахсиҭ иара ҳаҭыр шиқәиҵоз. «Ари анхаҩыҷкәын ашьабысҭа еиԥш дшыҟоу шәымбо, – иҳәалон уи аҽыргәаԥра здыруаз ҭауади-аамысҭеи рыҷкәынцәа рахь лаԥшыла Иуана днадырбаны. – Ҳара ҳҷапан хшәаанӡа ҳԥашьқәа кылышьшь иааҟалоит. Уажәы ҳашцо ҳцар, ҳусқәа даара иҽеим...» Уа даагылон, иациҵарц ииҭахыз ихаҭа дацәшәаны иҿы иаирҳәомызт. «Иара ӷбакы дазышьҭыхуам, арахь ҳаҷкәынцәа ртәы иҳәоит, – ицәыҵакны дӷьаԥчаԥуан
Қәыџь, ари аиԥшқәа аниаҳалак. Ихаҭа иҿыҵәҟьа акгьы изҳәомызт, урҭ аиҳабыра-аиҵбыра анхацәа раҵкыс иахаҵгылон. – Знык уасак изхом, иҳаҳауеит... изҿыԥшуагьы иара иҩызцәа роуп, аԥашь ахала иҟалаӡом. Сара усазҵаауазар уи аҩыза схы исзаҭәашьом, уи аԥсыцәгьара ахьӡуп. Уимоу, ус ӡышхәас изжәуа ҵәыцақәак сырхырбаауеит...»
Алмахсиҭ изы ииҳәақәоз рҿы диқәшаҳаҭмызт, аха иара Қәыџь, аиашаз, деилаҟаца дыҟан. Жьы-мыцхәык иқәмызт, абни «ӡышхәас иижәуаз ицәырацәахалон акәымзар.
Иуана, Қәыџь дицны, егьырҭ – ҭауади-аамысҭеи зеицныҟәара даларҵоз – дрыцны, лассы-лассы сасы дзыгны иҟамлаӡацыз Алмахсиҭ иаҳҭынрахьы днанагалон. Иара аҽа гәыӷрак имаӡамызт, аха абас знызынла Гәранда дахьибоз, лылаԥш ахьихылымбаауаз ԥсыс ихан. Ус аамҭагьы цеит, иаргьы абри аиԥш аҭагылазаашьа илаҽӡо иалагеит. Ларгьы, ԥыҭрак уа дақәымшәакәа, даннеилак, еснагь илызкыз егьырҭ алаԥшқәа еимгәырҽҽо, лылаԥш ахыццакны иара даԥшаауазшәа ибо далагеит.
Ус... аиашаз, зегьы ааҳәит...
...Абаҳча ахи аҵыхәеи акырынтә дахысит, арахь игәалашәарақәак рылагьы ихы ахигоит, аха дыԥшуп, акы анбасарҳәои, акы анбазбари ҳәа. Урҭ ааины иҟалозар, иара имбакәа цашьа рымаӡам. Аусҳәарҭаҿгьы адәахьы иубартә еиԥш ҽырҵысра ҟарымҵеит. Бегьларгьы арахь дааҭалалон, иара Иуана убра дышгылазгьы, абаҳча лаԥшыла еимдо, ара уажәы иҟаҵатәу, уажәшьҭан иҟаҵатәу ҳәа аԥшәмара шьҭыхны ацәажәара далагон. Ижәҩахыр днас-насны, уаланамгалацәазааит ҳәа аанаго дхьаирԥшаанӡа. Уи дшиҭахцәамыз изӡомызт. «Уара узоуп изысҳәо, иуцхраатәуп, озеленение великое дело, воздух, здоровье – урҭ зегьы уара унапы иануп...» – иҳәон уи мчыла дыччо. Иахьа убрыгь ихабар уаҳа иҟаимҵеит.
Дырҩегьых днеины аҽа ҵлакы амҵан игылаз атәарҭаҿ днатәеит.
Абыржәаанеиԥшҵәҟьа ҭагаланк азы, аҩныҟа ихынҳәны ишаауаз мчыбжьык аҟара сҟалом, схабар умбаргьы хьаас иҟоумҵан иҳәаны, иҽы даасны дцеит Қәыџь. Хымш раҟара ааҵхьан, Иуана ахааназ ихахьы изаамгашаз ажәабжьк аарылаҩит: Қәыџь Гәранда дигеит, шьоукы дымҵаирсит рҳәеит. Уи аҭыӡшәа бааԥсы алҵит. Алмахсиҭ ауаа иманы иԥҳа длышьҭалт. Аха лара «сахьааз сыҟоуп» анылҳәа, даахынҳәны дцеит. Уинахыс, излеидыруа ала, Алмахсиҭ иԥсы зыҿҳәараз иԥҳа мап лцәикит. Иара дахьыҟоу уи лыӡбахә аӡәы иҳәаргьы, ма иара днарылҵны дцар акәын, ма изҳәаз дцар акәын.
Иара Иуана игәы ахьыԥсыз инхеит. Изхымгоз Қәыџь абас дахьиԥсахыз акәын. Аҽаӡәы дигар, ус ишыҟалашазгьы идыруан, еиҳа ихигон. Уинахысгьы Қәыџь уаҳа дагьимбеит, машәыршақәгьы џьара иааиҿамҳаит. Аха иара Иуана ихаҭа иҽиԥсахит, уажәраанӡа изымдырӡоз аҽаӡәы иҩныҵҟа дцәырҵит. Уи лаӡа имамызт, амҵ дазыҵҟьон. Дникылар, деиқәигәалар акәхеит «сара саагылогьы сыҟаӡам, арҭ классла иҳаӷоу, ҳшьа зыӷрагәоу сырҿагыланы сықәԥароуп, – иҩныҵҟа дҭацәажәон уи, – зхы-зыԥсы иамеигӡо ауаа иашақәа ахьыҟоу сыҟазароуп!..»
Иара ихаҭаҵәҟьа идыруан, уи «зхы-зыԥсы иамеигӡо» ҳәа дызҿыз рыҩныҵҟа зжьы ужәыр зтәан еиламгыло шаҟаҩ ыҟаз, уаҳа царҭа, уаҳа хыдкыларҭа змамыз. Аха имч иқәымхеит ани дызмыргылоз. Уи ҽыҵгазаргьы ҟаларын, избанзар, анхара-нҵыра иацәыхҟьахьаз ауаҩы, игәы каршәны џьара дызтәо дыҟамызт.
Дышиашаз Гач иахь дагьцеит. Уи зегьы дрылыҳәҳәоит, ма дреиӷьуп ҳәа акәмызт, ус зны ашкол
еицҭан. Иара класск даналга даҟәыҵт, егьи иҽақәырԥсны даҿын. Ианеидтәалаз Гач хаха-хымш ииҵоз иара мышкала иҵон. Аҵара дзырҵоз апап Иуана диеигәырӷьаны изиҳәара издыруамызт. Идтәалақәаз қәрала дреиҳамызт, аха ус зегьы дрылыҳәҳәон. Зны урҭ руаӡәы зегьы ишраҳауаз иҩыза ицәгьа арҵаҩы иҿы иҳәеит. Арҵаҩы данца, Иуана ацәгьа зҳәаз аҷкәын дыкны даниршә, ишакәым дкаҳаит, иԥынҵа ашьа ааит. Уи азы ианырыпҟозгьы ыҟан, аха Иуана мыцхәы згәы еилгаз аҵаҩы ҳәа дахьырыԥхьаӡоз аҟынтә, ишьамхала аџьыка дыладыргылт. Иара, уеизгьы-уеизгьы, ҳәатәхамҵан, ихы иҭашәоз анаҩс аҽакы ныҟәимго дыҟамызт, аха ани зҩыза ицәгьа зҳәаз, уи акгьы ахьиарымҳәаз уҳәа еидкыланы даназхәыц, дҩаҵҟьан, иаԥхьаҵәҟьа иҟаз аԥенџьыр асаркьа ҩҭаԥыххаан, дыҩкылԥан, ашкол ашҭа дҩыҭҟьа дцеит. Ашьҭахь апап-арҵаҩы рыҩны днеит, зегьы ианаҳажьуеит, абри акрызлыҵуа аӡәы иоуп иҳәеит, иани иаби дрыҳәеит, аха иара аԥсра-ҩынҵәарадагьы имуит. Изимузгьы, уажәшьҭа ашкол аҿы днеины иҩызцәа рылагылашьа имам ҳәа иԥхьаӡеит, иҽиргәааит, аха дыԥхашьон. Уи апап иахьагьы дигәалашәоит. Дигәалашәацыԥхьаӡа џьара акы злеиҵаша мҩак аԥшаара дазхәыцуан. Аҟәа иҟоуп ҳәа иаҳахьан, иара иқәлоугьы аҵара ахьырҵо. Аҟәа дызнеир зегьраԥхьа убри иԥшаар иҭахын.
...Гач усҟан ари ауездаҿ дырдыруа дҟалахьан. «Иахьа уажәраанӡа умҩахҟьаны уҟан, иахьарнахыс угьежьит, амҩа иаша уқәлеит, иузыбзиахааит...» – иҳәеит уи дҩеихаҵгылан. Иара усҟан ачча дакит, аха иҽникылт: ашкол ианеицҭаз, данхәыҷыз, иҵатәқәа цқьа ихы ианҭамлалак, акәаҷаб иҭаз абылтәы нҭыкәкәаанӡа, иаԥхьа инықәыргыланы дахьтәоз аҟынтә «Кәаҷаб» ҳәа хьыӡшьарас ианирҭоз аҵкысгьы деиҵазшәа дибеит.
...Дҩагылан, дарҩегьых абаҳча дныҵыс-ҩыҵысуа днықәлеит. Макьана аӡәгьы ихабар ыҟам, иаргьы аӡәгьы диԥхьом.
Аџьажәлар, мамзар, аусуцәеи анхацәеи ҳәа ажәлар рыхьӡ зыԥсахыз Гач дышрылаз, нас раԥхьагылаҩцәа дшыруаӡәкхаз Иуана иаҳахьан, аха ашкол ианеицҭаз аахыс еибамбацызт знык ада.
Убасҟангьы реибабашьа шыҟалаз атәы аӡәы иоуҳәаратәы иҟамызт. Зегьы зыхҟьаз Қәыџь гәықәха иакәын. Алмахсиҭ баша иҳәомызт, Қәыџь есымзеиҭасымҭа азаара изаауеит ҳәа. Уи иашаҵәҟьан, Гәрандагьы убри имзеиҭасымҭақәа руакы даҵанакит. Агәра ганы дыҟоуп, Қәыџь ашьҭахь дшахьхәуаз, ирласынгьы. Ианакәызаалак ԥҳәыск лахь дхьаԥшуа имбацызт, зны-зынла урҭ зегьы неидкылан днарыхәаԥшны дышнымхо атәы иӡаӡомызт.
Ус акәмызҭгьы, ашьҭахь ари аменшевикцәа ахаԥаны цәгьаԥсышьала ишыҟаз дцаны Деникин ир дрылалозма, иҭахашьа уаҩы изымдыруа ихы ҭаирхозма. Гәранда леиԥш иҟаз, абри еиԥш аамҭаз, лабацәа ианрышьҭашәарыцо лхала дныжьны.
...Уи усҟангьы изааны дыҟан, Гач убас данизныҟәозгьы. Иуанагьы даницмыз иақәшәеит. Иуана даницыз еиҳа игәы азҭаны дыҵҟьон, избанзар дышникылоз идыруан, абжьааԥны даланагалацәон, нас, даагыларц иҭаххаргьы, ихы дзаиааиуамызт.
Еизарак аҿы – усҟан аизарақәа рацәан – Гач абольшевикцәа рыхьӡала дықәгыланы дахьцәажәоз иҳәазаап, «аменьшевикцәагьы ҳарҿыԥсаауа ҳаҟам, аха ҭауади-аамысҭеи раасҭа иаҳзааигәоуп, избанзар, урҭгьы ҭауади-аамысҭеи ираӷацәоуп» ҳәа. Ари заҳаз Қәыџь, иара иеиԥш азаара змаз еизиган, Гач иҩызцәа дрыцрырҟьеит. Дара ҽыжәлан, Гач деиқәԥах дҿаҳәаны дрыбжьацалан идәықәлеит. «Зегьы иахьырбарҭоу џьара унаган, – даӷьуан Қәыџь, – амца иаҟәиахьоу
умгәацәа рҟьаны иқәысҵоит, алаҳәа ухаҟыруа». Цас иауазшәа, амҩан дрықәшәеит Алмахсиҭ иаҳҭырԥарцәа иреиуаз аӡәы. Уи еилаԥан иҟаҵаз аихац агәыжь иақәҿаҳәан, аҿы ианкны инеигон. Алмахсиҭ мышәҳәыс хәыҷык кны изааргазаап, убри иҭакны иашҭаҿ, асасцәа иахьырбалаша џьара иргылар иҭахызаап. Ари Қәыџь ианиба, агәыжь ааникылан, иақәҿаҳәаз аақәихын, Гач изқәа иқәҿеиҳәеит. Уи егьыхьанҭацәамызт, аха иара изхеит, уеизгьы ишәагаа ыҟамызт, зынӡа деиҵанацалт.
«Абри уаҵаланы уцалоит, – иҳәеит Қәыџь, азаара изааны, уажәшьҭа даагыларц иҭахызаргьы ихы дазымиааиуа. – Иисус Христос дызкыдырҵаз аџьар иара идыргон. Уи ишьа уажәы сара изуеит, Иуда исыргоит уи аџьар. Ҩахьхьи ҳахьыҩхало абри уҭакны, абахәаҿ усырԥоит. Анцәа думазар, уимыҳәози, уимашьапкуази, аха анцәа мап ицәышәкхьеит, шәара агәыцәҟарақәа, ҳәатәыс ишәымоузеи!..»
Гач иҩызцәа аӡәы иҽы даасын, иара Иуана диԥшааит. Иуана урҭ данрыхьӡаз Гач уаҳа наилымшо, дшынкаҳараҵәҟьа дыҟан. Қәыџь иҽимырххаӡеит, дызҿыз игәы ақәҿыӷьхьан. «Аҳа, нас шәҽааидышәхала, аҩызцәа товаришьчраа, апролетарцәа, ацәҳәыҟьанҭазқәа!» – иҟамчԥҵаҵа иҽамгәацәа илыҵеиҵан, иҩызцәагьы иаргьы агәарбжьара бжьырцәажәаауа, аҽышьаԥхыц иарганы ицеит.
Иуана, Гач излеиҳәаз ала, классла дызтәыз рахь даниасӡаз аламҭала ажәлар, уажәы аџьажәлар ҳәа изышьҭоу рыҩныҵҟа аусурақәа дырӷәӷәеит. Урҭ рахьтә ахадақәа иреиуан ацәажәара, аџьажәлар еизганы рхы аҭартәара. Уи аҿы ари ауезд аҿы Гач ираԥигон. Аҿаԥыцгьы иман, абжьгьы ихан, ԥсышьацәгьала иаарым/-пыҵимкәкәаакәа ажәауаара ирҭомызт. Ҭауади-аамысҭеи ианрааз ауадаҩрақәа еимаркуан, аха арҭ, зегьы аарҳәны иқәҳаргылоит ҳәа иаҿызгьы, урҭқәа рзы аӡәгьы иҵахаӡомызт. Насгьы, дахьуаҩасаз акыр иԥырхаган.
Зны-зынла ибжьы рылҩуан, арахь иара уаҩы дибаӡомызт. Иара дызҭахымыз ибжьы ахьаагаз цасҳәа иакәшо-иакәшо мацара дырҵәахӡон.
Иуана ари иаразнак игәеиҭеит, иагьыхьмыӡӷишьеит. Зны, Гач дцәажәарц иҿы анааихих, егьырҭ икәшо ианалага, даашьҭыхны ижәҩахыр дықәиртәеит. Иара уаҩы-наӡааӡак ижәҩахыр аҟынтәи уи зегьы ирылыҳәҳәоз атрибуна иахагылаз диҩызан. Гачгьы, ариабжьарак ииҳәашаз идырҳәомызт, деихшылан дыҟан, ижәҩахыр днықәикаанӡа дызлагаз иааҭеирцәаанӡаҵәҟьа даҿын, аџьажәлар ҳәа изышьҭаз ажәлар ирҭахыз атәы иҳәаанӡа. Иара урҭ ирҭаху еиӷьны издыруа ҳәа дыԥхьаӡан. Иажәа аҷын-тыры иаҩызан, аџьажәлар ираӷоу, измырбзазо, нхамҩа рызымҭо ҳәа урҭ иалхны ирымаз ирхиҟьон, ирықәԥиҵәҵәон. Знызынла, напы гәыцхәла дара, аџьажәларгьы инархиҟьалон. Уи зҭаху ыҟоуп ҳәа иԥхьаӡан. Аха «ажә ашьапы аҳәыс ашьуама» рҳәоит, уи еилыркаауан даргьы.
«Ҳаи, уқәақәра ҳцааит, иҳақәнагоуп, еилызкаауа ҳакәзар ҳхы ҳурдырит...» – рҳәон шьоукы, рыҽимҵаркыргьы цәгьа ирымбошәа; «инапы ҿацоуп удыруоу, ԥҳәысеибак даҳзааигашоу...» – аҵәы аларҵон алафҳәара шьҭазымҵацыз аҽа шьоукых.
Убри инаркны Иуанеи Гачи еидӷьалазшәа акәын ишыҟаз. Иааицрымшәаӡакәа уи ицзаара апартиа инаҭаз напынҵак еиԥш дазыҟазар акәын. Иалагазгьы иара иоуп, дацԥыҳәангьы иҟаиҵон. Уи, аиашаз, егьымариаусмызт. Гач шәагаала дмаҷын, аха ақдыхсаха еиԥш ӡара имаӡамызт. Иара «ақдыхсахагьы» атса ҭадырҭәазшәа акәын ишыҟаз. «Ал салху џьушьома, аџь салхуп!» – иҳәалон иара Гачгьы.
Уажәшьҭа урҭқәа акгьы аҭахымызт. Уажәы ацәажәарҭақәа ыҟоуп. Ара, еиҳа цәажәатәыс иахьимоу, ацәажәарҭа дахьнадгыло, ҵаҟа ҩбаҟа-хԥаҟа ҿы змоу
амардуан ҭагылоуп. Иҭахызар абжьаратәи дҭагылоит, иҭахызар – хыхьтәи, иахьынӡеиҭаху дҭыҳәҳәартә. Уажәы аныҳәақәагьы рацәоуп, уи ахыбрақәа рыҩныҵҟагьы имҩаԥыргоит, уа ицәажәатәуп. Ауаа рҽеибаркынгьы амҩақәа ирнылоит. Зны-зынла Гач (аҩыза Виқтор Михаил-иԥа) амҩақәа рҿы имҩаԥыргоз аныҳәақәа раан џьаргьы дцаӡомызт. Ара хыхь дахьтәоу ашә анааиртлак, амҩахь ихоу абарҵа днықәгылоит. Аҭуџьар иҟалоз зегьы заа идыруазшәа ауп ари ахыбра шыҟаиҵа. Аџьажәлар, абираҟқәа, аплакатқәа, ашәҭқәа кны уи абарҵа иаҵсны ицоит. Рнапқәа рҟьоит, ашәҭқәа рҟьоит, рбыжьқәа дыргоит: «Нагӡара ақәзааит...», «Хаир ақәзааит...», «Нагӡара иқәзааит...». Зны-зынла иналарыԥсоит: «аҩыза Виқтор!»
Аҟәа ишыҟарҵаҵәҟьо иҟаҳҵоит ҳәа, арҭгьы рхы аҵадырхар рҭахымызт. Ар маҷ хьӡы ргеит ҳәа.
Анеиааирақәа ианрылгалак, ари аусҳәарҭа аҩнуҵҟа аныҳәа ахьӡала аҵәыцақәакгьы рыклон. Усҟан акрыфарҭа зегьы уи иазыркуан, астолқәа еиԥыршьуан, ахы арҭон, аҵыхәа. Агазеҭқәа рҿы ишырыҩлоз еиԥш, иалукааша аныҳәақәа раан, егьырҭ аусҳәарҭақәа рҟынтәигьы асасцәа аарԥхьон, ирылаԥш-рылаԥшны. Иагымкәа астол дырхион. Урҭ абанкетқәа ҳәа ирышьҭан.
Зны, банкетк аҿы, ҩы бзиацәак ыҟан. Шамахак акәымзар изымжәуаз Иуана инамцхәны ижәит. Астол мҩаԥызгоз иара Гач (Виқтор Михаил-иԥа) иакәын. Аҵәца анику егьырҭ гылар иуӡомызт. Иангылалак иара днарыҵаӡ дахьцоз иҭахымзар акәхарын. Дара хыхьынтә ҵаҟа иԥшуа, иара ҵаҟантә дара дрыҵаԥшуа, иаԥсамызт, ҳәарада. Аха ԥсыхәа ахьамаӡамызгьы ыҟан. Уа иара «шәымгылан» иҳәеит ҳәа, дара рхаҿы изааиӡомызт. Ари Сталин иныҳәаҿа аан акәын. Иуана игәалашәоит, раԥхьаӡаҵәҟьа Ленин изы акәын изгылоз.
Уи дыԥсижьҭеи ус дыргәаладыршәон, аха раԥхьа уи азы акәымкәа Сталин изы игылартә иҟазҵаз атәы издырамызт. Уи дыршьагьы амамызт, хыхьӡантә иаазар акәхап.
Иуана уи ахьӡ гәхьааигон. Гач ижәҩахыр дықәтәаны данцәажәоз уи ихьӡ ала далагон, уи ихьӡала далгон. Иаргьы убасҟак дашьцылт, уаха дшыцәоу дурҿыхар, раԥхьа уи ихьӡ иҳәон. Аиашаз, убасҟак игәра игеит, даныцәоугьы иԥхыӡ иалоу аусуцәеи анхацәеи роуп, есышьыжь мраны дрызгылоит ҳәа игәы иаанагаҵәҟьон. Уажәы «уи дыҟан, дыҟоуп, дҟалоит» ҳәа рҳәоит, аха ишеижьагаз аҟарагьы еиликаауан.
Аҵыхәтәан, арҭқәа раан, иара Гач, аҩыза Виқтор иныҳәаҿа аныркуазгьы игылон. Имгыларгьы руҵәҟьомызт. «Схы сзахаҵгылом, аха шәара зегьы шәаҳаҭыр аҟынтәи...» – иаргьы дҩагылон. Иара Иуанагьы, убри аҽны, аҩы бзиа аныҟаз аҽны, Гач иныҳәаҿа дахцәажәан икит. Аха убрагьы даанымгылеит, иҵегьгьы ҳаҭыр иқәиҵар иҭаххеит. Ианаҭахыҵәҟьаз ишыҟаиҵалоз еиԥш, даашьҭыхны ижәҩахыр днықәиртәаргьы цәгьа ибомызт.
Еснагь ара дибалон. Раԥхьаҵәҟьа мчыбжьык ахь знык-ҩынтә днаган диацәажәон, ажәытә, аҿатә ргәаладыршәон. Насгьы еснагь диҳәон, есымша кәымжәы-кабала иҽеилеиҳәаларц. Иара усгьы ибзиан, аха еиҳарак асасцәа рзы. Зны-зынла Аԥсны анҭыҵынтә ианаалозгьы ыҟан. Усҟан Иуана иаԥсуа маҭәа даҵаҽырбо, иҟама ахы кны, ҩынтә-хынтә ирыдамзаргьы изҽыҵигалак урҭ иҽыдирбар акәын. «Абрек, партизан...» – дыччон Гач урҭ дахьрылагылаз, иара иахь дыԥшны. Ус иаҭахызар акәхарын.
Уажәы иаазқәылаз, уи иусқәа рацәахеит, аамҭа изхом, шықәсык ҵуеит ԥаса ишыҟаиҵоз еиԥш днаган димацәажәеижьҭеи. Аиашаз, ауаҩы абриаҟара аамҭа
дышьҭыхны драҳан дануклак, иугәыдкылан иуааӡаз сабик иеиԥш угәы дыҵалар алшоит. Дыгәхьааугар.
Гач иныҳәаҿа нҭыркәкәаны ижәын, инықәыргылан астол даахыҵит Иуана. Нас дычча-ччо аханы итәаз Гач иахь ихы рханы иҿынеихеит. Амҩабжара ааиҩишахьан, абасҟак игәы ҭызга здырхуада, анкьа зны, ақәԥара аилашымҭаз ишыҟаиҵалоз еиԥш, ибжьы ҩеиргеит: «Уара, Кәаҷаб, зны укәаҷабын, аха уажәы улашарбагахеит!»
Убри аамҭаз Бегьлар икоманда иалаз, еиҳа излаз ҩыџьа ааин, амҩа кны иаагылт. Дырхыкәшарц иҿанынеиха, аҩыџьагьы наидыххылан, наҟ-ааҟ ижәҩахырқәа нҭарс иааныркылт. Иаргьы дацыҵҟьаны, инеимда-ааимдан игәчамах иқәҵан иандәықәиҵа, агәараҳәа иаԥхьа аӷәра инықәҳаит. Убри аамҭаз наҟынтәи, џьарантә даацәырҟьеит Бегьлар. Анҭ иуаа еиханы иҩагылахьан. Урҭ иныҵакшәа дрықәцәҟьан, даарак ирҭахӡамкәа ихьаҵны рҿынархеит. Днеин, Иуана имахәар ашьшьыҳәа иааникылан, даахьеирҳәит. Иара, уи иҽааимихын, дхынҳәны дцан, иҭыԥаҿ днатәеит.
Убри нахыс абанкет дуқәа ракәым, ахәыҷқәа рахьгьы инаԥхьара иаҟәыҵит. Убрыгь, аамҭала акәхап иҳәан, дақәтәеит. Еимгеимцарак иоуны иара диацәажәар иҭахын. Иара убри атәгьы еиҳәарц, анҭ аҩардаџқәа ишырзымдыруаз дара реизыҟазаашьа, реизааигәара атәы. Иахьа еиқәшәартә изыҟаларгьы реицәажәара аҽакхоит, уи уаҳа акгьы алагалатәымызт.
Убри аамҭаз, зегьы-зегь ирылсны, илымҳаҟынӡа иааӡеит цәажәашьҭыбжьқәак. Урҭ ахаҳәгәара анхыҵынтә, арахь иааҩлоз ацәажәашьҭыбжьқәа раҟара иҭгамызт, урҭ иагьреиԥшымызт. Абга шӷыӷуеи, ала шшуеи, аџьма шыҟаауеи, абӷаџьма ашақә ишасуеи шеиԥшым еиԥш. Али-аԥси рыбжьара адәахьы ддәылҵхьан. Урҭ ааиуан ахаҳәгәара иаварххны иҩагаз амҩа ианылан. Иаргьы иаразнак дырбеит, аха ршьаҿа иацрымҵеит, иагдмырхеит. Руаӡәы, еиҳа иҷкәыназ, Иуана еиҳа изааигәаз, иаԥхьаҟа иҽнеиҭашәа иуан, аха иҽааникылт.
Арҭи иареи, уеизгьы-уеизгьы, еснагь еиҿархасырҭан иҟамызт, қәралагьы руаӡәк ида, акыр рықәра рфахьан. Насгьы, арҭ еицырдыруаз уаан. Ари ауезд аҿы урҭ ззымдыруаз, дҭауадума, даамысҭоума, дынхаҩума – шамаха уаҩ дыҟамызт. Урҭ нхацәан. Анхацәанаӡақәа ҳәа изышьҭаз иреиуан, ражәагьы русгьы акраҵанакуан. Гачгьы ибзиан идыруан урҭ. Ақәԥара аилашымҭаз ҳәа усҟан изышьҭаз аан, Гач ижәҩахыр дахьықәтәаз ҿааихак анимамыз, даанкылан иажәа ԥырҟаргьы, аҵәы иахарҵаргьы ичҳауан. Аҽаӡәы иничҳауамызт, аха арҭ ирничҳауан. Ус анакәымха, дзықәтәаз амахә инапала ихиҵәар акәхон, ҳәарада, иара Иуана ижәҩахырҵәҟьа акәымкәа. Урҭ уанырҭахымха, ажәлар уҭахызар аџьажәлар ҳәагьы рыхьӡҵа, заҵа иузымӡырҩрра, иухыкәшан, хара-хара иувсуа иҟарҵон. Дара рхаҭақәа ауаа зегьы ырӡырҩны шықәсык ахь знык-ҩынтә рыда ицәажәомызт. Убрыгь, ҳхы дҳарбоит ҳәа акәымкәа, ԥсыхәа анамоуӡалак, абарҭ ирҳәарызеишь ҳәа иԥшны ианаанхалак акәын. Урҭ рахьтә аӡәы ажәамыцхә ианакәызаалак иҳәомызт, ражәа еизган, ираӡан. Абас мацара ажәлар рҿы убасҟак рыгәра ргеит, уажәшьҭа, цәгьа изымбо аӡәы дыҟазаргьы, уи аԥырхагахара цәгьан.
Ашьыжь инаркны деиҵаӷәӷәа дызкыз, иаалырҟьан иҳасабтәны иаԥхьа иқәгылаз, иламыс зҵазкыз – зегьы маҷк дааурышьҭын, иԥсы ааидыргеит. Арҭ Алмахсиҭ иус еиԥш иҟоу акы иаанагеит, ирзымӡырҩыргьы, ирыцымныҟәаргьы зыҟалаӡом. Амчра ҿыцгьы ас иҟоу рҭахуп, мчыла мацара хара узцаӡом.
Абарҭқәагьы дрызхәыцхьан, аха ахи-аҵыхәеи, иахьа иалагӡаны иԥсҭазаараҿ даара ихадаз акы еиликааит: абыржәы дахьыҟоу дааихьеит, иахьада аҭакԥхықәра иаша идны, иара ихы шымҩаԥиго, илиршо акыр аҵанакуан иҩны дшыҩнымҵыцыз. Убри изынагӡар, акырџьара деиқәнархо, изыҟамҵар, аринахыстәи иԥсҭазаара ԥхасҭаны ибо аҟынӡа.
Иаргьы, деихьыс-еиԥысуа акәымкәа, даагылан дырзыԥшын. Уарла-шәарла анахь-арахь иниас-ааиасуаз ақалақь-уаа, рацәакгьы иҭбаамыз амҩа ианылан иахьнеиуаз, арҭ наскьа-ааскьан амҩа рырҭоз џьыршьон. Аха урҭ амҩа зегьы рымҽхакны ишааиц иааиуан, инаскьарцгьы ргәы иҭаӡамызт. Аратәи аныҟәара аԥҟарақәа рыздырамызт, ирдырырцгьы рҭахымызт. Дара рыԥҟара дара ирыцын.
Иара иҟынӡа ианааи, иаагылт, инапы имхны аԥсшәақәа иарҳәеит. Ҳабыџь, Мамсыр, Кьагәа, Кьесоу, Нага — зегьы алыԥшаахқәа ракәын. Ари амчра анааи, ҭауади-аамысҭеи рахьтә инханы иҟаз рымацара ракәымкәа, егьырҭ зажәа ахы иақәиҭызтәцәо ҳәа ирԥхьаӡоз анхацәа ԥыҭҩыкгьы ражәа, рыбжьы рымырхуан. Аха арҭҵәҟьа макьана аӡәгьы изымгәаӷьыцызт. Даргьы ркырҭа рырҭомызт.
Ԥаса, ажәытә мычра ахаангьы, урҭ иахьырҭахымыз џьаргьы уск иузаларцәажәомызт, иара ҭауади-аамысҭеи ирҭаххаӡаргьы. Нхацәан, аха аҳцәа раҟара иԥагьан иахьаҭахыз. Қәыџь иеиԥш азаара змаз аӡәы иакәымзар, нхацәоуп ҳәа иатәамбашәа аӡәгьы дызрывсуамызт.
– Уахьҳақәшәаз ҳгәы иахәеит, анцәа уирманшәалааит, – иҳәеит дычча-ччо қәралагьы, аҽакалагьы иара еиҳа изааигәаз Нага, егьырҭ маҷк даараԥыҟьан.
– Аиеи, дад, уҳақәшәар ҳҭахын, – иԥсыԥ аҵанӡа иганы иажәақәа амҩа нариҭеит зегьы иреиҳабыз Ҳабыџь. – Иаҳзеиԥшу усуп ҳәа сгәы иаанагоит ҳара абра ҳаазцаз... – илабашьа хьанҭаӡа ашьшьыҳәа амҩа инықәикшеит.
Бегьлар «урҭахуп» ҳәа дызҿызгьы абри акәхарын. Арҭ шаауаз рдыруан. Ара ус акәын. Аҽаӡәы иакәым, Лолиа илдыруан.
Аҩналарҭаҿы ианнеи иаагылт.
– Уҳаԥызан ҳнаг... – иҳәеит Ҳабыџь.
– Аиеи, дад, аиеи, ҳаԥхьа унагыл, – инеиларԥсеит егьырҭгьы.
Уаҳагьы ражәа ҩбамтәкәа днараԥызеит. Ишыҟала здырхуада, аҩналарҭаҿ аӡәгьы дтәаӡамызт. Уа итәалоз реиҳабгьы иҳарҭа-сырҭа ыҟамызт. Иуанагьы уаҳа даанымгылаӡакәа драԥызан хыхь ихеигалт.
– Уажәыҵәҟьа, – дара рахь данынаԥш, урҭ аагылт.
Адкыларҭа ашә днахан, ашьшьыҳәа иааиртит. Амаӡаныҟәгаҩ ԥҳәыс рышьҭыбжьқәа лаҳазар акәхап, убрыгь илдыруан, ҳәарада, арҭ ааирц ишыҟаз, дхахаӡа лыстол дахагылан. Уи дыччарц лхаԥыц анаалырԥшы, раԥхьатәи лхаԥыц ҟьаҟьақәа ашьа рыбжьажжы иҟан. Лолиа гәықәха илҳәо иаҳахьан, уи леиҳабы даниршәалак хаԥыцла дшьо далагоит ҳәа. Ибартә еиԥш лхы аалалырҟәит, «шәыҩнал» ҳәа аанаго. Иара, ашә днахан иҟьаҟьаӡа иааиртын, ишьҭахь игылаз рахь ихы иҟьеит. Урҭгьы, рыҽмырххакәа, еиҳабы-еиҵбыла, еишьҭалан иаразнак иныҩналт. Ианыҩналоуп иангәеиҭа, кәакьцыԥхьаӡа игылаз аҟәардәқәа ирхагылан Бегьлар имилициа-уаа. Урҭ иахьгылаз аӡәгьы иҽимырҵысит, иаргьы имбаӡозшәа ҟаиҵеит.
Аԥҳәыс-маӡаныҟәгаҩ лышьҭыбжь мыргаӡакәа, ашьшьыҳәа, егьи, наҟ ихаз ашә абжара аартны, дныҩнашьшьит. Дыҩнамлацт рҳәоны арахь даахынҳәит. Иаартны инлыжьыз ашә ахь лхы налҟьеит. Иуана Ҳабыџь иахь дыԥшит, уажәшьҭа аԥхьагылара иара ишихәҭоу ала Ҳабыџь дышиашаз ашә ахь иҿанынеиха, зегьы еиҳабы-еиҵбыла инаишьҭалт. Иара
зегьы рҵыхәтәан дныҩналан, ишьҭахьала ашә аиркит. Ақьафын иаҵәа зҭаршәыз астол ҭбааҭыцә агәҭаныҵәҟьа дахымыҳәҳәо дахагылан, даара ихы рзышьҭны қьаадқәак дрыхәаԥшуан уи. Иаҭахуп анигәахәуаз, ахьышәҭҳәа ихы ҩышьҭихит. Иџьеишьазшәагьы ҟаиҵеит, дагьымыччеит. Ҿымҭ астол даахыҵны дакәшан, дара рахь иҿынеихеит. Иуана уи ас иааигәаны димбеижьҭеи акыр иҽеиҭеикхьан. Зызҳамҭа иқәгылоу ақәыԥш иеиԥш акәын уи ирццакны иҽшеиҭеикуаз. Уажәы ихы инаркны ишьапаҟынӡа кьаҿмаҭәала деилаҳәан. Ԥаса ҵаҟа еснагь агалифе ишьан, зны-зынла ахылԥарчқәагьы неиҭныԥсахло иқәацә-қәацәӡа инеихаиргылалон. Иԥынҵа аҵаҟа иҵаҟәыҟәыз, ареволиуциаҟаҵаҩцәа аӡәырҩы иныҟәыргоз аԥаҵа аҩыза уажәы наҟ-ааҟ ирҭбааит. Имгәагьы ааԥшӡахахьан, еиҳа ицлахьан. Ԥасагьы уи атса иӷратәоушәа дшыхьанҭаз атәы Иуана иаҟара издыруадаз. Уажәшьҭа ԥаса еиԥш драҳан дизымкыргьы ҟалон. Аха уи уажәы дышьҭыхны дызку амч дун.
– Уаргьы ара уҟоуп, аха усымбеижьҭеи ԥыҭкгьы ҵуеит! – иаалырҟьан ус мышгашақә зҟамчԥҵаҵа ҟьаны аҳауаҿ абжьы зыргоз иеиԥш, иччабжь ҩҭирҟьа-ҩҭирҟьан, иаразнак иҵәахит. – Шәтәақәа, шәтәақәа, шәтәақәа! – астол аԥхьа аҭӡы иаваӷӷа игылаз аҟәардәқәа рахь инапы наирххеит. Нас, астол иара дызхатәо ала, аӡәы иҽаваӡан дыҟан, имырбакәа дақәикыр иҭахызшәа, ишьаҿақәа нароуны, ишьапы ахьықәиргыло ԥыҭк иаанкыло, итәарҭаҿ днеин астол днахагылт. Аӡәаӡәала лаԥшыла иааимидан, ихы рықәкны дааԥшит, сышәзыӡырҩуеит ҳәа аанаго.
– Ҳара, дад, ҳазусҭоу уаҳәара ҳалагом, – ҭынч-ҭынч, иналаршә-наларшәны иара иахь дыԥшуа даацәажәеит Ҳабыџь. – Ара зегьы иудыруа ҳауп... Ҳаҷкәын уоуп. Аха уҭыԥ закәугьы аадыруеит, уара, дад, аҳәынҭқарра усқәа унапы иануп, зегьы ҳзы уааԥсоит, аамҭагьы рацәак умаҳхыр ҳҭахым...
– Шәа шәсымдыркәа, шәа шәыззымдыруа дызусҭа... ҳара ҳволост аҿы, шәара шәымаҵ аура еиҳау сара ус сымаӡам, ҳҳәынҭқаррагьы убри азоуп изаҳҭаху.
– Иҭабуп, дад, иуеиҵбу умаҵ иуааит, – иажәа налеигалт Мамсыр.
Егьырҭгьы рыбжьы ҭымгакәа «иҭабуп» рҳәон, досу дахьтәаз маҷк днаҵыззан деиҭанатәон.
– Дад... – иҳәан, дааҿахеит Ҳабыџь, ихьӡ иҳәарц иҭахызар акәхарын, аха имҳәеит. Ҳабыџь дуаҩ ҟәышуп ҳәа ихьӡ цахьан, аха илацәа ааихамҟәысӡакәа аҩысҭаарак аӡәы иҵеигаларгьы ҟалон, дигәамԥхар. – Иахьа абра ҳаззааз, аџьабаа уҳарбарц иззақәаҳкыз улымҳаҟынӡа инаргахьеит ҳәа ауп ишаадыруа. Иахьа иҟоу ҳаргьы иаабоит, ҳлашәым... Иара зыхьӡала ара ҳааз, ишыжәдыруа дгаӡам, урҭқәа еиликаауеит...
– Иахьа иара иҭыԥаҿ шәара шәуаӡәык шәыҟазар, абас иҽкынҵо абра даарызу? – дҵааит Гач, иаԥхьа иқәыз ақьаадқәа дрылаԥшуа.
– Даауан, хымԥада, даауан, – аӷу ааилдыргеит зегьы. – Ианиааз, ииҳәоз ианалнадоз, убри акәын дзыҿӡазгьы...
– Усҟан шьардаҩык ҿиххьан...
– Иабаӡӡеицәеи, еснагь уааҳәыс имаз ракәызҭгьы урҭ? – ихы рҵысуа дааччеит Гач. – Насгьы, урҭ ӷьычцәан.
– Аӷьыч изыҳәа ашәиҭышәи днеиуамызт, уххь згеит, – дацралома уҳәартә даацәажәеит Кьагәа, – иара ианиааз аиаша ҟасҵоит ҳәа дашьҭан, иҿихуазгьы анхацәа ҳакәын...
– Аҽакала дыҟазҭгьы, сара ацәгьа сакәым, абарҭ абзиақәа абра иаазгьы шьаҿак ҟарҵомызт, – иҳәеит Мамсыр.
– Ибзиоуп, ибзиоуп, усгьы акәыз... – абжьы мыргакәа ихаҿы аччара аанирԥшит Гач. – Уажәы сара исҭаху, иара ишшәеиҳәазҵәҟьа ауп, иацымҵакәа, иагмырхакәа. Уи ус инықәырԥшны акгьы иҳәаӡом, иажәа ԥҟоуп...
– Иаргьы дҳаҳәеит, ажәа дашәмыршьын, иаахҵәаны шәсызҵаа, «сзыхҭеикзеи насгьы санбанӡаҭаку ҳәа» – уаҳа ажәакгьы ацимҵеит, – иҳәеит Ҳабыџь.
Гач дааҽхырччашәа ҟаиҵан, даахәыц-хәыцит, нас дырҩегьых иаԥхьа иқәыз ақьаадқәа ааиԥхьи-шьышьааит.
– Абарҭ шәеиԥш иҟоу ауаа аауеит ҳәа ансаҳа, иус саԥхьан иаазган, абра исымҵоуп. Раԥхьатәи изҵаара аҭак ҟасҵоит, – дааччеит уи. – Ус хыла сара дҭасымкӡеит, дҭашәк ҳәангьы аӡәгьы идсымҵаӡеит. Уиазы, урҭ реиԥш иҟоу аусқәа ирызку ауаа ҳамоуп, анцәа ибоит. Анцәа хыхь дыҟоуп шәымҳәеи, – ихы шьҭымхкәа иблақәа, ҵәҩанҵәыҟа аҭуан ахь ирхеит, – ус анакәха, аиаша шысҳәо иаҳауеит...
– Аиаша иуҳәо агәра ҳамго ҳаҟоума, уххь згеит, – иҳәеит Кьесоу. Уи дуаҩаԥшьын, еснагь деибакны дыҟан, уажәы иҵегьгьы деицралазаргьы узгәаҭомызт.
– Аха, ишәцәызӡом, зус цәгьоу, аусуцәеи анхацәеи рымчра шырҭахым иаахтны изҳәо дрылаԥхьаӡоуп... Ашаҳаҭцәагьы амоуп.
– Амцшаҳаҭцәа анырацәаха бзеирак иазҳәам, – Кьагәа еснагь дацралон. Ҳабыџьгьы днаихәаԥшит.
– Ҳара иҳаҳахьоу «амчра ҿыц шәадгыл, убри џьара ҳкылнамгозар, ҳара хара изызго ҳакәым» ҳәа шиҳәо ауп. Урҭ реиԥш ашаҳаҭцәа аҭаххар, амцшаҳаҭцәа раҵкыс акырӡа еиҳахоит.
– Амцшаҳаҭцәа ҳәа узҿугьы, саргьы исыздырам уаргьы, Кьагәа уххь згеит, бга ахьҭам ла ҭашуам рҳәоит... Сара урҭ сҭаху џьушьома...
– Ухы шьарда ннаҵааит, ус шԥоуҳәо, уара ауаа рзы ушыҟоу, аиаша ушашьҭоу атәы ззымдыруада, – Кьагәа иааицәымыӷхазар ҟалап ихтцәаны дахьцәажәаз.
– Ижәдыруаз, шәара шәеиԥш ҳаҭыр зқәу иахьатәи анхаҩыжәлар рхы ҭызго, абра шәахьааз даара ҳаҭыр сзақәуп сара, – иҳәеит уи иҽеиԥштәӡан. – Ҳара ҳхаҭақәагьы, ҳпартиагьы, ҳаидеологиагьы ус аҳәаӡом ауаҩы дҭауадуп, даамысҭоуп, дуаҷаруп, дынхаҩуп, ажәакала, ҳара излаҳҳәо ала, классла мацара ахәшьара иҭатәуп ҳәа. Имаҷҩымкәа – ҭауади-аамысҭеи иреиуоу, амалуаа иреиуоу ирымоугьы, ирыхӡугьы, рхаҭақәагьы ҳара ҳтәахьы ииасит. Уи амаҵ руеит, ибзиангьы ируеит. Ҳаргьы ус иҟоу алкаан ирыхәаԥшуа ҳреиуоуп. Шәара шәыззааԥсаз саргьы издыруа аӡәы иоуп, игугьы, ибзоугьы аадыруеит... Ишәцәызӡом, егьымариам, аха саргьы сицхраар сҭахуп...
«Акы иҳәаргьы акы идыруеит...» – агәыӷра иоуны даахәыцит Иуана, аха макьана деиҵаӷәӷәа дызкыз дакын.
– Изааӡарызеи, ҳара ҳхала ҳакәым, иаргьы дуқәгәыӷуеит... – Иԥсы ааилалт Ҳабыџь, иԥаҵа ԥшӡақәагьы инапашҵа нархьишь-аархьишьит. – Алмахсиҭ дыԥшқам, уажәшьҭа иуаажәлар рҿы дынзыжьша дашьҭоуп, акәымзар аԥсҭазаара аҟәа-рамҿы еиԥш дкажьны ицар шԥеиҭаххо...
– Аха, уеизгьы, иажәақәа рцынхәра изынасҭиуеит, ижәгароуп, уи дазыԥшуп, издыруеит, – даачча-ччеит, ҭакс иҟаиҵо ажәақәа игәы шрызҭоу удырратә. – Сызҭеикзи ҳәа дымҵаауеи – уи иара идыруеит дзызҭаркыз, егьирахь, санбанӡаҭаку ҳәа дҵаауазар, аа, абар, – иҳәан, дааҳәны, ишьҭахь иааҳаракны аҭӡаҿы икнаҳаз икәымжәи икабеи рахь инапы наирыххеит, – абри ишәыло дҟалаанӡа! – иччабжь нҭырҟьа-нҭырҟьан иааникылт. – Уи дҟәышуп, еиликаауеит, аҭакгьы ҟаиҵоит, исмаҳаргьы ҟалаӡом...
Зегьы ааччеит, ари хәмаршақә ииҳәаз акоуп, аҽакахьы ирхатәым ҳәа.
– Ухәмаршьагьы бзиоуп, ухаҭагьы анцәа уҳагимырхааит! – Ҳабыџь даныҩагыла, зегьы адруҳәа игылт. Гач инаиеихырхәан, ашә ахь рҿынархеит. Иаргьы дрышьҭагыланы имаӡаныҟәгаҩ лтәарҭа аҟынӡа дрыцдәылҵит. Амаӡаныҟәгаҩ ԥҳәыс дшәаҟьаны, лыстол дахыҵны днаскьаны дгылан. Уантәи иандәылҵуазгьы, еиҭанаиеихырхәаны ицеит.
Иуана иҽаанкыло рышьҭахьынӡа дынхеит, џьара акы сеиҳәозар, ма исыдиҵозар ҳәа, аха уи акгьы анимҳәа, дара реиԥш днаиеихырхәан, дышиашаз дындәылҵит.
Дара ахьындәылҵыз изыԥшын.
– Уара уус ахь унеи, дад, ҳара ҳаццакыроуп, – иҳәеит Ҳабыџь.
– Уи аҩыза сзышәымун, шәҿы ҭыршәашәа шәсышьҭуама, ус ҟалашьа амам! – дааӷьаҵәыӷьаҵәит иара.
– Уаҳа, уара умсит, – иҳәеит Кьагәа. – Ԥшӡала, убрыгь ҳахьӡап.
– Уаҳҭаххар ҳара уҳаԥшаауеит, – Нага Иуана инапқәа ааникылан, иааирӷәӷәеит. – Абзеираз ҳаиқәшәааит. Угәхьаазгоит, зны схала суҭаауеит, ҳазхара ҳаибабап...
– Ааи, рацәа сыԥхашьеит!.. – инарықәӷәӷәаны идәықәлаз рахь шьаҿақәак ааҟаиҵан, даагылт. Убасҟан дазхәыцит, иақәшаҳаҭхазаргьы, арҭ реиԥш иҟоу ауаа шизныҟәымгоз, ираҭәашьан иахьнеиго ҳәа акгьы шимам. Иҟама ахы ахьикызгьы иаауишьҭын, наҟ-ааҟ инапқәа неихьынҳалт. Иара усгьы, ари ақыҭа-қалақь лымтк аҿыҵәҟьагьы, шамахамзар, еимҭахарак ахь имцо, ма ныҳәак ахьӡала ус зҽеилазҳәаз ида абжьааԥны, аҽнышьыбжьон, икәымжәы-икаба, иҟамачаԥа – деилаҳәеилаца аӡәы дубаӡом. Иара аҭӡаҿы икнаҳаны иаҵатәазгьы, асахьаз, асифаҭ азы акәын изыҟаиҵоз. Иҟалап, уи ажәытәра иагаз, иршәыхны икнарҳаӡаз, амыдаӷьцәа еиԥш дызлыҵны икаижьыз акы ауп ҳәа дахәаԥшуазҭгьы. Иуана заҵәык иакәын аусурахьгьы кәымжәы-кабала еилаҳәаны, зҟама ахы кны ирылаз.
Акәымжәи, акабеи, аҟамеи еибашьыга маҭәан, ус баша ашәҵара ианалага, ӡлагарацагас иҟарҵаз аҽыҩ еиԥшыртәит акәымзар, иара ус иҽеилаҳәан еснагь дааларц, ус ажәаԥшӡала иарҳәеит, аха дҵак иаҩызан.
Абжьааԥны Аҟәантәи даама, аҽаџьарантәи аума, хыла уск азы абра иааиуаз ус ҿмырҵысы ирышьҭуамызт. Лолиа лыкрыфарҭаҿ рхәы дырхион, ирыдтәалоз алырхуан. Иахьа, усгьы егьысгьы, аӡәы акы иԥсы иахимырӡааит.
Даргьы ццакы-ццакуа ицеит. Иаргьы ара рацәак шиҵаимкуаз аҟара рымбакәа иҟам. Дарамоу иаргьы уажәоуп ибо даналага. Иара, зегьы зышьҭаз аус азгьы, игәы ахьцаз имааит.
Уажәшьҭа иахьазы аусҳәарҭахь дыззыхынҳәуа ҳәа акгьы ыҟамызт. Ус дахьгылаз изқәа кыдԥсаауашәа дҟалан, ашырҳәа дхьаԥшит. Иахьак иҟьаҟьаӡа иаартыз ашә дылԥшны ибеит, наҟ аҩныҵҟа акәакь иҽаҭашәа Бегьлар дџьыҟәӡа дгыланы иара иахь дшааԥшуаз. Дшибаз аҟара ангәеиҭа, уи иаразнак дныҵаба дцеит. Иахьа, ирҭаан иҟаз раҳаҭыр аҟынтәигьы, ианаа нахыс џьара даацәырымҵит. Џьабаас иоур ҳәа дшәозар акәхап. Аха уи ус еиԥш адҵа имазҭгьы, дырԥырҵуа дыҟамызт. Уи, Иуана дахьыҟазаалак, иахьа жәантә диҿаҳауан, дишьклаԥшуеижьҭеи акыр ҵуазар ҟалон. «Уаангыл, ма уара сухьӡап, сымԥсӡар, – игәы иаанагеит уи. – Умаха уацҳауа уҟасҵап...»
Алмахсиҭ иусгьы бзиак алҵуеит ҳәа аҳәара уадаҩын. Убасҟан игәы ааҿнакааит ашәаӡыӡара, уажәы Гәранда лзы.
Даахьаҳәын, аҩныҟа иҿынеихеит. Иҟалоит лара Гәрандагьы ажәабжь дазыԥшны иара дахьынхо акәша-мыкәша џьара дыҟазар. Сахьынхо ҳәа ус ауаа ирҳәо ҳәа акы иҳәон, акәымзар, уахь ихо, игәы азҭаны иҟамлацызт. Уи дзыҩноу жәык атәарҭа иахьаҟароу, ихы наздикыло гәылак дахьимам мацарагьы акәым, иара ус абри аиланхарҭа лымтык иара иҭыԥмызт, еиӷьу дыҩназаргьы, сыҩны ҳәа изазҳәомызт, убасҟак игәы ахымызт.
Гәранда дахьыҩноу днеихьазаргьы ҟалоит, уаҩҵас иҟоу агәылацәа имоу џьылымшьо. Агәылацәа зегьы уаа быргцәан. Ирымаз зегьы, цгәык, ла-ԥинак – зегьы ҩнакны, досу ишә ихаркны дтәан. Иара ашьыжь дцон, ахәлара даанагон. Дара ҽынла идәылымҵуазаргьы ибомызт. Насгьы, излеидыруаз ала, урҭ абри амчра ҿыц ахьӡ зхыз зегьы ирыцәшәон. Ус зны-зынла урҭ рахьтә аӡәы дандәылҵуази иара идәылҵымҭеи анеиқәшәоз, хыма-ԥсыма днаиеихырхәон, хыма-ԥсыма наҟ дыҩналаны ашә аиркуан.
Убри, иара икәымра ахьыҟоу аҩнгьы, аусҳәарҭа зыҩназ ахан зтәыз итәын. Ашьҭахь, иара ихазы ани аиԥш ахан аниргыла, ари еиҩкаа-еиҩкааны, иҭаҭын фабрикаҿ аус зуаз ҩнеиҵеит. Убарҭ руак дыҩнан уажәы иара Иуанагьы.
Аусҳәарҭаҿ аусура даналага, уи усуп ҳәа иузыԥхьаӡозар, дааганы абри идырбеит. «Абра уааҩнала, ҩба-хԥа мзы иаачҳа, нас уаҩҵас иҟоу ауада ҳәа акәымкәа, усҟан изымдыруаз ажәа «аквартира» уаҳҭоит рҳәеит. Уи аахыс хԥа-ԥшьба мзы реиԥш акыр цеит, аха уаҳа уи аӡбахә уаҩы даламцәажәеит. Зназы ус игәы иаанагон, иеиҳабы деиҳартәуазар, Аҟәаҟа диаргозар, ара аҽакы дзашьҭалозеи, иааичҳап, уахь иаргьы данигалак, убра ирҭозар акәхап уи аквартира ҳәа изышьҭоу ҳәа. Уажәшьҭаҵәҟьа ара ихы изыҩнакыҵәҟьомызт. «Иҭакуҵәҟьа са сакәзаап, сгәаҵәа еилымгеит акәымзар...» – игәы ааинархьит уажәы.
Уи аҽны уаҳа Гәранда лхабар ҟамлеит. Адырҩаҽны ашьыжьгьы ԥыҭрак дааԥшит, аха уаҳа арахь дшымаауаз аҟара идыруан уажәшьҭа.
Аусҳәарҭаҿы даннеи, дахьыныҩналаз, ашә зыхьчоз ртәарҭаҿ амилициа руаӡәы, аҟәардә амаа ихы ықәкны дтәан. Иуана даныныҩнала, уи ихы дааҩхеит. Ахышә ихы нылеикит:
– иҳәеит уи дҿарҳасуа.
– Уи дарбан ус зҳәа?! – уи игәы иныҵаххит Иуана.
Амилициагьы иааицәымыӷхан, ихы ҩышьҭихын, акгьы мҳәакәа, иеиҳабы ишыҟаиҵозҵәҟьа иџьымшьқәа дырҩахеит, «хыхь» ҳәа аанаго.
– Иара Иуана шәкомандир шәышԥанаиеиԥшитәи, иаҳә шәкылышәшәазшәа, шәӡы ахьымааҩуа шәагааит! – ианакәызаалак ари аусҳәарҭа аҩныҵҟа дшымцәажәоз даацәажәеит. – Сықәҿарҳәар... уиоуп ирыгу уажә-шьҭа...
Дышиашаз акрыфарҭахь иҿынеихеит, жәабжь ыҟазар Лолиа илдыруеит ҳәа. Насгьы, игәы ҵшьаауа дыҟан, иацаахыс ӡымзар акы иҟырҟы имылбаацзт.
– Ианаамҭаҵәҟьаз уааит, – дизыԥшны дтәазшәа днеиԥылт. – Еснагь акрымфаӡакәа уҟоушәа збоит, крымфаҷаԥшь... – дааччеит уи даҵаҽырбашәа. Иҵегь даныҷкәыназгьы дидыруан лара. Усҟан абарҭ лыблақәа ҭшаша иҟазшәа ибон. Уажәшьҭоуп иангәеиҭа урҭ атыблақәа ишреиԥшыз.
– Еснагь атәы ҳаҟәыҵып, аха иахьа егьсымфаҵәҟьацт, – уи лмаршәа ааикыр иҭахын, иҿыцны илдыруа, илаҳахьоу лирҳәарц.
– Иахьа усгәаԥхоит, акрыфараҿ уаннеилак унапырҟәыҷы-шьапырҟәыҷуа акы уалагоит, уара уеиԥш ахаҵа, ицнапык акәым, иҩнапык ишьҭырхуа ифароуп.
Иаразнакгьы агҿаҩрахьы дцеит, зхылԥа шкәакәа ақә ылган, аԥҳәыс шәпа – ахәшаҩы лхы-лҿы гьамгьамуа
иааизкылԥшлоз ахышә ахь. Иуана, днаскьаны акәакь ахь инасҭхаз астолқәа руакы днахатәеит. Шьыжьла ара акрызфоз Бегьлари, уи икомандеи, дара акрыфарҭа аусзуҩцәеи ракәын. Зны-зынла иаргьы дрыцлон. Егьирахь, иаркны иҟаҵаз акабинетқәа рахь еиҳарак шьыбжьон акәын акрыфараз ианааиуаз. Шьыбжьонла аусҳәарҭа аусзуҩцәа рыбжаҩыкгьы ааиуан акрыфараз.
Изаалгаз зегьы ԥхан. Акәтыжь каканла еиҵачаԥаны иҟаҵан. Аха иацтәин. Уи злеидыруаз, ачанах хыртто идырҭәуан, уажәшьҭа иныхтәын, иахьа аӡәгьы имфар, икажьтәхон азы. Иреиӷьыз ажьыхәҭақәагьы ахьалрыԥшаахьаз аҟынтә, егьырҭ ахыхь-мыхь рацәаны иӡаарҵон, ас еиԥш иҟоу рҿы ргәы дун. Аиҳабацәеи урҭ рысасцәеи рзы еснагь аҿыц, алыԥшаах ҟарҵон.
Ари гәеиҭеижьҭеи акрааҵуан Иуана, аха алақәа еилыхны атәан рызҭо ҳәа, ауаа асҟакҵәҟьа еилыхны рхәы шԥарышәҭо ҳәа аҳәара ихы изаҭәашьомызт. Егьырҭгьы аӡәгьы ҿиҭуамызт.
Лолиагьы дааин, лхы иҿакны даатәеит. Ас аӡәы иҿы дҭаԥшуа акрыфара иҭахымызт, аха иахьа ичҳар акәын. – Ассир уасҳәоит уажәы, – лтыблақәа аанылкылан, лқьышә жәпақәа ааҭлырчааит, дылгәӡырц лҭахушәа. – Уара акгьы умаҳаӡаци? Аиаша, аиаша?..
– Исаҳарц иҟазиз, аҩнынтәи сышиашаз ара сааит, уажәы баԥхьа стәоуп... – акрыфарагьы дааҟәыҵын, иаԥхьа иқәгылаз аграфин ҩабжьа аӡы иҭаз аҵәца абжа ааҟаиҵан, ҩбаҟа ҿамҩа ижәит.
– Акрыфала, акрыфала... – иаразнак илҳәар лҭахымызт, иара ицәырган иимҳәо, ииҵәахуаз акы илырҳәарц ақәылкызшәа. – Уара уакәым, сара исаҳаит...
– Бегьлар иакәхап, уаҳа ибазҳәодаз... – дылхыбаауашәа ҟаиҵарц ақәикит. – Идыббалазеи бара убри, абыбыц иқәшәар буамеи?..
– Уннан, иаргьы уаргьы, – лтыблақәа камкамуа иааҟалеит. – Усхымбаауазааит, уара ҟадыџь! – акыркыр ааҭлыргеит.
– Изыбуазеи уи, аӡы дагааит, ибаҳаз бымҳәои...
– Уара ус ҳәала, иара анхацәагьы, урҭ ирылҵызгьы ҳатәеибацәом, апролетариат роуп гәыӷрас иҟоу иҳәеит... Изусҭцәада, убарҭ апролетариат, иуааӡами? – деиҭааччахит Лолиа.
– Апролетариат Бегьлар иоуп, уи дуаҩым ҳәа быԥхьаӡома?
– Уиҟәаҵ, уиҟәаҵ наҟ, џьара акы сауркуеит, – лҳәеит уи лыҩнапыкгьы ҟьо, лтыблақәа аанылкылан илакҭа инақәылкит: – Алмахсиҭ иҿы инеины, ҳаиҳаб ду... Виқтор Михаилович ииҳәаз ҳәа аниарҳәа...
– Нас, нас?!.
– Уи аччиа, – лыбжьы зынӡа иныҵалкын, лыџьымшьқәа дҩарыхаӡаны лтыблақәа ҩҭылцеит. – Ҳаиҳаб ду иоуп, ус ззиҳәо... Уи аччиа икәымжәи икабеи сара сыбаҩқәагьы акуам иҳәазаап...
«Усгьы ами, мцума» иҳәарц акы ааигымхеит, аха ибз ихаԥыц нақәиргылт. Иахьа ииҳәахьоугьы рацәацәоуп. Лолиа илоуҳәагьы, абра аус зуа зегьы ааизганы урылаҳәҳәагьы акоуп.
– Ауаа нагақәа рыхәмаршьагьы хәмаршьа еиԥшым, – дааччеит Иуана. – Ари ианиҳәозгьы, баша имҳәаӡеит ус, ибдыруеит, уи баша акгьы иҳәаӡом, иԥызҟо аҭакгьы дазыԥшын.
– Уи иаҳахьеит, даара дарччеит рҳәеит, – даҿын Лиолиа. – Уи дышҟәышыз здыруан иҳәазаап... Гра заҵәык имоуп – дахьҭауаду, аха изҳарҩарым, ианаҳажьып иҳәазаап...
– Убас шиҳәоз агәра ганы сыҟан, – Иуана ибон лҿаԥара шаҭахымыз, – иаԥсоу ииҳәогьы аԥсоуп...
Лолиа ахәыҟаҵарҭахь анлызҿырҭ, лнапқәа рыла илырбеит, умыццакын, саауеит ҳәа, аха уи ихы иархәаны, иара дцеит.
Абаҳчахь данылбаа, еиҳа иԥсы ааивигеит. Абжьааԥны гәцәа зхеимкӡоз абаҳча, уажә ԥсеивгарҭас изыҟалеит. Ашәыр рҿала ирҿамла, зегьы рыхьӡ идыр, изымдыр, шәаԥыџьаԥын, рыԥсы ҭан, аҳауа дрыцқьон, афҩы бзиақәа рхылҵуан. Сыҩны ҳәа дахьгәарлоз, игәы ахымызт, ари аусҳәарҭа зыҩноу ахыбра аҵаҟа дныҩналаны дзықәтәо ҟәардәк ахьыҩнаиргылоз уадак иара изы иҟамлеит. Урҭ зегьы ҭәын. Ирыҩнатәаны аус руан. Анапхгара ҟазҵоз рымаҵ руан, анапхгара аҳәынҭқарра зегьы еибаркны иакуп ҳәа иԥхьаӡан. Ус анакәха, даара акраҵанакуан урҭ рмаҵура. Ақьаадқәа, бӷьыц рацәала еибаркыз, ус хаз-хазы, бӷьыц-бӷьыц иҟаз, ишеибгоу еивҵаԥахны иҩыз, зыбжа ҩыз, амҳәыр зқәыз, изқәымыз – урҭ рацәан. Уадак аҟынтәи уадак ахь иргон. Аҵыхәтәан, чаҟәак урҭ реихшьаала аиҳабы иахь инаргон. Ақьаад қьаадын, уаахар иԥжәон, аха ианыз амч ӷәӷәа амазар акәхарын. Ацәмаа зкымыз, аҽага зкымыз, уаа гәарҭак шьыжьы инаркны инеихашәа ихәлаанӡа аус днаруазар, насгьы, ҳәагәыжьла иузнымкыло ауаа, уҭахызар ажәлар ҳәа урышьҭаз, уҭахызаргьы – аџьажәлар ҳәа, еидкылан изку убарҭқәа ракәзар – уи, ҳәарада, ус дун.
Урҭ аусзуҩцәа мызкахьы зны, хазы-хазы, гәыԥгәыԥла еизалон, ҩба-хԥа сааҭ еилатәалон. Нас зегьы џьарак еизыргон, аиҳабгьы уа днеиуан. Убарҭ уааҳәла иазыҟарҵоз ақьаадқәагьы уа ирымҵан, аха усҟан ҿырҳәала акәын аус шыруаз – ицәажәон. Ианалгалак, ашьыбжьышьҭахь зегьы еизаны какалк ркуан. Уи абанкетҵәҟьа аҟынӡа иазынагӡомызт, аха арыжәтә ацын.
Уахыкала икаԥсаз абӷьы иацтәиқәа хнаҩон. Иаргьы, ишьапы назлашәо ишьҭаз абӷьыжә дылалан дахьцоз, афҩы игәаԥхон. Зыбӷьы камԥсоз, зыхьӡ изымдыруаз аҵлақәа, ачықьқәа рылахь еиқәызшәа ибон. Издыруада, шьҭрала иахьынӡатәиз рыдгьыл, рҳауа гәхьааргозар... Иуана аҳаҷаҳәа иааигәалашәеит абаҳча аҵыхәан игылаз, уахыкала рыбӷьы зегьы ҿӷәыхаа илеир шалшоз. Уахь иҿагьынеихеит. Даннеи, уаҳа имбаӡацшәа иааџьеишьеит: иацы ихҩаԥшьааӡа ирықәжьыз агәырбӷьы уажәы иҿӷәыхаа ршьапаҿы ишьҭан, даргьы ҟьантазӡа, ихахаӡа игылан. Иаарыкәыршангьы еиҳа илашахеит.
Ԥыҭрак урҭ дынрыкәша-аарыкәшо игәеиҭон. Рыкәша-мыкәша игылаз ачамҳа кьаҿқәа макьана рыбӷьабжа рықәын. Ишланы ирықәыз рыбӷьы ҭаԥыҟҟақәа џьара-џьара иҟаԥшьы уаркалеиуан. Ашьха ԥсҭақәа рҿы ииуа ачамҳақәа, уа зегьы ирхыҳәҳәо ашә ҟьантазқәа ирымаркуеит. Урҭ уажәшьҭа рыбӷьы шкаԥсара икаԥсахьеит, иахьышьҭоугьы есуаха ихҵаалоит.
Арҭ зегьы зигәалаиршәо, иахьа жәантә еимдо, абаҳча кәаҳауа дзыҵоу ихы алахигарц ауп. Џьаргьы умцан ҳәа иарҳәоит, нас уинахыс абри дабаҟоу ҳәа аӡәы ма дҵаауам.
Изакәызаалак акы еилкааҵәҟьан издырам, издырам Гәранда дшиԥшаара, џьара дызлалыхәара.
Аусҳәарҭаҿ зегьы еиқәыԥшьыхаа иҟоуп. Амжәабӷьы зларԥсаз аҟанҷқәа реиԥш, рқьаадқәа ирҿызар акәхап. Аиҳабы ихабарк џьара иааимбаӡеит. Уи зегьы рышьҭахь акәын данаауаз. Излеидыруазгьы даазгоз афаетон акәын. Уи ҩ-ҽык аҵакын. Аҽқәагьы цырцыруа, иҳәҳәа-ирыцқьа иҟан, иара афаетон ахаҭагьы ара иҟақәоу иреиӷьын, макьана иҿыцын, атәарҭақәа ирыхҟьаз акадифа ҟаԥшьгьы хымхаацызт, аԥшшәы ахамҳацызт.
Иуана уажәы Алмахсиҭ иус аҟара игәы иҵхон Гәранда лытәгьы. Дахьиԥшаара издырамызт. Абазар аҿы акәӡан иидырқәоз ԥыҭҩык ахьыҟаз. Анкьа Қәыџьи иареи зҭаақәоз адуханқәа рҿы усҟан аус зуқәоз нхақәаны иҟан. Аха ла лыхьӡала дҵаа-ԥшаауа ддәықәларгьы иҭахымызт. Дахьыҟаз лара илмырӡозар акы иазҳәоуп, лхы дацәшәоит. Лолиа данлацәажәогьы илымҳа кыдҵан ауп дшыҟоу, џьара лыхьӡ алалыршәуазар ҳәа, аха ицәгьангьы ибзиангьы уи лзы акы аалҿыҵымшәеит. Ус анакәха, илыздырам. Лыӡӡеи аҳҭыԥҳәыс макьана дыԥҳәыс ӷәӷәоуп, иаҭаххар уа Гәранда лыԥсы лықәылҵоит. Убри хәыҷык игәы абаауан, аха иазырҭынчуамызт.
Аусҳәарҭа анҭацәы ашьҭахьгьы ԥыҭрак дааԥшит, аха уаҳа аӡәгьы димыԥхьеит. Афаетонгьы мааиӡеит, аиҳабы иҽӡаны дымцазар, дызлаца издырам. Иҟалап зынӡа аусураҿ дыҟаӡамзҭгьы.
Сцоит ҳәа игәы иҭакны дшыҟаз ауп, ани ашә илатәаз амилициауаҩ абарҵахь дшааиз:
– иҳәеит уи дцәыс-жьысуа.
– уахь дыҩхалан, дивсны дышцоз, изжәҩахырк ала днеиӡывасын даахьеирԥшит уи.
– ҿааиҭит уи, жәҩахырла дахьиӡывасыз даарак игәамԥхакәа.
– инацәа убас ирҭрысны иара иахь ирхеит, егьи ихы ишьҭахьҟа днахеит, иқьышә иҭасызшәа.
Ианакәызаалакгьы инапы дафон абарҭ зегьы рзы, реиҳабы раԥхьа днаргылан. Убри амгәылыҿ ихьыԥшыз зегьы изеиуоу аӡәы издыруамызт, милаҭлагьы, аҽакалагьы. Аԥсшәа раҳауазу ирмаҳауазу аӡәгьы издырамызт, дагьразҵаауамызт. Зегьы рызхара зеиуауҭаху бызшәала изҳәоз иара Бегьлар иакәын. Узеиуоу ҳәа уиазҵаар, сара класслагьы, милаҭлагьы, аҽакалагьы спролетаруп иҳәон. Ус анакәха, апролетарцәа хыркны ирааӡозаарын, уи ифатә хазы идирҟаҵон, акаҳуа иижәуаз каҳуа еиԥшымызт, ачаи иижәуаз – чаи, арыжәтә ахьгьы аҩыҵәҟьа иҿахьы иааигомызт, еиҳа иџьбарақәаз ракәын иижәуаз. Анапыларшыра уатка афҩы иаҳаргьы ҟаломызт.
Ус ауаа рахь еснагь уи изы ҿыцк рҳәон. Уажәы, шьоукы дкаршәуп, ҭуџьарк диааӡеит рҳәеит, шьоукы ибжа ҭырқәоуп, ибжа аԥсуоуп, ибжа ермануп рҳәеит, аҽашьоукых – аурыс шьагьы илоуп рҳәон. Ус акәхап, нас, апролетарцәа зегьы шыҟоугьы.
Еиҳарак абыржәы игәра игомызт, дцәырҟьацәырасуа ариабжьарак ихымҩаԥгашьала, џьара акы еиҵеиҟәаҟәоит, изакәу здырхуада. Ани Алмахсиҭ изы, ма иԥҳа лзы абзеира иӡбо дыҟоума.
Гәранда лыӡбахә ари идкыланы даназхәыц, игәы нҭыԥсааит. Уи убасҟак ишәарҭан. Иҟама ахы ахьикыз убас ирыӷәӷәеит, аҭра иҭаԥиҽуама уҳәартә.
Макьана ихеиҵар иҭахцәамызт, аха аҵыхәтәантәи ахҭысқәа, идырдырит шаҟа дымҩахҟьаны дыҟаз, уи шаҟа джьаны дамаз. «Ушша уӷраԥырҽма» ҳәа Гәранда иалҳәаз, игәы иалсит, аха ус баша ишылымҳәаз еиликааит.
Шаҟа ахҭа иҭалыршәызи, абас ирқьынцыцны, аҳҭынра ишыҩнагылаз мацара ирааӡаз аԥҳәызба аҳкәажә.
Адырҩаҽны ашьыжь аҩналарҭаҿ аҽаӡәы дтәан, иацы итәаз иакәымкәа. Уи, Иуана дшибаз еиԥш дааҵҟьан, афицар иҿаԥхьа дгылоушәа ихы инапы надикылт.
– Вольно! – иҳәеит Иуана, иааигәалаиршәан (уи ажәа Қәыџь иҿыҵакын аҟынтә идыруан).
Убрыгь адырра ииҭеит, џьара дымцакәа ааигәа дыҟазарц ажәа шизынрыжьыз. Ари џьоушьартә
иҟаҵәҟьан, уааԥшы ҳәа иарҳәон, уинахыс дырхадыршҭуан. Аха уажәазы зегь ичҳалар акәын, уи аус џьара даԥырхагамхарц.
Дышиашаз Лолиа лҿы днеит. Аха убрыгь иҿыцыз акгьы лыздырамызт. Абжьааԥны еиԥш инеирагьы рацәак дахамҵгылт. Аха сымам лҳәан, ахәыҟаҵаҩцәа рзы афатәаҿ зхахә ылызхуаз рзы дгәамҵ-хамҵуа наҟ лҭыԥ ахь дцеит.
Аҽынгьы афаетон ахабаргьы имбеит, Бегьларгьы дыҟамызт. Дзызҵаашазгьы аӡәгьы диԥыхьамшәеит. Уаҵәҟьагьы ус ианыҟарҵа, иӡбеит аӡәгьы дизымҵаакәа, иара Алмахсиҭ дахьҭакуҵәҟьа дцарц. Уахь адилижанс ныҟәоит ҳәа иаҳахьан. Дышԥаидмырбари. Игәра ганы диацәажәар, уинахыс иҟаиҵашаҿ еиҳа ахы дықәнаҵар алшон. Иҟалоит, Гәранда дахьыҟоу идыруазаргьы, инапы даниҵаргьы. Аха убрыгь рацәак игәы азҭамызт, издырамызт Гәранда дылнышәахьоу дылнымшәацу. Гәранда лаб дахьҭакыз дымнеир ҟаломызт. Аха дахьыҟоу иалымҳәар, иаргьы дазымҵаар алшоит. Урҭ изықәшәаз ишақәшәазгьы рҵасқәа рызкажьуам.
Амш убасҟак ибзиан, аԥсыԥ лагаҩагара узыгәаӷьрымызт. Ԥшацк асуамызт, ҭынчран. Арахь уажәшьҭа иԥсҭакалҭын. Нырцә-аарцә ашьхарԥқәа хызҩоз ашәаԥыџьаԥ рахь зыбӷьы казымԥсацыз раҵкыс иказыԥсахьаз еиҳан. Урҭ рыбжеиқәабжашлара еиҳа еилыкка иубон. Амра ашәахәақәа абнара иазыҵәахуамызт, иалԥхон. Ааигәа-сигәа ашәаԥыџьаԥ рымахәқәа рҿы иҟаҵаны иамаз абызкаҭаҳақәа уахьыԥшлак ихәыҵыԥхо икнаҳан. Ҵаҟа аиҩхаа ҵаула аҵантә аергьҳәа зыбжьы хаҩлоз аӡиасгьы, зны-зынла амра хыҷҷало ицәырҟьа-цәырасуан. Уи ахьеилаарцыруаз амш лашара аҵкыс илашаны аиҩхаа иҭыԥшуан.
Алмахсиҭ дзықәтәаз ҽыӷәӷәан, аха амҩа цәгьан. Акрааҵуан ауаҩы инапы амбеижьҭеи. Амш цәгьақәа раан аҩар иаанагаз ахаҳәырдыды аныжьлан. Аҽы ашьапы цқьа иакуамызт, уажәы-уажәы ишьацәқәысуан. Аха иара, дақәымгәамҵкәа, аӷәра дамыхацәакәа еиҳа ашьапы ахьакышаз ахы ирхон. Егьырҭ, ҩыџьаҟа аҽуаа ишьҭахьала иааиуан, аиҩхаахь ихаз аганахьала – аҽа ҩыџьа, ҩыџьах рыҽқәа иаарысын, ираԥыҟьан аԥхьаҟа ицеит.
– Агәҽанызаара еснагь ибзиоуп, – иҳәеит Алмахсиҭ иахь, агәҭахьшәа инеиуаз Бегьлар. – Ҳаԥхьаҟа амҩа ҭацәызароуп.
Ус днаихәаԥшит, аха алаҿимҭит. Уи ииҭашаз азҵаарақәа ииҭахьан, иаҳашаз аҭакқәа иаҳахьан, уаҳа акгьы шацимҵоз идыруан. Абарҭ акәасақәа реиԥш зыҽқәа ирықәжьыз иара дреиҳабын. Алмахсиҭ ибон, урҭ уаҩҵас аҽықәтәара здыруаз аӡәгьы дышрыламыз. Аҽы иасырц анырҭахызгьы иркыз ркарабин-шьхәақәа рыла акәын ишасуаз. Иара Бегьлар ихаҭагьы дбаҟәӡа акәын аҽы дшақәжьыз.
Арҭ иааҟарҵоз, ариабжьарак иара дрыххо дрыман иахьықәу атәы зегьы аӡәы иӡбахьан. Убри иқәныҟәан иаауан. Алмахсиҭ игәы иаанагон Кәаҷаб ачычиа иоуп ҳәа урҭ рышьҭахь игылаз. Иҟалап даара ииашамкәа иҟаиҵазар уи ауаа ахьизынеишьҭыз. Уеизгьы, уажәшьҭа иԥикуаз ҳәа иҟазиз. Абахҭаҿ инеин, иара Бегьлар дназлаз, аҭамзаара шьҭаҵаны, ишәагақәа ихырхит. «Сыԥсымеи скәыбеи шәара усгьы иҟашәҵом, иҟашәҵарц шәалагаргьы сара сзааира аԥсымеи скәыба иаго амаҭәахә аҟареи шәара ацәҳәыҟьантазқәа ишәызҭода, шәара апролетарцәа...» – абас аҵәы рылеиҵеит, уаҳа иҽимырххакәа. «Даара ҳаҭыр уқәысҵоит, аха апролетарцәа урыламкьысын...» –
иҳәеит иҽеиԥштәӡан Бегьлар, игәы иалсуа акәым, уссгьы ишикым мҩашьо. «Сара исхароузеи, шәара шәҿала ишәҳәеит, ҳгәыцәҟарқәоуп ҳәа, шәалаҽхәоит. Аԥсышәала «ацәҳәыҟьантазқәа» шаанагоз аныжәба, ишыҟаз, апролетарцәа ҳәа иншәыжьт...» – иаргьы дырҟәаҵуамызт. «Абахҭаҿ иушәу ала ауаа рахь уҳазнагом, ииашоуп, иахьа аамҭалашәа ауадаҩрақәа ҳамоуп, аха нхыҵаа, ҳашьцәа рҿаԥхьа ҳхы ҳарԥхашьом... Мшаҽны ушырбахьоу, уеилаҳәеилаца урбароуп...» – иҳәеит уи.
Алмахсиҭ еиликаауан арҭ иаԥшьыргаз бзиак ишазҳәам, аха дырҩегьых дгәыӷуан, далаӡартә џьара акы иӡбозар ҳәа уи аччиа. Егьирахь ари адунеи аҿы иара ииҳәо иазхәыцуа, ма дзыхьчаша аӡәгьы, акгьы нханы иҟаӡамызт. Ашшырҭагьы имамызт.
Жәацы, Виқтор Михаил-иԥа диԥхьеит рҳәан, абахҭа дааҭганы дыргеит. Нас, уахьҵәҟьа ушнеиуа дырбара аҭахым, уара уус иаԥырхагахар ҟалоит рҳәан, ԥхьарҭа ҭыԥк изыԥшаан, даанрыжьт. Иԥхьарҭа, ифатә-ижәтә – зегьы дрылаӡартә иҟан. Иара дахьыцәоз иҟаз ауада анаҩс аҽа уадакгьы амахын. Уа ҩыџьа амилициаа тәаны дырҷаԥшьон. Ус адәахьы ацара аниҭахыз дрыман, афҩы бааԥсы зыҩназ, зегьынџьара аӡы зҭыкьаса ицоз ашьашьмахьы дыргон, дааргон. Иахьа ашарԥаз Бегьлар днеит. Уи днартәаны, даара иҽырҟасан иеиҳәеит, аҩыза Виқтор, ишьҭихит, ишьҭеиҵеит, иқәихит, иқәиҵеит, аха уаҳа ӡбашьа изамҭеит: абри уздыркыз уусқәа хыдахаанӡа, хьырхәрас иуқәырҵеит 24 сааҭ рыла Аԥсны уалҵны уцарц. Нхыҵҟа драцәажәеит, уа анкьатәи уҩызцәа здыруаз дрыԥшааит, уажәы абра, Абӷаларҭа ҳахьынахысуа нхыҵынтәи иааз ауаа узыԥшуп, урҭ рнапы уануп, зегьы уара ишуҭаху иҟарҵоит ҳәа. «Иудыруаз, уи аамҭала ауп, – иҳәеит Бегьлар. – Нас, Виқтор Михаил-иԥа зегьы ишахәҭоу иӡбеит, арахь уаартә иҟаиҵоит...»
«Урҭ, нхыҵаа, ҟабардаа ҳәа узҿу, сара сҩызцәа, – иҳәеит иара Алмахсиҭ, – сара сахьыргара акәым, дара рхахьыргара рымам... сыԥсра абра иҟашәҵар, шәаргьы шәҭынчхоит, саргьы, хызаҵәык шәеигӡома?..»
«Уажәы сара сакәӡам згәы нурхо, аҩыза Виқтор иоуп, – иҳәеит уи ҽыргәаа ҟаҵо. – Абриабжьарак убри даҿуп. Аиаша уасҳәап, иудибала сыздырам... Изаауцҳазгьы удыруеит, амыӷқәа алыҳәҳәа иҟан, аха лаф бзиак аиԥш дарччеит... Уи зегьы еиҿикааит, ишәеит, изеит...»
«Ибзиоуп, аха асынтәи нхыҵ ицоит ҳәа смаҳацт... Дали Ҵабали рыла акәзар акы иамусын?..» – иҿыцу акгьы шимаҳауаз идыруан, аха дҵааит.
«Зегьы ӡбоуп, уи иаҳзыԥшу ҳара ҳауаҩ дрыцуп, ашьха шәхигоит... Асынтәи ҳаздәықәло, консперациазар акәхап, уи здыруа иара Виқтор Михаил-иԥа иоуп...»
Уаҳа диламцәажәеит.
Ашьыжь шаанӡа агәарабжьара ҭацәқәа рыла, аӡәгьы даарықәымшәаӡакәа аиланхарҭа иалсит. Уи налҵ абнараҿ аҽқәеи ауааи ахьырзыԥшыз инеит. Урҭ иидыруаз, иибахьаз ҳәа аӡәгьы дрыламызт. «Ари амчра гәықәха шахабаала еизыргаз рыла еибыҭоуп...» – ихәынгашьаны дцәыҵыԥшшәа дрыхәаԥшуан. Дара, абри дуаҩума ҳәангьы, аӡәы дхьаԥшны днаихәамԥшит.
Бегьлар иакәын ивагьежьуаз. Ишькыл кны аҽқәа иреиҳаз, еиҳа иӷәӷәаз руак дақәиртәеит. «Иаргьы ӷәӷәак ауп, аха уаргьы...» – дааҽхырччеит уи.
Уажәы дахьнеиуаз Алмахсиҭ ихәыцрақәа деимаркуан. Урҭ зегьы хьаан. Иԥацәа руаӡәы аурыс ры дрылан, дфицарын, дахьага издырам. Егьи Петроград дшыҟаз иԥжәеит. Убрыгь ихабар ҳәа акгьы издырам. Ҭоуиҭадала иаҳаит, аҳәынҭқар данахырҳәа, аҳәаа дхыҵны дцеит ҳәа. Уаҳа акгьы, ус егьа иҟазаргьы, урҭ хацәоуп, изықәшәалакгьы ирласны сызҭыҵындаз ҳәа ауаа зиргәаҟуазгьы, дахьҭакыз изхымгозгьы Гәранда
лтәы акәын. Ҩынтә ихәы налышьҭит. Лара шлакәыз злеидыруазгьы лчахәажәқәа рыла акәын. Урҭ рыҟаҵашьа ланаӡӡеи иллырҵан, ашьҭахь илзырҵаз лаҵкыс еиӷьны иҟалҵо далагеит. Егьырҭ иҟарымҵоз аҽакы адылгаломызт, аха, изларҳәоз ала, акәаҳа убас илкуан, ашә иалалҵоз еихшәеиҵшәа, имыцхәымкәа, иҵахәымкәа, нас лара дахагыланы илжәуан. Убрагьы ианаамҭоуҵәҟьа амца иахылгон. Иҟалап, лара убас зегьы дрылкаан дахьибоз лкымҭагьы аҽакала ибозҭгьы, аха зегьы ирҳәон уи атәы.
Иаалышьҭит ахьӡын, аха ларгьы дшацыз аҟарагьы идыруан. Ларгьы лхала дцәырымҵит, иаргьы бызбар сҭахуп ҳәа изымҳәеит. Уажәы убас ихьаауан, игәы дҭаҵәуон, ихала дыҟазҭгьы дыҳәҳәар ҟаларын, ибжьы абри аиҩхаа иазымкуа. «Иарбан ихахә зылихуаз, иара аҟармыџажә, уажәшьҭа лыла аҭаԥшырҭа имоуӡар ҟалоит. Ииашоуп, ауаҩы дуаҩуп, усҟак игәы ахьылзыхьшәашәаз ус иҟоуп, ишылдыруаз лынасыԥ наган аӡы иалҭеит. Уи ихы иҭахымызт, аӡәы диҭаххо, аҭаацәара ҟаиҵо дыҟазма. Зегьы дара роуп, иԥҳа знык дибар, лылахь дагәӡыр, лхы игәы инадирӷәӷәалар, ҭынч дыԥсуан.
Аԥсра бзиа шимоуа усгьы идыруеит. Арҭгьы, арҭ апролетарцәагьы знымзар зны уи лтәык иазымҵааит. Урҭ алашәарыцацәа иреиԥшуп, зегьы ирышьҭафыҩуеит, зегьы ахьыҟоу, рхырхарҭақәа рдыруеит. Иԥҳа дахьыҟоу шизымдыруагьы еилыркаахьазар акәхап. Дара ирдыруазаргьы игәы алаҟаҳҵап ҳәа иарҳәара иҟоуп. Гәранда урҭ дрымԥыхьашәар, рнапаҿы дҟалар алшоит ҳәа ихаҿы ианааига, игәы кыдҩрны ацара иалагеит. Иҽааиреиџьит, аха акраамҭа доунажьуамызт.
Амҩа еиҳа-еиҳа ицәгьахон. Иаарыкәыршаны аԥсабара еиҳа-еиҳа амра алыжжы улаԥш узаҟәгомызт. Иҭыԥсааны ицоз Алмахсиҭ игәы хәыҷы-хәыҷы доунашьҭуа даналага, иҽааиҵихын, икәша-мыкәша аԥсабара иамаз аныҳәа деилаҳан днахәаԥшит. Нас, убри аԥсабара иҟанаҵаз араҳаҭреи алашареи аҽышьаԥхыц иазыргозгьы аӡәаӡәала дрыхәаԥшуа днархысит. Ишьҭахьала ҩыџьа ракәымкәа хҩык аҽцәа ааиуан. Урҭ руаӡәы аидара зқәыз ҽыкгьы аҿы ианкны иааигон. Аидара акалашәа иҟан, идун, аҽызқәа иқәызза, аҿаҳәагақәа неихышь-ааихышьуа иацклаԥшны иақәҿаҳәан. Изқәыз аҽы, еиҳа иахьымардараз ахы ҵаҟа иқәсуа шаҟа аҽшарххоз ала, иҩашьомызт уи шыласымыз. Егьырҭ зегьы наҟ аиҩхаа аганахьала инеиуан, иара – илбааны амҩа иангылаӡаз ацаҟьа ҭӡамц ахь дыгҿацалашәа. Дрыцәцаны дыԥар ҳәа ишәошәа.
Уи днаԥшы-ааԥшуашәа аниба, Бегьлар иара иахь еиҳа дааскьеит.
– Ари аҽы зҵашәшьуа закәызеи, сеихраҵага аума? – Бегьлар иахь днаԥшит Алмахсиҭ.
– Улафҳәаҩуп, Кнӷзь, – дааҽхырччеит уи «Кнӷзь» аниҳәоз «з» акраамҭа дақәыӷәӷәо. – Уи закәугьы ианаҭаху иаҳҳәап...
– Асҟатәи маӡа... – ихазы даақәыԥсычҳаит Алмахсиҭ, – ас ҳанбанӡацо, иаҳзыԥшуп ҳәа шәызҿу, ҳара ҳааигәахацыԥхьаӡа дара наскьома?
– Уажәшьҭа рацәакгьы бжьаӡам, – иҳәан, акы игәалашәазшәа, иҽы ахгьы маҷк даахеит. – Уааԥсама, Кнӷзь? – дырҩегьых «з» ԥыҭк днақәыӷәӷәеит.
– Кнӷзь даныкниазыз аамҭа цеит, аха шәара апролетарцәа ҳәа зхы иазызҳәогьы шәашьцылан ауп ишышәҳәо ҳәа сыҟоуп.
– Уи избан?
– Шәабатәи пролетарцәоу, иҟоу зегьы шәнапы иакуп, амчрагьы, амалгьы... Уажәшьҭа шәыхьӡ шәыԥсахыр акәын, аԥҳәызба хаҵа данцалак лыхьӡ шылыԥсахуа еиԥш, – абыржәык игәарԥханы дааччеит Алмахсиҭ.
– Зегьы дара роуп, ҳара ҳпролетарцәоуп. Шәара шәшьа шәыҵеибажәаауан, ҳара «аӡәы зегьы рзы, зегьы аӡәы изы» ҳәа ҳаҟоуп...
– Ажәа зегьы алаӡоит, аха аусаҿ урҭқәа знапы иану анцәа инапы иануп...
– Анцәа итәы хахгагоуп, иаашәзыҟамҵо зегьы уи иқәшәыжьуеит. Ҳара аӡәгьы иқәҳажьӡом, ауаҩы инасыԥ иара инапы иакуп, зегьы иара иҟаиҵароуп.
Арҭ реиԥш иҟаз ажәақәа иаҳауеижьҭеи акрааҵуеит, амчра ианазхьуазгьы ирҳәон, ианыргагьы ирҳәоит, аха еицәамхазар еиӷьымхеит, еиӷьхап ҳәа уақәзыргәыӷша ҳәагьы акгьы ибом.
Раԥхьаӡа абарҭ иреиԥшу ажәақәа иаҳауа даналага ддырхәыцит. Ииашан, ажәлар агәаҟра, ананамгара, арыцҳара ирзалгозар рԥырхагахара аҭахым ҳәа игәы иаанагеит. Аҵара иашьҭаз, дҭауадума, даамысҭоума, дынхаҩума ҳәа еилихуамызт. Урҭ зегьы ирыцхраатәуп ҳәа иԥхьаӡон. Уажәы издыруада, изгәалашәода, изоуҳәода, ани аччиа Гач дышицхраахьаз. Уи аҵара ицәуадаҩуп, аха ихы адишьылоит, уахашаанӡа акәаҷаб ихаркны иҵатәқәа дрыдтәалоуп ҳәа иарҳәеит. Урҭ убри акәаҷаб иҭарҭәозгьы рымамызт, иан дыԥҳәысеибан, уахҭаԥса змамыз. Ихылаԥшырц, ицхрааларц нареиҳәан, убас мацара ақыҭаҿ ашкол далиргеит, нас иара аччиа уаҳа изынамыгӡеит акәымзар. Уажәы еиҳаеиҳа еиӷьтәуа ирҩуа уи ибиографиаҿы иарбоуп ҭауади-аамысҭеи ҭыԥ ширымҭоз, ашкол дахьҭаз дшахырбаауаз ҳәа. Уаҳа иаргьы џьара иааиҿыҵымшәеит ицхраауаз ртәы. Ирдырыр иҭахымзар акәхап...
Ус, хәыҷы-хәыҷла, уажәраанӡа зыбжьы хыхьынӡа иазаамгоз аӡиас абжьы ккаӡа иааҩуа иалагеит. Алмахсиҭ идырит Абӷалара шааигәахоз. Уа уанхалалак, ари ацаҟьа ҭӡамц зынӡа ахыцԥа инықәххуа иааскьоит. Амҩасҩгьы ахыцԥа дықәкны дакуеит. Даара ишьапы даԥшны дцар акәын. Дышҽыжәызҵәҟьа соуп зҳәогьы дзаҿысуамызт. Аҽы аҿы ианкны изгогьы, ирҳаны аӷәра ианаха ишьҭыроуп акәымзар, асынтәи улаԥш ахьымнаӡо, аӡиас шәаҟьаны изҭаршәу аиҩхаа аҵахь дарԥоит.
Ус Бегьлар иҽы аӷәра наҿеикын, зегьы днарылс-аарылсын, Алмахсиҭ имаҳартә еиԥш ибжьы ныҵакны акы реиҳәеит.
Априказ аиԥш.
– Излазбо ала, арҭ «уҽыбӷаҟазацәеи» уареи амаӡажәа шәзеилоуп, – иҳәеит Алмахсиҭ ԥаса еиԥш дизааигәахан, дивагылан дшааиуазгьы, дихәамԥшӡакәа. – Маӡала шәеибаркызаапеи...
– Маӡа дукгьы ҳамаӡам, дук мырҵыкәа иаҳраргамаргьы ҟалоит, – инҭкааны Алмахсиҭ илакҭа дынҭаԥшит уи, «иумуӡозар» ҳәа аанаго.
– Амаӡа ануҳәа, – Алмахсиҭгьы аԥыкрақәа дырҟәаҵырц иӡбеит. Ибӷа акы шкыдгылоу идыруеижьҭеи акрааҵуеит, аха убри шааскьаӡаз аҟара ицәа иалашәан дыҟан. – Маӡа ыҟаӡам, шьоукы иасны ирҵәахуа, аҽа шьоукы еимырҟьо ирыман иқәуп... Ус хәыҭхәыҭла иахьеибырҳәо азы иумҳәозар. Иаҳҳәап, уара узгьы аҳәынҭқар иохранка дрымадан ҳәа нарҳәа-аарҳәақәоит. Ус анакәха, урҭ уажәы зхаҵкы каумыршәуа зегьы уҭиуазма?
– Ҳе-ҳе-ҳе... – ҽхырчча ҟаҵо илаԥш неиҿирхеит. – Усҟан уи маӡала изуан, уажәы ара аргама изурц азы. Иумдыруеи, иара Нестор Лакоба ихаҭагьы аменшевикцәа рполициа аҿы амаҵ шиуаз? Избанзар, уи аус азы иаҭахын. Ажәакала, ҳара ҳзыцәшәо, ҳазкыр зҭаху ҳазларкуа ҳәа акгьы ҳамаӡам. Аха, иуцәызӡом, урҭқәа еилымкааӡакәа иршо изман иқәу даарак бзиа иаабом, ауаа рыжәҩа ҭырҟьоит. Ашаҳаҭ бааԥсы аӡәгьы диҭахӡам. Еиҳаракгьы ибз ихаԥыц ақәыргылашьа изымдыруазар...
– Шәара иааҟашәҵахьоу зегьы зылала избаз, ирҭахы-ирҭахым шаҳаҭс иоуз зегьы, рҿы ҳкуеит ҳәа шәалагар, шықәсык ала зегьы ацәажәашьагьы рхашҭып...
– Нас сызҭаркызеи, санбанӡаҭаку ҳәа уҵаахуеит, – уи ибжьы ҭахәаҽӡа дааччеит. Иҩызцәа зегьы адруҳәа иара иахь иааԥшит. Баша драхәыҭхәыҭуамызт, аказы ргәырҽаниҵеит.
– Уақәшәар, ус уҵаароуп, егьыс, уи сара рахәҭиаак аиԥш исырҭа џьушьома, уаргьы уақәшәар ҟалоит, аҽаӡәгьы, хаҵа дызқәымшәо акгьы ыҟаӡам. – Алмахсиҭ иҽизынкыломызт аҵыхәтәантәи ажәа ирҭазшәа. – Уиакәым, ишсоуҳәара, Гач Нестор Лакоба иаб ихьӡ деилаҳауеит ҳәа саҳаит, усоума? Аиашаз, даара ихьӡы ԥшӡоуп – Аполлон... Идызгалазеи, иџьоушьартә иҟоуп, лыхнытәи нхаҩ нанамгак...
– Гач акәым, аха аҩыза Виқтор, Виқтор Михаил-иԥа... – иџьоушьашаз дацрамлаӡакәа акәын ишиҳәоз Бегьлар. – Нестор ду заҵа диацламбра, уи иара изы дҿырԥшыга дууп... Насгьы, Нестор ду иаб ихьӡ дзеилаҳарызеи, иара иаб ихьӡ уҿы иҭаӡыҭуа иҟазар?
– Қьбару? Қьбар хьӡы цәгьаӡам, аиашаз, аха...
– Уа иузақәмыршәеит, – Бегьлар ахәмаррахь ииаиго далагеит. – Ҳара ареволиуционерцәа иҟаҳҵо ҳӡаӡом, ажәытә аӡахәа еиԥш ҳахәда иахарҵаз ҳахьӡқәагьы ҳаԥсахуеит, адунеигьы еиӷьаҳтәуеит, ауаагьы, ауаа рыхьӡқәагьы...
– Убрыгь еилыскааит, – иаргьы ахәмаррахь ииаигошәа ҟаиҵеит Алмахсиҭ, инцәыҵакны, иара иахь иҽхырны дынцәыҵаччеит. – Уи, нас, ҳабжьара инхааит... Гач Нестор Лакоба зегьрыла диҿыԥшыр иҭахуп рҳәеит, уи иашоума?
– Иашоуп, Нестор Лакоба зегьы ҳаиҿыԥшуеит, зегьы ҳзы дсаркьоуп... Нас иаргьы, ҳаргьы егьырҭ ҳарҵаҩцәа дуқәа ҳарҿыԥшуеит – Ленин, Сталин... Уи цәгьоума?!
– Уи еилыскаауеит, – дырҩегьых иара иахь иҽхырны дынцәыҵаччеит. – Са сызҿу аҽакуп. Гач Нестор Лакоба ддагәоуп ҳәа иаҳахьеит, ддагәазар ибжьы рдуны дцәажәозар акәхап игәахәын, даҵаҳәҳәаны ацәажәара ҵигазаап. Икәша-мыкәша иҟоугьы иахьахәлаанӡа рлымҳақәа ҵууы рыҭга идәықәзаап... Уаргьы знызынла уаҵаҳәҳәаны уцәажәоит, удагәамхазааит?..
– Сароу?! – иҳәеит уи ибжьы рдуҵәҟьан. – Быжьрабыжьҵәа ашышкамсқәа еибырҳәо саҳауеит...
– Уи агәра згоит... – иҳәеит Алмахсиҭ. – ацәыҵаӡырҩра уаҟәымҵыр, анышә иҵоу ибжьгьы уаҳар ҟалоит...
– Насгьы, – ибжьы аҵәы иахаҵаны дааччеит Бегьлар, – Виқтор Михаил-иԥа дшубарыз дубеит, аха иаргьы ибзианы уидыруазаап... Нестор ддагәоуп уҳәеит, уи иаҟара Нестор Аполлон-иԥа дыздыруада, – ихы дҩахан, ибжьгьы ныҵеикит. – Бӷьыцк еицықәчхәыруеит... – Иаргьы игәарԥханы дааччеит, Алмахсиҭгьы. Алмахсиҭ игәеиҭеит, уи «Аполлон» – аниҳәоз «лло» дшақәыӷәӷәоз, цасҳәа мацара адагьы, тәамбашақә...
Абри аџьашьаха дахьымӡакәа, Бегьлар иҽы аҿы еихырԥо аӷәра дахан, ибжьы иргеит: «Остановитьсӷ и занӷть позиции!» Рышьҭахь иааиуазгьы рыхьӡеит, аварала иааиуазгьы, Алмахсиҭгьы Бегьларгьы ирыкәшаны иаагылт.
– Агәыӷра хароуп, егьырҭ зегьы ааигәоуп, аҳ ухаҵкы... – Ани иеиҳабы изы иажәа иалыжжуаз атәамбашақә иҵегь ишҳамны иалҩуан уи абжьы. – Уҽыжәҵроуп, ахәмарра иазхазааит, аус ахь ҳаиасып...
Алмахсиҭ даанаԥшы-ааԥшит: зегьы икәшан игылахьан. Уаҳа зҵаарагьы рымҭакәа, ԥыҭк дадхалазаргьы, дҽыжәҵит. Аҽыбӷеи амҩа бааԥси шаҟа ддырааԥсаз уажәоуп ианилсыз, ергьҳәа ишьапқәа дрыхгылан. Иара иааишьҭарххны аҽа ҩыџьагьы
ҽыжәҵит. Урҭ, аҽы иақәыз аидара злақәҿаҳәақәаз ԥдыртлан, еимакы-еиҿакуа ирулак иақәырхын, агәараҳәа ахаҳәра иныларыжьт. Нас руаӡәы инацәа ԥагәақәа рыла уи иакәыршаз акасыжә ԥыжәжәо мацара иаахитит: ари еилаԥаны иҟаҵаз ҽхацын. Алмахсиҭ иханытә ишьапанынӡа инаилнарҟьеит. Гәаныла акәзаргьы дыцәҳарц, ирықәнаго ажәа ӷәӷәақәак иҳәарц ааиҭаххеит, маҷк иадамзаргьы игәы алеиҟычырц, аха ус еиԥш иҟаз ацәҳареи ажәақәеи изымԥшааит. Урҭ ргәы иҭаз, дара закәыз атәы зҳәашаз ажәа иара издырамызт. Ибон иара ила ани аччиа ишьа иурц шақәикыз. Егьа иҳәаргьы, ари аҩызаҵәҟьа далаҟоуп ҳәа игәы иаанагомызт, ҭаҷкәымк иаҟарам, аха зныкҟьарала ауаҩы дызшьуа ашҳам аузышьҭуа аԥстәы деиԥшуп ҳәа.
– Уара усҟан уҭауадын, уаамысҭан, иаркы-ирцә ҳәа уҟан, – дымшәа-дмырҳа, дыԥхамшьа Алмахсиҭ илакҭа дынҭаԥшит Бегьлар. – Уажәыҵәҟьа узакәу атәы ҳалацәажәарым... Ишудыруа, Иисус Христос зынӡа дынцәан, аха дызкыдырҵоз аџьар даҵаланы ихала игеит... Уаргьы абри иахьаҭыԥунӡа иугароуп... Ас еиԥш иҟоу ааӡаб зхызгахьоу рацәоуп, урҭ ацқьақәа, аԥшьацәа ҳәа ишьоуп. Иузымдыруа уҟам, убри аҩыза ихигахьеит, иахьа ҳара ҳзы ацқьацәа, аԥшьақәа иреиуоу аӡәы...
Алмахсиҭ днаԥшын, нахьхьи Абӷалара иахагылаз ацаҟьа-бахәы цәҩажәӡа днаҿаԥшит.
– Абна нахьхьынӡа иугар акәхоит, – иҳәеит Бегьлар, Абӷаларахь инапы нархханы. – Изсырҟаҵоз даара исыргәаҟт, иахьынӡалшо иласны иҟарҵарц. Уи ауаҩ ҳаҭыр зқәысҵо аӡәы иоуп сҳәеит. Ҳәарада, амышәҳәыс хәыҷы зҭаркырц иҟарҵаз еиҵан, аха уи шьҭызхызгьы, дызлыҵызгьы рыгәнаҳа еиҵан... Шәара шәахьынеимоу зегьы ишәыду агәнаҳаи уи иакапануеи ирыдкыланы уахәаԥшуазар, ари аԥша иаго иҟоуп...
– Егьырҭ зегьы ртәы салацәажәом, аха шәара, уи ацқьа ҳәа узҿугьы, ари еицәоу аԥсышьа шәоуеит... Аҽаӡәгьы даҭахӡам, шәара-шәара шәнибарҵәарц шәыҟоуп. Уара ухаҭа убрыгьы, егьыгь зегьы уаҩухуа џьушьоит, иудырҵар убри ихаҭагьы иҵегь еицәоу аԥсышьа иуҭоит, аха уара амца уақәҵаны ушҿаа-ҿаауа урыблырц уҟоуп!.. Абри ииҳәаз ҳәа иухоумыршҭын!..
– Шәнеи, шәзыԥшузеи, даҵашәҵа! Аҿаҭахьа иқәуп, инаигӡароуп!
Аихац аҽы иақәызхыз, уи шьҭырхын, ирулак Алмахсиҭ изқәанӡа иҩаргеит. Аҽа ҩыџьа ҽыжәҵын, наҟааҟ ижәҩахырқәа ҭарсны иркын. Уажәы дызҿаԥшуаз абахә изқәа иқәырҵазшәа акәын ишыҟаз. Ишьамхқәа иҵаҟәалон, асаара даманы идәықәлеит. Уи иқәҿаҳәара иаҿыз, иҩахашәа иркын, дааныркылт. Изқәа иқәҩрны икамҳартә ианыҟарҵа, инапқәа аилаԥарҭақәа ирҭаршәны идыркит. Данааурышьҭ, зны армарахь даманы идәықәлеит, уахь иҽанааникыла – арӷьарахь. Ииулак иҽааникылеит, аха иааибоз зегьы ҩбаны-хԥаны акәын ишибоз, иҵыс-ҵысуа, еихала-еихыҵуа.
Уи ианиааз дыӷәӷәан. Дагьуаҩы хьанҭан, аха амчгьы илажьын. Имахәҿа ӷәӷәан. Аҳәагьы ӷәӷәаны иҟьон. Ианакәызаалак уи аҩыза дақәымшәацызт, аха иҭаххар ауаҩы зныкҟьарала дааиҩихуан. Иҽахьԥимшәацыз аидараҿ акәын, акәадыр аҵкыс ихьанҭоугьы шьҭимхыцызт.
Аҵыхәтәан ииулак, ҩбаҟа-хԥаҟа шьаҿа ҟаиҵеит. Иҩныҵҟа еибгоу џьара акы нхеит ҳәа дыҟамызт, аха дкаҳар иҭахымызт. Раԥхьатәи ишьаҿақәа аныҟаиҵа, Бегьлар дхәаан, инапқәа еиниҟьеит. Егьырҭгьы, агыгшәыгқәа реиԥш рыбжьқәа рганы, знапқәа рхы иақәиҭыз рнапқәа еинырҟьеит.
– Адауаԥшь, адауаԥшь! – Бегьлар ибжьы гәымха харантә иааҩуазшәа иаҳауан Алмахсиҭ. – Игәнаҳа шьҭихыртә дыҟоуп макьана...
Жәабаҟа шьаҿа цәгьаԥсышьала ианыҟаиҵа ҵаҟа ишәыз зегьы аӡы иааӡааршьызшәа иҟалахьан. Иҿыкәкәоз аԥхӡы усгьы ҩбаны избоз иблақәа ирхылон, иршәаҳауан. Аус злаз ишьапқәа ракәын. Маҷк иадамзаргьы акы данахҟьаша, дкаҳауан, гылашьагьы имамызт. Ԥыҭрак дкамҳар иҭахын уажәшьҭа.
Аԥхӡы иблақәа ирхыланы ишыҟазгьы, ихҭакны иарӷьарахь дыԥшуан: иара имариашан, аиҩхаахь ихаз ахыцԥа дазааигәаны днеиуан урҭ руаӡәык. Еиҳарак иибоз уи иҽы амгәацәеи, шькыл икылакӡамкәа икнаҳаз ишьапқәеи ракәын.
«Иа, Анцәа ду, саагылазар сзашьапкуа, – дыгәжәажәон уи гәаныла. – Иисусгьы иакәым, аҽаӡәгьы иакәым, уара уоуп сара издыруа, уара уоуп зыгәра зго, знапы сҽанысҵо, усыцхраа абыржәы, аҵыхәтәаны, абас хьмыӡӷыла аҵыхәтәантәи сымҩа сықәумҵан... Анцәа, анцәа ду, суҳәоит...»
Дгазҽазцыԥхьаӡа уахь иҽеиҭо мацара, уи ахыцԥа иавакны инеиуаз дизааигәахеит. Нас, иалҵыр бзиоуп, иалымҵыр схаҭа сыԥап, уиалагьы салгап ҳәа иӡбеит. Уахь иҽирбрын, иеидара даман ишнеиуаз иахьибозҵәҟьа аҽы амгәацәа даст. Аҽы аҳәа еиԥш иҟыжит, ауаҩы иҳәҳәабжьгьы геит...
– Днышәкыл, днышәкыл, шәимеихскәа, ихгьы ишьапгьы шәан!.. – Бегьлар ихәаабжь ааигәаны иаҳаит Алмахсиҭ. Илӡаауаз имч зегьы еизганы уахь ирханы иҽирбрит. Дызҵаз уажәшьҭа иаргьы изынкыломызт, изықәкны имазгьы. Дагьынаӡеит, ахьанҭара зегьы ишамчыз изқәкыз ишиқәшәаз идырт. Иаргьы дызҵаз ахьанҭара даман уи ахаҳәра дахьылаҳаз, амахә ашәыб азнымкылакәа ианыҭҟәацуа еиԥш, ижәҩахыр абжьы геит. Дышны дахьыҟаз, уи ахьаа бааԥсы илсаанӡа иқәрыԥсаз ашәақьшьхәа илаԥшгьы, илымҳагьы, ибжьгьы агеит.
Аҵыхәтәан, чҳашьа змамыз ахьаа маҷк игәаҟәышра аанагеит. Дыҳәҳәар иҭахын, аха иҿы ахьааихихыз ус инхеит. Ашьҭахьгьы зны-зынла, аӡаҵантә ибошәа, шьоукы рхы-рҿқәа ԥеиԥеиуа илаԥш аҿы иааиуан. Ицо-иаауа иҟаз ихдырра, чҳашьа змамыз ихьаа иалсны еиликааит аихац иҭагәара ишаҿыз.
Аҽазнык ҳәашьа змамыз ихьаа иацны ихдыррагьы амцабз еиԥш инхәыҵҟьан, дызҭагәаны иадыркыз аихац хыхьынтә ианагәҭас, икаууа ишлеиуаз, абахәаԥшь ашшараҿ иалыҳәҳәоз ацаҟьа ианақәшәа ахааназ ицәеит. Уинахыс аихац уаҳа иаанымгылаӡакәа илеиуан, ҵаҟа аӡиас ҟәашӡа ишәаҟьаны изҭысуаз аиҩхаа аҵахь...
Хыхьынтә уи бӷазҵазгьы иаразнак рышьҭахь инаскьеит, абри аиҩхаа аҵаулара ирымнахны иҵаакәкәала идәықәлаз рыгәқәа ныркыларц.
Бегьлар ибжьы рганы акоманда риҭартә дыҟамызт, аха иҭчааны иҟалахьаз илакыҵақәа ирҭыԥшуаз, уажәыуажәы ааҳәрахьы зхы зырхоз иблақәа рыла адырра риҭеит ишзахәо иқәҵны идәықәларц. Иахьынӡауаз имаршәа кны данышьҭырхуазгьы, аҽы данақәырҵозгьы, дахьаарклакгьы, дыҭрыс-ҭрысуан, дықьуан. Рҩыза иҽгьы иаргьы ахьыбӷалаз аҭыԥаҿ ианавсуаз аӡәи-ҩыџьеи игәаӷьны уахь ихыԥшит, аха иаразнак арахь ихьаҳәит. Рыгәқәа ахьцаз имаацызт.
Ахымш рыҽны Иуана аусҳәарҭаҿ дагхан днеит. Ауха дызмыцәо, дбырџьеиуа ииарҭа дшылаз шарԥазынӡа лацәааихьшь изыҟамҵеит. Ашарԥазоуп маҷк даныцәа. Ашә аҿы илатәаз акгьы имҳәеит, иаргьы диламцәажәеит. Дышиашаз Лолиа лахь иҿынеихеит, жәабжь ыҟазар уи илдыруеит ҳәа. Акрыфарҭа
дныҩналан, акәакь ахь днаскьан, абжьааԥны дахьтәалоз дтәеит. Дшынатәаз еиԥш Лолиагьы ача ххны изныз ачанах ааган иаԥхьа инықәлыргылан, аҟәардә даахан ларгьы днеиҿатәеит. Уи иналышьҭарххны, ани зхы-зҿы гьамгьамуа ахышә илԥшлоз аԥҳәыс ихәгьы аалгеит. Ачаигьы ацын. Макьана акрифаанӡа ихьшәашәон, аха акыр зоуҳәодаз.
– Сахар в чаҟ положила, – лҳәеит уи лыбжьы гәаҩаӡа, дагьцеит.
– Иухьзеи уара ариабжьарак уҵаашәшәала уҟоупеи, – илҭахцәамкәагьы дааччеит уи, аҿыхтыԥса лҭахушәа лтыблақәа ицәыҵәахуа. – Ухы-уҿы гәырӷьак ықәны избом, мамзаргьы зегьы узеиԥшу?
– Ҿыцбарах сыббама? – ичқьыԥ наҟ ачанах инаниҵан, аграфин ҩабжьа иҭаз аӡы, иара убас иҩабжьаз аҵәца инҭеиҭәан, ҿамҩақәак ижәит. Афатә еиԥш аӡгьы гьамадан, иҟәандан.
– Зегьы раԥхьа изаҳашаз уара уакәын, зегьы ираҳахьеит... – лара лтәы даҿын уи, абжьааԥны еиԥш дацԥыҳәан акәымкәа, аӡәы мчыла илирҳәошәа.
– Иацгьы, жәацгьы, ара уҟазароуп, урҭаххар ҟалоит, уҽумырҵысын рҳәан, ара сдәылымҵӡеит. Аӡәгьы сиҭахымхеит, аӡәгьы дысзымҵааит. Иаха сыцәан...
– Ани итәы умаҳаӡеи?
– Уи сихырааӡалама сара, хыла уи итәы зсаҳарыз? – илҳәаз афымца еиԥш исит, ари атыбла дцо-даауа дахьлыргәаҟуазгьы убасҵәҟьа игәы иасуан.
– Сара, ԥхӡашала зхәы аарыхны изфо ирхылҵыз сакәындаз... иахьатәи амчра шәа шәзы иҟоуп рҳәоит, аха, убра сылҭашьы сыргон... Урҭ уажәыгь ҳара ҳаҵкыс ирхаҵгылоит. Ҳаиҳаб ду ихаҵкы дцалааит дыҟанаҵ... Ҳаиҳабы иуаҩра, ҳаиҳабы идура ҳәаа амаӡам. Идам здамгьы уи аҩыза иагьизхәыцуамызт, иагьизыҟаҵомызт...
– Амш сылабгоит ҳәа сыҟоуп, ибҳәозар ибымҳәо!
– Уара аӡәгьы ианузиламга, уара иулаагап ҳәа иалагаргьы ҟалоит, – лтыблақәа ыргызмалны дынцәыҵыччеит. – Алмахсиҭ абахҭа дааҭганы, иханытә ишьапаҟынӡа деилаҳәа-еилаца, иаҭахыз ашәҟәқәа ицҵан, Ԥсоу днырган дрышьҭит...
– Избан Ԥсоу дырган дзыршьҭуа, дахыргома?.. Ашоура бымоуп ҳәа сыҟоуп...
– Ашоура змаҵәҟьоу уара уоуп, – лҳәеит Лолиа лҽыргәаан. – Иуҭахызар иуасҳәеит, иуҭахымзар уа уҟаз...
– Исҭахуп, исҭахуп, саҭамыз!..
– Иус еиқәтәаанӡа ара даанхар дахыргаҵәҟьоит. Убри азы 24 сааҭ ирҭеит, абри аамҭала Аԥсны уалҵны уцар, уус ирцәоу акы еиԥшхоит ҳәа. Нас, ҳаиҳабы, Нхыҵҟа иара иҩызцәа рахь дасын, убарҭ рыла Алмахсиҭ иуацәа иԥшааит... Егьаџьара иҟан уи иуацәа... Ԥсоу дахьныруа урҭ изыԥшуп... Нас, иус хыдахар, иҭаххар арахь даауеит, иҭаххар уа дынхоит, ишиҭаху...
Иуана иаҳаз иахиҳәаара изымдыруа, дҳашҳатәарахазшәа дынхеит. Ус уалаӡартә иҟан, аха агәра изгомызт. Насгьы, абри зегьы иара изицәырҵәахызеи, аханатә инаркны дшаҵанакуа рдыруеит, раԥхьа иргылан иара аиҳабы?
– Иубома шаҟа хыла ихәыцу... иуасымҳәеи, уи ҳара ҳтәы идам здам аҽаӡәы изхәыцуам. Уи, иааз абыргцәа раҳаҭыр азы, иара ихы аҳаҭыр аҟынтә... Дара Алмахсиҭраа ракәзар уи аҩыза ҟарҵаӡомызт, аха иара иҟаиҵеит. Избанзар, иара иара иоуп!..
Ус, ашә илатәаз дааҩналан, Лолиа лахь инапы иҟьеит. Лолиа уахь дымнаӡацт иҳәоны, лхы-лҿы лхалашо даахынҳәит.
– Гәлиза дааит, рҳәеит, Гәлиза ду! – дзышьҭыԥомызт, уаҳа ак лыгмызт. – Аиҳабы дсыԥхьеит... – дыццакны
лҿыналхан, аха иаразнак деиҭаагылт. – Исхашҭыз, сара хҭыкәкәа, – лҭаҷкәым ала аҿыгә-ҿыгәҳәа лхы днаснасит. Нас лыбжьы ныҵалкит: – Иара имаӡаныҟәгаҩ хыла дааины исалҳәеит, иахьа аусқәа рацәаны имоуп, аха хәлаанӡагьы џьаргьы дцаӡом... Уибар иҭахуп. Уизыԥшыроуп... – лтыблақәа ҭархынҳәны хыхь илырхеит.
– Ари ахымшгьы сыԥшуп... – иҳәеит Иуана, илцәымӡакәа. – Ариаҟара саныԥшы, иара абыржәы, сидикылар ҟамлози...
– Ус инабжьырҟьан акәымкәа, ҭынч уибар, дуацәажәар иҭахызар акәхап... – дынцәыҵыччеит лара. – Уара ахырцәаалеиԥш уаҵымцаӡакәа акыр уааргахьеит... Уҵымҟьан, уҵымҟьан... Уи, ииашан, сара излаздыруа ала, хҭацәыхак имаӡам... Алмахсиҭ иус мацара шԥоубеи – абахҭагьы дыҭганы, иусгьы ырцәан, нхыҵҟагьы идәықәҵара, 24 сааҭ рыла! Идам здам аҽаӡәы изыҟаҵарызу уи? Убри ауп иуҳәаша, уи анаҩсгьы есҽны шә-уск имоуп... Ажәакала, уааԥшы, снаскьоугозар саргьы сузыԥшуеит... – лхы ыркьанто дааччан, дыццакы-ццакуа лҿыналхеит.
Гәлиза ду, еибакалҭла жәлары зегьы рзы илааӡаз лԥа амаҵура ахьымҩаԥигоз мызкы ахь знык-ҩынтә данаакыдгылалоз, лара илҭахханы дцаанӡа еихьысеиԥысуа лымаҵ руан, илықәҵәиашон. Аусҳәарҭаҿы зегьы шьапҵыркьакьала иныҟәон. Убриала даара ҳаҭыр шлықәырҵо аадырԥшырц, лара илымбозаргьы, дареидареи рыбжьара. Лара лтәала иалылхуан, лыҷкәын маҵурала дызҩахаз рҟынтә, иара еиҳа гәыкала изыҟаз. Уи, иаразнак Виқтор Михаил-иԥа ҳәа зҿы иҭашәоз, иазҳәоз ракәын. Лԥан зԥану иқәлыжьломызт лыҷкәын раԥхьатәи ихьӡ Гач ҳәа, еиҳаракгьы ихьӡ-ҷыда Кәаҷаб зхамышҭыцыз, уажәтәи ихьӡ аҳәараҿы изԥырхагаз.
Раԥхьаҵәҟьа Иуанагьы дрылан ара данааилак илԥылоз, днаскьазгоз. Ԥаса лхаҭа илгәаԥхон раԥхьатәи ихьӡ, ихәҷыхьӡ, уажәыгь ус акәу џьшьа ишиҳәац иҳәон. Раԥхьа илмаҳаӡазшәа, ллымҳацә лықәжьны давсуан, аха нас лхы ҩышьҭыхны икылкаан дихәаԥшуа далагеит. Лҿала акгьы лҳәаӡомызт, аха лылаԥш иаҳәон. Иаҳәозгьы бзиак акәӡамызт, «сыла уҽаумырбан» ҳәа акәын. Убас аӡәы даныхҭалклак, ма иара ихы дырны днаскьар акәын, ма егьырҭ идырдыруан. Иуана ихы дырны днаскьеит.
Ақәԥара ианалагылаз ҳәа аныԥхьаӡаз, рус иалҵуазгьы анырзымдыруаз, уи ихьӡ ҷыда лгәаԥхаҵәҟьон. Усҟан ма урҭқәа рыла лхы лыжьжьалар акәын. Ианеиликаа лара ишлаҳауаз ирҽхәара далагон: «Акәаҷаб еиԥш длашоит, алашьцараҿ ауаа алашара дирбоит... Уи асагәреи еснагь ирҿыцлатәуп, еснагь абла ҭҳәаны иҟазароуп!».
Аха уажәы аҽакуп. Уи ихьӡ «акәаҷаб» хәыҷцәоуп, алашарагьы маҷуп. Аеҵәа уҳәаргьы, аиашаз, урҭ ҳаракцәоуп. Мҩахәасҭас иҟоу зегьы узырбаша алашара аранӡа ирзаашьҭуам. Изырлашаҵәҟьо амреи амзеи нкылоуп, урҭ зынӡа хыхьӡа иҟоу рыхьӡқәа рхырҵахьеит. Зны-зынла уи ибзиабара «мгәала изысуаз» «ҳара ҳлашарбага» анырҳәалоз ыҟан. «Ну, ну...» – «иахшәмырҟьан» ҳәа аанаго, ихы наҟ днахон, амца наихьырсны дадыркыр ҳәа дшәошәа. Уеизгьы, ишигәаԥхоз изӡомызт, иччаԥшь хышхыҵәан ихы-иҿы иқәлон, иахыҵәаӡон. Аиашаз, иаргьы иақәшәан ирыԥшааит, амра, амза, аеҵәа ҳәа акгьы иадыргахьоу ракәымкәа, иааидкылан иԥызҟаша.
Ашьыбжьышьҭахь афаетон ааины ашә аԥхьа иаагылт. Ус, зыԥсы ӡаны иҟаз аусҳәарҭа ашьҭыбжьқәа ҩныҩуа иалагеит. Џьара-џьара ашәқәа аатит. Гәлиза ду лдәықәлара рҽаздырхион. Руадақәа раԥхьа диасны данцо, бзеила ҳәа лаҳәара рҽахьыргӡарц ашәқәа заа
иаадыртуан. Ус ларгьы лыбжьы гәаҩаӡа иго иалагеит. Уи инашьҭарххны иара... Гач ибжьы геит. Абжьааԥны уи ибжьы иагьҵаӷацәамызт, иагьгәаҩацәамызт, аха ӷәӷәа-ӷәӷәа игон. Иан абра данааилак, ибжьы наихәлашәа ицон.
Нас, заа иаадыртхьаз зуадақәа рҟынтәи бзеила ҳәа лазҳәоз рыбжьқәа неиларԥсеит. Адәахьы иандәылҵгьы, ԥыҭрак лыбжьы гәаҩаӡа игон, зегьы наҵарӡуа. Иныбжьаршәны аԥа ибжьгьы ҵаӷаӡа иаагалон. Нас афаетон ашьшьыҳәа аҿынанахеит. Уи иаҵакыз аҽқәагьы, иргоз дырдыруазшәа, ршьапы иаԥшны иргыло рҿынархеит. Афаетон архәара иавалаанӡа Гәлиза ду лԥа дгылан инапы иҟьон. Нас, игәаҵанӡа иԥсыԥ ааивганы, даахьаҳәны, дыццакыццакуа ашә ахь иҿынеихеит, ижәи иҳәыси еибацәар ҳәа дшәозшәа. Заа иаадыртыз ашәқәагьы адыркит. Аусҳәарҭаҿ дырҩегьых иааҭынчрахеит, досу иҭыԥ аҿы, амжәабӷьы иақәԥсоу аҟанҷ реиԥш, аҷҷаҳәа рқьаадқәа рҽынарықәрыԥсеит.
Издыруада, уажәшьҭа сидикылар ҳәа даагәыӷит Иуана. Аиашаз, хымш ҵуеит дыргәыӷуа дааигоижьҭеи. Ани игәы иҵхо азоуп, акәымзар дагьԥшуамызт, усҟакгьы усс иҟаиҵомызт.
Гәлиза ду лфаетонгьы цеит, уи иазыԥшызшәа еибарҳәага хҩык ОГПУ аҟынтәи аусуцәа ааит. Иуана урҭ идыруан, избанзар ирлас-ырласны аусҳәарҭа ашҭа иаҭаалон. Урҭ иршәызгьы еиԥшын, даргьы хҭак еицҭыргазшәа еиԥшын. Еснагь шьапыла иныҟәон. Ианакәызаалак ччаԥшьк рхы-рҿы иқәны имбацызт, абыржәыҵәҟьа аԥсы иааихыҵызшәа.
Урҭ абжьааԥны аҵкыс инхеит. Аусҳәарҭа аусзуҩцәа, русура аамҭа нҵәаны, даргьы анца ауп ОГПУ-аагьы анаадәылҵыз. Урҭ еснагь рышьҭыбжь мыргаӡакәа иааиуан, акы иаҩаӡошәа, иара убас иагьцон. Аха Иуана ус аламала шьҭыбжьы иаҩшәомызт, еиҳаракгьы уи зырӡыр зҭахыз ртәы. Иуана игәы зҭаԥҵәаӡаз абаҳча дааҭыҵын, аусҳәарҭахь днеит. Дышиашаз хыхь дхалт. Иазҳәоз дҟамлеит акәымзар, дизыԥшны дтәазар акәхап. Зегьы цахьеит, иара даагылт. Абри ахымшгьы уаҩҵас иарымҳәазар, игәаладмыршәазар ҟалоит, акәымзар, ус иара дыргәыӷны, адәахьы даважьны ара дтәомызт. Арыгь агәра игомызт, аха ихы иргәыӷыр иҭахын.
Аиҳабы ишә ахь иҿынеихон еиԥш, уажәраанӡа изгәамҭаз ҩыџьа ааин, наҟ-ааҟ имҩа кны иаагылт. Арҭ иахьадагьы имбацызт, Бегьлар иуаагьы иреиуамызт, ОГПУ-аа рымаҭәа ршәын, ртапанчақәагьы ҟәаз-ҟәазӡа рыгәчамақәа ирықәын.
– дҵааит руаӡәы деихаԥсеиҵаԥс.
– Аиҳабы... аҩыза Виқтор иахь, – ихьӡ ҿыцгьы инарҳәеит. – Уи сидикыларц дыҟоуп, шьыжьаахыс сыԥшуп...
– иҳәеит уи иҵегьгьы деиқәыхьшәашәа.
– Сара ара аус зуеит, иара ихаҭа иҳәеит данҭацәлак ҳаиқәшәарц... – ибжьы иара ихымхәыцкәа аӷьаҵәыӷьаҵәра иалҩуазгьы гәеиҭеит, игәгьы еиҳа иармаҷит.
– Усс иууазеи? – дааԥышәырччашәа дҵааит егьи аԥсышәала.
– Уи агәра шәымго? – уаҳа иациҵарызгьы изымԥшааит. Зыӡбахә уҳәаша маҵурак имазаргьы арҭ изреиҳәарызеи, аха усгьы акы имамызт.
– Агәра заамгои, аха уажәы шәыҩныҟа уца. Ари аус имоуп, иахьазы уизидкылом, уаҵәгьы ыҟами?..
Уаҵәы ҳәа дыргәыӷуа шаҟа дааргахьоу атәы иҳәарц иҭаххеит, аха акгьы шалымҵуаз ибон. Сыҽсырцәгьоит ҳәа далагар, еицәеитәыр ҟалон. Дандәылҵ еилашәшәхьан. Амҩагьы даныҵны аусҳәарҭа иакәыршаз
абаагәара давалан ԥыҭрак днаскьеит, изықәгылаз аҳаракыра ахыцԥаҟынӡа. Уа даагылт. Дызҭоу издырҵәҟьомызт, избанзар ари еиԥш дҭамшәацызт. Дҭашәаны дыҟоуижьҭеи акрааҵуазаарын, аха изгәаҭомызт. Баша ихы иргәыӷуазаарын, уаҩысгьы дыршьомызт, акгьы даанагомызт. Игәыԥжәара уажәыуажәы иҩеины иԥсы ҭырҳәацаа иакуан.
Даалеиҩеит, даақәгьежьааит. Маҷк иҽирҭынчыр, ихы изахгар иҭахын. Ихәыцтәыз, иӡбатәыз рацәаны иман. Агаҿахь дыԥшын, ана-ара иӷарԥшарӡа лашарақәак акхьан. Амшын абжьы ааҩуан, ицәгьахозар акәхап. Ихы дҩахан, ажәҩан дҩаҵаԥшит: убрагьы џьара-џьара аеҵәақәа алԥшхьан, илаҟәны ихын ԥсҭҳәа гәаҩақәак, ашәақьлҩа еиԥш иҵаӷаӡа. Ус ажәҩан аиҳарак хтын. Агаҿа иҩацәхыкны ҵаҟа иҭаз аҭышшара лаԥшыла иааимидеит, зны дааццакны, нас дмыццакыкәа иԥкаауа. Аҭышшараҿ ашәаԥыџьаԥгьы еиҳа ижәпан, алашьцарагьы еиҳа аҽеизнагахьан. Усгьы лашарак илаԥш нақәымшәеит. Убра џьара ауахәама гылоуп. Игәалашәоит, зны Қәыџьи иареи џьарантә ишаауаз уахь имҩахыҵит. Қәыџь иабџьар ааихыхны икәадырырҭа инахшьны ауп уахь дышнеиз. Нас, еилышлаа иҟаз зжакьа ӷарԥшарӡа иаарԥылаз апап еилаҩа инапы аанкыланы дагәӡит. Иҽырхәан, иҽыларҟәны, Қәыџь – хәыҷыкгьы аҵәахҳәа дзымгәыӡуаз...
Дырҩегьых даалеиҩеит. Уажәшьҭа еиликааит Алмахсиҭ изыҳәа ирҳәо гәрагашьа шамам. Уаҵәыҵәҟьа еилкаатәуп аиашаҵәҟьа. Нас Гәранда илышьҭалатәуп. Убри диԥшаанӡа уаҳа аҽакы дазхьаԥшуам. Уи еиҳау иара изы ус ыҟам уажәы. Уи дизыԥшаар, уинахыс иҟаиҵо идыруеит, зегьы рхы дықәнаҵоит.
Даахьаҳәын, амҩахь дкылсит. Амҩаду ала дымцакәа, аҳәира зқәиаан иҟаз адәахьы дылбааит. Аҽа ԥыҭрак ашьҭахь амза гылон, уи алашара аиуа алашьцара иалалахьан, амҩахәасҭагьы бзианы ибон. Дмыццакыкәа днеиуан. Ариабжьарак ихигахьоу, уажәы уа имҩа зкыз, зԥан ԥшаашьа амаӡам аҩыџьа, иҿыцхаз Алмахсиҭ итәы, Гәранда лтәы – зегьы деималаркын, бжьысшьа еиԥшымкәа игәы бжьысны иҟан.
Адәы абжа еиҩимшацкәа иаԥхьаҟа цәаарақәак ибазшәа дҟалеит. «Уажәыгь ачақәа ыҟоу џьыршьозар, ауаа усгьы рыжәҩақәа ҭҟьахьеит... – ааигәахәт Иуана, – арҭ архауаа насыԥцәгьақәа рышәарыцашьагьы шәарыцашьа еиԥшым, руаҩрагьы...»
Днаскьацыԥхьаӡа ицәахьаз, уажәшьҭа абжьысрахь зхы зырхахьаз аҳәира афҩы еиҳахон. Аха, зегьы дара роуп, игәаԥхон уи, ицәаны иҟаз аҭәа афҩы игәаланаршәон. Адәы агәҭахьы днеиуа даналага, ииашан, анҭ ацәаарақәа еиҭеибеит. «Ачақәа ирышьҭаҵәҟьоума, мшәан?..» – игәы дааҭаччашәа ҟаиҵеит. Аха убри алгаха имҭакәа ишьапы ахьынаиргылаз акы аҵаҭҟәацызшәа ибеит, дҩаҭрысит, дагькаҳаит. Иаразнак сҩаҵҟьоит ҳәа деихеит, аха иҽизмырҵысуа амҩахәасҭа данӷьалазшәа даанхеит. Ибжьы иргарцгьы иҭаххан, аха убрыгь ыӡхьан.
Игәышԥы иҩаҵакны иаразнак итҟа-тҟо ишыҟалаз аҟара гәеиҭеит. Ихьызгьы еиликааит. Уажәаантәи ачақәа ирышьҭоу шыҟоугьы дыртәын ҳәа ихы иааҭашәан, уаҳа изынамыгӡеит. Аха макьана ашьҭыбжьқәа наҩуан ихдырра аҟынӡа. «Иумбо, хы заҵәык ауп аӡәы ииҭаху, дзыргәаҟтәузеи... Ани ужәҩахыр иқәыртәан иныҟәугоз ус иҭаххеит акәымзар... егьыгь ӷбакы даҟаран, аха убриаҟара акәын ииҭахыз... Уара утәы, аиаша уасҳәап, уџьабаа идыз дазхәыцны, ҳаҭыр ақәҵан дазныҟәеит ҳәа иԥхьаӡа... Еиҳа ииашоуи ииашами уахь мышкы зны ҳаиқәшәар иҳаӡбалап... Сара макьана ара аусқәа сымоуп, акраамҭа сынхоит, сыгәхьааумган... ...» Иԥсы ихыҵымҭаз еиликааит ари Бегьлар ибжьы шакәыз.
Уи ижәҩахыргьы ылаԥҵәан, ивацкьарқәакгьы, аха деиқәҿаҳәа дшыҟазгьы, деимакеиҿакны акәзаргьы, ара даарымгар имуит, избанзар, хыла иара инапы ианын, нахьхьи Абӷалараҿ зшьапы ркыз аоперациа абра инҵәон.
Амза агылара ианалага, урҭ зегьы хыма-ԥсыма иқәҵит. Иара, акырӡа ихараз ашьхарԥы ианаавҵ, адәгьы, еиларҽы уи иқәжьыз аҳәирагьы, амҩахәасҭаҿ ахьшәашәара иаҿыз Иуана ишьа ахькашызгьы араӡны еиԥш еилаарцыруа иааҟанаҵеит.
Адырҩаҽны шьыбжьаараԥны еиԥш, дара уа инхози, уи аахыс ашьха ашьапанынӡа иҟаз ақыҭақәеи ақалақь ҳәа изышьҭаз, аиланхарҭа иаалаҩит, дышҭахаз атәы.
Адырхаҽны, наҟ ақыҭахь иԥсыбаҩ аныргоз, дзыҩназ аҩны, ашҭашәа иамаз аҿы амитинг еиҿыркааит. Уа иқәгылан ирҳәеит, амчра ҿыц, ажәлар рмаҵураҿы дшыҟаз, иуалԥшьақәа шынеигӡоз, макьанагьы забџьар шьҭазымҵац акласстә ӷацәа рхымҭа дшыланашьҭыз уи, насгьы акласстә қәԥара аҿтәи иҩызцәа ианакәызаалак дшырхамышҭуа, ишьа шыруа атәы. Иусҳәарҭа аҟынтәи зегьы ыҟан, аҩыза Бегьлар ида. Аиҳабгьы дааины днеихагылан, нас иашьцәа ахьгылаз днеин, днареихырхәаны дцеит.
Аӡәгьы дҵәуомызт. Ақыҭантә иааз аԥсы иашьцәа ракәын. Урҭ лаӷырӡык кадмыршәит, ус еиқәшәы ихагылан. Ауаа игылаз рышьҭахь, дрымбартә аҩны аҭӡамц зҽавакны иҟаз аԥҳәызба гәыкы лылаӷырӡ лҿыкьаса илеиуан, лҿы иҭалон, лыкәа иҭалон. «Иаразнак бгәарҭоит, имҵәуо иҵәуо дырцәымӷуп...» – лҳәан, илыдгылаз ашәы зшәыз аԥҳәыс, лмахәар ҭарсны иаанкылан, наҟ днавалгалеит.
Аҽныҵәҟьа, раԥхьа иара аусҳәарҭаҿ, нас – зегьынџьара ирылаҩит Виқтор Михаил-иԥа шаҟа игәы иалсыз, изнымкылоз илаӷырӡқәа ирбарц, аԥсы иаразнак дихыҵны дшавалаз... Иаагылазар ақәԥара иалагылоу ауаҩы, ашьа збахьоу, аԥсра збахьоу, зҩызцәа звыршьаахьоу, иахьагьы зыԥсҭазаара иалҵыз итәы изыхгом, изышьҭыхуам, убри аиԥш агәы изҭоуп ҳәа...
Ҭагалан еиҳа-еиҳа аҽархьшәашәон. Аусҳәарҭа иаҵакыз абаҳча хәыҷаҿы зыбӷьы каԥсоз рыбӷьы еиҳаеиҳа иласны икаԥсон. Зыбӷьы камԥсоз еиҳа ихтуан, еиҳагьы рылахь еиқәызшәа иҟалон, иахьынтәааргаз адгьыл харақәа гәхьааргошәа. Згәырбӷьы уахык ала икыдҳан илеиз, ихахаӡа зегьы ирылԥшуан. Уи аҵла атәы ззымдыруаз иҩаз џьишьар ҟалон.
Дахьындәылҵыз аԥша хьшәашәаӡа инеиҿаст. Уажәоуп еиҳагьы иангәеиҭа аблиндаж аҩныҵҟа шаҟа иҟәыкыраз. Игәарԥхангьы ихы-иҿы намҵеикит. Ажәҩангьы дҩаҵаԥшит: уи ԥсҭҳәала иҷыҩын. Аԥсҭҳәақәа асԥшшәы рыман, аҳауа – асы агьама. Амш игәаԥхон.
Изыхҟьоз шидыруазгьы, акы ихашҭызшәа дшыҟаз дыҟан. Уи уажәы-уажәы аҽигәаланаршәон. Иавтомат ахьышьҭимхыз акәын ас зихьуаз. Иахьа дахьцоз, дзызцоз аҿы абџьар аламызт. Аха иџьеишьоз, абасҟак абџьар дахьашьцылаз ауп. Ишьҭихижьҭеи рацәак ҵӡом. Абџьар атәы ус иҟоу...
Иара дызҭыҵыз иацәыхарамкәа иҟаз егьи аблиндаж иҭыҩҩы адәахьы инықәлеит ар рымаҭәа зшәыз, ус еиуеиԥшым кьаҿмаҭәала еилаҳәаз, амагәқәа зшьаз, акроссовкақәа зшьаз аҷкәынцәа, аиқәлацәа. Зегьы неиҩымсрада иқәыԥшцәан. Иидыруаз иаргьы дыздыруаз ракәын урҭ. Уажәыгь цәгьа ибомызт, арҭ аҷкәынцәа анхәыҷқәаз, рашҭаҿ аибашьра хәмарра ианыхәмаруаз еиԥш, ибжьы еиҵыхны инарықәиргар, усҟан еиԥш ргәы ааирӷәӷәар, аха уажәы ус ишаҭахым аҟара игәаҟәышра ианаҳәон. «Шашка, пушка и кинжал на одноҟ руке держал...» – иқьышә инықәххит усҟан драхәмаруа ииҳәоз.
Уажәы хәмаррамызт, аха асеиԥш ианыҟоу урҭқәа еиҳагьы иаҭахызар ҟалап, зегьы рыԥсы ҭазҵо алаф, ахәмарра. Иаргьы иахьаҵәҟьа изымгәаӷьит, аха иаарласны зегьы рҭыԥаҿ иааип, алафгьы реиҳәап, дагьрахәмарып, еиҳагьы еилаҵәап ҳәа агәыӷра имоуп...
Аҷкәынцәа макьана дгәарымҭацызт. Гәыԥ-гәыԥла еилагыланы акы еибырҳәон, иааихӡаслон, еибарччалон. Аха, зегьы дара роуп, акы иннакылошәа, иамышьҭуашәа ибон. Аибашьра аԥсыԥ хьшәашәаӡа зегьы иркылсуан, иркылшәшәон, зегьы аԥшаауан, зегьы ирыхьӡон. Ус, иаалырҟьан, иааилаҩҩит, рбыжьқәагьы еиҳахеит. Данынаԥш ибеит резина мпыл хәыҷык хаууала ҵәҩанҵәыҟа ишцоз. Зегьы уи иаҵаԥшуан, иаҵагьежьуан, ианынаскьалак аԥхьа иасуа ҳәа. «Напыла акра алам, асрагьы!..» – рыбжьқәа ҵары-ҵаруа асы агьама змаз аҳауа хьшәашәа асаркьал еиԥш иадырҳәон.
Ампыл шнеиуаз, аӡәы хыла данас, иааны иара иқәшәеит, иныԥеит, дахьӡангьы дасит. Даргьы рыбжьқәа ақәдыргеит, иасуа, еиҭасуа еимдырҟьеит. Даларгалар рҭахызар ҟаларын, аха иақәшәомызт. Иаргьы дақәшәомызт. Урҭи иареи реизыҟазаашьақәа рҿы аибашьра убас еиԥш акы аԥсахт, зегьы ҿыцны иалагатәхома иҳәо.
Ампыл хәмаррагьы, иааҭҟьаны ишалагаз еиԥш, иааихсыӷьит. Аха аакьыскьа дара рҿы даннеиз аасҭа илахҿыхын. Ԥыҭкгьы арахь иааскьан, рнапқәа аарҟьеит. «Шашка, пушка и кинжал на одноҟ руке держал!» – ибжьы ҵарыхәҵәаӡа инаиргеит аӡәы, егьырҭ ԥыҭҩыкгьы иааимырдеит. Иаргьы игәы иахәан инапы ааиҟьан, наҟ дахьырбарҭамыз днавалеит.
Абрахь дылбааижьҭеи знык ауп дара рҿы даннеихьоу. Усҟангьы хыма-ԥсыма аԥсшәа нараҳәан дцеит. Уиаахыс харантә мацара акәын ишеибырҳәоз. Урҭ рбара, инеины анарылагылара иара изы акыр иаԥсан, ихәшәын, аха уажәы иалҵуамызт. Зегьы аибашьра иақәижьуан, аха иаргьы иԥырхагаз даргьы ирԥырхагаз аҽакгьы ыҟан. Уажәы уи зегь реиҳа ихадан иара изы.
Иахьа амҩа дызқәу убри аӡбап ҳәа агәыӷра иоуит ҩымш раԥхьа. Ариабжьарак аамҭалатәи аиқәышаҳаҭра ыҟоуп, еиҿцәажәарақәак мҩаԥыргарц. Уи мҩаԥысуанаҵ ахысрақәа аанкылоуп. Насгьы, изҭаху, ада ԥсыхәа
змам, иззыгәаӷьуа уҳәаргьы ҟалоит, Гәымсҭа ацҳа агәҭа иахьеизеиҟароу наҟынтәи збара иҭаху диқәшәар алшоит. Иацы уи аиҿцәажәарақәа иалахәыз аӡәы иҿала изаарыцҳаит иахьазы убра ишизыԥшу, иҷкәынгьы уахь дышнарго.
Уажәы, уахьтәиқәа ракәым, иара абрагь акыр ишәаны-изаны акәымкәа, аӡәы игәрагара уадаҩуп, аха зынӡа имааҳәӡазар, ус анааицҳа иажәа деижьарым, ишыҟазаалак иҷкәын днаргозар, даагыло дыҟоума. Иара иеибашьра иаҵанакуеит, агәҭаҵәҟьа иалоуп уи.
Аҷкәынцәа рблиндаж ахьыҟоу алҳәыгәра днахыкәшан, амҩаҵәҟьахь диасит. Амҩеи, ҵаҟа акыр иласкьаган ииасуаз Гәымсҭа аӡиаси рыбжьара бардран, ачықьреи, амыӷи, ажыци еилысны иҟан. Афронт ацәаҳәаҵәҟьа акыр ишацәыхаразгьы, нырцәынтә ианхысуаз, ахқәа аранӡа иааӡон, зны-зынла акырцх еиԥш абардра илапыҟҟон. Уеизгьы, абардра ԥыҭк амҩа ахьчон. Аха аԥхьаҟа, абардра анынҵәалак, иккаӡа ихтуаз амҩаҿы уара ухы ухьчар акәын. Иахьа, џьара днавагыла-аавагыло акәымкәа, дышиашоу дымҩасыр ауан. Аамҭалатәи аиқәшаҳаҭра ыҟоижьҭеи хысрагьы ыҟаҵәҟьамызт, нырцәгьы аарцәгьы уи иқәныҟәон.
Уажәы дахьцо днеирц даныҟоу макьана ԥыҭк набжьан, аха дыԥшны атәара илшомызт. Иахьа аҿҳәара зиҭаз аиԥылара аҵкыс зҵазкуа иԥсҭазаараҿ иҟамлацызт. Иара ихаҭагьы игәы иаанагомызт знымзар-зны ас акәхоит ҳәа.
Уи адагьы, зааӡа дыздәықәлаз, аблиндаж ахьҭа иҭанацалан, ирҭәны итәаз дахьрылҵра дашьҭан. Уаанӡа акраамҭа зхала иҟаз, зхала иахыз, ишыҷкәыназ уи еиӷьашьан иалзхыз изы, абас џьарак еизганы ауаарацәа изыхгомызт. Уи аблиндаж ицҭазгьы еицгәарҭахьан. Даныҟамыз рыԥсы шыргозгьы идыруан.
Иҩны илхны имаз иҭыԥ, дзышьцылаз иҭра данҭырца, иахьабалак тәымџьароушәа ибо далагеит.
Шьоукы зыҩноу аквартира ҳәа иашьҭоуп, шьоукых – ауадақәа ҳәа, аха иара ҩ-ҿык змаз иквартира сыҩны ҳәа дашьҭан. Арахь, егьырҭ зыҭрақәа иҭырцахьаз рахь Гәымсҭа даныр, аҽакала иҟалоит ҳәа дақәгәыӷуан, аха иҟамлеит.
Аблиндаж ицҭаз рахьтә еиҳан макьана зыҭрақәа еибгаз, урҭ зышьҭахь инханы иҟаз. Уа иҟан зыҩнқәа блиндажхахьаз, ахрыԥхра иадыргахьаз, аминақәеи абзарбзанқәеи иахьеи уахеи излаҳауаз ешыраагьы. Аха урҭ зегьы ҭаацәак реиԥш иҟалахьан, иара иҩызак ус ирылашәа, ирыламшәа иҟаз аҽаӡәы диздырамызт. Иара дшыҟақәаз, ихы шрызиламкуаз рымбошәа ҟарҵон. Ихы далдырԥшырц акәхарымызт, аамҭеи аҭагылазаашьеи ршахабаа дазаанагап ҳәа иахәаԥшуазар акәхарын. Иахьа ихы ахьирхаз уа дызԥыларц дыҟоу рытәгьы урҭ рҿы ицәыримгеит. Дырзеилымкаар ҟалон. Уи зегьы акомандир еиҳәеит, деиликааит, дагьиқәшаҳаҭхеит.
Раԥхьаҵәҟьа, Аҟәа, иҩны, ҩ-ҿык змаз иквартира, ари адунеи аҿы хыҵакырҭа заҵәык имаз, ашә ныҵарҟаца иаркны, маӡала дықәҵны данцоз, аиашаз, даара ицәыхьанҭан. Егьоумҳәан, иангьы иабгьы қалақь уаан, рыԥсқәа иара ихьыԥшуп, ҩныс, тәарҭас уброуп иахьрымоу ҳәа иԥхьаӡон. Убарҭ зегьы неилаҵаны ирхьыԥшын ихәыҷра, иқәыԥшра, иахьауажәраанӡа сыԥсҭазаара ҳәа дзышьҭаз зегьы.
Урҭ зегьы шасыс иныжьны, иԥсгатәы иман дықәҵит ҳәа акәын игәы иаанагоз. Урҭ изгомызт, аха игаҵәҟьарц иуалны изымгаз дыҟан. Уи акәын уажәы изхымгоз, иҷкәын итәы. Уи иҷкәын иакәын, аха уахыкгьы иара иҿы дмыԥхьацызт, иҿы наиеиархан «саб» ҳәа еиҳәомызт.
Иаргьы аҷкәын иахьиаҳауаз «сԥа» «сыҷкәын» ҳәа изҳәаӡомызт. Раԥхьа иангьы иаргьы рыӡбахә иаҳар иҭахымызт, убасҟак акгьы агәра игомызт. Абарҭ, абра дызвысыз аҷкәынцәа дрыцхәмаруа даныҟала ауп еиқәшәо ианалага, ҩ-шҭакны дырҭысны хәмарра иара иашҭаҿ даауан. Раԥхьаҵәҟьа, данибалак даангылон, дыҩны дцомызт, аха ихы шьҭацалан икын, дагьихәаԥшуамызт, дагьиацәажәомызт. Иара усҟангьы иқәлацәа зегьы дрылҳәҳәон, иагьилан. Иара изгьы адауаԥшь даҩызоуп рҳәоит, аха ари ишиаԥиго уажәнатә иҩашьомызт.
Ас еиԥш, аби аԥеи ирҭахны, уаҩҵас изеибамбо иахьыҟаз зыхҟьоз рацәан. Аара иаргьы ихы иадиҵон, убри азы, ухы нықәкны ихҵәатәуп рҳәаргьы иқәикуан, аха ианакәзаалак иразҟы изанажьуамызт изнауз. Ахәыҷы иан еиҳарак иланеимыжьуаз ахԥатәи дахьцәырлымгоз, лымаӡа лыԥсы иаҵаҵан иахьлымаз акәын.
Хәыҷы-хәыҷла иҷкәыни иареи анеизааигәаха, уи иахь имаз аб игәыбылра ахақәиҭра анеиҭа, иҩныҵҟа насыԥк аҭыԥ ылнахит, амра аԥҽыха еиԥш еснагь дхәажжаӡа дҟазҵоз...
Иԥеи иареи рыбжьара ирзышьҭымхуаз аҽакгьы ыҟан: аҩыџьагьы Ҭемыр ҳәа рыхьӡын. Уи зхараз, ҳәарада, аҷкәын, иан лакәын. Арахь иара Ҭемыр аиҳабы ицәаара лбар, шьхацамҩак дихыкәшон. Аҷкәыни иареи уаҩҵас еицәажәо, еиқәшәо, еишьцыло ианалага, зны-зынла дыхәмарны Ҭемырҟәара ҳәа иеиҳәалон. Аҷкәынгьы игәаԥхон уи.
Уажәы аҷкәын уа дынхеит. Егьаиундазгьы хыла дахьыҟаз изеилымкааит. Иан лтәы дазҵаан, уи дықәҵны дцахьеит рҳәеит. Иабԥса итәгьы изеилымкааит. Арахь данаауаҵәҟьа аҷкәын иан длыман дцеит ҳәа хаҵаны дыҟан. Ус иарҳәеит еиҳа зыгәра игоз.
Аха ара данааи, аҽакӡа, ихы ихызхыз ажәабжьқәа иаҳаит. Иабԥса дивагылан абџьар икуп ҳәа. Уи агәра игомызт, ҳәарада, иабԥса ҳәа изҿу иабџьаркра закәызеи, шьҭа дажәит, аҷкәын иакәзар, уи аҩыза ачарҳәара ахаан иҟаиҵом. Ус анакәымха, иара, аарцә дтәаны, иавтомат иҷкәын иқәкны икуп, иҷкәын – нырцә дтәаны – иара иқәкны.
Еснагь инасыԥны, амра аԥҽыха еиԥш иҩныҵҟа изҭаз, дшоу-шоууа дҟазҵоз, уажәы дабылуан.
Сзынаӡандаз ҳәа дыҟан, аха дыццакцәаргьы, уи заацәа днеир, дыхраа-ӡраауа ацҳа акәша-мыкәша дықәырбаар, гәҩарас дыркыр алшон. Ацҳа, ҳәарада, нырцәгьы-аарцәгьы рылаԥш ахын.
Макьана игәыӷрақәа еиҳан, ас еиԥш иҟоу ауҳәансҳәанқәа аҭеисԥыҳә еиԥш еихаԥса-еихыхуа изманы иқәу, ирыцымлозар ирыгымхеит. Урҭ ари ацуҭеи еибагаргьы изҿыц иаҿуп. Ара, аԥсреи абзареи рыцҳаҵәры иқәсуа реиԥш иахьзеивымсуа, ус еиԥш иҟоу ҭыԥ рымамзароуп. Аратәи аҳауа иара атәала аҽарыцқьоит, ауаҩгьы иԥсы еиҳа иараӡоит, иуаҩу.
Дызхыԥхьаӡалаз аибашьцәагьы аакьыскьаӡоуп данрыларҵаз, даргьы макьана цқьа дрыздырамызт, иаргьы. Аха ус лымҳаҭаск рыман иҟазар, иаразнак игәеимҭар залшомызт. Урҭ уи ахагьы рымаҵәҟьамызт. Рыбжаҩык аибашьра шаҟа ирхьааз аҟара, рышьҭахь инхаз рынхара-нҵыра усқәагьы рхьаан. Џьара ԥсеивгарак анааҟала, инеиҩых-ааиҩыхны ирышьҭуан, рыҩныҟақәа инабжьыслон. Уантәи икара-уараха ихынҳәуан, анхара-нҵыра мышкы уанагха ианыԥшуеит рҳәон.
Аха еиҳа ихьааигоз аҷкәынцәа рҿы дышнеиз еиԥш, ус еиԥш ажәа шцахьоу ала иаразнак агәҩара иоут. Урҭ убасҟак идыруан, ицәгьоума, ибзиоума – иаразнак ишырныԥшуаз, ирҵәахырц иалагаргьы ишырзымҵәахуаз, арахь рхы-рҿы ишықәлоз ибон. Насгьы,
рҩызцәа-рықәлацәа ртәы еиҳа иахьазҿлымҳаз аҟынтә, еиҳа ирласны ираҳауан. Аҷкәынцәагьы дара рыда ҩыза димаӡамызт. Убри аҟынтә, убарҭгьы, иара иеиԥш ихьааргозаргьы ихарҵарым ҳәа дгәыӷуан. Аха уи акгьы азыԥсахӡомызт. Уа, Аҟәа дыҟанаҵ, уи еилкаашьа изамҭеит, амҩақәа зегьы ркхьан. Иангьы еилылкаауан уажәы иара дшизымыхьчоз, уажәазы аҽаӡәы инапы данылҵар ҟалон. Аҷкәынгьы, егьа гәала имазаргьы, ирзеиԥшу уск аныҟаз иара диԥшаалон. Уажәыгь ԥыҭрак дизыԥшын, аха уинахыс аҽа аԥсык иҽааникылар, ахааназ дагхар алшон... Иԥсы ҭазар зиҭахызгьы иҷкәын диԥшаарц, иара дахьыҟоу дигарц акәын.
Ара дахьааизгьы макьаназ дыҟоушәа-дыҟамшәа акәын ихы шибоз. Арахь ихы анирхозгьы, изықәкыҵәҟьан даауаз арҭ аҷкәынцәа ракәын. Дааины днарылагылар, иҩны дыҟоушәа, рзеиԥш шҭа дҭымҵӡазшәа ихы ибо дҟалап ҳәа дгәыӷуан. Аха аибашьра зегьы аԥсаххьан.
Аблиндаж ицҭазгьы, иара уа дыҟаз, аха егьырҭгьы зегьы рҿы иауеиқәшәахуаз... Уеизгьы, еидызкылоз акы ыҟан: еибашьтәуп ҳәа агәра гаҵәҟьан иҟан. Иаргьы деибашьырц ауп ара дзааз, аха, иаагылазар зегьы аҿуп ҳәа мацара акгьы ҟазымҵоз, убри аҿгьы иҽрылеигалацәар аҭахымызт.
Аибашьрагьы, иара изы аҟара, аҽаӡәы изы иаалырҟьан иҟамлеит. Уаанӡа акыр шықәса иҟаз аиҿагыларақәа, аиҿаҳарақәа ртәы изымдырҵәҟьо дыҟаӡамызт, аха аибашьра аҟынӡаҵәҟьа инеиуеит ҳәа игәы иаанагомызт. Шьоукы урҭ, аибарххарақәа ишрылагылаз ирылагылаӡан, рыцәа ыҟамызт, ртәа, рхы ақәырҵон. Иара урҭқәа иҽрылеимгалт. Ус хаҭала ҽыԥныҳәак ирҭар, акы иҵаргалар, иара уаҵәҟьа аҭак ҟаиҵон. Ажәала мацарагьы акәымкәа, ианаҭахыз ҭаҷкәымлагьы. Ус еиԥш иҟаз аҭакқәагьы адгылаҩцәа рыман, иаразнак ирыладырҵәон, еиҭаҳәатәыс иҟарҵон.
...Амҩа иаваршәны инагаз абардра ахьыбжьаҿақәазгьы ыҟан. Уажәеиԥш аамҭалатәи аиқәшаҳаҭра аныҟамыз, абрагьы иахьыхтӡаз аиԥш ишәарҭан. Изшәарҭаз еиҳаракгьы аснаиперцәа рҟынтә акәын. Ирҳәон, балтика агаҿантә аҳәса-снаиперцәа ааргеит ҳәа. «Аԥҳәыс лхымҭа иагаз дыԥсыҵәҟьеит...» – рҳәон шьоукы. «Амырцәтәыга змоу ажәкамбашьқәа реиԥш, балтикантә абра имаар, уа ахацәа нҵәама?!..» – аҵәы алырхуан шьоукы. «Ԥарала акәу шьарала акәу ахәԥса шыргошь?..» – ҽмыршьагала иҵаауан аҽа шьоукых.
Иара иблала имбеит, иҩнынтәи уи ибарҭамызт, аха иарҳәеит, мышқәак раԥхьа еибашьны ақалақь ргазшәа ишалалаз: еибашьыга машьына ҳәа ирымаз зегьы рыла Аҭынчра апроспект рҭәны рыҿшынархаз, ишеиԥхыҳәҳәоз, аҳауа иамеигӡакәа ишалахысуаз... шеишықәса иааганы ақалақь иаландырхоз, ақалақь зырҭәхьаз руаажәлар рԥенџьырқәа рҟынтәи ашәҭқәа шрыларыжьуаз, даргьы шеиԥхыҳәҳәоз... Аҭынчра апроспект ахаҿы иалаган аҵыхәанӡа ианынаӡа, еимпны еиқәных ишыҟаз, гәыԥ-гәыԥла аҩнқәа, аквартирақәа рышәқәа ԥыжәжәаны ишрықәлаз, арҳәра ишалагаз.
Иара иҟынӡа имааицызт, макьана еиҳа зыԥсы злаз рыԥшаауан. Урҭ, ҳәарада, рсиақәа рыман, заа, акыр шықәса раԥхьа арахь заашьҭра иалагахьаз аԥшыхәцәа зегьы еиқәдыршәахьан. Иара аҷкәын итәы ада акы ихы иҭамызт. Иидыруаз телефонк ҿнаҭуамызт, зегьы еихашәны иҟан.
Шьыжьымҭанк, ашҭа дынҭысны амҩа днангылоны, аҩнқәа рҭыӡқәа кыдырӡыӡаауа БМП-қәа ҩба шьҭхысаа, ҩаскьа Аҭынчра апроспект ала ииаҟьеит. Армаҭәа зшәыз, ифа-ижә, еиқәных иҟаз ауааӡақәа урҭ ирықәтәан, ирықәгылан. Изықәтәақәаз рышьҭыбжьгьы иазхымҽуа, урҭ рыбжьқәа «ар-ар-ар» ҳәа аҳауа арцәажәон. Аибашьцәа ракәымкәа, ус ақьафаз иааз еиҳа иреиԥшын урҭ.
Аҷкәын иани иареи ахьҭаз дазааигәахахьан, наҟстәи амҩа ааихырҵәан, хҩык ар-маҭәала еилаҳәаз, иџыџ-џыџӡа иаԥхьа иаагылт. Ҩыџьа зынӡа изымдыруаз шьоукы ракәын (урҭ аҟәатәқәамызт). Рыцыԥхьаӡа «Узи» ҳәа изышьҭаз автоматқәа ркын. Егьи, иара иидыруаз, абыржәыҵәҟьа аӡахыга машьына иааҿырхызшәа иҿыцҳаҳараӡа ишәыз имаҭәақәа реиԥшҵәҟьа, иҿыцыз, аа-фҩы зхыз имаҟа ҟьаҟьа иадын, иара убасҵәҟьа иҟаз аҭра змаз атапанча. Уи ихьӡыҵәҟьа игәалашәомызт, аха ақалақь аҿы дыздыруаз шьоукы «шьчоголь» ҳәа ишьҭан, шьоукых – «фарцовшьчик» ҳәа. Иахьа ҩынтә-хынтә иҽеиҭакны ақалақь ахь дкылсуан. Еиҳа имодан иаацәырҵуаз, иара иаԥхьа уаҩы изишәҵомызт. Аҽеилаҳәара дахьазгагаз, дахьыбжьахәаахәҭуаз анаҩс, уи цәгьара иҵоуп ҳәа има-ҳацызт. Аха уажәы аӡәы ихықәаара уадаҩын.
– иҳәеит уи (ихьӡгьы идыруазаап), – инапы ииҭарц ихәамц иаԥхьаҟа идәықәиҵахьан, аха иҽааникылт. Блаҵыхәала наҟ-ааҟ ивагылаз днарзыԥшит. Урҭ рыгәра имгозар акәхарын.
– цасҳәа ихы инаркны ишьапаҟынӡа илаԥш неихигеит.
Наҟ-ааҟ ивагылаз равтоматқәа ахьыркыз иаадрӷәӷәеит. «Шьчоголь» иқьышә инҭасызшәа даанхеит, ашәшьгьы неиҿатәеит.
– иҳәеит уи имырхаакәа.  – идгылаз руаӡәы иавтомат инапы нақәикит.
Иара ҿимҭит. Ариаҟарагьы аӡәгьы ианеижьӡомызт, аха уажәы еицәеитәыр иҭахымызт, уи аха имамызт.
– дҵааит иара.
– иҳәеит уи имырхаакәа, нас наҟ-ааҟ идгылақәаз қырҭшәала акы нареиҳәақәеит. Урҭ, зны дара ааихәаԥшын, нас иара инихәаԥшын, ирҭахӡамкәа инарыдҵны инаскьеит.
– иҳәеит иаргьы иҽынкыло.
– иҳәеит ибжьы ныҵакны.
– Нас ибжьы иҵегьгьы иныҵеикит.
– иҳәеит иаргьы, цқьа дзышьцылақәамыз ажәақәа ԥшаауа.
– иҳәеит уи ихоуҵартә.
Уажәы игәалашәаҵәҟьеит уи изы иаб ииҳәоз, «Ԥҳәысеибак лԥа, зегьы дыхҭаркит, ирҳауа ахәыҷы имыркәкәаарц» ҳәа.
Ус, Шьчеголь ацәажәара даҟәыҵын, нырцә амагазин аԥхьа иаагылаз арратә машьына хты ахь дыԥшуа далагеит. Иаразнак ицқәаз рахь қырҭшәала акы неиҳәақәан, урҭгьы иаразнак арахь рҿаархеит.
– иҳәеит уи гәымха-ҵәымха.
– иҳәеит иара, Жьоржь иӡбахә аниаҳа дааигәырӷьан. Уи дибарц иҭахуижьҭеи акрааҵуан.
– иӷәӷәаз ажәак ациҵар иҭахын, аха иҽааникылт...
Амашьына аҟынтәи амагазин ахь инеиз, деикәа/-ҳәеикәаԥса даахынҳәын, даннақәтәа, иаақәҵәиаан, дара рахь аҿаанахеит. Ианаарывала, аџыхҳәа иаагылт.
– ибжьы хҵаны инаиргеит Шьчоголь, Жьоржь далеиԥыларц акәхап.
– тәамбашақә дҵааит Жьоржь амашьына дахьҭатәаз, иара иахь данхырхәа ашьҭахь.
– иҳәеит уи иҽеԥштәны.
Жьоржь иарӷьны қырҭшәала акы реиҳәақәеит урҭ. Даргьы хыма-ԥсыма ихьаҳәны ԥаса излааз ала рҿынархеит. Шьчоголь ицамҭаз илаԥш неихьигӡеит. «Ушьамхы уҽарга, уахьӡозар» ҳәа акәын уи иаанагоз.
– иҳәеит Жьоржь урҭ дрышьклаԥшуа. Нас иара иахь дааԥшын, дааԥышәырччеит.
– дааччашәа иуит иара, ус исҳәар еиҳа еиӷьуп, бзиак рзысҳәар рхы ианҟьар алшоит ҳәа. – Ты подоспел...
– ихы-иҿы иаанирԥшит, иҟоу убоит ҳәа.
– абри иҳәан, лаԥшыла иеиҳәеит, ишьҭахьҟа итәоу ауаа, нас амашьына иҭоу иахьаҭаху ишнагатәу.
Уа афатә-ажәтә рацәаны иҭан. Џьара ҵәыцақәак ркырц акәхарын, иццакуан.
– иҳәеит рҿанынарха, дааԥышәырччан. Иччаԥшьгьы абжьааԥны еиԥш иҟаӡамызшәа ибеит.
Уажәшьҭа еиӷьу еицәоу издырамызт. Уи ианакәызаалакгьы инагӡаны аказы игәра имгацызт, аха издыруада абра ауаҩра ааирыԥшыр ҳәа гәыӷра хәыҷык ихы иазынижьыр иҭахын. Абжьааԥны уи, даара ишиҭахымызгьы, аҽраԥшраз, анаԥшцәа ираҳартә, иҽхәаԥхьыӡ рҳәарц акы ҟаиҵақәон. Анаԥшцәа рхала ракәым, уи ихгьы деиҽырбон, абзиа ҳәа иара ииԥхьаӡоз аныҟаиҵалак еиҳагьы ихашәа хы имбо дҟанаҵон.
Уаҳа џьаргьы ихы мырхакәа, макьана сыҩны ҳәа ииԥхьаӡоз ахь иҿынеихеит.
Аҭынхадараз амба шьаҟа гәыдызкылоз ҳәа, Жьоржьи иареи аҵыхәтәантәи ашықәсқәа рзы еиҿархасырҭахеит. Аха урҭ реиҩызара, ус узазҳәозар, алагашьагьы уамашәақәа иҟан. Аиҩызара акәым, зназы еиӷацәанатәит.
Аҩызцәаҳәагьы рацәак аӡәгьы димамызт, игәы аналаҟам, ҳәа ма ианалаҟоу ихы здикылаша. Убри
аҟынтә, ахаангьы адәахьы иханы дызгоз рацәак акгьы ыҟамызт. Данхәыҷыз инаркны иани иаби дрыбжьарӷәӷәа дыркын. Даныҩеидасгьы – ус. Ианиҭахыз, ишиҭахыз, иахьиҭахыз дызцо дыҟамызт. Иаб дшәон, иара дызлаз, дызҭахымыз, зжьы ужәыр зтәан еиламгыло амилициаа акы иҵаргалар ҳәа. Ҽыҵгак ҟаҵаны, амилициа рҿы иҷкәын данрызнага, ашәҟәы данадырба нахыс, ихара-ихарам, ишқәыԥшызнатә зшьапы кылашәаз ҳәа дыԥхьаӡан. Абас, иара аҩны иҽыҩнакны дыҟанаҵ, еибаԥшааз еибаԥшааит, еиҩызцәахаз еиҩызцәахеит. Ус наԥшыхақә дыздыруаз, хымдыр ԥагьоуп ҳәа дзыԥхьаӡозгьы маҷҩымызт. Уи иаргьы идыруан, еиҳагьы ауаа дырцәыхаранатәуан.
Аха зны, иаалырҟьан, аҽакала, ҿыцбарах дыднарбеит. Иара, шамахаӡак акәымзар, цәгьак бзиак аҿы днеиуамызт. Ус дшыҟоу рдыруан аҟынтә дагьнарԥхьомызт. Аха иҟан акы ибжьеимыжьуазгьы – телехәаԥшрала ицозаргьы, ус ақалақь аҿы џьара еицлабрақәак мҩаԥыргозаргьы. Ари – абокс акәын.
Иани иаби рыԥсы ҭанаҵы ихаҳәатәык иҟаиҵоз убри акәын, абокс иаҭахыз анапҭарԥақәа, «груша» ҳәа изышьҭоу уҳәа аҩны иман, есҽны сааҭк-сааҭк иара ишидыруазала иҽазыҟаиҵон. Баҩырҵәырасгьы изирхон. Иаб иҭаххеит азыҟаҵаҩ иахь дныҟәаларц, абокс иҽазикӡар. Аха иара иҭахымхеит. «Схазы исҭахуп, ауаа рзы акәым...» – иҳәеит уи. Иҟалап, убасҟан заҵәык акәзаргьы раԥхьаӡа ихатәы гәаанагара аниҳәоз.
Зны, ныҳәак аламҭалаз, ақалақь аҿы аиҩызаратә еицлабрақәа рымҩаԥгара аԥшьыргеит. Уи, раԥхьа иргылан, иҽалеирхәит Жьоржьгьы, ианқәыԥшыз аиуниорцәа реицлабрақәа раан аԥхьахә згахьаз. Ақалақь ааиҩшаны, бжаҩык, арахь ирындмырԥшуазаргьы, даабанык иқәгыломызт, егьи азыбжак грас имаз зегьы ианарыжьуан, иҿынҵәаауан, иара изы ажәабрык зҳәаз рхы идыршьылон. Аҷкәынцәа мыцхәы бзиа избоз аҭыԥҳацәа ракәзар, рхы ихҭнырҵон.
Дызҭахымыз дзырҭахымызгьы, ихашәа хы имбо, иҽырчны дахьыҟаз, ихахә ахьылихуаз, ихы дахьеилаҳауаз акәын. Дызҭахыз играқәагьы бзиа ирбон. Ибзиан дахьеиҿартәыз, ицәеижьы еснагь амра иашәны, ахьӡы ихьдыршазшәа дахьыҟаз, иџьымшьқәа кахәхәа, иблагәы ахьыҭбааз, иқьышәқәа ҭырқәацәаан, абри аҩыза адунеи акәызма сара сеиԥш иҟоу иаҭәаз иҳәарашәа, уи дахьықәыԥшуаз мацара азхоит ҳәа ирыԥхьаӡон. Насгьы, аринг аҿы иԥшӡаны дахьеисуаз, еснагь аиааирақәа ахьигоз...
Дызҭахымыз уи аиааирақәагьы рыгәра ргомызт, аицлабрақәа рнапхгаҩцәеи иареи рыбз еивҵоуп, еиҳа излымшо иқәшәартә иҟарҵоит ҳәа.
Убри аныҳәа аламҭалаз, имҩаԥыргоз аиҩызартә еицлабрақәа ихы рылаирхәырц иӡбеит, ақалақь аҿы еицырдыруаз, ҳаҭыр зқәыз ҭаацәак рҿы имҩахыҵыз, исасуаз ҷкәынак. Қәрала зынӡакгьы дқәыԥшымызт, абокс даҿын, даҟәымҵыцызт, аха, иара излеиҳәаз ала, иҽазыҟаимҵеижьҭеи ԥыҭк ҵуан. Ари еиҩызаратә еицлабрақәоуп, иамуашәа збар, снаскьап ҳәа ҟаиҵазар акәхап, ихазланҵәара. Жьоржьи уи асаси ихәыҷыз аахыс еибадыруан, еиҿархасырҭан. Далазгалазгьы иара иоуп рҳәеит, аицлабрақәа еиҳа аинтерес роуп ҳәа. Иара Жьоржьгьы, данқәыԥшыз зны ихы аадирбан, аха атәы здыруаз еилыркаауан уи харак дназго ҟыбаҩ дук шиламыз. Уеизгьы, макьана, ихамхабзиара игәаҵәахы акны дыҟанаҵ, иҽыдирбалар иҭахын.
Актәи араунд азы Жьоржь деиӷьын, аха аҩбатәи аан асас далҵит, даара дкыдицалт, дыгҿеицалт. Аҩбатәи араунд нҵәеит, агонг иаст. Асас даагылахьан, Жьоржь, агонг абжьы имаҳаӡазшәа ҟаиҵан, аиҟәкыҩгьы дааизыбзиамхаӡакәа, асас ицламҳәа даныҵас, деиҵыхәхәа днышьҭеиҵеит. Азал аҿы аууы ааилдыргеит. Убасҟан,
иара, иҵасыз, дтәаӡамшәа дыҵзырҟьаз издырам, алиԥси рыбжьара аринг аҿы днаӡеит. Иҟазҵара ззымдыруа, зԥынҵа ҭаҟьаҟьақәа мацара зҭынханы иаанхаз, уажәы иӡбаҩцәахаз, иазыҟаҵаҩцәахаз абоксиор ԥхьатәаҩцәа днарылҟьан, Жьоржь иҟынӡа днаӡеит. Аринг агәҭахьы днеигәҭасын, иҭаҷкәымқәа аашьҭихын, ԥыҭкгьы дааԥшит. Уи ибеит зыԥшшәы зыхҟьа иҟаз Жьоржь ихыиҿы ԥшӡа, игачамкыз, ацәымӷрагьы ашәаӡыӡарагьы шеилаз изхыз иблақәа, дагьыкшеит, Жьоржьгьы ишьапқәа дрықәгылаӡамшәа, дышьҭҟьаны дкаҳаит. Азал аҿы шьоукы агәақьҳәа рнапы еинырҟьеит, ҭыԥҳацәақәак, Жьоржь идгылаҩцәа ракәхом, арҵәаа-арҵәааҳәа иҳәҳәеит.
Зшьа зуаз, ишьа здыз даниеихслак, ихымҭа дагоу дамгоу еилимкаакәа дцаӡомызт. Иаргьы маҷк уа дихагылан, аха уи иаразнак дзалымҵит, ҵыԥх дыԥсызшәа дышьҭан. Егьи дгылахьан.
Убри аҽны уи збаз зегьы рыԥсы ӡаны иԥшын, иахылҵрызеи ҳәа. Жьоржь дызгәаӷьыз ԥсҭазаашьас имоузеи ари ақалақь аҿы ҳәа ргәы иаанагон, дызҭахызгьы, дызҭахымызгьы. Иаби иани, усгьы, ԥсҭазаара бзиак рымбацызт, ари гәхьааргеит, аха акгьы иарымҳәеит. Иаб, ҳәарада, игәы иаанагон, аҭаҷкәым ада ԥсыхәа змам шырацәоу, аха уиала урҭ риааишьа шыҟамызгьы идыруан.
Дук мырҵыкәа ирмаӡашәа шьоукы изааишьҭит Жьоржь. Иаргьы иахьырҳәаз днеит. Уа иҟан ҩыџьа авторитетцәа ҳәа изышьҭаз, еицырдыруаз. Аҽа ҩыџьахҩы изымдыруаз Жьоржь днарылҵшәа дгылан. Азоопарк аҿы ирзымдыруаз шәарахк рбазшәа ихәаԥшуан. Иаргьы, арҭ реиԥш иҟоу џьаргьы имбацшәа, илаԥш мҵәахӡакәа зегьы инархьигӡеит. Убасҟан авторитетцәа руаӡәк иаалырҟьан дааччеит. Егьырҭгьы аӡәк иеиԥш иааибарччеит. Раԥхьа иччаз днеин, Жьоржь ижәҩахыр кны дааихан, дааган иара иаԥхьа днаиргылт.
«Шәнапы еимышәх!» – иҳәеит уи. Жьоржь инапы анҩышьҭих, иаргьы инапы аҿынеирхеит. Уи инапы, итатаӡа, ишырҳәо еиԥш, ахәы аҵиаан ишыҟазгьы иӷәӷәан, иҟьата-матаӡа иҟамызт. «Уажәшьҭа шәара шәеицәажәа», – рҳәан, урҭ цеит.
«Ушымшәаз рбеит...» – иҳәеит Жьоржь, иара акгьы анимҳәаӡа. Хәылԥазхахьан, ауаа рыла иҭәыз агаҿа знык-ҩынтә еицны иқәсит. Жьоржь дааҟәымҵӡакәа еихырхәоз, салам изҭоз рҭак ҟаиҵон, иара усгьы аӡәы заҵәык димеихырхәеит.
Иахьагьы цқьа издырҵәҟьом урҭ авторитетцәа ус зыҟарҵоз. Иара иахьынӡаидыруаз, зегьы ишырбо еисыр акәын, иаиааиуаз даиааиуан, иаҵахаз даҵахон, нас еиндыршәон. Уинахыс, аиашаз, Жьоржьи иареи еибабон, телефонла еицәажәон. Жьоржь абокс шьҭеимҵеит, аха уи нахыс знымзар-зны даиааит ҳәа имаҳаит, даҵахон. Иара абас анизиу ашьҭахь акәу, ԥаса даҵахар дахыԥсаауеит ҳәа ицәшәозҭгьы, уажәы усс имаӡамызт. Каҳа изхара каҳа ҟалом ҳәа, иаргьы аҟәыҵшьа дақәшәомызт. Знымзар-зны сеиҭаиааип, зегьы сырхынҳәып ҳәа ихы ижьозар акәхарын.
Иаргьы уаҳа абокс ахәаԥшразы џьаргьы дымҩахымҵит, телехәаԥшралагьы ԥаса еиԥш дазхьуамызт. Ус аҩны, есаашар сааҭк-сааҭк иҽазыҟаиҵон, баҩрҵәырак аҳасабала.
Усҟан уа иҟалаз иаразнак ирылаҩит. Уи аҽакалаӡа издызкылоз, згәы иахәоз ыҟан: зҭаҷкәымгьы хиоу агәгьы змоу аҽаӡәы дгылт ҳәа. Убрыгь мчран. Ақалақь аҿы аҳәынҭқарра амчрагьы ыҟан, аха аҭаҷкәым амчрагьы ыҟан. Ари ақалақь аҿы, аамҭала абырзенцәа анеиҳаз, абырзен хәаахәҭцәа рыҷкәынцәа, рабацәа рԥара аамҭа хашәала меигӡарахда ирнаҭон, ақалақь аҿы џьаргьы иарбамыз амчрагьы ркын, иахааныз ирҳәо иаҳахьан, чҳашьа змамыз ала рхы шныҟәыргоз акы ҳацәыԥхашьап, акы ҳацәшәап ҳәа ишыҟамыз. Усҟантәи
аофициалтә мычрақәагьы, дара амилициаагьы адәахьы имақаруан, аха иахьынӡауаз рхы аларгаломызт. Дара рзакәандарақәа рҿы рхы ианадырхәозгьы ыҟан.
Усҟан ақалақь уажәы аасҭа акыр еиҵан, иҿыцны иалашәаз иаразнак дгәарҭон. Ишәоз, рылаҿызымҭуаз аӡәы иакәзар, ргәы иқәҿыӷьаанӡа илахәмаруан, рхы иааҭашәалак идырҟаҵон, нас иаҳә иҭасны доурыжьуан. Аха имшәарц, зҽаҵазмырхарц иалагоз иеигӡомызт. Дырҟәаҟәон, иԥсы мцо-имаауа дҟарҵон. Аҽа зны ақалақь далырбаар ԥсышьацәгьа ирҭон.
Урҭ гәыԥ-гәыԥла амҩеихысырҭақәа рҿы еизон. Аӡәы, иатәарымбоз, маҭәа ҿыцк ишәны даацәырҵыр, урҭқәа рзы ирхианы, ирмазеины рнапсыргәыҵақәа рыԥхара иарԥсасихьаз, ахызаҵәқәа реиԥш иркәымпылны иркыз агәыдрон игәыдҵара иалагон еисаны, ахьаԥшха имҭакәа. Усҟан ус еиԥш иҟаз ашәыҭҳақәа амаҭәа ирзалхӡомызт, ишәыхны инкаижьыр акәхон.
Абырзенцәа анахырга, ианықәырца, иахызцаз, иқәызцаз амчрақәа дара ртәқәа Қырҭтәылантә ихырҵәаны иааганы иқәрыжьт. Урҭ рымшгацәа ԥыҭк анырфалак, ԥыҭк аныржәлак акәын еиҳа ианхаҵахоз. Ишәоз, агәы змамыз данырԥыхьашәалак, уаанӡатәиқәа реиԥш илахәмаруан, деигәыдырҵон. Имшәоз, агәы змаз данрықәшәоз, азныказ ишҳәыԥу ижәылон, аха ашьакаҭәара аҟынӡа инеир алшоит ҳәа агәҩара анроу нахыс, рҽыргәаԥрақәа зегьы нархыԥсаауан, аҽыҵга ҟаҵаны ӷәара-пара ицон.
Абасала, абырзен хәаахәҭцәа рыхшарагьы, урҭ рышьҭахь алаҳәа реиԥш ара иқәхоз амшгацәагьы, арахь ихтны ирҳәомызт, аха иааҟарҵалак иақәиҭуп ҳәа ирыԥхьаӡон. Аофициалтә мчра еснагь еиԥш имақаруан, асахьаз уажәы-уажәы ажәыларатә компаниақәа мҩаԥыргон, зны-зынла иахзырҟьоз нҭадырслон, аха урҭ ыҟазар рҭахын, рыҟазаара иацхраауан, русеиқәаҵәақәа рҟынтә урҭ рнапала иҟарҵоз рацәан.
Урҭгьы, егьырҭгьы ԥыҭк инызкылоз, ргәы рҽанырымҵар ада ԥсыхәа рымамкәа иҟазҵоз акы ыҟан. Егьа рыҽдырчыргьы, егьа тәамбашақә иныҟәарц иалагозаргьы, уи рԥырхаган, иннакылон, «иштәым арбаӷьқәаз» усгьы ирдыруан. Уи, ари адгьыл наџьнатә изтәыз, изыԥсадгьылыз «аҩнатә арбаӷьқәа» ирхыԥаӡан иахьзымцоз акәын. Урҭ рҿы аус анрымаз, агәы змамыз идыршәахьаз иҿы аума, имшәоз, агәаҵәа зызҭаз иҿы аума, ирылшаӡозаргьы ишырҭахызҵәҟьа рызныҟәара рзыгәаӷьуамызт. Егьырҭ рхаангьы арҭ рхаангьы «аҩнатә арбаӷьқәа» рзы ақалақь ахь амҩақәа ԥырҵәон, агәашәқәа адыркуан. Зегьы дара роуп, ари адгьыл зџьынџьыз рымч егьырҭ зегьынџьара ирыдыӷәӷәалон, иарҭынчуамызт. «Аҩнатә арбаӷь» зыҩны иҩнызцаз «абнатә арбаӷь» аккы ишәшәо изыҟаломызт.
Уаҳа ақалақь ахь рхы дырхом, ргәы рымаҳҟьаӡеит ҳәа иззыҟазгьы, зны-зынла ихынҳәуан, акыр шықәса ргәы рымнаҟьартәгьы ршьа руан. Шықәсыкахь ҩыџьахҩы анақәдмырӡуаз ыҟамызт, шьаны иҭдырттон.
«Аҩнатә арбаӷьқәа» ақалақь аҿы ирацәахацыԥхьаӡа, аисрақәагьы ԥыҭк инырымкылар амуит. Ишнеишнеиуаз, аԥсыҭбараҟынӡа инамгакәа, ҭаҷкәымла еилго иалагеит. Убри аҟынтә, аҭаҷкәым аҟны иӷәӷәаз аӡәы даныҩагылалак, иаразнак деицгәарҭон, еҵәак рызкылыԥхазшәа. Жьоржьи иареи ирыхьыз ашьҭахь иаргьы убас деицгәарҭеит. Иара изы уи ҵакы дукҵәҟьа аман, игәы шьҭнахуа, ихашәа хы имбо дҟанаҵартә иҟамызт.
Уажәы абарҭ зегьы зигәалашәоз, нахьхьи иныжьны даауаз аҷкәынцәа ртәы игәы иҭахәхәа иахьҭаз, насгьы, игәалашәарақәа ирԥыражьыз зегьы наԥырган, дара ртәы мацараҿ днаӡарц акәын. Убарҭ аҷкәынцәеи иареи, ианхәыҷқәаз инаркны иахьеизааигәахаз, урҭ рхәыҷра ԥыҭк дахьалахәхаз, уи дара иахьыргәаԥхоз еиҳау иԥсҭазаараҿ акгьы ҟамлацзар акәхарын.
Уажәакәын ианеиԥырҵыз, аха, маҷк еицәыхьшәашәан иҟоушәа шибозгьы, игәы иҵалан дшыҟац дыҟан. Иҷкәынгьы даргьы аӡәны иԥхьаӡон. Ари аҽаӡәы ажәаҟынтә иҳәон, аха иара изы ус акәҵәҟьан. Урҭи иареи анеиқәшәаз дара хәыҷқәан, иара дарԥысхахьан. Дара шныҵшәаз иҟан, иара ишыҟазаалак аиа-кәымҟаҵара дахьӡахьан, ԥҳәыс дааимгацкәа аҷкәын диман. Уи иан лҿаԥхьа ахара сыдуп ҳәа ихы иԥ-хьаӡомызт, идзар иҷкәын иҿаԥхьа акәын.
Раԥхьаӡаҵәҟьа урҭ ахәыҷқәеи иареи еизааигәазтәыз иҷкәын дахьрылаз ауп. Зегьы шҭакы еицҭанхоз ракәын. Уи ашҭа иахыкәшан игылан хәба-хәба еихагыла змаз ԥшьы-ҩнык. Уи нахысгьы уи еиԥшыз ашҭақәа ԥыҭк ыҟан. Аҩнқәа дыргылеижьҭеигьы рацәак ҵуамызт, даргьы иааинырслан акәын ишыҟаҵаз. Уа ҿыц иҩналаз шрызҳара рызҳаанӡа, ашкол иҭалан иалгаанӡагьы, урҭ аҩнқәа, еиҳарак еснагь ибааӡажжыраӡа иҟаз ркәакьқәа, ршьыхгақәа рымҵны, излаҟаҵаз ашлагбетонтә қьырмытқәа ааԥшит. Аха, зегьы дара роуп, руадақәа хәышҭаарахахьан, ргәы азыбылуа иҟалахьан.
Адунеи иқәыршаз ажәларқәа зегьы раб ҳәа изышьҭаз, урҭ раԥхьагыла, рԥыза, аџьажәлар – аусуҩы, анхаҩы, арацәаҵыхҩы, ачаиаарыхҩы, аԥырҩы, апионер – иреиӷьыз рҩыза, ҵара-дыррас иҟаз зегьы здыруаз, бџьархкыс иҟоу зегьы иреиҳабыз, знацәақәа ҭыҟьҟьоз, аԥсцәаҳа зныкҟьаратәи ичаала даиргеит. Убри ашьҭахь, шықәсык ааҵхьан, уаанӡа изыгдырхоз аџьажәлар ирыцхраарц рыӡбеит. Абас иҟаз аҩнқәа ирылагеит хыма-ԥсыма, икәаптеи-кәаптеины, уаанӡа хыҵакырҭа змамыз рзы.
Азингьы, ахақәиҭрагьы, амчрагьы зтәу аџьажәлар роуп ҳәа шырҳәоз ауаа рлымҳақәа ҭыршьаахьан. Аха дара аџьажәлар милаҭ-милаҭлагьы ишан, уа еиҳаз еиҵаз еилырхуан, лахьы иаԥшны акәын зегьы шыҟар-ҵоз, ишыршоз. Зынӡа акы зрымҭаӡакәа, иаҵанамкӡакәа, иавахаӡан иҟаз рацәаҩын. Жәларык шынеибакыз акгьы рыхәҭаӡамшәа иахьыбжьарыжьуаз ыҟан. Аҵыхәтәан урҭқәа рахьтә ԥыҭчыҭқәак дыриашарц иақәыркит. Убри иаҵанакыз, уаанӡа ирымбаӡоз рҟынтә хыҵакырҭа змамыз аӡәырҩы, абарҭ аҩнқәа иреиԥшқәаз рыҟны анхарҭақәа рырҭеит. Ҿык змаз, ҩ-ҿык змаз, уимоу х-ҿык змазгьы. Арҭ, «атәым арбаӷьқәа» зыҩнқәа ирыҩнырцахьаз «аҩнатә арбаӷьқәа», зыдгьыл аҿы зхәышҭаараҭыԥ иақәиҭымкәа иҟарҵахьаз ракәын рыбжаҩык. Иаагылазар зхыб зықәбаахьаз абарак иҩназ иабгьы, абарҭ аҩнқәа руакаҿы ҩ-ҿык змаз аквартира ирҭеит. Уаанӡа иан дыԥсхьан. Абри шааирҭаз еиԥш шықәсыкгьы дымнеикәа, игәы аагылан, иабгьы дыԥсит. Иара ихала дааҩнахеит.
Абарҭ аҷкәынцәа зегьы ишибоз рызҳаит. Иџьоушьаша, ианхәыҷқәаз инаркны иареи дареи еилибакааит. Иара хәыҷра ҳәа акгьы ахьимбацыз, хәыҷҵас изхара дахьымыхәмарцыз акәу. «Хшыҩла еиҟароуп» ҳәа згәы иаанагозгьы дубарын. Ихтыҵәҟьан ирызҳәомызт, ирзыӷәаӷьуамызт Жьоржь изиуз атәы раҳахьан. Иара урҭқәа хьаас икымызт, ахи-аҵыхәеи – ахәыҷқәа дырҭахын. Данырбалак иеигәырӷьон, данырымбоз изыԥшын. Дрылагылан дмыҩуазаргьы, иахьыхәмаруаз дааиуан, ргәы азыҟаиҵон.
...Ахәмарра анакәха, ари ашҭа иҭанхоз ахәыҷқәа реиԥш аибашьра хәмаррақәа хҭакны измаз ақалақь зегьы аҿы иузыԥшаауамызт. Ԥаса рабацәа зхырбаауаз, уажәы ироуз рынхарҭа ҭыԥқәа, руадақәа, рхәышҭаарақәа рыхьчара рҽазыҟарҵозшәа. Еиҳарак шҭак еицҭанхоз дареи дареи «еибашьуан». Ашҭа иакәыршаз, шеишықәсеи ихыдмырффацыз изызҳаны еилачы иҟаз, аҭаҭын цыблаахақәеи, абутылка хҩақәеи, ауараш зҭыржәаахьаз ажьеишьҭ банкақәеи, ақьаад ԥыжәжәахақәеи зҵажьыз, излажьыз атрифолиата
ачықьра рыбжьқәа алыҩуан, алаҳәара-ҵарақәа реиԥш. Рымҿтәы автомат цәыблагә хәыҷқәа, убарҭ иреиԥшыз ршәақьқәа, раҳәақәа, рҟамақәа, рпугачқәа – рханытә ршьапаҟынӡа еиқәных иҟан.
Урҭ рыбжьқәа шааиаҳалак, иаргьы дтәазар дгылон, дгылазар дара рахь иҿынеихон. Ихәыҷразы изымыхәмарыз зегьы аԥсы ҭалон, дартәомызт. Урҭ хәмаруанаҵ, ҩынтә-хынтә данлымбаауаз ыҟамызт. «Шашка, пушка и кинжал на одноҟ руке держал!» – ибжьы нарықәиргон, дахыхәмаруа. Даргьы иргәаԥханы уи рыбжьқәа ақәдыргон. Инеира иеигәырӷьон, иеиҽырбон, ирылаз рылыкәкәаан ахәмарра иалагон, рбыжьқәа ҵары-ҵаруа атрифолиата чықьқәа ирылҟьон: «Тра-та-та-та-та, тра-та-та-та-та... агәеҩ, агәыз, агәыз-гәыз... Ушьуп, шәшьуп зегьы!..» – згәызҽанӡамкәа иназқәыркыз, ахәаԥ-саԥҳәа рыҽкарыԥсон. Егьырҭ, зыҽказыԥсоз ирхыԥан, инхаз рахь идәықәлон. Арҭ, иааԥсаны, аԥхӡбаа иаганы, зылазҿы ахьҭоу умбо иҟаз рҽанкарыԥсалак, маҷк рҽышьҭадырхон, рыԥсы еивыргон. Иара изычҳауамызт, ус иахькаԥсаз, игәы инархьуан. «Шәгыл, шәгыл, еиҭашәыхьӡоит!..» – днарыха-аарыхо иргылон. Даргьы дырҩегьых рбыжьқәа ҵары-ҵаруа, равтомат хәыҷқәа быжьҳәа, ачықьқәа рыҽрываӡо рҿынархон. Иаргьы иԥсы ааигон.
Ахәылԥаз икара-уараха иахьгәарлоз, иауранарыжьхуаз, изықәшәозгьы маҷҩӡамызт, аха, зегьы дара роуп, адырҩаҽны, ашкол ахьынтә ианаахынҳәлак, хыма-ԥсыма акрыфан, хыма-ԥсыма рҵатәқәа ҟаҵаны, аддыҳәа ҵаҟа илбааны изҿыз еиҭалагон. Аҳәса гәамҵқәа абарҵақәа рҟынтәи ирыҵаҟьон, рыбжьқәа ҭцаны. Еиҳаракгьы урҭ ирықәлацәаз ахәыҷқәа змамыз, мамзаргьы, уаанӡа акгьы зрымҭаӡоз иреиуамыз, ара зыҽзырҭбаарц, х-ҿык змаз рҭыԥан ԥшь-ҿык змаз ирышьҭалан иаақәаз ракәын. Урҭ ирзыхгомызт, арҭ, анхараҭыԥқәагьы роуны, рхәыҷқәагьы рхы иоужьны, зегьы реиԥш ирҭаху ҟарҵо, рыбжьы уқәнамыргыло иахьыҟалаз, иахьалшаӡаз.
Аха изаҳауаз абаҟаз «аибашьцәа» алашӡан рус иаҿын. Иара, абжьааԥны акгьы ахалагалара зҭахымыз, ус асахьаз, зхы нарҵысны мацара згәылацәа аԥсшәа разҳәоз, еиҳа ирлас-ырласны аҷкәынцәа рахь дылбааны, рыхәмаррақәа дырхылаԥшуашәа ҟаиҵон. Албааха анимамызгьы абалкон аҟынтәи рықәҿиҭуан: «Шашка, пушка, и кинжал на одноҟ руке держал!» Аҳәса гәамҵқәа, ибжьы шаараҳалак, инхьаҳәны наҟ иҩналан рышәқәа нкыджьылан иадыркуан. Дрызхымгозу, ицәшәаҵәҟьозу издырамызт.
Иахьынӡеидыруаз, раԥхьаҵәҟьа рхацәақәа аларгалар рҭаххақәан, аха ахацәа ирымуит. Урҭ, иҟарҵақәоз ргәы иауахәахуаз, аха илбаардеит. Иара ус иахьызивамлоз, иахьызивымсуаз, даргьы ԥыҭк ишахьчоз рдыруан ахәыҷқәагьы. Иаргьы еснагь рааигәа дзыҟаз, зны-зынла имҩатәны иҽрылаирхәуашәа зыҟаиҵоз, ахәыҷқәа рыхәмарра зхы зыхнахуаз ирбарц акәын, ирԥырхагахарц иалагаргьы адгылаҩцәагьы шроуа рдыруазарц.
Уаҳа акгьы анрылымша, аҳәса гәамҵқәа аҽакы рыӡбеит. Убарҭ аҩнқәа руакаҿы иҩназ, акрызхыҵӡоз акоммунистка лҿы инеины иашшит. Уи Сведлов ихаҭа иҿы маӡаныҟәгаҩыс аус лухьан, Ленин уажәтәи лгәыла Геронт иеиԥш дылдыруан. Урҭ усгьы ирацәаҩын зегьынџьара, алеитенант Шмидт иԥацәа реиԥш. Аҭыԥантәи акоммунисттә еиҳабыра, игәӡахаӡахьаз лхахәы џьара хәыцк алшәар руамызт, илыхӡыӡон, иахамшәалаҵәҟьо лымаҵ руан. Уи, лшьапы дықәгыланаҵ, ныҳәас иҟоу зегьы раан, апрезидиумқәа рҿы, аиҳабыра рыгәҭа ддыртәон. Илылымшо даныҟала, лыҩныҟа иааны илыдырныҳәалон, аҳамҭақәа лызнаргон, апионерцәа ашәҭқәа ргәыҵамӡо ирыман
инеиуан, ажәеинраалақәа илызрыԥхьон. Идырмыцхәыргьы ишәон, еиҳарак аҳамҭақәа рҿы, дзыцклаԥшны иныҟәылгоз лпартиатә етика иадырхьыр ҳәа. Ларгьы ахә иеиԥш данеилашәоз ыҟан, усҟан илгәаԥхози илгәамԥхози реиҩдыраара уадаҩхон. Уи аԥҳагьы длыман. Лыԥҳагьы акыр дықәсхьан. Абарҭ аԥшьҩныкгьы рҿы комендант ҳасабла дыҟан. Ииашоуп, далкаан ахылаԥшра, ацхыраара лырҭон, аха ларгьы дусуҩын, тәамҩахә ҟалҵомызт: алашара, аӡы, агаз, аҟьамсаргара – зегьы дыҩуа дрышьҭан, ианаамҭоу иҟаларц азы. Аҩнқәа ирыҩназ зегьы зыҽрылкьшәа, зхы қьан ақәҵан иҟазгьы, егьырҭгьы ҳаҭыр лықәырҵон. Илыцәшәозгьы ыҟан. Еиҳарак убарҭ иамаркәаҿны иҟаз, ауаа еилызхуаз аҳәсақәа рахьтә. Иара ҿырхасырҭас димамызт, лус зламгьы лымҳаҵә алалҵоит ҳәа иԥхьаӡон.
Ахәыҷқәа ахәмарра иахызбаауаз аҳәсақәа зегьы неины ианашш, акомендант ус илызныжьуамызт. Ихәмаруаз ахәыҷқәа рҭаацәарақәа налԥхьан, шәхәыҷқәа нышәкылароуп, зхы иаламӡо ашшуеит ҳәа ралҳәеит. Уи ианылҳәа, дара акгьы рзахымҳәааит, ирулак рхәыҷқәа ԥыҭрак иныркылт. Аха ахәыҷқәа ахәмарра изаҟәыҵуамызт. Ара уаҳа иалымҵуашәа анырба, егьырҭ ашҭақәа рахь ицаны, уатәи ахәыҷқәа ирыцхәмаруа иалагеит. Аха арҭ аԥышәа ирымаз егьырҭ заҵамгылеит, еснагь иаҵахо ианалага, аибапҟарахь ииасит.
Иара иашшыз аҳәса ихы рылеигалар иҭахымызт, акомендант диԥшааит. Уи, егьырҭ зегьы лхаҵкы камыршәуа ишлацәажәақәоз акәымкәа, иаахжәаны илеиҳәеит, ахәыҷқәа ашҭа иҭышәцеит, наҟ хәмарра иахьцо машәырк иақәшәар, аара шәара ишәыдхалоит ҳәа. Ленин уажәтәи згәыла Геронт иеиԥш дыздыруаз лыԥҳа, ас еиԥш ацәажәарақәа дрышьцыламызт, аха ари лара илыршәхьаз аркьыл акәын, ихынҳәны аӷьеҩ аалыхнаргеит.
Убри инаркны, уи ҩбаҟа мчыбжьа шаанӡа дгыланы џьара дцон, лан аҭакәажә агәылацәа рнапы данҵаны. Аҩныҟа ахәлара даанагон. Ҩ-мчыбжьа рышьҭахь, шьоукы, рымаҭәахәқәа рыма еибарҳәага иааин, мызкы ахи аҵыхәеи рыла ашҭа агәҭаҵәҟьа абаскетбол асырҭа ҟаҵаны иалгеит. Нас, ақалақь еиҳабыра аалаган, ауаа адгалан, агәақьҳәа амузыка арҳәаны, инеиҭа-неиҭасуа, инеимда-ааимдо ажәақәа ахҳәааны иаадыртит.
Аха, еицәоу убаанӡа еиӷьу уздырам ҳәа, ахәыҷқәа реибашьра хәмаррақәа ирхаразиз ари ампыласырҭа аасҭа. Ас еиԥш ахәмарырҭа аныҟарҵа, егьырҭ ашҭақәа рҟынтәи, аулица аҟынтәи еизо иалагеит, уажәшьҭа уаҳа назцымлоз аҷкәынцәа цәынтызқәа, аҿыҭра иалагахьоу арбаӷь ҿарақәа реиԥш, ишьақәгылахьаз рыбжьқәа аԥенџьырқәа ирҭасаз асаркьақәа дырцәажәон. Аҳәса гәамҵқәагьы иҟалаз рбеит, аха уажәшьҭа иахьашшуазгьы рымамызт. Арҭ, чҳашьа змамыз абыжьқәа, ԥыҭк аҟара иаҳзыхәаҽуазар ҳәа, рышәқәагьы рԥенџьырқәагьы ыҵарҟаца иаркны итәон, аҽнышьыбжьон. Зыхәмаррақәагьы еиларгоз, абаскетбол асырҭахьгьы инармышьҭуаз ахәыҷқәа еиԥхьытта ашҭа иҭан, еибакәеибаха, ма адәахьы игылан иҭыцҟьаан абаскетбол ихәмаруаз ирыхәаԥшуан рыла ҭраа.
Иара аӡәыр акрахиҳәаауазар ҳәа дааԥшит, аха аӡәгьы иҽимырҵысит. Лара акомендантгьы лҳарҭа-сырҭа ыҟамызт.
Ҽнак, мҽышак азы, ишыҟарҵац еиԥш, шьыжьнаҵы еизан, ахәмарра иалагеит. Рыбжьы уаҩы дықәнаргыломызт, аҭӡамцқәа архыџхыџуан. Ахәыҷқәагьы, урҭ рааигәара анеира рзымгәаӷьыкәа, ишәаҟьаны џьара ашҭа аҵыхәахь еилагылан. Хыхьынтә арҭқәа зегьы ибон иара. Аддыҳәа дналбааҟьан, иалашӡан абаскетбол иасуаз рахь дынҭалт. Ампыл шааиуаз дныбжьасны икын, уа иааникылт. Иасуаз аддыҳәа иааикәшеит. «Иҟоу жәдыруама, – иҳәеит уи ҭынч – иахьарнахыс
еицлабрақәак рзы ҳара иаҳгәаԥханы шәааҳмыԥхьозар, арахь уаҳа шәагьықәымлан. Ари стадионым, ара ауаа нхоит, насгьы, абри ашҭа иҭанхо рзы ауп изыҟаҵоу, – аӡәы ицламҳәа дыҵасуазшәа, инарҭрысны агәашә ахь инапы наирхеит – иҟалозар, шәҭыҵ!..»
Аҽаӡәызар ус мариала изеилгомызт, иагьырацәаҩын, дара, иагьхәыҷқәамызт, еиҳа рхы аныхьмыӡӷыршьо иҭагылан, аха дырдыруазар, ма иӡбахә раҳахьазар акәхарын, рыҽиларгаларгьыфеидашырзалымгозрбон, игәрым-шәрымуа инҭыҵны ицеит. Акомендантгьы дцәырҵын, «иҭабуп» ҳәа иалҳәеит, заҵа лгәы изнымхарыз. Иара убраҵәҟьагьы ирыӡбеит, ампыласразы мышқәак, сааҭқәак алырхырц, урҭ рыбжьара иаркызарц.
Ахәыҷқәа абаскетбол асшьа дзырҵозгьы диԥшааит. Уи мчыбжьыкахь знык даауан. Абжьааԥны дырҩегьых аибашьра хәмаррақәа еиҭадырҿыцит. Аҳәсагәамҵқәагьы урҭ рыбжьқәа аҵар рыбжьы еиԥш ирбеит уажәы, рбалконқәа рахь рышәқәагьы, рԥенџьырқәагьы адыртит, рхы-рҿқәагьы иԥхашьа-ԥхаҵо аччаԥшьқәа аарықәлеит.
Акызаҵәык, зегьы ирҳәоз, ҳара ҳхаан иҳамбацыз ахәыҷқәа абри еиԥш иҟоу ахәмарра абас еиԥш рҽадырцало, ари акы иазҳәазар ҟалап, ибзеирахааит ҳәа. Акы иӡааԥшылозшәаҵәҟьа...
...Ақалақь аҿы шҭацыԥхьаӡа аибашьра хәмаррақәа хҭаркит. Иҿыкхазшәа. Адуқәа ракәзар, милаҭ-милаҭла еизон. Шьоукы, ари адгьыл, шәақь ҭмырҟьаӡакәа шырҳәо еиԥш, изымпыҵахалаз ахаара-бзаарақәа зегьы алзыцәцәаауаз, аринахыс дара рнаҩс аӡәгьы дыҟамзар рҭахын, еиҳарак абри адгьыл иашьагәыҭыз, акраамҭа абра зегьы ирхырбаауаз, зыдгьыл, зыжәҩан – акгьы иақәиҭӡамкәа икҿацалан ирымаз. Урҭгьы ргәы иҵачны иҟаз зегьы цәырган аҳәара иалагеит, рзинқәа зегьы рырхынҳәраз иқәгылт.
Иара, изхаразгьы, изхарамызгьы зегьы аӡыблара еиԥш еилагьежьуаз аамҭақәа, иахьынӡауаз ус иаҩижьуан. Уеизгьы, иаргьы, ҭаҷкәымла ада рҽеишьа змамыз аусқәа дрықәшәалон. Иҭаҷкәым, аиашаз, макьана имеижьацызт. Аха убрыгь аҽаԥсахт: ҿҭыӡәӡәала ицәажәоз равтоматқәа рҿы, ҳәарада, акгьы алшомызт. Иҳәа-иӡа ахаан згьама имбацыз ани «афатә бзиа» агьама идырбеит ҳәа иԥхьаӡон. Уи уажәыгь игәы иқәын...
Ҭаҷкәымла аиашакәым, ухыҵәҟьагьы узыхьчом ҳәа агәҩара иоуит. Иаргьы, сара сымч зықәхо аԥсҭазаара ӡбаны, иҳасабны, амҩа азылхны исымоуп ҳәа дшыҟаз, зегьы аахыбгеит, аԥшхәынҵә иалху ахәыҷы ихан еиԥш. Иҷкәын итәы акәзар, зегьы ираԥысны ихьӡеит. Иагьеиликааит, уи ишахәҭоу ианизымыӡба, изакәызаалак иаԥсоу акгьы азин шимам.
Ишьаҿа ааирӷәӷәан, амҩаду иаваҵаны инагаз абардра нҵәаӡаны, иккаӡа иахьыхтыз днаӡеит. Нырцә-аарцә еиҿаԥшуеит изеибамдыруашәа. Рыбжьара ибжьысны илеиуа Гәымсҭа, абаҩқәа арахь иалҵызшәа, ашәахқәа ҟәаш-ҟәашӡа иалԥшуа ицоит. Уажәы еиҳа иааигәаны ибоит нырцә амандаринрҭақәа ирылԥшуа, макьана акгьы зқәымшәац, ма рацәак зқәымшәац аҩнқәа, иара убас – иӷәӷәаны изықәшәахьоу, зарматурақәа аваҵкьарақәа реиԥш ихаххала инхаз, ус ибгаӡаны еилажьу аҽа ҩынқәакгьы. Абрантәи ибеит алҩа ахьҩеиуаз ҩнык. Уа аҩны зтәу иуаџьаҟ амца ҭаҵаны ҭынч даутәаху. Агвардиаа ҳәа изышьҭоу амгәажәқәа џьара кәацк цәыддырбылуазар акәхап. Урҭ абрагьы рыҽдыргәаԥыр рҭахуп. «Агвардиа» ҳәа рыхьӡырҵар еиӷьхо иҟоума, асҟатәи лабахыла еизырцаз. «Наши воды нарзаны, а сами все
тарзаны...» – рҳәалон урҭ қьафшақә. Иахыхәмаршәа ирҳәон, аха усҵәҟьа ауп ҳәа агәра ргон.
«Араион ҿыц» ҳәа изышьҭоу аҩнеихагылақәа, аҳцәа рҭыԥ еиԥш ирықәԥсоу аԥенџьырқәа уажәы, ашәыҭҳақәа иреиԥшын. Ана-ара урҭ аҩнқәа анаҟәа ԥыжәжәахақәа рхьыӡсон. Нырцә-аарцә ртәы уажәы аҽаԥсахт: аарцәынтә уцаны нырцә ушьапы нықәургылар ҟалом, нырцә ус иҟазҵаз рзы аарцә уи иаҩызоуп. Иацы еиԥшны иузгәакьаз адгьыл иахьа бжаџьара уақәиҭым, иахьынтәуеихсуа, иахьуҵаԥжәо уздырам. Даргьы нырцә итәоуп, аарцә аԥсырҭаҵәҟьа иақәкны, ҳаргьы аарцә ҳтәоуп уи иабагәыдаҳҵари, ианбагәыдаҳҵари ҳәа.
Ус еибашьцәақәак, инеибанеиԥшны ирылан, баҩеиламгылақәак, еиқәных инеихьӡеит. Урҭ ыҩҵәҟьомызт, аха рааишьа аныҟәашьа аҵкьыс иласын. Аддыҳәа инавеибаҳәеит.
– Ара ахтыраҿ уҽнумырхацәан! – иҳәеит руаӡәык ианааивала. – Уажәы инкылашәа иҟоуп, аха рыгәрас иугозеи, аарцә зегьы ршәақьԥынҵа иҵакны иркуп.
Уи диашан, уа диқәшаҳаҭын, аха иаразнак игәеиҭаз, уаанӡа дыздыруаз, далкаашәа, еиҳа ҳаҭыр нақәҵашәа ишиацәажәалоз акәымкәа, абжьааԥны зегьы ишрацәажәо аиԥш акәын дышиацәажәоз. Аибашьраанӡатәи ахаҵарақәа, аҭаҷкәым ӷәӷәақәа ртәы ииасит, еизааигәаӡахаз аԥсреи абзареи урҭ рҳәаақәа аннахит.
Еиҳа инарццакны ддәықәлеит, аха нырцәҟа илаԥш кыдхалон. Араион ҿыц иахаӷӷа игылаз аҩнқәа рынхыҵ, ақалақь агәахьы инаскьаган иҟан уи ашҭа. Аҷкәынцәагьы иаргьы зыда рымаӡамыз, рыҩнқәа ахьыҟаз, уажәы идырҳәуаз, анапхы, ашьапхы иадыргоз...
Уа уажәы знапаҿы иҟоу рахьтә, излеидыруала, имаҷҩым аибашьра хәмарра арҭ ирыцхәмаруаз, усҟан дара ирыдгылозгьы, ирҿагылозгьы. Усҟан, уа, аакьыскьаӡа нахьхьи дызвысны дааз аҷкәынцәа рҽыхәжәаны, шьаҿак шьҭахьҟа ихьамҵуа, уаанӡа хыҵакырҭа зрымҭоз рабацәа, аҵыхәтәан игәаӷьны ирзалырхыз рынхарҭақәа рымырхырц егьырҭ ашҭақәа рҟынтәи иаауазшәа акәын «ишрабашьуаз». Уажәы дырҩегьых рыҽцәырыргеит рабацәа ҭыԥ рызымҭоз, зыԥсадгьыл иақәиҭызымтәуаз. Иаалырҟьан зегьы абас иааҳәӡеит...
Убри «иаалырҟьан» ҳәа иажәа иалаз рхы иалнарҟьон аблиндаж ицҭаз рахьтә аӡәырҩы. «Уахь ахы хан аханатә, уи зымбоз ҽмырҳа ҽырдагәа ҟазҵоз ракәын...» – рҳәон урҭ иара иахь имыԥшыкәа, аха иаҳартә.
Иара рылаҿиҭуамызт. Урҭ ирҳәо ахьиашоу ыҟазаргьы акәхап, аха зегьы аҽакала ихәыцуа ианиқәрыжьлак, ирҭахы-ирҭахым, даргьы рхы алдыршәшәон.
Урҭ, еиҳа згәы зыхьуеит ҳәа изыԥхьаӡоз, ақалақь иалҵыз, иааӡаз рацәак рыгәра ргомызт, уа зегьы еилаҵәан иҟоуп, зжьы ужәыр зтәан еиламгыло ҳәа ззырҳәогьы уа еилагылоит ҳәа ирыԥхьаӡон. Жәытәнатә ртәыла зымпыҵазхалоз еиҳарак ақалақьқәа рҿы тәарҭас иахьышьҭырхуаз, уахь дара ахьынармышьҭуаз ашьаҟәаҟәа еиԥш ргәы иҭан, дара реиԥш, рабацәагьы урҭ рабацәагьы. Ԥыҭ-чыҭҩык ақалақь иалаԥсаз дара ртәқәагьы рыгәра анырымгоз ыҟан, урҭ зегьы рыбз еивҵоуп ҳәа иԥхьаӡаны. Иахьа уажәраанӡагьы, мчылаҵәҟьа инеины, мчыла зҭыԥ ылызхуаз дара ртәқәагьы рыгәра нагӡаны иргомызт, аҽԥныҳәа рырҭон.
«Иаалырҟьан» ҳәа еиҳарак иззиҳәоз ихазы акәын, уаанӡа дзықәныҟәоз зегьы бганы, иаалырҟьан акгьы аус амуа ианынха. Уажәраанӡа иҟазгьы аадыруеит, уажәы иҟоугьы зҳәозгьы, аибашьраҵәҟьа изашьцыломызт. Ирҳәомызт, аха ирныԥшуан.
Уажәы дахьааиуаз, амҩа иҩахыкны, еиқәжьакца, еилаҟәыбаса, еиларҵәины еилажьын иԥырыжәжәаз атанкқәа, БМП-қәа «рыбаҩқәа».
Арҭ нырцә итәоу, ҳарны Кәтышьха аагоит ҳәа ианаазтәи ракәын. Еиҳа ргәы аныӷәӷәаз, усҟак анрықәымшәацыз. Усҟан ара урҭ излареихсуаз ҳәа акгьы рымаӡамызт, зегьы злаԥыржәоз абылтәы зҭаз абутылкақәа рыла акәын.
Аныҟәара иаршыз ихы-иҿы ахьҭа иархьшәашәон. Исааҭ дахәаԥшын, жәаҩа рыбжа маҷк инахысхьан, аха заҵа иԥхарамхарыз, еиҳагьы ихьҭахон. Гәымсҭа зҭысуаз аиҩхаа наҟ-ааҟ иахагылаз ашьхарԥқәа ирхьыҩруа илбаауан асыԥсҭҳәақәа. Урҭ ахраӡага еиԥш акәын аԥша хьшәашәа шыркылсуаз. Нымҩахыҵ-аамҩахыҵ игылаз аевкалиптқәа ирхыҵны ус ирхьынҳалаз рцәақәа аԥша ахьрысуаз ахьхьа рыхгон. Урҭ рыбӷьыжәпагьы, ршьапқәа доумыжьхак иаанкылан ирхыџхыџуазшәа, аԥша еиланаршәшәон.
Егьирахь ҭынчран, нырцәгьы аӡәы ихабар убомызт, аарцәгьы иууаӡа иҟан.
...Аҷкәынцәа шынхшәаз еиԥш рхала аибашьра хәмаррақәа ирылагеит, амгәарҭаҿы убри аиԥш азыҟаҵара роузшәа. Иара иӷрахьшәашәахьаз ихәыҷрагьы аԥсы ҭарҵеит, ихәламшәы иҭаӡхьаз, данхәыҷызтәи ибжьы рылҩуашәа иаҳауан. Иҷкәын ихалагьы урҭ зегьы изыԥсахӡомызт. Иҷкәын итәы анизымыӡба, урҭгьы ицәыӡуан.
...Анхарҭа акәым, ахәмарырҭа иахырбаауаз, аҵыхәтәан ахыҵакырҭақәа анроу, рҭыԥ анылырх, убра рыҽдырӷәӷәар рҭахын. Рхәыҷқәагьы иақәнагаз ахьӡқәагьы рзырыԥшааит. Ирхашҭхьаз ажәытә хьыӡқәа. Аибашьра хәмарра шыхҭаркша рдыруазшәа, иақәнагаз ахьӡқәагьы алырхит. Урҭ рахьтә ирацәан «аихатәқәа». Ажәытәӡа, аиха анынцәартәуаз, зегьы уи ахьӡ рымазарц анырҭахыз ицәырҵыз, аамҭала адунеи иахыҵәан иҟаз. Аиха ахаҭа акраамҭа адәаҿы иҟазар игҿажьны ирымазар, ажьакца иафоит, аха арҭ ахьӡқәа ҿыц ицәырган, аихаԥсыхә аҿы еиԥш, рнапы анаахьыршь, ибзиан иӡрыжәыз аџыр еиԥш ицырцыруа иааԥшит. Шҭак аҿы ииз реиҳараҩык Ҭемырраа, Даурраа, Демырраа, Аџырраа, Адамырраа ракәхеит. Иара ихьӡгьы ҿыцхеит, ихәыҷра ахьынӡадырхынҳәыз иазыбзиахеит. Ифархь-фархьӡа, рыхәдақәа хыцә-хыцәӡа, рлымҳақәа ашәахәа рылԥхо, рмахәар хәыҷқәа, ршьахәар хәыҷқәа марсаха, аџьаԥҳаны еиԥш «реихатәы» хьыӡқәа ирыҵазза абарҭ аҩнқәа ирыҩныҵуан хәыҷқәа гәарҭак, ашколқәа рахь ицон, аԥшатлакә иаԥысуа аибашьра хәмаррақәа ихәмаруан. Рыҷырҷырбжьқәа, ишнеи-шнеиуаз, изызҳаз арбаӷьқәа рҿыҭбжьқәа реиԥш, ҿыҭбжьхартә иҟалеит.
Абас, рхәыҷы хәмаррақәа ааихсыӷьуан, аибашьраҵәҟьа рыхьӡеит. Уажәы уи ашҭаҿы, егьырҭ ашҭақәа – хәыҷы дыхәмарӡом. Ахәмаррақәа нҵәеит уажәазы, ус иахьынӡацашагьы здыруада.
Уажәыгь иҭахын, абра, еснагь илаԥш ахьырху џьара дыҟазарц, ацхыраара анырҭаху дагымхарц. Аха урҭгьы рҽырыԥсаххьан, еибашьраҵәҟьахахьан. Иара иаҵкыс еиҳабацәахахьан. Ихы-игәаҿы ихьадырҳәыз ихәыҷра, уажәы ахала инхеит, даргьы, иара ишиҳәалоз еиԥш, иаалырҟьан рхәыҷра нрыжьит. Урҭ уажәы акомандирцәа, агенералцәа иашақәа рыман.
Абасала, иҳәаҭҳақәа зегьы неихыхны, инеихыҩрны ицеит аҭагылазаашьа.
...Зҭаҷкәым ӷәӷәоу, агәаҵәагьы змоу аӡәы дҳацлеит ҳәа иара изы ианрыларҵа иҭахымхаӡеит. Хыла аӡәы дсыхьчап, ма жәларык ринтересқәа ҳәа зынӡа игәы иҭаӡамызт, ма иаб иеиԥш, аԥсҭазаара агәы ҭаҳаҳан изфоз ҳәа изышьҭаз драбашьырц. Аԥсҭазаара, амчра убас еиҿкаауп, уи знапы иану, уи иазку хазуп ҳәа иԥхьаӡон. Уеизгьы ихеиҵон, иаб, астаршинара
дзынахымыҳәҳәаӡакәа аиаша ҳәа иҽызхишьаауаз чарҳәара шазимуз, иламыс шимфаз. Ус акәымкәа, уи дҭәы-дыԥха дҟаларц мацара дашьҭазҭгьы, дара, даагылазар дзеибашьуаз, иҽынарыдикылар уаҳа аҭахӡамызт.
Аха уажәтәи аибашьра убрыгь акаанамгаӡо иҟанаҵар алшон. Абас зегьы еилаԥаҭаны иахьыҟоу, акы уацәцар, егьи уахьамышьҭуа, иахьынӡауа ухы рылрышәшәан уҟазар еиӷьуп ҳәа иԥхьаӡеит. Акызаҵәык, абарҭ аҷкәынцәа рааигәара иҭахын, уаҳа хыдкыларҭа имамызт, иагьиҭахымызт. Знызаҵәык убри данахыԥа, иӡбаны, иҽазыҟаҵан акәым, еснагь ииҵәахуаз, ԥсцарҭа изымҭоз мычқәак ииааины, дахнаԥааит. Уи акраԥсахит иԥсҭазаараҿ, ианакәызаалакгьы ицәыхараз, Жьоржь иеиԥш иҟаз, иус зламыз, зус иламыз итәы даланагалт. Иара убри инашьҭарххны, лара, иҷкәын иан, уа даанагеит. Уинахыс – иашьҭанеиуа зегьы.
Егьырҭ, иԥырҵыр, дырхашҭырц ззиҭахыз илаԥсны дыркын, арҭ еснагь ицзар, дызцызар иҭахыз ила ишабоз ицәынаскьон. Урҭ имышьҭырц, иԥсҭазаара зегьы аҵлагәаҩа еиԥш иҭыкка инымхарц азы, иҷкәын итәы иӡбар акәын. Уи итәы уажәы, цқьа еилкааны дара ишырзымдыруаз еиԥш, иаргьы издырамызт. Иара дышьны дызмаз – ауҳәансҳәанқәа дара рҟынӡагьы инаҩхьан.
Уажәтәи реиқәшәара Жьоржь изиҭаххаз, дацԥыҳәан дзашьҭоугьы, иара дицәнымхо шакәым аҟара идыруан, аха ԥаса еиԥш уи ихы абзеира аиргарц, далаҽырбарц акәзаргьы, уаҳа ихы зқәикуаз ҳәагьы акгьы имамызт.
...Егьа давсырц иҭахызаргьы, ларгьы дылзымхәыцыр ауамызт. Иҷкәыни иареи ирыбжьагылаз ла лакәын. Уа, ла лзинқәа еиҳазар акәхарын. Ианакәызаалакгьы игәы иаанагомызт убри лгәалашәара асҟак дацәшәо дҟалоит ҳәа. «Ицаз цеит, иузырхынҳәуам, иҟалаша узахырԥом...» – иҳәон зегьы рҭакыс ԥаса. Убрыгь, ахәыҷқәа рыхәмаррала ихы анахигоз аамҭа еиԥш, иаразнак имчыдахеит.
...Зегь реиҳа ицәуадаҩыз уи акәын... лареи иареи ртәы азхәыцра. Еиҳа иҽацәихьчарц ахьиҭахыз акәу, дзызхәыцуазаалак, иаразнак уи аҽыбжьанагалон. Лылаԥш ихьӡон, лыбжьы иаҳауан. Реибадыррагьы иааинырслан иҟалеит. Ауниверситет аҭалара иаҭахыз иабгьы имамызт, иаргьы. Аиндустриатә ҳәа зыхьӡ ҟәазӡа иҟаз атехникум дҭалт. Убрагьы цәгьаԥсышьала. Убрагьы еиҵаны иргон, аха иргон. Иара еиҵангьы имамызт, аха ирҿеикшаз дыррақәак иман. Далгеит аргылара аҟәша. Нас малазаҵәы аквартирақәа рремонт аҟаҵара аԥшьигеит. Убри алихит. Аԥшәмацәа аниԥырхагамыз, уара еиӷьуп ҳәа ишуԥхьаӡо иҟаҵа ҳәа аниарҳәалак, даара дақәшәан, бзиа ибаны иҟаиҵон. Ашәра, ашьыхра, ақьаад акыдҵара – зегьы дрызҟазан. Убас мызкы ирҳауаз, ҩымз-хымз дабон, амыцхә дашьҭамызт.
Зны, абанҭ, еснагь зыҽзырҭбаауаз шьоукы рҿы аус иуан. Игәгьы алаҟамызт, избанзар, аԥшәмацәа ишырҭаххаз ала даҿын. Аԥҳәыс бааԥсы лчашә еиԥш иахьаҭахызгьы, иахьаҭахымызгьы хы-зҵамыз, гәызҵамыз асахьақәа идырганы. Иԥсы ааиҭеикырц аԥенџьыр иҽнадҵашәа дышгылаз, аӡәы ашә дасит. Акы аҳәаха иамраӡакәа, ашә аартны дааҩнашылт уи. Пластмасса џьам гәаҩак хырқәацәаа абҳәа-ҟала лнапы иқәыргыла.
«Ақыҭаҟынтә иаазгеит, шәҿы ааимнахып... – лҳәеит уи дахыхәмаршәа, даазқәарышәшәан, лаԥхьаҟа иааиз лыхцәы азԥарак лызқәахь иниалгеит. – Аратәиқәа раҵкыс еиӷьуп...» Иагьааџьеишьеит, ақыҭантә аакьыскьа иааиз – лыхцәқәа рыла мацарагьы ус ақәиҵеит – ас дахьеиҿамсыз. Абҳәа иҿы ианҭеиҵоз игәы иаанагеит, абри згәаӷь гәылшәо акәзар абзиа иазҳәоуп ҳәа. Абҳәа бзиаҵәҟьан, уҿы иҭаӡыҭуан, аха агәаӷь гәылшәаӡомызт,
«ажьы» рацәаны иақәхон. Иаразнак илахь ааиқәнаҵеит, аха лара, игәалҭазаргьы, акгьы ахылымҳәааит.
Ақалақь аҿы знык-ҩынтә дибахьан уаанӡагьы. Усҟангьы игәеиҭеит иԥаны илықәыз лыхцәқәа, насгьы лхы-лҿы ухьазырԥшыша, ԥыҭрак убла иххалашәа акы ишалаҟаз. Ара ааигәа џьара инханы иҟаз баракк дшыҩназ аҟарагьы идыруан.
Аҽны иҟалҵаз игәаҿы иԥхаӡа инхеит. Шамахаӡак акәымзар, аӡәы иажәа хаа, иаҳаҭыр издырамызт. Иаб ииашамыз ҳәа ииԥхьаӡоз аӡәгьы дахьимшаҭоз иаргьы дахырҟьаны аума, иара ихаҭа хгәарԥхара ахьиламыз, иахьхәынгеишьоз, зегьы рҿы дыхьшәашәоуп ҳәа ахьырԥхьаӡоз азы аума. Анҭ зыквартира аремонт ҟаиҵози иареи реилаӡараҿ ифара аламызт, ус аӡба уакыма ҳәангьы изымҵаацызт.
...Ишьаҿа ааирӷәӷәеит. Ус еиԥш иҟаз ахәыцрахь данианага, икәша-мыкәша акгьы ибомызт. Аха аӡыԥшаҳәаҟынтәи иааиуаз аԥша ишны иҟаз ихы-иҿы арыхьуан, дахьцоз дзызцозҵәҟьа ихашҭыр ауамызт.
...Жьоржь ус анизиу адырҩауха иҩныҵәҟьа днеит лара. Уаҳа дыррагьы имҭаӡакәа. Дахьынхо лдыруеит ҳәагьы дыҟаӡамызт. Аиашаз, уамашәа ибеит, аха ихиҩеит. «Шәыбҳәа бзиа ииасхьоу?..» – дахыхәмаршәа дҵааит, уаҳа ииҳәашаз аниҿамшәа. Лара акгьы ахылымҳәааит, ус дааччеит. Лгәы ҭыҵны ишцоз лзыҵәахуамызт, илҵәахырцгьы лҭахымызт. Ихәда лҽынахылшьит... «Вот вам и скромница...» – аԥсышәала дацәыԥхашьан, урысшәала игәы иаанагеит. Аиашаз, уи еиҳа иармариазшәа ибеит. Ас ахшцәа зхьыкәкәа, ахаафҩы зхыз ас дылзааигәан данбаҟалахьаз...
Аҵыхәтәан лара лхала илҳәеит: ла леиԥш иҟаз аӡәырҩы ирыхьхьаз шлыхьыз... Ауниверситет дызҭамлеит, ус ақалақь далахеит. Ақыҭаҿ, аҩны, ашколаҿ, лҭаацәа, лырҵаҩцәа илыхдмырԥоз рылаԥш, урҭ маакырас измаз «лҭаныҟәарҭа» – зегьы ара данааи лхала даанрыжьит... Ахақәиҭра лоузшәа дыҟан, аха уи аныҟәгашьа дақәшәомызт. Иузныҟәымгаз ахақәиҭра хырхарҭа амаӡам, зынӡа атыша уҭанажьыр алшоит... Иалҳәеит аамҭакьаҿла илоуз ахақәиҭра лымч шамырхаз, аха хыла дарбаныз иалымҳәеит. Уи аҭакс зегьы злаҟаиҵоз иҭаҷкәым ицәнагеит. Лԥынҵа иҭыжжы иҟаз ашьагьы мрыцқьакәа дцеит...
Мчыбжьык мҵыцкәа лыхцәы аԥарақәагьы ахьынкҿакыз ихылҵәеит, хаҵагьы дцеит. «Лаб иқәлаз диццеит...» – рҳәеит изаҳаз, зегьы еилкаауп ҳәа аанаго. Уаанӡа, илыхьша анлыхь, лан аԥҳәысеиба егьырҭ лхәыҷқәа ааидылҟәшәалан (урҭ аҽа хҩык ыҟан), арахь дааит. Нас, лҭахык длыцырхыраан, цәгьаԥсышьала крыфарҭак аҿы саанӡәӡәаҩыс аусура далагеит. Убри акрыфарҭаҿ аус луан, лымаҳә ҿыцгьы, ахәыҟаҵаҩ, баагьы-ԥсгьы арахь рхы андырхоз раҷантә иааз Бухути ҳәа аӡәы. Уи раԥхьа хықәкы хадас имаз, ари баша акрыфарҭаҿ ирҳауа зегьы ахҭынҵаны, анаҩс иҟаз аресторан аҿы хәыҟаҵаҩыс аусура далагарц акәын. Аха ҿыц аусура иалагаз асаанӡәӡәаҩы, аԥҳәыс ааԥса лыԥҳа убра дахьнеиуаз ҩынтә-хынтә даниба, ихықәкы зынӡа аума, аамҭала аума иԥсахит... Аԥҳәысеиба, лҭагылазаашьа злаҟаз ала, рацәак диԥырхагамхеит ихықәкы ҿыц анагӡараҿ... Уи лымч ақәхомызт ԥшьҩык ааӡаны ршьапы рықәыргылара...
Аиҳабы лыда егьырҭ рлеишәа убас иҟан, аӡәы имч рықәхомызт. Ма амла иамкуа иҟаҵатәын, уи – ԥыҭк аҟара иннакыларц. Аԥҳәысеиба аусура данашьҭаз, реиҵбы длыман дныҟәон, быжьбаҟа шықәса зхыҵуаз амбжьах. Абыржәы аус ахьылуа акрыфарҭа аиҳабы иҿы дыҩналан, иареи лареи еицәажәонаҵ, аҷкәын иаразнак игәеиҭеит уи истол иқәыз зегьы. Урҭ рахьтә иалихит ақьаад еибаркыгақәа. Урҭ зҭаз ақьаад кәалаԥ инапы нҭишьын, рыԥхрак дҩахан иҿы инҭеиҵан, иԥсыԥ
еизганы ианиӷреигала, ишеимаз аҩныҵҟа ицеит. Иангәарҭа, анцәа иџьшьала, арахь маҷк иҿыҵыҳәҳәон макьана. Иԥсы иаԥшәмахаз, аибаркыгақәа бзиан ирыԥхын, иахьынӡаҭыҳәҳәоз ианааха, ишеибгаз арахь иааҭыргеит... Убарҭ рныҟәгара, рааӡара, иуааны рыҟаҵара хәы змаз акы ахҭынҵатәын. Ишеишеиуа иҟаз, иқәыԥшыз зыхцәқәа ҩбаны иԥаны изқәыз аиҳабы лакәхеит уи. Уаҳа илымагәышьазиз аԥҳәысеиба нымха-хымҵәа рыцҳа.
Изларҳәо ала, аӡәы лцәа дшалашәаз анеилылкаа, имӡакәа Бухути иалҳәеит уи иара дшитәымыз. Аха ичҳаит... Лхәыҷы дани нахысгьы хыбаара ҟаимҵеит. Уаҳагьы лцәа аӡәгьы далымҵит. Изларҳәо ала, иара уаанӡа имаз иӡӷаб хәыҷгьы уаҩҵас дылбон, анапы лыгылмыжьит ҳәа.
Иара, уи аҷкәын длыхшеит ҳәа аниаҳа, ус еиԥш иҟоу акгьы ихахьы иааимгаӡеит. Аха аҷкәын даныҩеидас, даазбаз зегьы иара ихы аахҵәаны ихагылоуп анырҳәа, ларгьы ауаа рҿы ианылымҵәах, иаргьы агәра иго далагеит, иҷкәын ибарагьы иҭаххеит.
...Игәалашәаз зегьы алаба дыҵыргазшәа акәын дшыҟаз. Урҭ рышьҭа аблырсҭа еиԥш амца ахҟьа ицон. Иаалырҟьангьы дшәо далагеит. Уажәоуп цқьа ихаҟны ианааиуа агәырӷьаҿҳәаша ирҭарц шакәымыз урҭ арахь изиԥхьаз, ариабжьарак еиҭанеиҭасуа изизасуаз. Насгьы, еиҳа игәы зкуаз иԥа итәгьы уа изаԥыршьыз.
Мамзаргьы, изымдыруа дыҟазма, Жьоржь ианеинышәа инаркны дшыхәмаруаз, дицәнымхошәа, зегьы ианеижьызшәа ауаа рахь ишыдирбаз. Бухути урҭқәа ихы рылеигалар шиҭахым аҟара идыруеит, аха Жьоржь димԥыхьашәазар, иааиҭаху илеигӡоит. Аҷкәынгьы иҵаргалаз здыруада, макьана дхәыҷуп, дгаӡоуп, иани, иареи, иабԥсеи, уажәы зегьы «зымҳаҵә» рылоу Жьоржь рыбжьара дыбжьахеит. Уажәы аарцә аблиндаж иҭатәоу иҩызцәагьы иқәлацәа роуп, аха урҭ иаразнак идухеит, ирҭахугьы рдыруеит, иҟарҵогьы. Иҷкәын уажәы дызҭагылоу зегьы зхароу иара иоуп. Убри азҵаара ма иӡбароуп, ма уаҳа адунеи дықәымԥшыроуп...
Раԥхьа аихамҩацҳа ибеит. Аихамҩатә рельсқәа, ацҳа иқәҟьан нырцәтәи амҩакырақәа ашәақьԥса еиԥш ирылашьшьуан, иара илаԥш ахыҭҟьара еиԥш аихамҩа ԥҟаны егьи, ашьапылауааи автомашьынақәеи рыцҳа аҟынӡа инаӡеит. Иагьибеит уи ацҳа аханыҵәҟьа ҩыџьа аақәгылан, нас имыццакыкәа арахь рыҿшаархаз. Изусҭқәаҵәҟьаз асынтәи еиликаартә иҟамызт, аха ашьҭахьшәа иааиуаз ныҟәашәала иҷкәын шиакәыз дацәымҩашьо идырт. Аӡыхьшәашәа дынӡаагылазшәа «ааҳ-ааҳ» ҳәа абжьы рганы иԥсыԥ ааҭыҩит.
Аарцәтәи амҩакыраҿ дныдгылар иҭахын уаанӡа, аха уажәы убрыгь даҟәыҵит. Иара иахьа ацҳа агәҭаны аиԥылара шимоу икомандир иааицҳахьан, ирдыруан. Ацҳа асынтәи даннықәгыла, егьыгь дидырт. Уи Жьоржь иакәын. Игәы аҭҳара-ҭҳараҳәа еисуан, уажәы еиҳагьы дшәон. Ари акы аҵоуп ҳәа имаз игәҩарақәа еиҳахон. Дга, думаз ҳәа шиарымҳәоз аҟара еиликаауан. Ус мариала изеилгомызт, еилгашьа рмоургьы алшон. Ус даргьы дрыцәшәомызт, ихгьы дацәшәомызт, аҷкәын иакәын дзыцәшәоз.
Ишьаҿа иаагирхан, дмыццакыкәа ацҳа дықәланы наҟстәи иааиуаз рахь иҿынеихеит. Дыццакны акәым, дыҩны иҷкәын днеиԥыххылан дааигәыдиҳәҳәалар акәын ииҭахыз. Уи иара иаҵкыс деиҳахеит акәымзар, даашьҭыхны драҳан дикырцгьы иҭахын. Данхәыҷыз, ус драҳан дахьынӡаимкыз ацынхәрас акәзаргьы. Аха уажәы урҭқәа акгьы аҭахымызт.
Жьоржь иҽыркатлашәа акәын дшааиуаз. Ишыхьҭазгьы хыхьтәи икьаҿ ишәыхны ус ижәҩа иҭарԥан. Арациа икын, ҭесԥыҳәк еиԥш гәмырҿыӷьгас ишьҭихызшәа. Аҷкәынгьы армаҭәа ишәын. Ус аҽакы икымызт, ираҵәан иҟаз иҭаҷкәымқәа рыда. Дшааиуаз насҭхашәа даагылт ҿымҭ. «Ари ииашан акы иҵаргалахьеит, – ихьааха игәы иныҵалт иара. – Ус акәҵәҟьазар, сыхгьы сшаҭом, аӡәгьы дысшаҭом, иаргьы...» Зынӡа изхымгоз армаҭәа ахьишәыз акәын.
Жьоржь даанымгылаӡакәа зынӡа иаԥхьаҵәҟьа данааи, иԥсыԥ анааиҿаҳа, еидымкшаларц, иара иаразнак даагылт.
– ишиашаз уи илакҭа дынҭаԥшит.
Илакҭагьы ихашәа хы имбо даныҟаз еиԥш иҟан, дагьшәарц игәы иҭамызт, дагьыԥхашьарц.
– Излазбо ала, арҭ уаргьы акы уҵаргалт... – ишьхныԥсылан игылаз иҷкәын иахь дынхьаԥшит.
– иҽыныбжьеигалт Жьоржь.
– иаахтны тәамбашақә акәын дышиацәажәоз уи.  – дааҽхырччеит уи.
– иҳәеит иара, даарак агәра шимгозгьы...
– дааҽхырччеит уи.
– иқьышә иҭамкшакәа иахьиҳәоз, иааиҳәо зегьы ԥсажәоушәа ибон, аха, уеизгьы, иҳәон:
– иаахижәеит уи.  – ибжьы ааицеикит,
– абрыгь иҳәеит, дшыццакцәаз ибеит, аха иҟаиҵашаз ҟаиҵахьан. Аҷкәын дышьхныԥсылазшәа дгылан.
– ибжьы еицеикуан, еиҭеицеикуан Жьоржь.  – Абри иҳәан, акы игәалашәазшәа дҩагылан, даахәыц-хәыцит.
Абри ииҳәаз аҭак иҭара дахьымгӡакәа, аҷкәын арахь дааҭрысит, акы иҳәарцгьы иҿы ааихихит.
– уи днаиқәыҳәҳәеит Жьоржь, иаразнак илымҳа инадикылт абыжьқәа зҭыҩуаз ирациа.  – иҳәеит аҷкәын иахь, уажәазы убрыгь дышхәынгеишьо мӡакәа.
– Сара исҳәаанӡа уҽанурҵысы, иудыруаз, сҽыдсыршьуеит! – иҳәеит иаргьы иҷкәын иахь. – Сҳәатәы хауҵар – зегьы схызгоит...
Макьана зегьы лбааидон, уеизгьы иҟалаша даԥыҩлар иҭахымызт. Иҷкәын нырцә днаган дыҟазар акәын ииҳәозгьы, иҟаиҵозгьы хьаҳәа-ԥаҳәада ианидыруаз. Уажәазы, ишицәуадаҩызгьы, иахьынӡалшо иҽникылалар, даԥеиԥшлар иҭахын.
– иҳәан, иҽырхианы даагылт иара,
– иҽаарыхиан даагылт Жьоржьгьы,
– аҵәы налеиҵашәа иуит иаргьы.
– дагьыкшеит имырӷәӷәацәакәа, аха иахьақәикыз иақәшәартә.
Убри иӷәӷәацәамкәа, иаабжьырҟьашәа ииҟьаз ихыиҿы иақәшәеит, аҽагьааинардырт. Убас мацара, инеишьҭаҵа-неишьҭаҵан, аҽа ԥыҭк иқәшәеит. Иара Жьоржь џьарак даагыломызт, «дкәашо» диҿагьежьуан. Ҳәара аҭахымызт, уи дазыҟаҵан, иара иаасҭа дҟазан, аха игәы иҽанызҵоз аҽакын, дахьымшәоз акәын.
– уи дкәаша-кәашон, икылкаа-кылкаангьы дыкшон.
– иҳәеит иара мчыла.
Иҟаиҵаша изыҟаҵомызт, ииҳәаша изҳәомызт, уажәы-уажәы иаабжьырҟьаны аҷкәын иахь дыԥшуан. Уи дышҵәуара дшьахны дгылан. Жьоржь макьана дҽырбон, макьана иахәҭаз акгьы иқәымшәацызт. Иара иҭаҷкәым хьамҭақәа уи иқәымшәакәа аҳауа ианалаӡлак, дыҽхырччон. Уи дбоксиорын, ахьаҵшьагьы идыруан, ажәылашьагьы. Иара, егьа иҽникылазаргьы, игәыԥжәара ииааиуан. Насгьы, акыр иқәшәахьан, ихыиҿы амца ахҟьа иҟан, аҷкәын иакәзар, ацәҟьара даҩызан.
Иҽааиԥсахын, дкылкаан иашәарыцара далагеит. Аҵыхәтәан, ибзиан акы аниқәиршәа, иашьҭарххны идәықәиҵазгьы иҽизацәымыхьчеит. Дшаагаз-ҽазызгьы ибеит, иқьышәқәагьы ашьа аарықәшит.
– иҳәеит иаргьы цасҳәа.
Жьоржь иаразнак аҭак ҟаиҵо дыҟамызт, шьҭахьла дцан, хара-хара дихыкәшо, иҽалигон. Ԥыҭрак ашьҭахь, даналҵ, иаразнак дымжәылакәа, иааигәаны имариа аԥшаара далагеит. Хәыҷы-хәыҷла зынӡа далҵит. Иҽааигәатәӡан ԥысцаха ииҭомызт. Иҭаҷкәым бжьырҟьақәа еиҳа иррацәеит. Руакы илакыҵахь иақәшәан, изблак ихьуан, уажәы-уажәы алаӷырӡ ҩхашылон, цқьа иамбо иҟанаҵон. Иаргьы дахьӡаны, иҭаҷкәым ашҵала иааҭирыцқьаауан. Егьи аакьыскьа иқәшәаз аҭак сзыҟаҵозар ҳәа акәын дызҿыз.
– иԥсахы еилалан дыҟан, Жьоржь днаидыххылон, деиҭанаскьон, ибжьаршәынгьы иҭаҷкәымқәа ихьигӡон.
Абрыгь иҳәан, еснагь еиԥш шьҭахьҟа дымнаскьакәа уи диҿагьежьуан, акы ациҵар шиҭахыз мҩашьо.
– игәы иҵакны диеихсызшәаҵәҟьа ибеит.
Акы дазхәыцыртә дыҟамызт, аха игәаҟәышра аус ауан макьана, асҵәҟьа дзыҵирҟьоз, игәы аныԥжәалак, хшаҭара шыҟаимҵо идыруан. Усҟан уи изы еиҳа дмариахон. Дышнеи-шнеиуаз игәаҟәышрагьы дазнымкыло иҟалеит, игәыԥжәара убасҟак имчын. Аиашаз, Жьоржь игәы ишаанагоз иҟалеит азныказ, уи иааиҟьоз акы иаҩсуамызт, иара ииҟьоз иҽацәигон. Зегьы дара роуп, уи, ԥхьаҟа дмышьҭыкәа, шьҭахьҟа мацара дхьаҵлартә иҟаиҵон, ацҳа егьи азыбжахь дысзықәцалозар ҳәа. Ибла, илакыҵа ахьихьуаз иҭчаан, цқьа инарбомызт, иԥырхаган, аха акгьы дазхәыцыр иҭахымызт, хаҳәырҵәиаҵәҟьа днеиуан.
– Уеиҭаҵла, ҳахьцо ахь уцала! – иҳәалаханы, ишьаҳаны игылаз аҷкәын ибжьы иқәиргон уажәы-уажәы.
– иныбжьаршәны ибжьы иргон Жьоржь.
Уи иааиҳәаз акы агәра шгатәымыз идыруан, џьара акы ӡбатәын. Ус-ус иҭаҷкәымқәа наӡо иалагеит, ак аҵкыс ак ӷәӷәаны. Егьыгь хәыҷы-хәыҷла инапқәа ихымхәыцуа, ахыхьчара имч ақәымхо аҟынӡа днеит. Уеизгьы, иҽишәон. Уинахыс шаҟа аамҭа цаз издырам иаргьы. Аҵыхәтәан Жьоржь данкаҳа, ихы изнымкылакәа ианықәыкша, нас ихьашьшьны ианаанха, иаргьы даагылт.
Аҷкәын акы иҳәон иҟаиҵара изымдыруа дахьгылаз, аха харантәи иааҩуазшәа акәын аҭаҷкәым иагахьаз илымҳаҟынӡа уи абжьы шнаҩуаз. Уахьгьы днаԥшит, дхыгагааӡа акәын дшибоз. Акы иаҳәаха иоуаанӡа, хара џьара игоз ахысыбжь акәымкәа, ацҳа амаакыра иахьақәшәоз ацыԥхь иашьҭуаз ибеит, уи ианԥаз ахы аршәаабжьгьы иаҳаит.
Иаразнак иблақәа ирбо иҟалеит:
– Уҽкажь, ҵаҟа уиа, уҽкажь!!! – дыҳәҳәеит иара. Аха аҷкәын дгачамкшәа дгылан, ус ишыҟаҵатәыз изымдыруазу, дацәыԥхашьозу изеилымкааит. Иара дыҩыртә дыҟамызт, ихы шаҟәаны ихагылан, ижәҩахырқәа изышьҭымхуа ихьанҭан, аха урҭ зегьы ихашҭит. Дҩаҭрыст, аҷкәын аҽкажьра дақәымшәакәа
дахьгылаз данзынаӡа, ишимчыз ицламҳәа дыҵасит, деиҵҳәагьы днышьҭеиҵеит. Иаргьы уа иҽынаиваижьт, дырҩегьых иаԥхьаҵәҟьа ацҳа амаакыра ацыԥхь ҩахыддын, ахы аршәаабжь геит. Инапы нагӡаны аҷкәын ихы-иҿы ааиԥхьишьшьааит. Уи иԥсыԥ еиҟараны иахьылеигаҩеигоз, инапсыргәыҵа аарчыхәчыхәуан. Ани иҷкәын итәы анигәалашәалоз, иҩныҵҟа амра аԥҽыха еиԥш дзырԥхоз аҽааинардырт. Уи аԥхара, иблақәа рҟынӡа иааӡан, иахьихьуазгьы аԥыр-ԥырҳәа инацралан иҩхашылаз илабжышқәа цаҳәцаҳәуа иааҟанаҵеит. Аха аамҭа имамызт, дҩаҵыззан, иҽырхәан дшыҟаз Жьоржь днеихагылт. Уи иԥсы изҭымкаауа дышьҭан. Ергьҳәа иблақәа аахитлон, аха иамукәа еиҭеиқәиԥсон. Иблақәа анаахитлак, акы иҳәарц иҿы ааихихуан, аха уи акгьы изымҳәозу, иара имаҳауазу издырам, бжьы ҳәа акгьы ҭыҩуамызт. Иццактәын. Инапы наигӡан ус имырӷәӷәакәа ихәламшәа ааникылт.
– иҳәеит иара иԥсыԥ игәы икылахо.
– ихьыр-вырын, аха ибжьы ааит уи.
– ихәламшәы ааирыӷәӷәан, нас иаауишьҭит. Азныказ ичны иҟаз ибз арахь иҭырҩуа, аимҳәара далагеит Жьоржь, нас ԥыҭрак иԥсыԥ ихәлачны, уажәраанӡа изхымтуаз иблақәа ҭыҵны арахь иқәтәеит.
– даацәажәеит уи еиҟәыжәжәа иҟаз иқьышәқәа мчыла еихыхуа.
Ихәламшәа злеикыз инапы ырҭрысны иаауишьҭын, егьыгь ихы нхьыдышьшьшәа инхеит.
– Ари иеиԥшу иқәнамго акгьы ыҟаӡам, – иҳәеит, акәша-мыкәша, илаҟәыз, ацҳа иқәчыз асыԥсҭҳәақәа рахь днаԥшын, аҳауа хьшәашәа изымхо. – Аха снапы сзыҟьашьуам...
Дааԥсаны, дкараха дыҟан, ахә иеиԥш аԥышшара даҿын, схы нықәҵан сыԥсы ааиҭаскындаз ҳәа дыҟан. Аха иццактәын, иҩтәын, ршьамхы рҽадыргар акәын. Ацҳа агәҭа иахысны ԥыҭкгьы нырцә иахьатәыз ахь инықәлахьан. Аха, уеизгьы, ихьчамызт, ахысра адагьы, ирыхьӡар ҟалон.
Аҷкәын иахь дыԥшын, иҽеиҵымхкәа, иҽхырхәан дшыҟаз уахь днаҭрыст. Аҷкәын дықәтәахьан, аха ихы ҭууа, дызҭаз цқьа еилкааны ишимамыз ҩашьомызт.
– Ҳаццакыроуп, ҳаҩроуп, рацәак ҳагӡам... – иҳәеит уи ииҳәоз иаргьы цқьа изхамҵо, иҷкәын имахәар ҩҭарсны иаанкылан. – Амала уҽеиҵумхын, акәымзар, дырҩегьых иуқәшәоит, – уи днаихәаԥшын, дааччеит: Ҭемыр Аиҵбы, даахәыц-хәыцын, игәалашәазар акәхап, иаргьы дааччеит. Ҭемыр Аиҳабы иҩныҵҟа амра аԥҽыха еиԥш изҭаз анасыԥ аԥхара аҽааинардырт.
– Ҳдәықәҵа, егьа уҽузыларҟәуазаргьы, уҽыларҟә... – ижәҩахыр шикыз дҩаиханы ишьамхы даахиргылан, ишауазала ацҳа рҽеиуатәны иҩны идәықәлеит.
– Ани... дыԥсыма? – дахьнеиуаз дҵааит Ҭемыр Аиҵбы.
– Снапы сзыҟьашьуам, – иҳәеит иара. – Икаҳаз сызисуам, уи ҳара ҳапҟаррақәа ирылам... – Аибашьраҿ ҳаиқәшәар аҽакуп...
– Иҷкәын иара инапы иԥшаан, иааирӷәӷәеит. Ани амра аԥҽыха еиԥш иҩныҵҟа иҭаз ааԥхеиԥхеит, ахы ааинардырт. Илаҟәыз асыԥсҭҳәақәа хьшәашәаӡа иҿҳәазон, иҟәаҟәан иҟаз, ашоура змаз ихы-иҿы арԥсаҳәон. Ахәларахь ахы архахьазшәа акәын ишыҟаз.
Ацҳа ақәсырҭаҟынӡа мыцхәы ихарахазшәа ибон. Дышзахәоз днеиуан. Аҷкәын, ишьҭахьҟа дынмыжькәа, дивагыларгьы имукәа, диаԥцаны дигон. Аха, рҽырхәан, асаара рҽеиуатәны иахьцоз, ишырҭахыз ирнаҭомызт.
Убри аамҭаз рышьҭахьынтә рықәҿырҭит. Жьоржь ибжьы акәмызт ари.
– ааҩуан уи абжьы, иҵәыҵәӡа, аӡаӡ еиԥш аҟаҿыҳәа иулало.
– Ушьҭал, ҵаҟа уиа! – дыҳәҳәеит Ҭемыр Аиҵбы. – Арҭ нызкыло акгьы ыҟаӡам, уажәы ахысра иалагоит!
– Уара ушьҭал, ушзахәогьы уҳәазаны ԥхьаҟа уеиха, сара сухьӡоит, – иҳәан, димеигӡакәа уи ижәҩахыр днақәыӷәӷәан, днаириеит. Нас иҽынеиҵихын, наҟ, абжьы ахьаауаз ахь иҿы ирхеит. Асыԥсҭҳәақәа убасҟак илаҟәхьан, асынтәи ергьҳәа акәын рцәаарақәа шибоз.
Абри аамҭаз ахысыбжь геит. Уи ахысыбжь еиԥшшәа акәын ишыҟаз. Икачыз асыԥсҭҳәақәа абжьаныҩра ԥыҭк иахьныркылоз абжьаныҩрагьы иаргьы еилан. Иаргьы, иӷәӷәаны аӡәы дигәҭасызшәа, дбырны ддәықәлеит, аха иҽкамыжькәа иҽааникылт. Ус еиԥш дақәымшәацызт, аха ахы шиӡывасыз аҟара еиликааит.
– Ушьҭал, еиҭахысуеит! – аҷкәынгьы дышҩаҵҟьаз ибеит.
Иаргьы уи мчыла дсыриоит ҳәа уахь даныҩаҭрыс, ацаҟьа данҟьазшәа, нас, алашара арцәага, аӡәы инапы нақәирӷәӷәауазшәа, алашьцара дналаӡит...
...Ихахьы ихшыҩ ааиуа даналага, иахьынӡауаз иблақәа аацәыҵирԥшит. Иблақәа рыхтрагьы изхьаан, ихы-иҿы зегьы ихьуан, ицламҳәақәа изырҵысуамызт. Ижәҩахыр дықәԥшшәа даныԥшы, шьоукы икәшан ихатәан. Инапы ааргӡаны ибла ҭирыцқьаар иҭахын, аха аҽырҵысра дацәшәон, зынӡа деилаҟәыбаса, баҩеибгак илаӡамшәа ибон.
Ииулак иблақәа иҵегь ихитит: икәшан итәаз зегьы иахьа шьыбжьаарԥны игәы хьыблаауа дызвысны арахь дааз аҷкәынцәа ракәын. Дгәаҟ-гәаҟуа, ичны иҟаз илацәақәа идырхьанҭоз илаԥш ала дааимидеит. Дагьибеит уи, иҷкәын, иҩызцәа иҽрыларӷәӷәаны дахьтәаз. Иҽизмырҵысуаҵәҟьа дхәахәаны дшыҟазгьы, амра аԥҽыха ҭазшәа иахьыҟаз иҩныҵҟа аԥхарра иааимнадеит. Уи аԥхарра зеиԥшраз атәы сҳәоит ҳәа далагазаргьы ҳәашьа изаҭомызт. Убри акәхап ажәаҟынтә «анасыԥ» ҳәа анырҳәогьы иаармарианы изырҳәо, рымч шақәымхо дырны. Иҟалоит ус ирмарианы уи атәы зҳәо, ахааназ агьамаҵәҟьа зыбз ахьымсыц ракәзар. Иаргьы иабеибахьаз, ааигәагьы дназгахьадаз, аха уажәы уи ибз ахысҵәҟьеит, ахааназ згьама изымдыруаз, ихҭымсыц ихҭысра иаҿын, уи азоуп изидырыз.
– Шәреихсыма урҭ? – дҵааит уи мчыла. Ицламҳәа ихьуан. «Сԥышшо салагазар акәхап...» – ааигәахәт, рацәак агәра изымго.
Данаацәажәа, зегьы гәырӷьаҵәа иҵегь иааскьан, иааикәшеит, рыччаԥшьқәагьы неиҿадырԥхеит.
– Ҳара аԥҟарра еилаагом, макьана аиқәшаҳаҭра аамҭа нымҵәацт! – иааибарччеит урҭ.
– Уи шәџьысшьеит, – иҳәеит иара, ацәажәара ицәуадаҩны. – Дара ракәым аус злоу, ҳара ҳтәы ҳара иҟаҳҵароуп... Иахьа аблузкра аламызт...
– Аблузкра аламызт ҳәала, дара икылкаан акәын ишхысуаз. Еиҭахыст... уара иумаҳаит акәымзар... – иҳәеит Ҭемыр Аиҵбы дцәыҵаччо.
Даахәыц-хәыцын, ицламҳәақәа алагәеиҭарц дааҿамҟәеит. Уажәы иккаӡа игәалашәоит, уаанӡа ицламҳәа усҟак ишимыхьуаз, аӷаџҳәагьы дышцәажәоз.
– Сара изысмаҳази, нас, исыҵалази, аа? – иҽырцәгьан иҷкәын днаихәаԥшит. – Уиами уара, ибаӷьаӡа сшьапы сықәгылан, насгьы урҭ дырҩегьых акрасҳәақәар сҭахын... Уажәшьҭа схахьы иааиуа иалагеит, уара аԥынҵамрыцқьа уоума ус сзызуз?!. Соушәышьҭ уаҳәцәа узықәымтәо издырып... – дҩаҵыззеит, ибаҩ-ишаҩ зегьы еибган, амала иахьихьуаз ыҟан.
– Шәгылар ҟалаӡом, аԥсҭҳәа ықәчит, аха макьана, уеизгьы, илашоуп. Урҭ акгьы иқәныҟәаӡом, усгьы ижәдыруеит... – еибарччо инаиқәибаҳәан, дахьтәаз дааныркылт.
– Са исхароузеи, исурбаз ауп иҟасҵаз, – Ҭемыр Аиҵбы дыччон. Уи дышгәырӷьоз изӡомызт иҩызцәеи иареи ахьеиқәшәоз, зегьы бзиан иахьеилгаз азы. – Уажәшьҭа ҳаиҭоуп...
– Ус ҟаимҵар аусқәа цәгьахон, ҳара ҳихьӡаанӡа ацҳа ахаҟынӡа шәааихьан, аха еиҭах ишәарҭан, – иҳәеит руаӡәы. – Нас иаразнак зегьы ҳаицхыраан, абрахь ҳаҽҭаҳажьт. Ахынтә раангьы ихыст, ацҳа зегьы ацыԥхь ықәыдды иҟан.
– Ҳара иҳаҳаит уа иҟаз, шәызнарыԥхьаз, арахь зегьы ираҳаит. Дара иаарыцҳаит, уи даара ргәы изҭан, аха ҳара агәра ганы ҳаҟан шәа шәшаиааиуаз!
– Агәра ганы ҳаҟан... Аха нас иҟалоз ҳаздырамызт, аҵыхәтәан арахь ҳалбааит...
Дырҩегьых днықәиан, иҽааиҵихит, ана-ара ихьуаз имахашьаха иахьынӡаинаҭоз. Уажәы дахьықәиаз иҷкәын еиҳа дибарҭан, уи ила дналаган, илаԥш зегьы инархигеит. Ани амраԥҽыха хәыжжаӡа иахьҭаз иааихьит, иааҭрыхьҭышьааит. Раԥхьаӡа акәын игәаҵәа иалсит, уаҳа адунеиаҿ зда димам иҷкәын Ҭемыр Аиҵбы, ажәа аҟынтә акәымкәа гәыкалаҵәҟьа иҷкәын иеиԥш иибо, аакьыскьанӡа аибашьра хәмарра иалашны ихәмаруаз, иацы жәацы еибашьцәаҵәҟьахаз, зжәытә «еихатәы» хьыӡқәа забџьар еиԥш иаҵоу абарҭ аҷкәынцәа зегьы аибашьраҵәҟьа ишалагылоу, ус иҟанаҵ зегьынџьара ишшәарҭоу, дара рызгьы, иара изгьы, ахәмаррақәа шиасыз, абри ашықәсқәа зегьы игәы зырԥсаҳәоз урҭ рхәыҷра шиасыз...
– дналагеит уи зны хыхь ибарҵа дықәгыланы анрызҿиҭуаз еиԥш!
– рҳәеит урҭ адруҳәа. Зегьы ааибарччеит.
Нас иаразнак иааиқәтәеит, иааҭынчрахеит. Ԥшагьы асуамызт, зыԥсы ӡаны иҟаз Гәымсҭагьы ӡышьшьык абжьы еиԥш акәын абжьы аранӡа ишааҩуаз. Игәоуҭартә иааԥхаррахеит. Иналаршә-ааларшәны иналагаз асы, минуҭқәак рыла аҳәылыҳәа еимагыла аҿыланахеит. Аҷкәынцәа зегьы, ирыцәшәар ҳәа ишәозшәа, ҿымҭ рыхқәа ҩышьҭыхны рхы-рҿқәа наҵаркит.
Иаргьы, изымдырӡо, уажәраанӡа иҟамыз шәарах хәыҷык ашьапашҵа татақәа рыла иқәыҩуа иқәушәа, асы илеиуаз ишны иҟаз ихы-иҿы архьшәашәон, иԥсы инаргон.
...Ус, иаалырҟьан, аарцәынтәигьы нырцәынтәигьы агәгәаҳәа иааиларҵеит. Ариабжьарак зыԥсы ааиҭакшәа иҟаз, уажәы асы иацлеиз аԥсҭҳәақәа зҭажьыз Гәымсҭа аиҩхаа иҭахәаҽӡа иаарцәажәеит, аԥси-аԥси еихьымӡо, аарцәтәи инаҩуазгьы, нырцәтәи инаҩуазгьы ирыхьӡаларц.
Аҷкәынцәагьы рҽыриашан рыбӷақәа инрыхтәалеит, иаргьы днықәтәеит.
Аамҭалатәи аинышәара аҿҳәара цазар акәхап, ауаҩы иажәа акгьы аналымҵ, абџьар иарҭеит... Еибашьран.
(Д. И. Гәлиа диижьҭеи 130 шықәса аҵра иазкны)
Аԥсуа жәлар рҭоурых ҿыц, аҩыра шьаҭас измоу аԥсуа культура, асахьаркыратә литература шәышықәсак иҭысны, егьи ашәышықәса абжарахь инықәлеит. Ари иаанаго – урҭ ақәра бзиа аҟны инеит, ргәаӷь ӷәӷәахеит, ижәлахеит, ркаҵәарақәа имӡыҭӡо анаҟә рықәнаҵеит, анҵыра ду иазыҟаҵоуп ҳәа ауп.
Иахьа, убарҭ зегьы рхыҵхырҭаҿ игылаз, аӡыхь еиԥш илзыргоз, ҳҭоурых ҿыцгьы, ҳкультура ҿыцгьы рықәра зықәроу ауаҩы имшира, шәи ҩажәижәаба шықәса ихыҵра амш ҳаҭыр ду ақәҵан иазгәаҳҭоит. Ари Дырмит Гәлиа иоуп.
Иахьа уажәраанӡа ишыҟоу аиԥш, аринахысгьы, аԥсуа дгьыл егьа ҵеицәа дуқәа ахылҵыргьы, Дырмит Гәлиа еснагь зегьы дрылкаан раԥхьа дышдыргыло, ихьӡи иуси жәлар рнапы иқәыргылан ишырку инхоит. Ҳәарада, ажәлар, рхы ачарҳәара азырымукәа, амҩа иаша ишану ианынха.
Иахьа, ашкол иҭоу уиазҵааргьы, Дырмит Гәлиа абас изизыҟоузеи ҳәа, зегьы иаадыруа аҭак ҟаиҵоит. Аха иахьа уажәраанӡагьы убри аҭак нагӡаҵәҟьаны иҟаҵамзар ҟалап. Ус инықәырсны аҭак зуҭо дҵаар алшоит, Дырмит Гәлиа, мчыла-хаала аамҭа бааԥсы ҵарак ацәызҵаз нхаҩык иԥа, излаилшазеи ижәлар ирҿыҵӡаауаз ражәа рзырхынҳәра, аамҭа ҿыц иаҭахыз амилаҭ хықәкы рзықәыргылара, насгьы убри зегьы ирыцкны иҟазма ҳәа.
Убысҟангьы иҟан аԥсуа жәлар ирылҵыз рахьтә аҵара бзиа змаз, абаҩхатәрагьы згымыз ауаа. Даагап иара аҵыхәтәантәи аҳ иԥа Гьаргь Чачба. (Иныбжьаршәны исҳәарц исҭаху, Чачба ҳәа ҳара иаҳҳәоит, иааҩуеит акәымзар, дара рхаҭақәаҵәҟьа рахьтә аӡәы ианакәызаалак ус рыжәла анырымҵеит. Шервашиӡе ҳәа иаҵаҽырбан ирҳәон, ирыҩуан акәымзар). Уи иажәеинраала «Уарада» анҩыз иадукылар, иуҳәар алшоит аакьыскьа ауп ианеиҭагаха ҳәа. Аоригиналҵәҟьа сара хыла ахә сшьартә сыҟам, абызшәа зласзымдыруа ала, аха аиҭага иара Баграт Шьынқәба ду иажәеинраалақәа ираҟараҵәҟьан иҟаҵоуп. Иаԥхьозгьы автор «иабацәа ртәыла» дазгәаҟуамызт изҳәом, аха уи иԥсхьоу, иржхьоу, знышәынҭра еималахьоу шьоукы рзы ирҳәо амыткәма еиԥшуп.
Уи иеиԥш иҟаз, ҳажәлар ҭоурыхтә перспективак роуны, аԥсҭазаарахь ихынҳәны, еиҭеиз милаҭны иҟалап ҳәа агәыӷра зынӡа иаҟәыҵхьан, аха ажәлар рыҩныҵҟа, стихиала акәзаргьы, уи аҩыза агәыӷра дырӡуамызт. Ажәлар рԥа Дырмит Гәлиа аамҭеи, ибаҩхатәреи, ицәанырреи даргылт, убри ахьиныршаз, агәрагьы ахьигашаз заҳра, зҳәынҭқарра зцәыӡыз ажәлар, уи анаҩсгьы ирзынханы ишыҟоу аҽа мычқәакгьы – абызшәа, акультура, адоуҳа. Дырмит Гәлиагьы иԥшааит уи аԥсыԥха ахьалаз, иалиԥшааит имыцәацыз акәиц шапшапқәа, аԥсуаа ражәа, рашәа, ркультура амца агәгәаҳәа излеиқәиҵашаз, ижәлар рыԥсҭазаара зегьы аҵакы ҿыц, ахықәкы ҿыц азҭашаз.
Аԥсуа жәлар еснагь аҭоурых аӡыблараҵәҟьа иалан, икыдҟьо иаман иқәын, аха иара аҭоурых ахаҭа иалахәын, анкьаӡа зны аҳәынҭқарра ӷәӷәа ҟарҵахьан, уинахысгьы Аҳра рыман. Уажәы, аҳрагьы анрымырх, еиҳараҩык рыдгьыл ианықәырца, ианрывыршьаа, ԥаса изықәгәыӷуаз, шьала-дала ирзааигәаз, аиҿцаареи аицхыраареи зыбжьаз нхыҵкавказааи дареи реимадара алымшо ианыҟала, жәларык раҳасабала акгьы
аарымгаӡо, бӷа рымамкәа, аҭоурых азқәа рҽызлақәыркуа ҳәа акгьы рымамкәа инхеит.
Аԥсны аҳцәа рышьҭрахьтә инхазгьы, егьырҭ аамысҭацәа дуқәеи раӷьырак, уаанӡагьы, изылшартә иҟаз рахьтәгьы, зҽышәаҵәҟьан уи иашьҭаз маҷҩын, уажәшьҭак, рмилаҭ, рбызшәа, ркультура, рқьабз уҳәа реиқәырхара официалла ҭакԥхықәс ирыдымкәа иҟалеит. Аӡәы ихала игәы былны акы ҟаимҵозҭгьы.
Насгьы, урҭ ирыдыркылоз, амҳаџьырра ицаз рыдгьылқәа атәым ааганы иқәындырхон. Урҭ иреиӷьыз аԥсуа дгьылқәа ракәын. Дара аԥсуаа ара инхоз, шамахақәак ракәымзар, акынҩааларақәеи ашьха ашьапқәеи ирҿаԥсан.
Уи азмырхакәа, ас еиԥш иҟаз адгьылқәа қыҭа-қыҭала иқәындырхоз рацәаҩхеит, рбызшәа рмилаҭцәаҩа еиқәдырхартә, еиҩша-еихшаны иқәырҵахьаз аԥсуаа ажьымдыр еиԥш ирыбжьиаан еицәыхарартәуан. Инзырхоз ринтересқәагьы убарҭ адгьылқәа ирылдыршаша амал ахь ииасит.
Ажәакала, ажәлар уаанӡа цәгьам-бзиам изықәгәыӷуаз, иназхәаԥшуаз – иара Аҳра ахаҭа, дара аҳцәа – рсимволқәа зегьы рымпыҵадырбеит. Жәлары зегьы ирзеиԥшхартә акы иахьыԥшуа, уаанӡа еидызкылоз мчы ыҟамкәа ианаанха, ажәлар хәыҷы-хәыҷла еилышшо, жәлантәылатәи, уалаҭахылатәи реизыҟазаашьақәа рахь илбаанагеит.
Дара ажәларгьы, гәынхәҵысҭала акәзаргьы, еилыркаауан, уажәшьҭа рхы злеиқәдырхаша, рыхәра бааԥсы иақәырҵаша ахәрыбӷьыц дара ианырзымԥшаа, уаҳа аӡәгьы дшырмыхәоз. Абас, зегьы змырхыз ажәлар реиқәырхараз иԥшаатәын убарҭ ирымырхыз зыԥсахшаз, дара рыҩныҵҟала ҿыц еигәныҩыртә иҟазҵашаз.
Убас еиԥш иҟаз, инхаз рахьтә раԥхьа игылаз ажәлар рбызшәа акәын, рыҿгьы зырцәажәоз, ргәы ҟазҵоз, рымаӡа, рҭоурых, рхьаа, зегьы шьҭызхуаз, иахьанӡа иаазгаз. Уи мыруга дун, мыч дун. Аха даҭахын аус азырушаз, ихәарҭахартә, жәлар рзы еиқәырхаган иҟаларц азы.
Абас еиԥш иакәны дгылеит Дырмит Гәлиа. Жәлары ирылҵыз, тәылак, жәларык ргәаҟра, рхьаа инагӡаны згәы еилнаргаз, уи збаҩхатәра ду ԥсыс иахалаз, зыжәлар рыбла хнатыртә лашаран иазыркыз.
«Аҳа, сышәҟәы, уеиҵамхан!..» – абас иит раԥхьатәи уи исахьаркыратә поезиа ацәаҳәа. Абас, аӡиас цәыкәбарк ала ахы шакуа еиԥш, иакит аԥсуа сахьаркыратә литература ахы, абас, абахә еимаҳақәа ирызнымкыло алакә рашь еиԥш амҩа иқәиҵеит аԥсуа литературатә ажәа.
Убри ацәаҳәа иҩырц, нас акьыԥхь абарц азы ҩажәа шықәса уи аԥхьа, зынӡа дышқәыԥшӡаз, Маҷавариани дицырхыраан, аԥсуа нбан еиқәиршәеит. Уаанӡа, Аԥсны ақьырсианра аиҭашьақәыргылара ахьӡала Услар еиқәиршәаз апрактикаҿ, еиҳарак ашколқәа рзы ахархәараз иманшәаламхеит. Уинахыс, аԥсуа бызшәа аҵарагьы, аԥсуа литература – аҩыра иаҵанакуаз зегьы шьаҭас ироуит Дырмит Гәлиа ианбан.
Аха убрагьы аагылашьа ыҟаӡамызт. Иццактәын, аамҭа ԥшуамызт. Иара зхы икыз зегьы аԥхьаҟа аԥеиԥш роурц, иуаажәлар аҭоурых ахь рырхынҳәра дацхраарц аҟаҵатә рацәаӡан. Хыла, иара ижәлар зҭагылаз анаҩсгьы, егьырҭ ажәларқәа акырӡа рызгьы аамҭа хыԥара змамкәа иқәнаргылаз аҳасабтәқәа ҟалеит.
Урҭ рҽеизыргоижьҭеи акрааҵуан, аха ииҵәҟьеит, рыҽцәырыргеит а-19-тәи ашәышықәсазы. Уи, – хәыҷи-дуи ажәларқәа акыр, анкьаӡа аҳәынҭқарра зманы изцәыӡхьаз, ма измоуӡацыз, аҭоурых иахьнамыгӡаз рҿаԥхьа иқәнаргылт аҟазаареи аҟамзаареи рызҵаара. Азежәтәи ашәышықәса ҵарада ихәарҭамызт. Зхатәы ҩыра, зхатәы школ ззыҟамҵаз, зкультура зызмырҿыцыз, зымч ақәымхаз милаҭ ҳасабла аиаӡаарахь иагон.
Кавказхаҭатәи ажәларқәа реиҳарак, шәышықәса рацәала зхьыԥшымраз ақәԥара иархахьаз, зҳәынҭқарратә еиҿкаашьақәа зымпыҵырххьаз, мацара зыжәларра-етикатә институтқәа ирхьынҳалашәа иааиуаз, иҵыкәкәахьаз жәларқәан. Абас иҟан Аԥснгьы аԥсуаагьы.
Аҵара неилымхрада ада ԥсыхәа ыҟамкәа, абызшәа аҩыра ацны изаҭаххаз рацәан. Убарҭ иреиуоуп, уаанӡа ҿырҳәала мацара инеиҭаҳәо шәышықәсала иааргоз хәы-змаӡам адоуҳатә мазара – жәлар рҿаԥыцтә ҳәамҭақәа, аепостә ҳәамҭа дуқәа, жәлар рлаф, рлирика. Урҭгьы аамҭак рымоуп, адгьыл иҵоу амаден шынҵәо еиԥш инҵәоит, уинахыс иҿыцхо иҟаӡам. Убри аҟынтә, урҭ уажәшьҭа аҩыра, ашәҟәы ирыхьчар, еиқәдырхар акәын, уинахыстәи аҩыратә литератураз арсеналк, былтәык, хазынак еиԥшны.
Абарҭ зегьы еидарас иеиҭеит Дырмит Гәлиа иаԥиҵаз аҩыра, нас хәыҷы-хәыҷла инаивагылаз раԥхьаӡатәи аԥсуа милаҭтә интеллигенциа днараԥызан. Аҽарҿыцит аҩыра зоуз ҳбызшәагьы. Уи, акыраамҭаӡа ишьхыԥсылан ишыҟаз, аӡыццак еиԥш ахьхьаҳәа аҿынанахеит, абыжь ҿыц ахалт, агәашьамх ҭалан, ашьа еиԥш амилаҭ рда ааимнадеит.
Абасала, иҭоурыххаз раԥхьатәи ицәаҳәақәа рыла ахы акит Дырмит Гәлиа ипоезиа, зымҽхак ҭбааз уи иусура ду зегьы. Убарҭ рыла иаатуа ишәҟәы ианыз ажәеинраалақәа рхыԥхьаӡара 28 ыҟан. Абарҭ ажәеинраалақәа, раԥхьатәи аԥсуа сахьаркыра ажәаны иахьыҟоу анаҩсгьы, урҭ идирҳәаз ала иубоит усҟаназ еиҳа абжьақәыргара зҭахыз, еиҳа иахьахьуаз инапы шақәикыз, абжьы шырхеиҵаз.
Иахьа уажәраанӡагьы раԥхьатәи аԥсуа сахьаркыратә шәҟәы «Ажәеинраалақәеи ахьӡыртәрақәеи» хазы иҭыжьны, ус баша-маша акәымкәа, анкьа зны «Евангелие» («Агәырӷьаҿҳәаша») шҭыжьу еиԥш иахьҳамам иаҳәо ҳара ҳмилаҭ культура ҳшазыҟоу атәы ауп.
Ганкахьала, иаразнак ԥшра ҟамҵакәа илаԥшықәиҵеит еиҳа иԥырхагаз, хымԥада ажәлар ирылашьтәыз акырӡа, аҽа ганкахьала – ицәыригоит, еиҭаирҿыцуеит ажәлар наџьнатә еиқәырханы иаазгоз иреиӷьыз, аԥсуа ламыс ҳәа инахараны зыбзарӡы наҩхьаз иаҵанакуаз зегьы рҟазшьа, рцәаҩа.
Абасала, «уеиҵамхан» ҳәа амҩа иқәиҵаз ажәа баша ҽхырцәажәарамызт, иажәа ԥсадамызт, иаразнак аусутә аиҭеит. Иаԥсамыз, ауаажәлар рыԥсҭазаара хагәха изгоз ацәырҵрақәа, усҟаназ аԥсуа милаҭ еиҳа измырӷьацоз асоциалтә чмазара бааԥсқәа ирыжәиҵеит исатира, ажәлар ахьӡыртәрақәа ҳәа изышьҭаз ажанри иареи еиҿыбааны, еиҳа ицҳартә.
Иарбан коллективзаалак, ишьҭызхуа, изхьыԥшу хықәкык, шәахәасҭа лашак анырмоулак аилашшара, ахәаԥсара иалагоит. Милаҭк зегьы ус анрыхь, аҳәынҭқарратә еизыҟазаашьа аныҟамлалак, егьырҭ еидкылан изкыз аламыс еиԥш иҟоу кодексс измоу – ақьабзқәа, ацәаҩа, алеишәа, ахаҵара, аҳаҭырбара ԥсыҽхо, рымч цо иалагоит.
Абри аҩыза аҭагылазаашьа аныҟалалак, ажәлар ҿкы бааԥсыс иҟоу зегьы рызцәырҵуа иалагоит: аӷьычра, амцҳәара, ахәшьадра, ахуаадара, абжьагьалара, ацәгьаҳәара, ахԥарара бааԥсы, аиҵашьыцра бааԥсы реиԥш иҟоу. Зегьы реиҳа ирыцҳараз, убарҭ агәымхарақәа хаҵарас, хьӡыс иршьо аҟынӡа инеит.
Абас еиԥш иҟаланы иҟан аҩшәышықәсак рыбжьара Аԥсны, иара Кавказхаҭа зегьы аҿгьы. Ас еиԥш зегьы рцәа ааҳәны ирхаԥо иахьалагаз даара ашәарҭа иҭанаргылеит иаагылазар зыԥсҭазаара ламысла изшәоз ажәлар. Убри ибеит, еиликааит азоуп аԥхьатәи
аԥсуа жәлар рпоет, рҿахәҳәаҩы зыԥшра ҟамҵаӡакәа урҭ ирԥырхагаз рҿаԥҽра, рҵәылхра ала дзалагазгьы, иажәа ҭынха, иажәа цҳафыр дамеигӡакәа урҭ изрықәнихуазгьы.
Абар урҭ асатира хьӡыртәрақәагьы: «Ҩыџьа зцомызт, аӡәк дрыхьӡомызт», «Шаҟа дыԥстәы цәыбзахәузеи», «Абжьаҩашьа хабжьаҟьала» уҳәа иҵегьгьы. Апоет ишаҭом урҭ, «аԥстәы цәыбзахәқәа» ҳәа рзиҳәоит. Избанзар, урҭ рыӡмах заҵа арахь иҭымҵра, егьырҭгьы уахь ирыхоит. Апоет исатира ауаажәларратә ҵакы еиҳаитәуеит, еиҳагьы ирџьбароит. Еицырдыруа «Хоџьан ду», «Исыбаргәузеи шьҭа сара» реиԥш иҟоу аҩымҭақәа рҿы. Хоџьандурааи назҳарааи еиҳагьы ишәарҭоуп, урҭ хыхь зыӡбахә ҳәоу ацәырҵра бааԥсқәа ауаажәларраҿ инормазар рҭахуп, амилаҭ ирзеиԥшны иԥҟаз аламыс, ауаҩра рнормақәа алеиларгарц, иаларҟьышьырц, иаламчыдартәырц. Избанзар, усҟан ирзымариахоит излоу «дара-дара реичырчара», «рнапы рлымҳа ҿибаҵәҵәо», «егьшнеиуа ихибарҵәо» рыҟаҵара, нас урҭ рыҽрыларӡны дара рус еиқәаҵәақәа ирҿызарц, ацәгьара иҟарҵо ахәԥса ыҵырхларц.
Насгьы, урҭ аҳаскьын бааԥс еиԥш рышьаҭа арӡра уадаҩуп. Еиҳа иззааигәазгьы, усҟангьы аԥсуаа рыҩныҵҟагьы зхы дзырдырхьаз, ишыбникыз иҟаз, иҩнатәымхацыз, уажәы ҳара ҳҿгьы закәанла абжьы заҳҭаз, еснагь зыцәгьеи зыбзиеи еиҟараз акапитализм ауп. Уажәыгь ҳара ҳҿы уи изыҩнатәымхац, закәанкгьы иузҭакуа иҟацәам. Уи рҽалаӡан, кьаҿмаҭәала рҽеилаҳәан, ргалстукқәа аҭан, рыхқәа ԥхьаҳәақәан, рус гәымхақәа ирҿгәышьоуп ҳабжьара иахьатәи хоџьандураа, назҳараа.
Урҭ, уажәтәи ауадаҩрақәа, ҳазхаанхаз ауадаҩрақәа даара рхы иақәҵан иҟоушәа, ирхашшаауа, уи иналагәан зегьы рнапаҿы ианааргалак, уажәшьҭа иаԥсам аиашеи ахәахәеи, еиҳа згаз, еиҵа згаз ҳәа аӷыӷеибагара, аҵарҷҷара ҳәа, ирҭаххоит абӷьыц цқьа ала алагара. Нас егьызмам рзы хыԥара зқәым азакәанқәа аԥҵаны, уи хыԥашьа амам ҳәа иаагылашт.
Иҟалоит уи аҵыхәала Дырмит Гәлиа зныкымкәа дыргәалашәар, иазнархәыцыр ииасыз ашәышықәса алагамҭаз игәаҭан ицәыригаз асоциалтә тип шаҟа анҵыра имоу, ус баша амца далоужьит ҳәа дшузымбылуа.
Егьи, зан дызкәыхшоу Назҳара, иахьа иҵегьгьы иҽеибыҭан дыҟоуп, идцәылаҩцәагьы ирыцлеит, «аԥсшәа зымҳәо, иазԥагьоу, тәыми ҩнатәи еихҭнызҵо». Уи, ҳәара аҭахума, Хоџьандураа раҵкыс деицәоуп, избанзар, ажәлар ирӷралан иҟоу, иҭызфаауа ахәаршы бааԥсқәа дреиуоуп, иныҟәиго авирус иахьатәи адунеиаҿы амҽхак арҭбаауеит, аглобализациа еиԥш иҟоу, адунеи зегьы зҽахазырԥарц иашьҭоу, ауаҩы имахәҿа анаҩс акгьы иҭахым ҳәа изшьо, давтоматызтәырц иашьҭоу ацәырҵрақәа дырзааигәоуп.
Уи авирус, аҩызцәа зегь шыҟоу еиԥш, еиҳа иахьԥсыҽу, еиҳа иахьычмазаҩу ауп еиҳа аҽахьашәо. Убри еилызкааз уи дагьаиааиуеит.
Абарҭ, апоет иҵәылихуаз, ирдамыӷуаз рыӡбаара ажәлар ралгараз, иԥшаауан, ицәыригон ажәлар иреиӷьыз рҟазшьақәа, рыламыс, рычҳара, рхаҵара, дырҩегьых иазхьаԥшырц, ишьҭырхырц, иацырҵарц. Абас иҟоу аҩымҭақәа иреиуан «Абрыскьыл», «Ешсоу итапанча», «Ажәытәуаа раҳаҭыр еиқәҵашьа», насгьы аџьа, анхара-нҵыра иазкыз иажәеинраалақәа, ипоезиа «иагьыцәаӷәаҩны», «иагьылаҵаҩны» иахьыҟаз.
Иара убас, апоет раԥхьатәи ишәҟәы, уи инашьҭарххны 1913 шықәса рзы иҭыҵыз «Арԥызбеи аԥҳәызбеи рышәҟәы» рҿы иаабоит бзиабарала, иуморла ирԥхоу даара ихырку ажәлар реротикагьы зныԥшуа алирикагьы дшазҟазоу. Апоет иԥсҭазаарагьы ирҿиарагьы ззиҭахыз «мрала иааӡоу, шьхала ирԥшӡоу,
жәытәнатә аахыс гәаҟра згымыз» иԥсадгьыл иазкуп илирика-патриоттә аԥҵамҭақәа. Макьанагьы ишықәгылац иқәгылоуп урҭ руакаҿы иҟаиҵаз азҵаара: «Сыхаара сыԥсадгьыл, абас улахь зеиқәузеи?..» Уи адунеи зегьы ахьгьы ихоуп, иааиуа абиԥарақәа рахьгьы.
Уи азҵаара аҭак ҟаҵахоит, ҳаԥсадгьылгьы алахь еиқәыхны иччоит, иаҳхысыз аибашьраҿ иара аҵеицәа иашақәа иааргаз ахақәиҭра ҳзыхьчар, инаӡахар. Уи ҳаӷацәа иаҳзырцәыхьчар, ҳахгьы иаҳзацәыхьчар.
Дырмит Гәлиа дызҿыз зегьы мыҽхакыла ишыҭбааз еиԥш, урҭ ируакыз, алитератураҿгьы имҽхак ҭбаан. Шамахақәак ракәымзар, иҟам уи зшьапы имкыз, ма иҽыззимшәаз литература хкык, жанрк. Апрозаҿ уи иҩит раԥхьатәи аԥсуа жәабжь, ашьапы икит раԥхьатәи амилаҭҭә роман.
Убри раԥхьатәи аԥсуа жәабжь, абас зхала ицәажәоз ахьӡ змаз «Атәым жәҩан аҵаҟа» ҳәа, усҟантәи жәлар рыԥсҭазаараҿы даара акыр зҳәоз ҩымҭан. Уи илахьеиқәҵагоу апоезиатә шәахәа алыԥхо ишыҟоугьы, даара ицҳауа асатирагьы алаҵәахуп.
Атәым жәҩан, атәым дгьыл мацарагьы акәӡам, ижәлар еидкылан изкыз Аԥсуара акодексқәа, Аламыс, аиаша-ҵабырг еилаганы, рҵакы ԥсахны, рцәа аарҳәны ирхарԥаны, иара дызлааӡаз, ижәлар реиҳараҩык зықәныҟәоз азы итәымыз ажәҩан даҵанагалт, хьыӡдацәадагьы дҭанархеит ажәабжь ахаҿсахьа хада Елҟан. Уи ахаҵараҵәҟьаз дақәшәазар ус ихьӡомызт, даиааиуан, даӡрыжәуан. Дҭахаргьы ихаҵарагьы иаргьы ҿырԥшыган инхон.
Аиашаз, даара ихҭыс дун, жәытәнатә аахыс аепос дуӡӡақәа аԥызҵахьаз ажәлар рлитература қәыԥш аҿы, иахьатәи аԥсҭазаараҿы аепос ахь ииазго ароман еиԥш иҟоу ажанр ацәырҵра, аира ахьалшахаз. «Камаҷыҷ» ҳәа ахьӡ мацарагьы иаҳәоит, уи ажәытә епос абжьы ҳараки апафоси шадгалам, ашәҟәыҩҩы дызхаану ареалтә ԥсҭазаара ишахылҵыз.
Ароман аҿы иаарԥшу аԥсҭазаара ҳара иахьа иқәу ҳзы аҭоурых ишатәхахьоу, ишынаскьанагахьоугьы, иара шаҟа бзиа ибаны, апоезиа алыжжуа асахьа ҭихуа, шаҟа аперсонажқәа рыԥсы ҭаны иҟаиҵо рыла иахьа иаԥхьогьы, ажәлар рҿы ишырҳәо еиԥш, ахәша еиԥш игәы иқәлоит.
Ароман астиль аҷыдарақәа иреиуоуп, автор дахьаламкьысыз усҟан аԥсуа ԥсҭазаара иамаз асинкреттә ҟазшьа, ашәаҳәареи, анапеинҟьареи, акәашареи шеицу еиԥш еилысны иҟаз аԥсҭазаара хаҭеи аетнографиатә елементқәеи.
Еиҳарак ас иахьыҟоу ароман абжараҟынӡа ауп. Уинахыс, заҵа асоциалтә ԥсҭазаара еиҳа аҽеилнарго ианалага нахыс, лара Камаҷыҷ лхаҭагьы ианлызҳа, аԥсҭазаара данаӡрыжә, илҭахуи илҭахыми лхала имҩақәылҵо даналага, аматериалгьы еиҳа иромантәхеит.
Ароман иагәылҳәҳәоит Камаҷыҷ лхаҿсахьа. Уи жәлартәы хаҿсахьоуп. Уи лхаҿсахьаҿ автор еизигеит аԥсуа ԥҳәызба, аԥсуа ԥҳәыс иреиӷьыз лҟазшьақәа, насгьы уи ажәлар знымыӡбо ахақәиҭра лара шаҟа даԥсоу аҟара ишлырҭбаауа, ажәлар рҿы ҳаҭыр зқәыз ахаҵамԥҳәысра атәы.
Усҟантәи лыԥсҭазаараҿгьы дшеиқәымшәаз, лара илыцызго аҩыза насыԥс дшылмоуз, ажәакала, илықәнаго дахьыҟамлаз ала, автор, уи луаажәлар, лтәыла, урҭ риаша-рҵабырг азы, идеалк, символк аҟынӡа дҩеигоит. Ажәакала, убрагьы лара илыцназго, ишлыхәҭоу дымҩаԥызгаша ахаҵа, афырхаҵа дымгылацт ахь ауп автор алкаа ахьирхо.
Иара ус, иахьа уажәраанӡа иара аԥсуа сахьаркыратә литератураҿгьы ахацәа рхаҿсахьақәа рахьтә уи илықәнагахаша иалхра уадаҩуп. Алитератураҿ мацарагьы акәымзар ҟалап, аԥсҭазаара аҟынгьы макьаназ уи илықәнагахаша дгылт шаҳҳәо, ма Алхас ихьыз ихьуеит, ма Ҭаҭласҭан диеиԥшхоит.
Ус анакәха, Камаҷыҷ иахьа уажәраанӡа дшеибоу дынханы дыҟоуп. Аха, имгәыӷкәа иԥсхьада, иара усгьы, алитератураҿгьы иҟалароуп уи илықәнаго, илыцназгаша ахацәагьы. Уи леиԥш иҟоу абзиахә дзаҵәымхароуп.
Иара убас, Дырмит Гәлиа иџьабаа ӷәӷәаны иадуп аԥсуа хәыҷтәы литература. Адуцәа рзы ашьапы шикыз еиԥш ахәыҷқәа рызгьы икит. Уи даныҩагыла инаркны, аҵара-лашара, ашкол аус инапы злалакыз ала, раԥхьаӡа инапы иҵыҵқәаз иреиуоуп ахәыҷқәа рзы аҩымҭақәа. Даара иқәҿиангьы иҩит ахәыҷқәа рзы ажәеинраалақәа, апоема, абжьагарақәа, ахшыҩрҵарақәа. Урҭ иахьа уажәраанӡагьы уи ажанр аҿы зда ыҟам иреиуоуп. Аха иахьа уажәраанӡагьы, урҭ ишрықәнаго, сахьала ирхианы иахьҭыжьқәам уаҩы игәы инамырхьыр ҟалом.
Дырмит Гәлиа ашьапы икит аԥсуа профессионалтә театргьы. Еиҭеигеит уи раԥхьа излацәырҵуаз апиесақәа. Убри нахысгьы, атеатргьы адраматургиагьы ринтерес шимымҵәоз, урҭ рҷыдарақәагьы нарҵаулан ишидыруаз, ибаҩхатәран ишилаз ааирԥшит, атеатр анышьақәгыла нахыс акырӡа аныбжьыс ашьҭахь ииҩыз адрама «Анаурқәа» рҿы.
«Анаурқәа» даара акрызҵазкуа ҩымҭоуп иара Дырмит Гәлиа ирҿиара зегьы аҿы, еснагь зыҿиара уадаҩу аԥсуа драматургиа, ҳтеатр, ҳлитература зегьы азы. Абриаҟара ҵхьаны, абриаҟара ихганы, иԥсадгьыли иуаажәлари дырҩегьых рыхәламшәа ҵкааны ианыркыз 1949 шықәсазы, даныҷкәыназ иҩымҭақәа рҿы иааирԥшхьаз аԥсҭазаара ашҟа дылбааит дырҩегьых.
Уи уажәраанӡа, иҩымҭақәа рҿы, исатираҿы ада, рыгхақәа ртәы иҳәозаргьы, ауаа рыцҳашьан, ихьааган дрыхцәажәоит. Ара изхароу ҳәа иҟоу рыцҳаишьом.
Дырҩегьых аҟазаареи аҟамзаареи рыбжьара инаргаз ажәлар рзы хеиқәырхагак ибомызт, наџьнатә зегьы ирзеиԥшыз ауаҩреи аламыси ркритериқәа рыда. Аҭагылазаашьа узхымго ишыхьанҭазгьы, уиала 1949 шықәсазтәи аԥсуаа иреиҳәоз – ауаҩра, аламыс, – рнормақәа шәырхымсроуп, уаҩы иимычҳац шәычҳароуп ҳәа акәын. Урҭ рышьаҭа еиқәзырхаз ажәлар, нас егьырҭ ирыгхаз, ирцәыргаз ашьақәыргылара, аиҭарҿыцра рылшоит ҳәа.
Ҳара иахаану зегьы иаҳгәалашәоит уи аԥсуа театр асценаҿ Нели Ешба ианықәлыргылаз, ашьҭахь иҵегьгьы дахәаԥшны еиҭанышьақәиргылаз Дмитри Кәартаа. Избаз ргәы иҭнымҵәо иҟалеит аспектакль, неиҩымсрада иссирны ирхәмарыз ахаҿсахьақәа зегьы, иара актиорцәа зегьы усҟантәи рансамбль ссир. Уи аспектакль, арежиссурагьы, ахәмаррагьы, алҵшәақәагьы рыла, ҳәарада, аԥсуа театр, милаҭ театрк аҳасабала иахәаԥшуа, иреиӷьӡоу уи ақәҿиарақәа рахь имшьар залшом.
Атеатр иахьа знапы иану, ҳәара аҭахума, еиҳа ирдыруеит уи иахьа еиҳа иаҭаху, аха, сара хәаԥшҩык иаҳасабала, сгәы иаанагоит, ари аиԥш аспектакль еснагь ихианы ррепертуар аҿы иҟазароуп ҳәа, ианаҭаххо азы. Уи атеатр атрадициақәагьы арыӷәӷәоит, ҳара ҳахәаԥшыҩгьы ианаҳәо ыҟоуп, аҽаџьарагьы зегьы ҳзы иаҳәо ыҟоуп.
Дырмит Гәлиа инапы назлеикыз, шамахаӡак акәымзар, зегьы ҿыц ршьапы икыр акәын: аҵарадырра, ашкол, аҭоурыхҭҵаара, абызшәаҭҵаара, афольклор иахьӡаны ашәҟәы анҵара, иара алитератураҿ, амилаҭ ҷыдарақәа, абызшәа аҷыдарақәа ирызбзиахо аформақәа ралхра.
Усҟанҵәҟьа аԥсуа жәлар Аԥсны инханы иҟаз зынӡа иззыҟаҵамыз рацәан. Культурак иалазырхәыша, ҵарадыррак ахь изырхашаз, рбызшәагьы иацхраашаз аҽа
бызшәакгьы рыздырамызт. Убарҭқәа зегьы рҿы тәамҩахә изымдырӡо аус иуан Дырмит Гәлиа.
Убарҭ ирхыԥхьаӡалан уи иусумҭа «Историӷ Абхазии». Ажәлар акы еиԥшхарц азы аҵла гәаҩа ишҭымҵыз, аҭоурых шрымоу дырдыртәын, уи азы агәхашҭра ирымаз иалгатәын. Иара аусумҭа, аиашаз, раԥхьа иргылан, аԥсуа изы ҿыц иаадыртыз Америка еиԥшын. Иахьагьы уи, ус зтәыла аҭоурых иазҿлымҳау изгьы, иара ҭызҵаауа изгьы, ари адырра хкы азын Анбан шәҟәы иаҩызоуп.
Иара алитературагьы, иҟаларц, ишьақәгыларц азы иазыҟаҵатәын. Иаҳҳәап, аԥхьарца еиԥшыз еиуеиԥшым ажәларқәа рмузыкатә инструментқәа зегьы «ирҿыҵаӡоз» аскрипка ишьҭнахит. Уи ус иҟаларц азы иазыҟаҵатәын, амузыка иақәшәо аркестровка азутәын, нас аскрипка ахаҭа ыҟазар акәын. Иҟалап алитература азырхиара иҵегь иуадаҩзаргьы. Ахәыҷы анбан анидырҵо аиԥш, еснагь иазырҳаны, ирҟәазны мацарала ихьадырԥшуаз афольклортә епос афырхацәа рыла иааӡаз, иахьеи уахеитәи иԥсҭазаара атәы ҩны иазхьарԥшра акраҭахуп – азыҟаҵара, аамҭа, атрадициа.
Дырмит Гәлиа уи аҿы даара дақәшәан ихы иаирхәеит ҳфольклортә традициа дуқәа. Урҭ усҟан даара иӷәӷәан. Убри аҟнытә, раԥхьатәи иҩымҭақәа рахьтә акыр, афольклори дареи узеиҩымдыраауа инижьуашәа убоит. Аха, цқьа уанахәаԥшлак, игәоумҭар зыҟалом уи алитературатә «аркестровка» шамоу, «аскрипка иаҿаӡартә» ишыҟаҵоу. Убас раԥхьатәи иҩымҭақәа рахьтә имаҷмызт ааӡаратә зҵаара зныԥшуаз, адидактика, абжьагарақәа, ажәарҟаза уҳәа реиԥш ахықәкы змаз алитература.
Аха дышнеи-шнеиуаз алитература иатәымыз амотивқәа раамҭа анцалак днарыхо, иаалрышәшәо, ажәлар рфольклори егьырҭ алитературақәеи рԥышәа неиҿыбаауа, ус зегьы ирзеиԥшу, аунификациа ҟазшьа змоу поетикак акәымзаргьы, ирхиеит аԥсуа литература амхурсҭа, инықәрыԥсо гылартә, иӷьацартә.
Дырмит Гәлиа, ҳәарада, насыԥ змаз уаҩын, уи инаигӡаҵәҟьеит ижәлар рҳақ. Аха уи анасыԥ ахә акырӡа изтәон, мышкыхәлаанӡа аԥсцаха изымҭоз аџьабаа, еснагь ашәарҭа дҭаргылан дызмаз, еснагь ашьа злыжжуа иҟаз аамҭа, иԥсҭазаара, ихы-игәы иҭысны ицоз жәларык зегьы рԥеиԥш, ркультура, ражәа аԥеиԥш.
Ҳәарада, Асовет мчы аанӡагьы уи иман ивагылоз, иарӷьажәҩақәа ицнагаҩцәа, раԥхьаӡатәи аԥсуа милаҭтә интеллигенциа иреиуаз. Аха иҟан убри аиԥш аусқәа, ихала мацара дрыдымгылар, имч ақәымхар ахьыҟамлоз. Зегьы рҿы, еиҳарак ажәлар зҵазкуаз аусқәа рҿы акырџьараӡа раԥхьатәи аҭакԥхықәра иара иқәшәон. Аамҭа еиҳа ианыцәгьаз, ижәлар зегьы ашәарҭа бааԥсы ианҭагылаз, ианылаԥшықәырҵаӡоз, иреиӷьыз рҵеицәа рхыҟәшәан ианыргоз, ҳҭоурых 0ҵааҩ ду Гьаргь Ӡиӡариа ишиҳәаз еиԥш, Дырмит Гәлиа рыхәда дкылахан дырзылбаамдеит. Убри – ҳажәлар жәларҵас ашәҟәы ианырымхыкәа излеиқәхақәаз иреиуоуп.
Уеизгьы, ирҿиамҭақәа ирнымԥшыр зыҟаломызт, ирыӷӷаны урҭ ахәраҭыԥқәа рызныжьны имцар. Иҟан, ижәлар ирԥыракны иалеихьчарц игәы иаҭахымыз аниҩуаз, иашәаҵәҟьа хәаҽны, ижәлар раӷацәа нызкылашаз аниҩуаз. Аха зегьы дара роуп, урҭ ахәрақәагьы ҳаҭыр рықәуп, избанзар, аԥсреи абзареи ҳрыбжьазыргылаз аидыслара бааԥсқәа ирышьҭоуп.
Ҳәара аҭахума, зыжәлар рзы асҟак иаанагоз, егьырҭ реиԥш иахгара, иӡы мааҩуа иҟарҵар рҭахымкәа иҟаломызт. Аха, аиашаз, абасҟак зыжәлари дареи еилысны иҟаз иҿы инызкылоз рацәан. Усҟантәи арепрессивтә мычқәа ирылымшоз иҟазиз, аха аԥсуа жәлары зегьы рықәгара, рахгара еиԥш ирымаз агәҭакы еиқәаҵәа аҿы ирԥырхагахар ҳәа ишәазар акәхарын.
Аиашаз, урҭ Дырмит Гәлиа рыхәда дкылахартә иҟанаҵеит ижәлар рзы илшаз, иршьырц рҭахызаргьы ус мариала иауамызт: рҩыра ыҟан, рбызшәа ыҟан, ркультура ыҟан. Убарҭ зегьы ыҟамызҭгьы, уаҳагьы ҽыҵга рҭаххаӡомызт, еимактәысгьы ироуӡомызт, русеиқәаҵәагьы марианы ирыӡбон.
Абри ианакәызаалак аԥсуак ихеимыршҭыроуп!
Дырмит Гәлиа ибзиан идыруан ажәларқәеи акультурақәеи реиҭанеиааира, реицхыраара иаҵанакуаз. Иахьатәи адунеи аҿы уи ада еизҳара, – иааира шзыҟамло.
Акультурақәеи абызшәақәеи рахьтә, иусуреи ирҿиареи рхы анырк нахыс, иаликаахьан аурыс культуреи аурыс бызшәеи. Уии аԥсуа бызшәеи реизааигәахара ахыҵхырҭаҿ дгылан Дырмит Гәлиа. Еицырдыруа аҵыхәтәантәи ипоема «Схәышҭаара» аҿы уасиаҭк аиԥшҵәҟьа иҩуеит, Аԥсны аԥеиԥш Урыстәыла ду алаԥш агымзароуп, аурыс бызшәеи аурыс культуреи еснагь аԥсуа бызшәеи аԥсуа культуреи рзы иарӷьажәҩан иҟазароуп ҳәа.
Идыру усуп, иара Дырмит Гәлиа аурыс бызшәеи аурыс культуреи беиоуп, ибзиоуп ҳәа мацараз акәӡам дзашьҭаз, раԥхьа иргылан, ҳара ҳкультуреи ҳбызшәеи ррыӷәӷәаразы акәын. Уи, аиашаз, ҳхала ҳаҩны изыҩнаҳажьлаз хәыҷы-хәыҷла ҳдәылицарц, аԥшәма иҭыԥ аҳҭарц акәӡам. Аҩны ҩнызар аԥшәма иҭыԥаҿ иара дбаӷьаӡа дыҟазароуп, усҟаноуп аҭааҩгьы иусгьы, иҭыԥгьы идыруа, аԥшәма изгьы дхәарҭаны даныҟало.
Абызшәақәа, ус анакәха, амилаҭ культура, ус анакәха, дара ажәларқәагьы, еиҳараӡакгьы хыԥхьаӡарала ирацәам, рпроблема адунеи аҿы иҟан, иҟалоит. Урҭ рхы удмырдырыргьы ҟалаӡом. Ахи-аҵыхәеи, игәаҭаны еилкааны ианаамҭоу аҭыԥ ақәҵароуп. Иаҳҳәап, иаадыруеит Д. Гәлиа ихаан 19-тәи ашәышықәса иқәнаргылаз аҳасабтәқәа. Нас убри ззыҳасабыз 20-тәи ашәышықәса зегьы аԥышәара иахнажьуан. Изаҵагылаз еиқәхеит. Аха уажәы иааиз ашәышықәсагьы иҿыцу аҳасабтәқәа ықәнаргылт.
Иааиз ашәышықәса иаҳәоит – абызшәақәа, акультурақәа, ус анакәха, амилаҭқәа, рхы рыхьчарц, иеиқәхарц азы уажәшьҭа аҩыреи, ашколи, алитературеи мацара азхом ҳәа. Дара зыхьчо, хықәкысгьы дара реиқәырхара, рырҿиара змоу аҳәынҭқарра рзацзароуп ҳәа. 19-тәи ашәышықәса аҳасабтә, Д. Гәлиа иеиԥш иҟаз акультура арҿиаҩцәа раԥхьа иқәнаргылозҭгьы, уажәы ҳазҭалаз ашәышықәса ари аҳасабтә, раԥхьа иргылан, амилаҭ ҳәынҭқарреи, уи ахадареи, аусзуҩцәеи раԥхьа ауп иахьықәнаргылаз.
Убри аҟнытә, иахьа урҭ азҵаарақәа аҳәынҭқарра аус хадақәа ирыгәҭылакны, Д. Гәлиеи уи ицнагаҩцәеи ианраамҭаз ишыҟаз аиԥш, зыԥсҭазаара азызкуа аҳәынҭқарра ахадара аҟынтәи ианыҟала, зегьы закәанла ирыхәҭоу аҭыԥқәа рҿы иаргылоит, аԥсшәагьы, аԥсуа культурагьы, егьырҭ абызшәақәагьы, аурысшәагьы нарылаҵаны.
Абызшәеи акультуреи рыхәҭа ҽԥыхәшәк еиҳамкәа избо ыҟоуп, аха абри аҽԥыхәшә зыгхаз аҳәынҭқарра дук имгакәа аҭӡамцқәа хыџ-хыџуа иалагоит. Ахадараҿы иҟангьы убарҭқәа ззеилымкааз, ма еилызкаарц зҭахымхаз, хара изгаӡом.
Урҭқәа ишыҷкәынӡаз еилызкааз Д. Гәлиа, убри аиԥш алашара рылихит, аҭоурых ацәқәырԥақәа икыдҟьо ирымаз «Аԥсны» ҳәа зыхьӡу аӷбазы цәымзаркыран иҟалеит, иҟоуп иахьагьы!
Убри нагӡара амазааит!
Ауаҩы дзышьцылоу аԥсҭазаара «иқьышә иҭасны», имч мырхакәа аҽыԥсахра ианалагалак, зны иахиҳәаара изымдыруа дынхоит, нас – иҟаиҵарагьы. Ииашоуп, егьа ус акәзаргьы, раԥхьаӡа иԥсымышьҭыга дашьҭалоит, амла даганы, дӡышаны дмыԥсырц. Аха, зегьы убас еибаркуп, иҟалаз закәу анузеилымкаа, иҟаҵатәу анузымдыр, иаарласны иара убрыгь умч ақәымхо иҟалоит.
Ԥыҭк ҵуеит Аԥсны абри иадукылартә иҟоу аҭагылазаашьа ҳамоуижьҭеи: зны, Асовет мчра анхыбга, Асовет тәыла анеилыҩры, адәыхты ҳаақәхеит, ҳзыхьчогьы дыҟамкәа, ҳхы злаҳахьчо ҳәагьы ҳкымкәа. Уаанӡа, цәгьам-бзиам Қарҭи ҳареи алаба ҳабжьакшәа ҳаазгоз ацентр аныҟамла, уатәи «ҳауацәа» хымаԥсыма аҽазыҟаҵара иалагеит, акраамҭа маӡа-аргама еиҵарҟәаҟәоз ахәшьадра абыржәы инарыгӡарц. Аԥсуа жәлар рыԥсы мцо-имаауа, ахааназ рхы изымҩахо иҟаҵаны, Аԥсны хьаҳәаԥаҳәада рнапаҿы иааргарц. Уи иахылҵыз еицырдыруеит, закә еибашьроу ҳажәлар ирхыргаз, изакә шьоу икарҭәаз, изакә иааироу иргаз.
Аха уи ашьҭахьгьы, аҽазнытәи ауадаҩрақәа иреиԥшымыз ауадаҩрақәа ҳзыԥшын: Асовет мчы, уи аиҿкаашьа анхыбга, уи иаҵанакуаз зегьы акапитализм ахь рхы дырхеит. Ҳаргьы ус ҟаҳҵар акәын. Аха акапитализм зыхьӡу еиқәхаԥса уныҩнало иҟаӡам, иҟаҵатәуп. Иацы аӡы ахьаҳтоз аҵеџь, зынӡа еимаҳмыԥсазаргьы, ианаҳамрыцқьа, ҳаназхьамԥш, ӡыржәтәыс уаҩы имыхәо аҟынӡа инеит. Аҿыц ҟаҵамызт. Ҳтәыла иақәлаз ҳара дықәаҳцеит, ихьыԥшым республикоуп ҳәа рылаҳҳәахьеит, апрезидент далаҳхит, аиҳабыра – убас, аконституциа ҟаҳҵеит, аҳәынҭқарра ҟаҳҵоит ҳәа ҳаҿуп. Аха адунеи жәларрыбжьаратә еилазаара уи рыдрымкылеит. Ҳара ҳаҟоуп ҳҳәеит, дара шәыҟоуп, аха шәшыҟоу акәым рҳәеит. Ажәакала, макьана уахьгьы ҳаҟам, арахьгьы.
Аха ҳара «уахь» атәы рыӡбаанӡа ҳәа ҳазтәаӡом, арахь хымԥада ҳаҟазароуп. Раԥхьа иргылан, арахь ҳҟаларц, аҳәынҭқарра аҟаҵара ҳамч ақәхарц арежиссураҿ аҳасабтә иаҳасабуа (сверхзадача) ҳәа изышьҭоу бзианы иаадыруазароуп. Уи ҳориентирқәа зегьы-зегьы иаразнак еилыкка иҟанаҵон. Аха, иахьа, амчра иҟоу рпрограммаҿ аума, аоппозициа иҟоу рпрограммаҿ аума, уи атәы игәылыршәаҵәҟьан џьаргьы ирзымҳәеит, иԥҟаны ирзышьҭымхит. «Изинтәу адемократиатә уаажәларра ҟаҳҵарц ҳҭахуп» ҳәа мацара аконституциа иануҵаргьы, аоппозициа апрограмма иануҵаргьы – ибаша ажәа еизадақәоуп.
Аха, урҭқәа зегьы ҳрыламлакәа, ҳазааҭгылап, зегьы цқьа еилаҳкаанӡагьы, ианеилаҳкаалакгьы, уинахысгьы зда ҳхәарҭам, жәларыкны ҳаидызкыло – амилаҭ ретикатә культура, иааидкыланы аменталитет ҳәа изышьҭоу.
Уи – аҳасабтәқәа рыҳасаб аԥшаараҿ еиҳа зҵазкуа ацхыраагӡақәа раԥхьа игылоуп. Ҳәарада убрыгь рҿыцлатәуп, аха агәыцә хиоуп.
Ҳара инықәырԥшшәа уи Аԥсуара ҳәа ҳашьҭоуп. Знызынла абзазаратә етика иҭагӡаны аҵакы дырҭшәоит, аха иара иҵегь иҭбаауп. Ари акультура ашьаҭаҿы иҟоуп ауаатәыҩса ирзеиԥшу аетика зықәгылоу акомпонентқәа зегьы: аиаша-аҵабырг, ацәгьа-абзиа, абзиабара-ацәымӷра, егьырҭ рҿаԥхьа ауал, аҭакԥхықәра реиԥш иҟоу. Жәларыс иҟоу зегьы, досу дара рҭоурыхмҩа, рыԥсабара, рынхашьа-рынҵышьа, реизыҟазаашьақәа уҳәа инарықәыршәан, шәышықәсала ишьақәдыргылон рхатәы етикатә культура аформақәа, аҷыдарақәа.
Аԥсуа етикатә культура еснагь абжьааԥнытәи ақьабзқәа акыр ирхыҳәҳәон. Ҳажәлар, рхатәы ҳәынҭқарра анрымырхлак, аҽа ҳәынҭқаррак анапаҵаҟа ианаанхалак, уи рыжәларра зладмырӡуаз форман иҟалон. Иара Асовет мчрагьы, раԥхьаҵәҟьа ахақәиҭра рзаанагазшәа днарбеит, аха нас уи мцурашртәуа ианалага, дырҩегьых ретикатә культура «амгәарҭа» рҽарҭеит, ԥсгарҭас, хыхьчагас ирзыҟалт.
Ҳәара аҭахым, аҳәынҭқарра ахаҭа анԥса ианырзеиԥшхалак, ретикатә культура мацара ианадхалалак, уи зегьы аларгӡо ианалагалак, иахьеицанакуаз, иахьымыцхәхоз рацәахон. Аха, зегьы дара роуп, уи рыԥсы иаԥшәман.
Ҳәарада, Аԥсынгьы хкаамызт, ирыкәыршан инхоз ажәларқәа ретикатә культурақәа рныррагьы ааӡон дара рҟынӡа. Аха ҳара ҳтәы, зны-зынла аҳәынҭқарра афункциақәа ирзааигәоу атәы нанамыгӡар ԥсыхәа амамкәа иахьыҟаз аҟынтә, еиҳа иӷәӷәан, еиҳа амч аман. Аԥсны иакәыршан инхоз рыҿгьы анырра маҷымкәа иҟанаҵон, аха иара Аԥсныҵәҟьа аԥсуаа ирыланхоз ажәларқәа рхаҭарнакцәа уи амч даара ирылсны иҟан еснагь. Уи лаԥшҿаба избеит Бырзентәыла, Афини аиҿцәажәарақәа рзы ицаз аделегациа салан сахьнеиз. Аԥсны зхы налакшәа иныҟәызгоз абырзенцәа, уа убас иаҳԥылт, ҳара ҳаԥсуа бырзенцәоуп ҳәа, ҳбарҭа рибаҭомызт. Даргьы Аԥсныҟа ихынҳәызшәа иҟан, ҳаргьы – џьаргьы ҳамцаӡакәа аҩны ҳаҟоушәа. Даргьы иџьаршьозар акәхарын, ҳаргьы иџьаҳшьон, уи шаҟа уаҩы ибарҭахаз шаҟа ҳаиԥшхахьаз, аԥсуара атмосфера шаҟа ҳаизааигәанатәхьаз.
Уажәы Аԥсны иаҳхашҭхьаз аҭагылазаашьа ҟалеит: аҳәынҭқарра иара аетикатә культура зтәу ирҳәынҭқаррахеит. Уажәшьҭа аҽеицәыхьчара акәым, рҽеидыркылароуп, аетикатә культурагьы аҳәынҭқаррагьы рымч еилаҵаны аҳәынҭқарратә, аграждантә етика алырхроуп.
Аха, иџьоушьаша, ҳҳәынҭқаррагьы ҳажәлар ретикатә культурагьы хьшәашәа-хьшәашәаӡа досу иахьыҟаз инхеит, ҳшақәгәыӷуаз еиԥш акраамҭаӡа еиқәымшәацт, игәхьааибагоны иҟоу реиԥш еиламҵәаӡеит. Урҭ ирыбжьаз агәреибамгарагьы нхеит. Уи еилкааны реизааигәатәра иашьҭалаша мчыкгьы макьана иҟам. Ари зыԥшра ҟамҵакәа аилкаара зҭаху акоуп. Уи ада аграждантә уаажәларра, ажәа аҟынтә акәымкәа, аус аҟынтә изыҟалаӡом. Ҳтәылауаҩ игәи-игәи еилаԥшуа дынхеит, ианакәызаалак ихазы ииҭахыз иетикатә культура усҟантәи иҳәынҭқарраз деигӡон, инихуамызт, уи агәра игомызт аҟынтә. Аха уажәы, абри аҳәынҭқарра уара иутәуп шырҳәазгьы, илаԥықәшәақәа ҽеиму, макьана иҽаанкылан дыҟоуп. Иара аҳәынқаррагьы макьана уахь зынӡа ихьамԥшыцт.
Абри аиԥш иҟоу аҭагылазаашьа, ҳәара аҭахым, ҳтәылаҿ имҩаԥысуа зегьы ирныԥшуеит. Наџьнатә ажәлар жәларны иҟазҵо, зегьы ирыцку рҷыдарақәа ирхыҵхырҭазар, уи уажәыгь даара акраҵанакуеит, ажәларгьы аҳәынҭқаррагьы рыԥсҭазаараҿы.
Иахьа мчы змоу акрыҟоуп: ауаҩы изинқәа зыхьчо, ажәа ахақәиҭра зыхьчо, иара ареспублика аконституциа иҟанаҵо азинқәа. Урҭ зегьы, анс уҳәа арс уҳәа, хыхьынтәи илашьҭуп, аҽаџьара, аҽа ҭагылазаашьак аҿы иԥҟаны ишьҭырххьоу рҟынтә иаагоуп, ашәыр жәла бзиа аихаҳатә аиԥш. Еилкаауп, уи шиашоу анышә иҵоуркьакьар иҩоит. Убри аҟнытә, зышьаҭа ӷәӷәаны ари адгьыл иамоу акы иахоуҳароуп. Усҟаноуп уи аԥсгьы анҭало, ианеизҳауагьы, аҵыхәтәан ашәыр бзиа анҿалогьы.
Макьана зегьынџьара, аҭыԥантәи ауаҩы изин зыхьчогьы, ажәа ахақәиҭра ахьчара ҳәа ажәа ҟәазқәа зҳәогьы, апретенциозтә газеҭқәа ҭзыжьуагьы, иҟьо
ирыман идәықәу, убарҭ зыԥсыҵәҟьа ҭам, акгьы иахарымҳаӡац аихаҳатәқәа роуп.
Ҳәарада, ари зегь реиҳа ирныԥшуеит аполитикатә еизыҟазаашьақәеи амассатә информациатә хархәагақәа ҳәа изышьҭоу русзуҩцәеи, урҭ рҩышьеи, рҳәашьеи, рлеишәеи. Ишдыру еиԥш, иахьа зегьы ираҳауа еицәажәашьас иҟоу агазеҭқәеи ателехәаԥшреи, арадиои роуп.
Аиашаз, даара акрыԥнаҟаҵәҟьоит, ауаҩы ииҭаху иҳәо, иажәа дақәиҭны, ибжьы дақәиҭны даныҟоу, аоппозициа ҟаиҵар, амчра, аиҳабыра рпозициаҿы дзықәшаҳаҭым мӡакәа иҩыртә, иҳәартә иахьыҟоу. Ус ианыҟам аԥсҭазаарагьы зԥсҭазаарахом, ԥхьацарагьы зыҟалаӡом.
Аха, аҽа ганкахьалагьы, Асовет тәыла анеилыҩр ашьҭахь иҟалаз ахҭысқәа, имҩаԥысуа апроцессқәа рыла иаабоит, ахақәиҭра аныҟәгарагьы, иара ажәа ахақәиҭра аныҟәгарагьы ус ишымариам.
Ақырҭқәа ахақәиҭра анроуҵәҟьа ҳара иҳақәлеит. Ажәа ахақәиҭра рхы иархәан. Аӡәырҩы ажәа иалахә-ҳахәҭуа иалагеит, ма – рхы иааҭашәалак рҳәо, ирыҩуа.
Ҳара ҳаҿгьы, ус уҳәа, егьыс уҳәа, аоппозициагьы ыҟоуп, ҵҩа змам агазеҭқәагьы ҭыҵуеит, урҭ зегьыҵәҟьа агазеҭ ҳәа узырзымҳәозаргьы. Алитературатә журналқәа ҩбагьы рыԥсахәага ҭоуп. Схацәгьа сҳәошәа иҟалоит (аредколлегиа саргьы салоуп), аха ҳлитературатә журнал анеитралра амгәарҭа иҭнагазшәа иҟоуп. Асоциал-политикатә зҵаарақәа рҵыхәала аимак-аиҿак, уимоу иара алитературатә критикаҵәҟьа ишахәҭоу ажурнал адаҟьақәа амбеижьҭеи ииз ахәыҷқәа ашколқәа ирылгахьеит. (Уи, ҳәарада, иара ажурнал аредақциа рхала ракәым, аредколлегиагьы, ашәҟәыҩҩцәа реилазаарагьы иаҳхароуп.)
Ахәыҷтәы журнал хәыҷтәы журналуп, урҭқәа рганахьала уи ус амам, аха иану аматериал бжеиҳан аԥсы ахаҳан ауп ишыҟоу. Асахьақәагьы еиӷьым. Излаҭрыжьуа, ԥсымышьҭыгак ирырҭо акәымкәа, иахамышшаауа иҟазҭгьы, ҳәарада, еиӷьыртәуан.
Агазеҭқәа рахь ажәытә традициақәа змоу «Аԥсны», «Республика Абхазиа» аиҳабыреи Аизареи ироргануп. Урҭ ртрадициақәа, ҳәарада, ҳаҭыр рықәаҳҵоит, избанзар ҳжурналистикеи ҳгазеҭқәеи ирҭоурыхуп. Интересу акгьы зынӡа ирнылаӡом зҳәақәогьы иашаӡам, аха уажәы ишцо, рҽаламгалацәакәа рҿынархар, аҽакгьы егьа профессионалла иҟарҵозаргьы, «аџьыка» анырцәагха, аӡыхьқәа зыҵахьтәы имҩеиуа аӡҭатәа еиԥш иҭабжьысыр ҟалоит. Иаҳҳәап, дара аиҳабыреи Аизареи рпозициақәа рыхьчозаргьы, егьырҭ рпозициа акритика азуны аполемика алҵыртә иҟарҵар алымшо. Аполемикаҿ акы мир ҟалаӡом, еиҳа аиаша иазааигәоу. Ажәакала, «еиҿадырцеир».
Ииашоуп, хыхь ҳзыхцәажәоз ҳажәлар ретикатә культураҿы аиҿарцеирагьы иара ахатәы формақәа амоуп. Убарҭ узрықәныҟәар, мамзаргьы уҩныҵҟа уи акультура умазар, аҳәатәгьы акгьы агмыжькәа иуҳәоит, аҳәашьагьы ауҭоит. Уи иуҳәарц иуҭаху амч еиҳанатәуеит, изызку рҟынӡагьы иаразнак инанагӡоит. Уоппонент ацҳәа аниҳәо убас еиԥш иаргьы аҳәашьа иԥшаароуп, акәымзар, убриазы мацара иаҵахаз, «иблыз» аӡәы диеиԥшхоит. Ус акәымкәа, убрыгь аҳәашьа данақәшәа, зегьы азхәыцыртә, рыхшыҩ аларҵартә иҟалоит.
Ишԥаҟоу убарҭ иреиԥшу азҵаарақәа ҳазҭагылоу аамҭазы? Ишдыру еиԥш, аполитика-социалтә зҵаарақәа рзы иахьа ҿахәҳәагас иҟоу агазеҭқәа роуп, жанрс – апублицистика, аиҿцәажәарақәа уҳәа. Аԥсны иҭыҵуа агазеҭқәа, иахьатәи афинанстә лшарақәа зеиԥшроу ала, адәныҟатәи рхаҿсахьақәа уреилаҳартә иҟам. Уи ранаҳажьып. Ахгьы аҵыхәагьы ирыҩуа, ирну, аԥхьаҩ, ажәлар, ауаажәларра ирыдыргало ауп.
Еиҳа иԥсыҽу агазеҭқәагьы зны-зынла иаалшәан, аинтерес злоу акы-ҩба ананырҵо ҟалалоит. Аха аҵарақәа зегьы «ҵәит» рҳәозар, ҳзеицәада, ҳахьӡи ҳажәлеи зҵаҩугьы акы акьыԥхь абааит ҳәа мацара, ҳәатәы змаӡам, згәы акы ыҵымхаӡо ирыҩуа еиҳауп.
Шамахамзар, агазеҭқәа зегьы рҿы ажанр еилагоуп. Избанзар, агазеҭтә журналистика ахатәы ҷыдарақәа амоуп, ус апублицистика ҳәа иааизакны иззырҳәо атәы – хазуп. Убри ахьеиларымго ауп агазеҭ газеҭны иахьҭыҵуа, ажурнал – журналны.
Агазеҭ ҿыцқәа реиҳараӡак ирыгуп, ма зынӡа иазхьаԥшуам хыхь зыӡбахә ҳамаз жәлар ретикатә культура, рменталитет шьаҭас измоу аҳәашьа, иара ажурналистикатә етикагьы. Ауаҩы иажәа дақәиҭуп, ииҳәо дақәиҭуп анырҳәа, уи уаҩҵас зхахьы зыхшыҩ ыҟоу иоуп изҿу, зҿы иааҭашәалак, ишааҭашәалак изҳәар, изҩыр зылшо иакәымкәа. Ииашоуп, ирыгу-ирыбзоу ахьырымҳәо, ма аҳәара азин ахьрымам абахҭа иаҩызахоит. Аха ажәа амч шыӷәӷәоу еиԥш, ахәгьы ӷәӷәоуп, иалагар алахәаахәҭра алшоит. Насгьы, иаҳхаҳмыршҭлароуп, амилаҭ, ауаажәларра зегьы рзы ишәарҭоу ацәырҵрақәа, иаҳҳәап, абзазаратә фашизм шыҟоу. Зыԥсҭазаашьала, зҟазшьала, аҿкы зыршуа авирус еиԥш уи ныҟәызгогьы. Иҟоуп иара убас, еигәырӷьан ақтивлаҵәҟьа зхы иазырхәо зетикатә культура изабалак алазгалахьоу рҟынтә иаарго, ҳара ҳаҟны рҿы иаҭәашьан ирымҳәо ажәақәа, ахымҩаԥгашьақәа ртәы. Насгьы, аиаша ҳҳәап, маҟҿам-ҳәас иҟоу зегьы, макьана ԥсҭазаара ззымдыруа, иагьамырԥхац, иагьамырлаҳәыц, избахьоугьы наԥшыхақә мацара избахьоу, дара раҵкыс еиҳау рамбициақәа ирыҵазза, «рыхшыҩрҵарақәа», ражәа ҟәазқәа рыла агазеҭи аполитикеи рыда доуҳа змаӡам (урҭ иреиԥшу еиҳауп) зегьы имҩахырҟьоит, идырҟьалоит.
Иахьа Аԥсны иҭыҵуа агазеҭқәа реиҳараӡак иахьеи-уахеи аполитика иакәшоит агьаргьалас еиԥш. Ажәытәан, ашахҭа арацәа ҭызгоз аҽқәа, наҟ-ааҟ имыԥшыкәа аԥхьаҟа мацара ада изымԥшларц рыблақәа ирымаз аԥыракнаҳақәа реиԥш, досу ипозициа мацара ауп иибо. Убри аҟынтә, акәша-мыкәша иҟоу аԥсҭазаара, Ареспублика зегьы аҿы ажәлар – аусуҩы, анхаҩы, аҳәаахьчаҩы, анапҟаза – ирбзазашьоу, ирыгу-ирыбзоу, аҭагылазаашьа ҿыц ишыҟанаҵаз, иаԥсаху, иамԥсаху уҳәа зегьы ртәы авахоит. Абасала, Аԥсны зегьы, ажәлар зегьы зныԥшыртә иҟоу уи аиԥш ахықәкы змоу газеҭ ыҟаӡам.
Аԥсны зегьы, ажәлар зегьы зылаԥшҳәаа иҭазмыгӡо агазеҭ – аиҳабыра иртәызааит, аоппозициа иатәызааит – ҳәарада, ибжахоит, имҩаԥнаго аполитикагьы – убас.
Зынӡа иџьоушьап, угәы армаҷып аԥсышәалатәи ажурналистика аҭагылазаашьа. Иара усгьы ԥсышәалаҵәҟьа иҭыҵуа ҳреспубликаҿ иҟоу газеҭ заҵәык ауп – «Аԥсны». Урысшәала икәаптеи-кәаптеины иҭыҵуа ҵҩа анрымам, уи иаҳәо рацәоуп амилаҭ зегьы рызҵаараҿгьы, ҳбызшәа азҵаараҿгьы, ҳара ҳхаҭақәа ажәлар зегьы ракәымзаргьы (ажәлар зегьы еицҿакны, шамахаӡак акәымзар, рхала акгьы рмыӡбаӡацт), ажәлар раԥхьа игылоу ҳәа ирыԥхьаӡо, аинтеллигенциа зегьы нацҵан, ҳзеиԥшроу, ҳахьынӡанеины ҳаҟоу аанарԥшуеит.
Абас еиԥш иҟоу ашәарҭақәа ртәы ануҳәалак, даара ирацәаҩуп зхы алзыршәшәо, аҽа шьоукы ирықәзыжьуа. Урҭ «аҽа шьоукы» егьа рхаразаргьы, зегьы урҭ ирықәзыжьуа ахаан ииашахьчацәан изыҟалаӡом.
Акоммунист еиҳабыра рхаангьы, аԥсуа газеҭ, џьара политикатә гхак аманы иҭыҵыр рҽаҿыршьаауан, аха ус асахьазы иҭыҵуа, уалбагак еиԥшны акәын ишахәаԥшуаз. Усҟан, урысшәалеи қырҭшәалеи иҭыҵуаз ареспубликатә газеҭқәа ирҭаху зегь аныҟарҵалак, рхәы
ҭарԥышҳаны ианрырҭалак ашьҭахь акәын, аԥсышәала иҭыҵуаз аныргәалашәоз. Зны-зынла ацәынха-мынха иаларгӡон. Сталин даныԥсы ашьҭахь, ԥсцарҭақәак аныҟала, аԥсшәагьы, аԥсышәала иҭыҵуаз зегьы ацхыраара руҭартә, афилологиатә факультет далгахьеит ҳәа мацара акәымкәа, апрофессионалтә кадрқәа рааӡара уҳәа – зегьы рышьҭыхра, ауаажәларраҿгьы рҵакы еиҳахартә аҟаҵара ԥсыхәа аман. Зкультуреи, збызшәеи, зуаажәлар рразҟи згәы азыбылуаз даара аҽышәарақәа ҟарҵахьан, убри азыҳәан аиҳабыра ирыҳәахьан, инарықәырӷәӷәангьы ирарҳәахьан, аха урҭ ишахәҭаҵәҟьаз акгьы ҟарымҵеит.
30–35 шықәса рыҩныҵҟа узыхьӡартә иҟаз рахь ианамуӡа абжа иахьӡазҭгьы, иахьа урҭқәа рзы уиаҟара проблема ҟалаӡомызт. Илоуҵаз ауп иааурыхуа: ҳгазеҭ заҵә «Аԥсны» иахьа уажәраанӡа иаазго ажурналистцәа реиҳараҩык рымч ршәеит, инарывагылаша, уаҩҵас иаарымыздаша раԥхьаҟа уаҩы дырбом. Уажәыгь хыла урҭқәа рҭыԥ ақәҵара иашьҭоу ҳәа аӡәгьы дҳаздырам.
Урысшәала иҭыҵуа газеҭқәак аԥсышәала абжьаԥсақәа ҟарҵалоит. Убарҭ рахьтә акы-ҩба ирнырҵо дырҩегьых уаԥхьартә иҟоуп, аха егьырҭ ус асахьаз ауп изыҟарҵо. Аҳәынҭқарратә бызшәа ҳәа аконституциа изанырҵаз, абызшәа азы згәы былуа, иӷьаҵәыӷьаҵәуа иашьҭоу рахьтә ҽыԥныҳәак рмоурц азы мацара акәушәа иҟалеит.
Убас ибжьарԥсо, аԥсышәала иҩу адаҟьақәа, ҳбызшәа иахьатәи аҭагылазаашьа иасаркьоуп. Урҭ ирну астатиақәа, шамахаӡак акәымзар, иԥсыҽуп, проблемак шьҭырхуа, акы зҵазкуа рҳәо иҟаӡам, ус аԥсышәала иҩуп мацараз адаҟьақәа аладырҭәуеит. Уиала иржьарц ирҭаху здыруада. Аха, уазхәыцыр, дара рхы ржьаӡом, избанзар, урҭ зышьҭаҵәҟьоу аҽакӡоуп, иржьарц ирҭахугьы ҳара ҳауп.
Абарҭ азҵаарақәа зегьы ҳара ҳхаҭақәа абас ҳарзыҟоуп азоуп, маҟҿамҳәас иҟоу зегьы урҭ рзы ҿырҭәыла ацәажәара зыргәаӷьуа, збызшәеи зкультуреи апатриотцәа амилаҭеилыхцәа ҳәа рзырҳәаргьы цәгьа ирымбо изыҟала. Аԥсшәа аҳәынҭқарра бызшәара ақәнагауоу, иақәнамгауоу, ажәакала иуҳәозар, аԥсы шҭоу иныжьтәуп, ма иаԥыхтәуп ҳәа имшәа-имырҳа ареферендум ҟаҵара изашьҭоу. (Иаҳҳәап, «Нужнаӷ газета» ианыз С. Жидков истатиа зеиԥшроузеи? Насгьы аурыс жәлар рыхьӡала ажәа зҳәо дызусҭада?) Иҳақәнагоуп! Ҳара збызшәа зҳәогьы, издыруан изымҳәогьы, иззымдыруагьы ԥыҭҩык – рамбициақәа ирхыԥшны, иара абызшәа зҭагылоу рбарц рҭахым, гәаныла убарҭ амаҟҿамҳәацәа ирҳәо иадгылогьы маҷҩӡам.
Насгьы, сара исзеилкаауам, абысҟатәи, акгьы зымҳәаӡо, хәарҭара злаӡам, урыс бызшәа хәанчала иҩу агазеҭқәа рҭыжьра заҭаху. Ус иҟоу агазеҭқәа злаҭрыжьуа рыԥшаауеит, аха ажурналистцәа иашақәа зладрыԥхьалаша маҷӡак иадамзаргьы рџьабааԥса рызшәом аҟнытә, уахь аӡәгьы иимкьыԥхьуа зегьы рыма инеиуеит, астудентцәа ргәы цәзырҳәхьоу, иагьыхаам, иагьышшам алеқциақәа, еилатәарақәак, еизарақәак рҿы ирҳәоз ажәахәқәа, ақәгыларақәа рзааргӡа.
Ас еиԥш иҟоу аҳәатәқәа ҵыхәаԥҵәа рымаӡам. Аха иҟоуп, иахьа иҭыҵуа агазеҭқәа рахьтә агазеҭқәа ҳәа ззуҳәаша зегьы рҭыԥ иқәлаанӡа ҳәа имԥшыкәа, рхы иадырхәаша. Убарҭ иреиуоуп, еиҭасҳәахуеит аҳәатәи аҳәашьеи рызҵаара. Аҳәашьа азҵаара еснагь зҵаара дун. Убри аҿы хыхь ишаҳҳәахьоу еиԥш, ҳа ҳҟны ухы иаурхәаша атрадициа дуқәа ыҟоуп. Убарҭ ишахәҭоу ахархәара анроу, бызшәас излаҩызаалак, аимак-аиҿак, аполитикатәи аиқәымшәарақәа раан ргәы нибархо, зны-зынла, еиӷацәахо аҟынӡа инанагомызт. Аиаша
атәгьы еиҳа илҵуа, аицәажәара, аполемика акультурагьы ашьақәгыларахь ахы архон.
Егьирахь, иахьа ҳаԥсҭазаараҿ агазеҭ иаҵанакуа ала, зынӡа абӷьыжә иадыркыло иҟамларцаз, уажәы Аԥсны иҭыҵуа агазеҭқәа рыбжа иҭымҵӡозар еиҳа еиӷьуп. Гәлиа Д. И. зшьапы икыз ҳҩыра, ҳсахьаркыратә ажәа, ҳмилаҭ журналистика ахыҵхырҭаҿ иҟаз ҳгазеҭ, «Аԥсны» акәзар, сгәы иаанагоит, ихьыԥшым газеҭны иҟаҵатәуп ҳәа. (Аиҳабыра рзы аԥсышәала аҽа газеҭк аҽа хьӡык аҭаны иҭрыжьлааит.) Насгьы, ҳбызшәа, ҳжурналистика аҭагылазаашьа гәаҭан, ҳгазеҭқәа зегьы иреиҳабу «Аԥсны», инарылкаан, инацҵан ацхыраара аҭатәуп, аӡәгьы ицәыԥхамшьакәа.
Са сгәаанагарақәа ԥыҭк абасшәа иҟоуп, аҽа гәаанагарак змоугьы иҳәааит, аҳәашьагьы аиҭааит.
Хықәкыла ҳахьцаҵәҟьоз ҳазгарц иҟаз аҳаирплан ҳанҭалан, ҳҭыԥқәа анылаҳх ауп амҩа аҽынаснардырыз. Уаанӡа, Москва ҳшаазгьы, ҩымш арахь аара азин алхраз ҳшьамхы ҳшыхгылазгьы.
Ауаҩы адгьылаҿ ауп амҩақәа ахьылихыз. Нас аӡгьы дхылт, аҵыхәтәан – ажәҩангьы. Аха ауаҩы изы амҩа мҩоуп, адгьылаҿ ауп иахьыҟоу, ицугьы адгьыл аҟынтәи иигаз ауп. (Аԥсуа иакәзар, урҭ еснагь адгьыл аԥхьа иргылоит: «дгьыли жәҩани» ҳәа ауп ишиҳәо. Башагьы идгьыл «аԥсадгьыл» ҳәа дашьҭам. Даныԥслакгьы иԥсы уи ныжьны ажәҩан ахь ицароуп. Убри акәзаргьы ҟалоит аԥсуаа аԥсра мыцхәы изхьааргогьы.)
Ҳазҭоу аҳаирплан Британиа, Еиду акралра иатәын. Уахь акәын ҳхы ахьхазгьы. Ҳшынатәаз еиԥш, иахьынӡазбоз асалон аҩныҵҟа зегьы хәыц-хәыц сылаԥш нахызгеит. Схы иадызбалаз уиоуп, ари аҳаирплани урыстәылатәқәеи еидыскылон. Сгәы сааҭаччеит, урыстәылатәқәа еиӷьзар сҭахын урҭ сырхыбаауан. Уеизгьы, ҳара макьанагьы еилҩрыз, маха-маха еиҿырхыз Асовет Еидгыла ацәа зхаабо Урыстәыла ауп. Иара Аидгыла егьа анԥса бааԥсы илеиԥшзаргьы, ҳазхылҵыз, ҳашьцәа, ҳаҳәшьцәа ҳара ҳабиԥарақәа рцәа-рыбаҩ ақәыӡхьан, рџьабаа егьа имцурашхазаргьы, ирылшаз, иҟарҵаз, инхаз рацәаӡоуп. Урҭ зегьы ҳазрыгәҭасӡом.
Иаҳҳәап, Прибалтикатәи ареспубликақәеи иара Урыстәылеи аалхны, егьырҭ Аидгыла республикақәа ареволиуциа аламҭалаз хазы ҳәынҭқарра ҳәа акыр рымазма, ус аимпериа иагуберниақәан, иауездқәан
акәымзар? Ареволиуциа ирнаҭаз аҳәынҭқаррақәа рыстатусқәа роуп, ус хьаҳәа-ԥаҳәада Аидгыла иалҵны хазы излацаз. Аҿаҳәарақәа реиԥш ихианы, иҿаҳәа-ҿаҳәаны ишьҭарҵахьан.
Уа амилаҭ зҵаараҿгьы, уинахысгьы игәаҟуаз, дара аидгыла республикақәа анцоз ирылакны иргаз автономтә жәларқәа роуп.
Убас шакәугьы, Асовет Еидгыла аҳәынҭқарратә милаҭ еиҿкаараҿ, еиҳау, еиҵоу ҳәа аерархиа шаларгалазгьы, уи автономиақәа абахҭа ишеиԥшнатәызгьы, иара ахы анакуаз, амилаҭқәа – хәыҷгьы-дугьы – амилаҭтә ҳәынҭқарратә еиҿкаашьа рымазароуп ҳәа иԥҟаны ишьҭырхит, азакәан хада иадырбеит. Иахьынӡалҵыз иахьынӡалымҵыз аҽа зҵаароуп, аха иахьа здемократиа иалаҽхәо аҳәынҭқаррақәа уи еиԥш асхемагьы ҟарымҵеит, уи еиԥш аидеиагьы шьҭырымхит.
Аха амилаҭ зҵаара зхахьы иаазымгаз уиала азҵаара рзымӡбеит, иахьа зегьынџьара, анышә иарҭаз аӡыхьқәа реиԥш, дырҩегьых рхы ыҵыргеит, абжьы рхалеит урҭ азҵаарақәа. Ԥаса ихәаҽны, еиқәгәаны ирымаз ажәларқәа, акультурақәа, абызшәақәа рызҵаара изхәаҽуаз рцәа иалнаҳәо иалагеит. Уажәшьҭа ирацәаҩны еилыркааит урҭ хык иқәҵамзар, мҩак рыҭамзар ԥсыхәажәла шыҟам. Убри азоуп, тәылас иҟоу зегьы, еиҳа зымчу, еиҳа зымҽхак ҭбааугьы, урҭ азҵаарақәа ирзыхнымҳәыр ԥсыхәа зыҟамла.
Иахьа зымҩа ҳақәугьы убас еиԥш иҟоу зҵаарақәоуп.
...Егьа уаҵашьыцыргьы, ҳазҭаз аҳаирплан даара ҳаирплан еиқәшәан. Амаҵ зуазгьы ибзиан ируан, рылахьгьы еиҵыхын, ачча рҿықәҳәҳәы. Хитроу ахьӡуп Лондон иацәыхарамкәа иҟоу, ҳахьтәаз аеропорт. Аеровокзал аҟынӡа адгьылаҵатәи акоридорқәа ҳашрыбжьаз мацара километрак еиҵамкәа ҳцеит. Уинахыстәи ҳаԥыррақәагьы угәалашәартә иҟан. Атәыла аҩныҵҟа аҳаирплан уҭаларц азы апаспорт аҭахӡам. Уа ҳаҟанаҵ аҳаирплан анаҩсгьы, автобусла, таксила, иныркылоз аҽа машьынақәак рыла ҳныҟәон, минуҭк џьара ҳаиҵахо, ҳахьымӡо, ҳагхо иҟамлеит, убас зегьы бзиан еиҿкаан.
Хыла раԥхьа Аҩадатәи Ирландиа, Белфаст ҳцеит. Ҳпрограмма, аиашаз, еивҵаԥахҵәҟьа иҟаҵан. Мышктәи апрограмма уахәаԥшыргьы иубон уи ус шакәыз:
1) Абызшәа маҷқәа (имаҷны рхы иадырхәо абызшәақәа) рбиуро: 9.45. Аҵара аминистр иԥылара;
2) 11.00. Линехол абиблиотекаҿ: Аҩада Ирландиатәи аконфликти акультуреи шеизыҟоуи уи аҿы абиблиотекақәа рҵаки;
3) 14.00. Ауаҩытәыҩса изинқәа рзы акомиссиа: акультуратә зинқәа рзакәантә шьаҭа;
4) 14.30. Ирланд бызшәа рылаҵәаразтәи Ультактәи апроект.
Ҳара уа ҳаззыҟаз, раԥхьа иргылан, политика усын. Аха уи абызшәеи акультуреи рызҵаара ахьацыз ҳаинтерес еиҳанатәуан.
Аҩадатәи Ирландиа аиҳабыра рыҩны иҩышьҭыхны аҳаракыра иқәгылоуп. Уи аҿаԥхьа иаҳԥылт, ҳара ҳаԥхьа арахь иаахьаз Аԥсуа телехәаԥшра аусзуҩцәа – ажурналист Светлана Корсаиа-ԥҳаи аҭыхҩы Ибрагим кадуеи. Урҭ ара иаԥшәымацәахахьан. Аиҳабыра рыҩнахьы ихагалоу амардуан ԥыҭрак ҳаҿалан ҳҩеиуан. Аминистр иԥылара иалагахьан. Раԥхьа зегьы ҳаибадырт. Аибадырра анымҩаԥырга еилаҳкааит ҳара ҳаоппонентцәа, қарҭаа, ҩыџьа аҳәса шрылаз, руаӡәы апарламент дшадепутатыз, зегьы шҵарауааз, еиҳарак абызшәа азҵаара знапы алакызи иазааигәази шракәыз. Руаӡәык дыҟамызт, дагхон. Изларҳәоз ала, уи аҵара даминистрын.
Аҽны ҳаргьы, убри аҵараминистрраҿ, ҳхы злаҳархәыз аиԥылараҿгьы излацәажәоз, Аҩада Ирландиатәи
аконфликт иналакны имаҷны рхы иадырхәо абызшәақәеи, акультуреи, ашколқәеи рызҵаарақәа ракәын. Акрааҵуеит ҳлымҳа иҭаҩуеижьҭеи Аҩадатәи Ирландиа, Ольстер, Белфаст уҳәа рыхьӡқәа. Уа зны ихәыҵҟьаз амца иахьа уажәраанӡа ирзырцәом.
Иааихсыӷьыргьы еиҭеибакуеит.
Анкьатәи аколониалтә тәыла ду Англиагьы еилыркаауеит доушла, шәақьԥынҵала мацара ажәларқәа реиқәгәара, рхәыҵашьра уажәшьҭа ишамуа. Иара акралра аҩныҵҟагьы еиуеиԥшым ажәларқәа, абызшәақәа, акультурақәа макьана рыԥсы ҭоуп, рхы иҩахоит. Иаргьы, убарҭ азҵаарақәа рҿы еиҳа аԥышәа змоу, зхатәы модельқәагьы аԥызҵахьоу атәылақәа иреиуоуп. Иаҳҳәап, уи анкьатәи иара аколониақәа рхаҭыԥан ишьақәнаргылт Британиатәи аилазаара-еиҩызара. Уи иалахәуп еицырдыруа атәылақәа инадыркны, «уаԥсҵәык» зқәынхо адгьылбжьахақәа рҟынӡа. Урҭ, сара иахьынӡаздыруа, зинла еиҟароуп, ирзеиԥшу, зегьы хыс ирымоу ҳәа иԥхьаӡоу акралаҳкәажә лоуп. Уи ахадара-хадарақәа зегьы рҿы рсуверенитет лҽалалгалом. Насгьы, дара атәылақәа хьчоуп. Руакы аӡәы даннахькьыс, иара Британиа раԥхьа инаргылан, зегьы ршьапы иқәгылоит.
Убрыгь, абарҭ азҵаарақәа рзы, изықәшәаны ирыӡбаз акоуп ҳәа азуԥхьаӡартә иҟоуп.
Ҳәарада, иара атәыла аҩныҵҟаҵәҟьа амилаҭқәа, абызшәақәа, акультурақәа рызҵаарақәа, урҭ рҭыԥ рықәҵара еиҳа иуадаҩуп. Иуадаҩуп, избанзар, зегьынџьара еиԥш, уи иазыҟаҵам, макьана изаҳарцгьы зҭахым ыҟоуп. Аха, сара агәра згоит, макьана акыр бжьазаргьы, уи аамҭа ааиуеит, зегьы еилыркаартә, иадгылартә. Уаҳа аҽа мҩак ыҟаӡам.
Уажәазы, Аҩада Ирландиатәи аконфликт зыԥсы ҭоу авулкан еиԥшуп. Ирландиа жәлар рықәԥара иабзоураны ахьыԥшымра аныргоз, Ирландиатәи адгьылбжьаха аҩадатәи ахәҭа, Ольстер ҳәа изышьҭоу аграфра азыбжак Британиа анапаҿы иннажьит. Уа инхо ирландиаа Ирландиа аҳәынҭқарра иадлар рҭахуп. Егьырҭ, милаҭла ирландиаа иреиуам, уи иаҿагылоуп. Британиа аиҳабырагьы, ҳәарада, изҭахым еиҳа ирыдырцәылоит, абӷа рырҭоит. Ари адгьыл рнапаҿы ааныжьра Еиду акралра аимпериатә амбициақәа ирҭахуп. Ари аконфликт адин шьаҭагьы амоуп. Ирландиаа католикцәоуп, егьырҭ, англызқәагьы, шотландиаа, иара уа, Аҩадатәи Ирландиа инхогьы – протестантцәоуп. Ари атәылаҿ адин амч шаҟа иӷәӷәоу ала, ари акрызҵазкуа факторуп. Насгьы, уажәшьҭа еиҳа иныркыло иалагеит, акәымзар, аиҳабыра абӷа зырҭоз, амчра зегьы зырҭоз апротестантцәа ракәын. Ирландиаа хыԥхьаӡаралагьы 1ԥЏ рыҟны инарцеит. Рбызшәа, ркультура бжьадырӡуа иалагеит.
Излаабо ала, ихароу аколониалтә ԥышәа ду змоу, иахьатәи адунеи зырхыџхыџуа аҳәынҭқаррақәа руакаҿы имҩаԥысуа ари аконфликт, аҽа ҿиашьак, цашьак шамоугьы, ҳара ҳтәы иахьадукылаша рацәоуп. Насгьы, изҿурԥшуа аныҟоу, еиҳа ииашоу алкаа аҟаҵараҿ иуцхраауеит.
Раԥхьа ҳахьаагылаз Белфаст ақалақь, Аҩадатәи Ирландиа ақалақь хада, қалақь дууп, 600 нызқьҩык инареиҳаны ауааԥсыра нхоит. Ааглыхра ыҟоуп, аӷба ҟаҵарҭақәа – аверфқәа (ирҳәоит, иҭахаз аӷба ду «Титаник» аброуп иахьыҟарҵа ҳәа). Иара убас иҟоуп ауниверситет.
Ақалақь аҿы ажәытә ргыларақәа еиҳауп, уажәы зегьынџьара иҟарҵо ахыбра кылҳәақәа маҷуп. Архитектура формала еиҳарак готикоуп иҟоу, анцәаиҳәарҭақәа рацәоуп. Ажәытә хыбрақәеи аҿатәи даара еинаало, еибарԥшӡо иҟоуп.
Зыҽны ҳнеиз аҽны инаркны, ҽнак иалагӡан хынтә, ԥшьынтә, хәынтә, ҳара ҳгәыԥи ҳаоппонентцәа ргәыԥи, убри аиҿкааҩцәа, ҳназыԥхьаз ахеидкыла ахаҭарнакцәеи налархәны, аҭыԥантәи ахеидкылақәеи, акомиссиақәеи, иара ус ақалақьқәа рхаҭарнакцәеи ҳареи аиԥыларақәа, аилацәажәарақәа мҩаԥаагон. Зегьынџьара ауаҩи ажәлари рзинқәа, абызшәа, акультура, адинхаҵара рызҵаарақәа убратәи аконфликт инадкылан ҳахцәажәон, ҳахьынӡахьӡоз анализ ҟаҳҵон, нас – аполемика ыҟан. Даара еимҿҳарххоз ыҟан, ҳаоппонентцәеи ҳареи ҳанеиҿанагалацәалак, аԥшәмацәагьы бжьалон. Уиала еилаҳкаауан ҳаоппонентцәа рхәыцшьақәа аҽаԥсаххьоу, аҽамԥсаххьоу, аԥшәмацәа урҭ зегьы рзы ргәы иаанаго.
Аԥшәмацәа рахь ҳазԥылоз, аирланд бызшәа иазку ахеидкылақәа, акомиссиақәа, ацентрқәа роума, авали бызшәа иазку роума, акатоликцәа рхеидкылақәа ирхагылаз роума, апротестантцәа-оранжистцәа рорден ахаҭарнакцәа роума – аӡәгьы иҿы ҭыӡәӡәааны дцәажәомызт, аха ргәы иаанагоз, аҭагылазаашьа зеиԥшраз, аконфликт зхылҵыз, досу ипозициақәа ртәы имӡаӡакәа иаахтны ирҳәон. Ҳаилатәарақәа рҿы аԥшәмацәа, аиҿкааҩцәа, амҩаԥгацәа аполемика рхы аладырхәуан, аха, шамахаӡак акәымзар, рпозициа атәы аахтны иудырбомызт, иахьынӡалшозҵәҟьа аобективтә позициа иқәныҟәон.
Ҳзықәныҟәоз апрограммаҿ, аполитикеи аконфликти ишрыдҳәалазгьы, акультуреи абызшәеи уатәи рҭагылазаашьа атәы рацәаны иҟан. Аҩадатәи Ирландиагьы, Уельс, Кардифф – зегьынџьара иҟоуп урҭ ирызку ахеидкылақәа, акомиссиақәа. Иаҳҳәап, абарҭ иреиԥшқәоу: «Ирланд бызшәа рыларҵәараз ауаажәларратә ресурстә центр», «Акультуреи, аҟазареи, аԥсшьареи рдепартамент», «Ольстертә шотланд бызшәеи акультуреи ирызку ахеидкыла», «Ирланд бызшәа иазку ахеидкыла», «Авали бызшәа дырҵара ацентр».
Убарҭ зегьы рҿы ҳаҟан, аилацәажәарақәа ҳаман. Уа иҳаҳаит ирланд бызшәала, вали бызшәала ацәажәашьҭыбжь. Урҭ абжьы зхоу, исаҳаланда ззуҳәартә иҟоу бызшәақәоуп (аирланд бызшәагьы, ашотланд бызшәагьы, авали бызшәагьы акельт бызшәақәа иреиуоуп, агель бызшәақәа ҳәангьы ирышьҭоуп).
Аҩадатәи Ирландиа ҳаҟанаҵ, Белфаст анаҩсгьы, иҵегь имаҷыз аҽа қалақьқәак рыҿгьы ҳаҟан. Ҳаҟан Кренаван, уа ақалақь хеидкыла ҳрыдыркылт, аполитикагьы аҽакгьы рацәак иаламлакәа, ақалақь аԥсҭазаара анапхгара шазыруа атәы ҳарҳәеит.
Иара убас ҳаҟан Портадаун, апротестантцәа рорден иахагылоуи ҳареи ҳаиқәшәеит. Арҭ, еиқәшәшәа иҟоу, ибзиан иҟаҵоу ақалақьқәа рҟынтә ҳцеит Ирландиа хаҭа. Зны – Роснаул, апротестантцәа-оранажистцәа реибарҳәага-парад ахәаԥшраз, ашьҭахь – ирландиатәи афутбол ахәаԥшраз.
...Ирландиаҟаҵәҟьа ҳанцоз ауп иара Аҩадатәи Ирландиа уаҩҵас ианаабагьы. Уахь ҩынтә ҳцаны ҳааит. Зныказ апротестантцәа-оранжистцәа реибырҳәага-парадқәа ҳрыхәаԥшырц, аҩынтә раан – ирландиатәи амилаҭтә футбол ҳахәаԥшырц. Аҩадатәи Ирландиеи Ирландиа хаҭеи абри еиԥш иҟоу аконфликт шрыбжьагылоугьы, рҳәаа зынӡа иарбаӡам, иара ус амҩа ахылаԥшцәагьы уааныркылом, уи атәы зҳәо дыргакгьы ыҟам. Убри аҩынтәгьы – ҳанцозгьы ҳанаауазгьы – ҳалаԥш ҳзаҟәгомызт наҟ-ааҟ иаабоз, ҩашьарагьы, хашҭрагьы зықәӡам ирландиатәи апеизаж. Уа уажәы иубо аҩнқәа-авиллақәа, џьара-џьара иара ақалақьқәа рыҟны џьазла ианхыбызтәқәа ныжьны иахьрымоу ыҟоуп. Убарҭ, иқәԥраа ицо уажәтәи аҩны ԥшӡақәа, иахьатәи аматериал ишалхугьы, астилизациақәа шрызузгьы, ажәытә анхаҩы иҩны ацәаҩақәа рымоуп,
арахь ирылԥшуеит. Ахьышьҭра мырӡкәа иааргоит. Урҭ раԥхьа – зегьынџьара – ашҭа-газонқәа, иаҵәҟаҟараӡа, ашьац хырффаны, еиҟараӡа уарҳалҵас изқәыршәу рымоуп. Наҟ, ԥыҭк инасҭханы иубо, иша-шаны иҭахкааны иҟоу анаарақәагьы убас иаҵәҟаҟараӡа иҟоуп. Уа шьамхахьы иҩеиуа ашьац иалубаауеит арахә, ашьамаҟеи ауасақәеи. Харантәи ашәҭыц шкәакәа ашәыб еиԥш ирықәҳазшәа иубоит.
Зегьынџьара иаҵәароуп, ашьац қашәқашәо иҟоуп. Амшын ахьааигәоу, иахьыдгьылбжьахоу, Голфстрим иаанаго аԥхара – зегьы еилалан ақәа адыруеит. Ақәа рацәаны илеиуеит. Аха дара рынхашьала, рымҩақәа зеиԥшроу, дара рхаҭақәа адауаԥшьқәа реиԥш иахьнырҳароу иаҳәоит, урҭ ари адгьылгьы, аратәи аҳауагьы, ақәоурагьы рыҽшрықәдыршәаз, иԥырхагахар ҟалоз хәарҭахартә аҟаҵара шрылшаз. Урҭқәа, ҳәарада, ажәлар рҟазшьа иалахәхеит, еилысны иҟоуп рыԥсадгьыли дареи.
Уельс ақыҭақәа аабартә ҳзыҟамлеит, аха Кардифф ҳалалаанӡа наҟ-ааҟ иаату аиланхарҭақәагьы аратәиқәа акыр иреиԥшын. Аха уа иахьатәи ахыбрақәа усҟак ажәытә ҩнқәагьы рархитектура рылԥшуам. Ашҭа иаҵәақәа ыҟоуп, иагьыҭбаауп, аха уа ашьац ҟатҟато иҟоуп, ихдырффозаргьы ԥыҭк ианҩеилак акәхап.
Убрыгь иаҳәоит Ирландиа адунеи аҿы иалкаан иахьырдыруа зыбзоуроу, аҽмырӡра иахьашьҭоу, зхатәы аҽакы иаламҩашьо иаазго, иазықәԥо жәларны иахьыҟоу азы шакәу.
Раԥхьа ҳанца иаабеит иара Ирландиаҵәҟьа апротестантцәа рпарадқәа шымҩаԥысуаз. Уаанӡа Портадаун, Гарвахи ҳәа зыхьӡу амҩақәа рҿы иаабеит уи. Гарвахи амҩа усҟак изеицырдыруагьы убриала ауп, абра акыршықәса уи ахьымҩаԥырго азы. Уи дара акатоликцәа ахьынхо, ҭӡамцла икәыршоу акварталқәа ирылган игоуп. Ԥаса-ԥаса ара аҩганкгьы еиҿаҳауан, ашьакаҭәара аҟынӡагьы инеиуан. Аха уажәыҵәҟьа аполициа рыбжьагылоуп.
Иџьоушьаша, иара Ирландиа уахьналало иҟоу Роскоул ақалақь аҿы уи ахы иақәиҭӡаны имҩаԥысуеит. Аполициа иреиуоу ыҟазаргьы, убла ихгыло иҟам. Апарад аԥхьа амузыкантцәа гылоуп, афлеита азырҳәо, аволынка азырҳәо, аха еиҳа ихадоу адаул ду асҩы иоуп. Уи адаул ҷкәына хбыџк дадургылар давыҳәҳәаӡом, убасҟак идууп. Иара, изларҳәо ала, иреиӷьу ацә-цәа иалхуп. Иасуагьы еиҳа ирылҳәҳәо, еиҳа амч змоу иоуп. Адаул асцәа убас рҽыршәоит, роуразоуроу еицрашәаны иҟоуп, рымаха-шьаха зегьы ишрылшо аус адыруеит. Адаул абыжьқәа акәшамыкәша зегьы ирныҩуеит. Егьырҭ амузыкантцәагьы, апарад иалахәу зегьы ишақәнаго еилаҳәоуп. Урҭ раион-раионла акәхарын, харантәи иаазгьы ыҟазар акәхарын, ииасуан-ииасуан гәыԥ-гәыԥла акраамҭаӡа. Аӡәы илакыҵа ччаԥшьк ыҵымшәо, рыблақәа аагылан аԥхьаҟа мацара иԥшуа акәын ишымҩасуаз. Ҵҩа змам абираҟқәа, атранспорантқәа ркын. Урҭ ирылахәын, абыргцәа инадыркны ахбыџқәа рҟынӡа, хәыҷгьы-дугьы, ииасуа даара акрызҵазкуа, изхықәаахьоу, ҿаҭахьас ирықәу акы нарыгӡошәа ауп ишнеиуа. Абра ишнықәҵлак еибашьра ицарашәа.
Апарад, ас еиԥш иҟоу аманифестациақәа, агәырӷьара, аныҳәа иазыркуазаргьы, еснагь адоуш ахь иаҿоит, амч цәыргақәа иреиуоуп. Убарҭқәа алаԥхьадырҟәҟәарц, ахәмаррахьҵәҟьа ииаргарц акәхап ажәлар акарнавалқәа зырхәыцызгьы.
Апротестантцәа рпарадгьы рымч алацәырыргарц ауп изыҟарҵо, иқәԥар, рхы рыхьчар, ирԥырхагахо дықәыргар, хьаҵраҳәагьы ргәы ишҭам аларҳәарц. Аха цқьа иахьагьы иаҳзеилымкааз, Ирландиа абасҟаҩык апарад ҟазҵо ыҟазар, апротестантцәа убрагьы амч рымоума? Ара ашотландцәа реиԥка ӷрақәа зшәыз
рацәаҩын. Урҭ Аҩадатәи Ирландиа инхо еиҳарак ипротестантцәоуп. Шьалагьы, бызшәалагьы, культуралагьы ишырзааигәоугьы ирландиаа рықәԥараҿ ирыдгылаӡам. Аҩынтәраан Ирландиа ахаҭа ақалақь Клонус ҳцеит аирландцәа рмилаҭтә футбол ҳахәаԥшырц. Уи дара, аспорт мацара акәым, ркультура иазыбжан ирыԥхьаӡоит. Иара афутбол аԥҟаррақәагьы, регби ҳәа изышьҭоу ампылхәмарреи, иара ҳара ҳампыл хәмарра (аимҵакьача) аԥҟаррақәагьы алоуп (уи атәы зныкымкәа иаҳҳәеит ҳаиԥыларақәа рҿы, «аимҵакьача» атәы).
Аиашаз, уи ланарԥшыра дууп. 40-50 нызықьҩык зкуаз астадион ҭәын, иҟалап рыбжеиҳараҩык раҟара еиуеиԥшым абираҟ хыкқәа, атранспорантқәа ркын. Ажәытәӡатәи Афина рхорқәа реиԥш акәын урҭ рыбжьы ажәҩан ишаҵыҩуаз.
Еиндаҭлозгьы Аҩадатәи Ирландиа акоманда еизгеи иара Ирландиа ахаҭа акоманда еизгеи ракәын. Адауаԥшьқәа реиԥш акәын аҩкомандакгьы шыхәмаруаз. Иаиааит Аҩадатәи Ирландиаа ркоманда. Уа, агәра ганы сыҟоуп, иахьа ишуа аҩадаа ршьа иалоу рмилаҭтә хақәиҭразы ақәԥара апафос рыцхрааит.
Ари спортын, ари еицәгәышра зламыз еиндаҭларан, иахәаԥшуазгьы агәахәара рзыннажьуан. Егьи апротестантцәа ракциақәа, рпарадқәа роуп угәы бжьызхуаз, агәалашәара бааԥсы еиԥш иузынхоз.
Ҳара иреиӷьу аҭыԥқәа рҿы ҳтәан, даара пату ҳақәҵаны ҳныҟәыргеит. Амилаҭ футбол ассоциациа апрезидент ҳидикылт. Уи, ҳәарада, ҳарҭ зегьынџьара иҳацыз, аиҿкааҩ хада, тәамҩахә ззымдыруаз Клем ибзоуран, аха абрагьы, уаанӡа ҳахьыҟаз зегьынџьарагьы иаабон, урҭ асас ишизыҟоу, дшырҭаху. Белфаст аума, аҽаџьара аума, иара Лондонгьы, ус амҩа уаныланы уанцо, амҩасцәеи уареи шәылаԥш анааиқәшәа, деихаччо аԥсшәа уеиҳәоит, «Ҳеллоу!» иҳәоит, инапы шьҭихуеит, дхырхәоит.
Ажәакала, аирландцәа изакәызаалак акы рхы аҵадырхарц ргәы иҭам, ибзианы ирымоу рҷыдарақәа зегьы иреиҷаҳан, икамыжькәа иааргоит. Абри аконфликтгьы, рықәԥарагьы иабжоуп ркультура, рмилаҭ хаҿра амырӡра изышьҭоугьы. Уаҳа ԥсыхәа шыҟамыз анеилыркаа, аамҭа кьаҿла 1ԥЏ Аҩада Ирландиа инхоз, егьырҭ рылаӡра иаҿыз ажәлар, 4џЏ рҟынӡа иҿиаратә иҟарҵеит.
Ари, ҳәара аҭахума, иааира дууп. «Белфасттәи аиқәшаҳаҭра» ҳәа изышьҭоу адокумент аҿы иануп, Аҩадатәи Ирландиа иқәынхо реиҳараҩык рыбжьы анарҭа азин рымоуп хьаҳәа-ԥаҳәада ртәылаҵәҟьа адлара ҳәа. Ус анакәха, аҽа жәабаҟа процент ианрызҳа уи нагӡахоит.
Уи макьана ақьаад ауп изну, аха ус еиԥш иҟоу адокумент абри еиԥш анны, иԥҟа-иԥҵа ахьышьҭоугьы, урҭ рықәԥараҿ риааирақәа ируакны иушьар алшоит. Ҳара ҳақәԥараҿ, ҳҳәынҭқарра аҟаҵараз ҳҽышәарақәа зегьы рҿы абри азҵаара еиҳа изхаҵгылам зҵаароуп. Миллионла ҳаҟоушәа ауп ҳҽырдагәан ҳшыԥшу.
Аха ақәԥараз, аиашаз, ахақәиҭраз акәзаргьы, иунаҭо шыҟоу еиԥш, иуцәаго, иуцәалаӡуа, зырхынҳәра уадаҩу, ма иузмырхынҳәӡо акыр ҟалар алшоит. Убри зхы ақәызҵо, иҭахо ахьырацәоу, насгьы, ажәлар зегьы рԥсихологиа акраамҭа ианыԥшуа, ргәы кыдгылан иахьыннажьуа мацарагьы акәымкәа, жәлар рыԥсы ахьҭоунӡа ианынаӡо ыҟоуп.
Абраҟагьы убас еиҳа рыԥсы ахьакыз уашәшәырахеит, рбызшәа аҭагылазаашьа уадаҩхеит. Ииашоуп, ари еиԥш аҭагылазаашьа ҟазҵаз аҭоурых ыҟоуп, аха ажәлар рықәԥараҿ раԥхьа игылоу еснагь ираҩрмыжьроуп ихадоу. Урҭгьы рбызшәа атәы аԥхьаӡа
игылақәоу ирыларҵар, егьа магәшьхәа иҵырхыргьы, иахьа ус иҟалаӡомызт. Збызшәеи зкультуреи рԥеиԥш наунагӡа иақәгәыӷыртә иҟоу ажәлар рус ӡбоуп ҳәа сгәы иаанагоит. Урҭ аныӡбам, аҳәынҭқаррагьы, иумаӡазаргьы, ишнеи-шнеиуа ҵакы амаӡамкәа иаанхоит. Акыр шәышықәса Ирландиа, Уельс, Шотландиа абызшәеи, акультуреи, амилаҭреи рзы Великобританиа имҩаԥнагаз адискриминациатә политика иара атәы ҟанаҵеит. Иаҳҳәап, Ирландиа азежәтәи ашәышықәса ианҭалоз англыз бызшәа рхыҵәахьан, ажәларгьы рыбз ԥнаҽхьан. Ирландиа иалҵыз ашәҟәыҩҩцәа, апоетцәа дуқәа Томас Мур, Џьеимс Џьоис, Иетс реиԥш иҟаз, адунеи зегьы еицырдыруаз, англыз бызшәала мацара иҩуан.
Ҳаиԥыларақәа раан, акырынтә азҵаара сҭиит, абарҭ реиԥш иҟоу ашәҟәыҩҩцәа рырҿиамҭа аирландиа культура иатәу англыз культура иатәу ҳәа. Аха аӡәгьы аҭак изыҟамҵеит. Иагьизыҟаҵом, избанзар, иахьа адунеиаҿтәи естетикатә ҵара аума, алитератураҭҵаара аума уи аҭак рзыҟамҵацт. Насгьы, ари егьаџьара иугаргьы, мчылара усуп, амчылара иахҟьеит. Уи иара ахала, ԥсабарала иҟалазҭгьы, аӡәгьы азҵаара иҭиӡомызт.
Сара стәала, иахьа ауаатәыҩса ахьынӡаҟоу ала, аҽа бызшәак ала амилаҭ культура узыҟаҵом. Аҽа бызшәак ала иҟауҵо аҽакхоит. Уи зныказ алҵшәақәа ҟанаҵоит, аха нас, ахыҵхырҭа ыӡуа, урҭ рыбжьы мааҩуа ианалагалак, аԥшадаас аарысуа ацәҳәыра иаақәхоит. Иаҳҳәап, Атлантикатә океан аҟынтәи зқьы километрала аӡы ԥҟаны, ицаны арҩашқәа рҿы зыкәтаӷь шьҭазҵо аԥсыӡқәа, амлагәырқәа ишԥарыԥсыхәо убарҭ арҩашқәа ҭабар? Аха аԥсабара ҟәышуп, макьана изҟәышымхац аԥсабара иацлабыз ауаа роуп.
Авалицәагьы убасшәа ауп рҭагылазаашьа шыҟоу. Акызаҵәык – урҭ рбызшәа азҵаара усҟак аполитика иадӷьалан иҟам. Ииашоуп, уажәы дара Еиду акралра аиҳабырагьы рыцхраауеит рбызшәа амырӡраҿ, Уельс абызшәақәа зегьы статусла еиҟароуп ҳәа ақәҵара шьҭырхит, ателехәаԥшраҿы аканал рырҭеит, ашкол ҿыцқәа аадыртуеит, Уельс ассамблеиа (апарламент) ҩ-бызшәак рыла амҩаԥгара азин ҟарҵеит. Арҭ зегьы ыҟоуп, аха абызшәа убасҟак ирыцәцахьеит, архынҳәра уадаҩхаӡеит. Дара ҩ-миллионк инарықәгәыӷуа иҟазар, 600-700 нызқьҩык роуп збызшәа англыз бызшәа иаваргыланы изҳәо. Аҩадатәи Ирландиа ақәԥараҿгьы, абызшәеи акультуреи ртәы цәырнагеит, аинтузиастцәа амоуп, аха еиҳарак иара аполитикаҿы ауп. Иара аполитикаҿгьы аԥхьа игылоу адинхаҵаратә конфликт ауп, абызшәеи акультуреи ртәы цхыраагӡоуп.
Аҳәара уадаҩуп арҭ абызшәақәа рԥеиԥш атәы. Иԥсымкәа ибзамкәа рыԥсы ықәханы ишыҟоу инхауоу, еиҭа ршьапы иқәгылан, англыз бызшәа изаԥымсыргьы, инаварыжьуа, инамаркуа иҟалауоу. Иҟалоит, иара аконфликт ахаҭа анхыдахалак, Аҩадатәи Ирландиа абызшәеи акультуреи рзы иҟоу аҽышәарақәа еиқәтәар, ихыдахаргьы.
Зегьы дара роуп, ажәлар рбызшәаҵәҟьа анырцәыӡ, ахааназ акьыл рыманы иаанхоит. Акырӡа анҵлакгьы, уи атәы рхашҭызшәа иҟаларгьы, рхы ҟәныршьо, рхы-ргәы азҭамкәа ианынхалак, абри акомплекс зыхҟьозеи ҳәа еснагь игәаҟ-гәаҟуа иазхәыцуа, ирзымԥшаауа иалагоит.
Аха ҳгәыӷып, ирланд жәлари авали жәлари реиԥш иҟоу ажәлар дуқәа, ажәлар ӷәӷәақәа уи аҩыза алдыршарым ҳәа.
Урҭ ас еиԥш иҟоу рызҵаарақәеи ҳара ҳбызшәеи ҳкультуреи рҭагылазаашьа иадукылар, ҳахьреиӷьқәоугьы ыҟоуп, аха агәыҩбара узҭогьы рацәахоит. Ганкахьала, урҭ ҳара ҳаҵкьыс аҩыратә литературатә ҭоурых рымоуп, анкьа рбызшәала абжьаратә школқәеи иреиҳау аҵараиурҭақәеи рыман, насгьы еснагь
рышьҭахь миллионла зхыԥхьаӡара ыҟаз ажәларқәа гылан, игылоуп, иахьа Ирландиа ахаҭа збызшәала иҩуа ргонорар ҩынтә-хынтә еиҳаны ирырҭоит, аҽа ганкахьала, иааидкылан ҳара ҳбызшәа аҭагылазаашьа еиҳа еиӷьуп, ахи-аҵыхәеи 9џЏ ҳажәлар уи рҳәоит, хатәы бызшәаҵәҟьас ирымоуп, ашкол аҿгьы, иреиҳау аҵараиурҭақәа рҿгьы ишаадыруа иҟоуп, алитературатә бызшәа шышьақәгылара ишьақәгылахахьеит, ишьақәзыргылаз асахьаркыратә литература амоуп. Аха абыржәы ишцо, апрактикаҿ, аусаҿ, аусбарҭаҿ ахархәара амамкәа, ҳбызшәа закәан рыдкылан иқәныҟәо рҿанынарымха, дук мырҵыкәа убарҭ абызшәақәа шыҟоу иҟалоит ҳбызшәагьы. Ҳара, уаанӡаҵәҟьа ҳаннеи, ҳбызшәа анаҳамҳәа, ианышьҭаҳамх, хнырҳәышьа ҳамаӡам. Избанзар, урҭ зыӡбахә ҳҳәаз ажәларқәа, аамҭала акәзаргьы, еидызкыло рымоуп – адин, хазы аҳәынҭқарра (Ирландиа), ахыԥхьаӡара, ҳара ҳаидызкылаҵәҟьо рахь, ҳажәларны ҳаиқәырханы ҳаазго раԥхьа иргылан ҳбызшәа ауп. Абызшәа уаанӡа ианнеи, ҳажәларгьы еилыҩрит ауп, ажәлар ус анрыхь – абызшәа зырхынҳәуа, иашьҭалогьы ҟалаӡом.
Ҳара ҳҿгьы, ҳбызшәа аҭагылазаашьа зеиԥшроу ала, иацҵан акәымзаргьы, аҩҩы иқәнаго иџьабааԥса иоуа иҟаҵатәын, хыла аԥсышәала иҩуа далкаан. Уи иаҿагылогьы дҟаларымызт ҳәа сыҟоуп, дҟаларгьы зынӡа усс дыктәым. Аха уи знапы иану азакәанқәа ирызхьаауа ианалаго, хаҭала акгьы ахьырнамҭо ауп. Абас еиԥш иҟоу ауаа рҿы акы аиқәырхара уадаҩӡоуп.
Ҳара, хыла сара, ҳахьцази иаабази, иҳаҳази, дырҩегьых еилаҳкааз рахьтә еиҳа крызҵазкуа ҳәа исыԥхьаӡоит абри хыхьтәи алкаа.
Аҵыхәтәан, ҩымш Лондон иахьҳақәшәаз абри атәылаҿ ҳаҟазаара ибзианы ихнаркәшеит. Адунеи ақалақь дуқәа, аҳәынҭқарратә ԥышәеи, аполитикеи, аҵарадырреи, аҟазареи рцентр дуқәа иреиуоу, ҩашьара зқәым Лондон. Иара ацентр, Трафальгартәи ашҭа мацара акыр уанаҳәоит. Уа ажәҩан иалаҵан, акьан еиԥш иҟоу апостамент иқәгылоу Нельсон, ихыкьасан ицо афонтанқәа, урҭ ирыкәыршаны «итәоу» алым дуқәа, агранит еиқәаҵәа иалху, урҭ рнаҩс Вестминстер ҳәа изышьҭоу ақалақь ахәҭа агәы, аготикатә хан ду, адунеи аҿы еицырдыруа асимвол, асааҭ згәыласу абааш згәылҳәан игылоу. Лондон иаҳәо рацәоуп ари атәыла дуӡӡа, Шеқспир ижәлар дуӡӡа рзы: уи архитектура, аготика, классицизм иатәу, иазааигәоу аргыларақәа, аныхабаақәа-акостиолқәа, ақалақь иалԥшуа иалоу хԥаны еихагылоу омнибусқәа, расас, жәларыс иҟоу зегь рхаҭарнакцәа злыԥшуа ауаа. Ақалақь ахаҭа иаҳәоит, наџьнатәтәи атрадициақәа амч шрымоу, абзазареи, адинхаҵареи шаҟа еилысны, аҳәынҭқарра, ажәлар еидызкыло мчны ишыҟоу, аԥсабара аҿиара гәыцәс иамоу аконсерватизм бзиа аратәи аԥсҭазаара ишашьҭоу.
Еиду акралра адәныҟатәи аусқәа рминистрра, адунеи жәларбжьаратә ҿиара адепартамент Британиатәи ахеидкылеи, ахыхьчара министрра аусзуҩцәеи ҳара зегьи ҳаиԥылара мҩаԥысуан Черчилль ижәытә кабинет аҿы. Уи анкьа адмиралтеириаҿы аус аниуазтәи икабинет акәын, 1941 – 1945 аибашьра шықәсақәа раангьы дахьтәаз. Уа икыдуп усҟантәи аибашьратә хсаалақәа, ауаџьаҟ ду аҿы ҭыршәашәа иԥшуп. Абраҟагьы астол еиқәҟаца ду, акабинет ахышәара-ҵышәара иҟоу, уи наҟ-ааҟ иадгылоу аҟәардәқәа инадыркны – зегьы иманшәалан, еиқәыӷәӷәа-еиҵыӷәӷәа иҟаҵоуп. Уаҳа аҽа рԥшӡагак, рхиагак рыдгалам. Убас, еиҳа анҵра шаиуша, ишыманшәалахаша ҳәа мацара иахьыҟаҵоу иара аестетика амоуп, иара атәала иԥшӡоуп. Ҳаицәажәара убра иахьымҩаԥыргозгьы аҵакы аман, аҭоурых агәҭа ҳнаган, ашьҭахьҟагьы, аԥхьаҟагьы анаԥш-ааԥшырҭа ҳарҭошәа.
Абратәи ҳаицәажәарала, даара иацклаԥшны, иазхәыцны ихдыркәшеит, убра ҳаҟазаара, ҳаиԥыларақәа, ҳусқәа зегьы.
Ҳара уахь ҳцара даара акыр ҳнаҭеит, акыр ҳрызнархәыцит ҳәа азысыԥхьаӡоит. Уантәи аконфликт, уи акәша-мыкәша иҟоу, иадыргало, цхыраагӡас рхы иадырхәо, дара, Еиду акралра аиҳабыра, шаҟа рполитика уи азы ирыԥсахыз, иалкааҵәҟьан ԥаса азганк ишрыдгылоз еиԥш ишыҟам уҳәа, узырхәыцша акыр ҳнарбеит. Раԥхьа иргылан, абызшәеи акультуреи рҭагылазаашьа иаабаз, ҳара зегьы ҳзы иԥышәа дууп ҳәа азысыԥхьаӡоит. Еилаҳкаар ҳҭахызар, еилаҳкаартә лаԥшҿаԥшы иаабеит, абызшәа иахәҭоу ахылаԥшра анаумҭа, маҷк иадамзаргьы иангәыгәҭажьха шаҟа иҵарбгагоу, хьарҳәшьа змаӡам аусқәа шахылҵуа.
Ауаҩы дахьыҟазаалакгьы дыздгыло, хыԥара зқәым ипозициа имазароуп, егьырҭ ирҳәо, имҩаԥырго иақәыршәаны акәымкәа, иара дызхымԥо ала имҩаԥырымгар ада ԥсыхәа ҟамло.
Ҳара еицыз зегьы убас иҟаз, зыжәлар, зреспублика, зконфликт рзы хыԥара зқәым апринципқәа ирықәныҟәо шҳакәу агәра зымго аӡә дҟаларым ҳәа сыҟоуп. Еицыз абарҭ ҳакәын: Лена Кобахьиа-ԥҳа ҳаԥхьа днаргылан, Беслан Дбар, Виачеслав Бганба, Леонид Еныкь, сара, абарҭ ацәаҳәақәа анызҵо. Уаҳа салалом урҭ рыхцәажәара, акызаҵәык иацысҵо, уаанӡагьы ҳаиҿархасырҭан, аха уахьынтә иҵегьгьы ҳаизааигәахан, иҵегь ҳгәы еизыбылуа ҳхынҳәит.
Ҳаоппонентцәа, аиашаз, аконфликтқәа рзы ҳәатәы рымаӡам аҟынтә, зны-зынла изҿыҵыргалак ицҳарц иалагон, аха ишахәҭазгьы инкылахон, ирыхәҭазгьы раҳауан. Ҳара ҳамацара ҳакәым, дара аԥшәмацәа рахьгьы аӡәы-ҩыџьа ус ианрызныҟәоз ҟалон.
Абас иҟан ашҭа иаҵәақәа ртәылаҿ ҳныҟәара, ҳаиԥыларақәа. Урҭ, аԥшәымацәак раҳасабала, ҳаҭыр ақәҵан, иаҳҳәозгьы иазыӡыҩрны, дара ргәы иаанагозгьы ҳдырыртә ҳныҟәыргеит. Ҳәарада, уи ҳаргьы ҳаҭыр ақәаҳҵеит.
Аиаҵәара рыгымзааит урҭ рашҭа ԥшӡақәа! Наӡаӡа ииаҵәазааит ҳарҭ зегьы ҳанхарҭа, ҳашьҭаларҭа, ҳтәарҭа – наӡаӡатәи ҳаԥсадгьыл хазына Аԥсны ашҭақәа!
Ииасыз ашықәс анҵәамҭазҵәҟьа имҩаԥысит Аԥсны ашәҟәыҩҩцәа реизара ду. Аԥсны алитературатә ԥсҭазаараҿ ари, ҳәарада, ихҭысын. Ҳгәыӷуеит, алитературатә ԥсҭазаара мацарагьы акәымкәа, ареспублика азгьы, ажәлар рызгьы ҳәа.
Аиашаз, асахьаркыратә литература ажәлари аҳәынҭқарреи рдоуҳатә ԥсҭазаараҿы даара акрызҵазкуа иреиуоуп. Избанзар, раԥхьа иргылан уи ԥсыс иахоуп ажәа, абызшәа. Иахьатәи абызшәақәагьы ԥсыс ирхоу иара алитература ауп. Абызшәа, ажәа, ауаҩытәыҩса иԥсҭазааразы, идоуҳазы, игәашьамхаз ирыҵаркуа уеизгьы еилкаауп. Убарҭқәа неицылан иҟарҵеит асахьаркыратә литература, ауаҩы ихаҭа аҳауа цқьа шиҭаху еиԥш, аԥсҭазаара иаҭахны.
Ауаҩытәыҩса акентавр дахьадукылаша ыҟоуп: избжак аԥсабара иатәуп, егьи избжа аԥсабара иацәганы иара итәала имҩаԥигарц, ахақәиҭра аиҭарц дазықәԥоит. Убри ахақәиҭра ззиҭаху избжа – иааидкыланы Ауаҩра ҳәа иашьҭоуп. Ишеибгоу аԥсабара иатәу – агыгшәыг, ашәарах – аԥстәқәа рыԥсы ахьынӡаҭоу ԥсахра иацәшәо иҟаӡам: аҽы шҽу инхоит, абга шыбгоу, аџьма шыџьмоу. Аха ауаҩы аԥсабара иацәигаз изыбжа еснагь ашәарҭа иҭагылоуп: иуаҩра ианицәагха, ианԥсыҽха, ианԥсы, аԥсабара иатәу мацара ауп изынхо, дахьынӡаԥстәу.
Убри убас амыхьырц азы хәшәык ауп иамаӡоу – акультура ҳәа изышьҭоу. Иаарҭшәаны, аҟазара иаҵанакуа мацара акәымкәа, ауаҩы ихшыҩи ибаҩхатәреи иаархылҵуа зегьы. Акультураҿ ирыцкқәоу иреиуоуп ажәеи абызшәеи ирыҵаркуа, раԥхьа иргыланы – ажәа азҟазара, алитература.
Абас иалкаан иамоу аҵакы иацназго аҭакԥхықәрагьы ацуп уи: абызшәа аҿаԥхьа ажәлар, биԥарас иҟоу зегьы рҿаԥхьа, иара адунеизегьтәи ажәа сахьарк, акультура аҿаԥхьа.
Ашәҟәыҩҩцәа реизара ду еиԥш иҟоу аизарагьы, аҳақьымцәа рбызшәала иуҳәозар, алитератураз, ашәҟәыҩҩцәа рхеидкыла аусуразы, инарҭбааны иҟаҵоу аконсилиум еиԥшуп. Избанзар, алитература аамҭа-аамҭала игәаҭалатәуп, иагу-иабзоу, иахьахьуа, ахәышәтәра ахьаҭаху, иахьацхраатәу – зегьы еилкаатәуп, адиагнозқәа ықәыргылатәуп.
Иахьа алитература сахцәажәоит ҳәа иалагаз, ҳазҭагылоу аамҭа атәала далагароуп. Насгьы, иаалырҟьаны аҭыԥантәи аҭагылазаашьа мацараҿгьы узаангылаӡом, зегьынџьара иҟоу аважьӡан.
Убас зегьы еизааигәанатәит иахьатәи адунеи аҿы иҟоу аҭагылазаашьа.
Егьырҭ зегьы ҳарҟәаҵып, абарҭ 10-15 шықәса рыла адунеи даара иубартә аҽаԥсахит. Ауаҩы аамҭа ша-шаны иахьыҟаиҵаз – минуҭла, сааҭла, мышла, мызла, шықәсыла, шәышықәсала, зқьышықәсала – аҵакы шамоу, амч шамоу уажәшьҭа зегьы агәра ргеит. Абас еиԥш аихышшара аамҭа аҵаки ахырхарҭеи анаҭеит, еизнакит ауаҩытәыҩса иенергиа, уи аусура. Аамҭа иаанахәеит алагамҭа, аизҳамҭа, акаҵәара, ахыҵырҭа, албаамҭа, анҵәамҭа, еиҭа ҿыц алагамҭа. Абас инҵәеит ашәышықәсақәа, азқьышықәсақәа, ирылагеит аҿыцқәа.
Иахьатәи аамҭагьы ԥаса излаадыруаз аҟазшьақәа аԥсахит. Уеизгьы-уеизгьы, рацәак ҵуам ирҳәозишьҭеи «акоммунизм анаурқәа гәагәо Европа иқәуп» ҳәа. Уажәы, ԥасатәи Асовет Еидгыла иахьаҵанакуаз зегьынџьара дырҩегь иныгәнысуа иаақәлахт акапитализм анаурқәа. Иацы адунеи абжа аиаша ҳәа изышьҭаз иахьа ихәахәахеит. Иааит афилософиаҿы анцәахәқәа рҭахамҭа ҳәа изышьҭоу аамҭа. Ус,
ахақәиҭра шәымоуп, ишәҳәогьы шәақәиҭуп, рҳәеит, аха иарбан иашоу иалхтәу, дарбан нцәахәу изымҵаныҳәалатәу азы аӡәгьы акгьы имҳәаӡеит. Ауаҩы, хаҭала аӡәгьы иакәым, ажәларқәа рхала ирыԥшаароуп, иалырхыроуп. Иҵегьы инарҭбаан уахәаԥшуазар, адунеи аҿы еиҳа мчы змоу, адунеи амаа нагӡаны иркырц азы, адоктринақәа еиқәдырҽаҽоит, урҭ азакәанԥшра рырҭоит, ацивилизациеи адемократиеи декорациас иҟаҵаны, атәра ҿыц ашьақәыргылара иашьҭоуп.
Асеиԥш иҟоу амчылара атерроризм ахылымҿиаар зыҟалаӡом. Аҽакала зымч мхо уи алырхуеит. Нас егьырҭ, атерроризм ахаҭагьы, уи амԥан иқәгалаӡамгьы уахь иалаԥхьаӡаны, рполитика аламҩаԥыргоит.
Абасеиԥш иҟоу аҭагылазаашьақәа раан, ауаҩы ҿыц еиҭеиликаауеит иҩны, имцахара, иԥсадгьыл, иуаажәлар, урҭ иргәырӷьаз, иргәаҟыз риаша шаҟа иаԥсоу. Шаҟа иаԥсоу урҭ рымч ныҟәызго агәаӷь. Уи ахыҵхырҭақәа ишырхыҵхырҭоу. Убри змырӡыз ажәларқәа, адунеи аҿы зегьы зҵазкуа аҭагылазаашьа хьанҭаӡақәа раангьы, рыжәҩа ҭҟьаны, иҟьалан, рхы ахьдырхара рзымдыруа инхаӡом. Инарҭбааны иугозар, убри агәаӷь иаӷроу ауаҩы акультура ҳәа дзышьҭоу ауп. Убас инарҭбааны уазхәыцыр, амилаҭ культура, алитературагьы убра иналаҵаны, амаҵ зуа, ауаатәыҩса зегьы ркультура, рдоуҳа амаҵ азызуа дыруаӡәкуп.
Убарҭ ахыҵхырҭақәа роуп ажәлар ԥшырҭа хадас ирымоу: уантәи зегьы еиҳа еиӷьны ирбарҭоуп – изхысхьоугьы, изҭагылоугьы, ирԥеиԥшугьы. Убри аҟынтә, аиҭакра ӷәӷәақәа раан, убарҭ ахыҵхырҭақәа ирыдкылан, урҭ рымчала еилыԥшааны ирыцқьаны иҟаҵатәуп, аԥхьаҟа амҩа иқәгылартә, аҿиаразы ихәарҭоу зегьы. Ҳлитератураҿгьы иахьа зегьы убас иҿыцны ахәшьара рыҭатәуп, аҩеи аӡеи еилыхтәуп, ишьҭыхтәу шьҭыхтәуп, иныжьтәу ныжьтәуп.
Ишдыру еиԥш, ҳлитература иаразнак Асовет мчра ахьӡеит, асахьаркыратә ԥышәа аҽарӷәӷәаанӡа, аидеологиа аидара хьанҭа иаҵарҵеит. Аханатәгьы асахьаркыра-естетикатә позициақәа рыла иахәҭоу ахәшьарақәа амоуцызт. Уи ҟауҵартә иҟалеижьҭеи маҷгьы мҵыцт, аха иахьа уажәраанӡагьы ус инханы иҟоуп. Ус иаҭахуп иахьа алитература дырҵараҿы, алитературатә рҵагашәҟәқәа рыҟаҵараҿы, иара алитератураҭҵаара, аҟәыдрԥара иаҟәыхны, апрофессионал мҩахьы аиагаразы, алитература ахаҭа аҿиара амҩа иаша ақәҵаразы.
Рыцҳарас иҟалаз, уи аганахьала макьана ҟаҵа ыҟам, иҟаҳҵандаз ҳәа иҳаҵҳаҵо иашьҭоугьы уаҩы дызбом. Иҵегьы ихьааугаша, иара аҟаҵара зылшогьы усҟак иуԥыхьашәом. Урҭ азҵаарақәа знапы иану аинститут ыҟоуп, абызшәеи, алитературеи, аҭоурыхи ринститут ҳәа ауп ахы шакыз. Иара уажәыгь, ахьӡ иаҵаҽырбашәа ирыԥсахзаргьы, убарҭ зыӡбахә ҳәоу роуп иҭырҵаауа. Ҳлитература ашьаҭакҩы Д. И. Гәлиа ихьӡ ахуп макьана. Аха, рыцҳарас иҟалаз, алитература 0ҵаара иазыҟаҵоу, уи мацара иаҿу аинститут аҿы имаҷыҩхеит. Реиҳараҩык занааҭла, ҵарала ифольклорҭҵааҩцәоуп. Уатәи русқәа ԥыҭк ианхыдахалак, алитература ала «ргәы дырхаауеит». Аиашаҵәҟьа уҳәозар, урҭ, ҳәарада, рзанааҭ хадаҿы зда ҳамам роуп, аха алитератураҭҵаарагьы хыла азыҟаҵара аҭахуп. Уа урҭ ибзианы ирылшоит ашәҟәыҩҩра. Ашәҟәыҩҩцәа Реидгыла аҭоурых аҩра, ашәҟәыҩҩцәа рбиографиақәа рыҩра, аха асахьаркыратә ҩымҭа профессионаллаҵәҟьа аилыргара, ахцәажәара иахьынӡазыҟаҵоу атәы аҳәара уадаҩуп.
Аиашаз, ацә змамыз ирбаӷь цәаӷәара игон ҳәа, алитератураҭҵаара еиԥш иҟоу аҵарахкы ду ус иазымныҟәароуп. Уа зны-зынла, ашәҟәыҩҩцәа риубилеиқәа раан инаԥхьан, конференциақәак мҩаԥыргалон. Иаазқәылаз урҭқәагьы ирҟәаҵит. Иара аинститут
иаҵанакуа руаӡәы ииубилеитә шәықәсхыҵрак аныҟалалак, ҭаацәашәала иааизибаган, игәшәымшәақәак рҳәоит. Ажәакала, рхамаҵурахьы ииасызшәа иҟалеит.
Алитература, ажәа аҟазара аҭҵаара, алитературатә критика шәҟәыҩҩроуп, убрыгь аԥсабаратә баҩхатәра аҭахуп. Уи змоу, мчыла днукылаӡаргьы, думпыҵҟьан, алитературазы, аҩымҭазы игәаанагара имҩыр, имҳәар ҟалаӡом. Ажәеинраала бзиак, ажәабжь бзиак анцәырҵ, илымҳацә иқәыжьны дӡыҩӡа дтәаӡом, дахцәажәароуп. Ажәеинраала бзиак, ажәабжь бзиак шықәсыктәи алитературатә ҿиара акәым, акыршықәсатәи алитературатә ажанрқәа рырҿиара иаҟазшьарбаган инхар алшоит.
Зегьы хьаас иҳамоуп, алитература иаҵагылаша, аҩҩцәа қәыԥшқәа рааира зны-зынла иахьеиԥхьбо, еиҳаракгьы абри 10-15 шықәса рыҩныҵҟа. Шьоукышьоукы, еигәырӷьауоу, ргәы иалоу узымдыруа, макьана зыԥсы ҭоу, згәашьамх каԥсаны иҟам ҳлитература ақәҵәуара рҽазыркхьеит. Ииашоуп, зегьы ахала аҭыԥаҿ инеиуеит ҳәа, ҳҿи-ҳнапи еиқәҵаны ҳазтәом, аха алитературақәа зегьы, еиҳа иӷьацоугьы рҿы ус еиԥш аамҭақәа ҟалалон. Алитературақәа рҭоурых уахәаԥшуа уҿааухар, абжьышшарақәа рацәоуп, алитература, адгьыл иҵалаз аӡиас еиԥш, аҽанаҵәахуа. Нас дырҩегьых аҽҽаҳәа аҽаџьара ианыҵыҵуа.
Иахьа ҳара ҳҿы иҟало, ҳажәлар рыҩныҵҟа имҩаԥысуа зегьы, ариабжьаразтәи ҳҭагылазаашьа иахҟьоит. Иахьа еиԥш ҳажәлар рыԥсҭазаараҿы ацәгьеи абзиеи ахьеивҵоу убарҭан, иахьа еиԥш урҭ еизааигәан ҳара иану ҳхаан иҳамбацт. Иҟалап, ажәла ҿыц аднакыларц ажәлар рыԥсҭазаара иҿыцны аҽархиазар. Аҽанархиалак абаҩхатәрақәа иара иаԥшаарц. Асҟак иубарҭан иҟоу ацәгьеи абзиеи рзыҟазаашьагьы зхала изыӡбаша, уи иаҭаху асахьаркырагьы, ажәагьы зымч ақәхаша.
Алитератураҭҵаара, еиҳаракгьы акритика, ҳәарада, баҩхатәран уаҩы илазароуп, аха урҭ, егьаумҳәан, анаукагьы иатәуп. Убри аҟынтә, урҭ ралԥшаареи разыҟаҵареи еиҳа ауаҩы инапаҿы иҟоуп.
Иахьа адунеи аҿы иара алитература аҭагылазаашьагьы даара аҽаԥсахит. Алитература мацарагьы акәым, аҟазара хкқәа зегьы рҽырыԥсахит. Еӷьу алагьы ҳәа узҳәом, еицәоу ала ҳәагьы макьана аҳәара уадаҩуп. Уи, раԥхьа иргыланы, адунеи аҿы ауаатәыҩса рыԥсҭазаараҿы имҩаԥысуа аиҭакрақәа ирыхҟьоит. Аха иара алитература, аҟазара, иааидкыланы адоуҳатә культура, иҟанаҵахьоу асуверенитет, аҩныҵҟатәи ахатәы сахьаркыратә система, уи асахьаркыратә арсенал уҳәа рҭагылазаашьагьы, ҳәарада, акыр аҵанакуеит урҭ аҽыԥсахрақәа рҿы.
Аҟазара иашеи иара акәша-мыкәша иҟоу, аҟазараҿынӡа имнаӡо, аха еснагь уи иамазкуеи ртәы-рымаа ҿыц еилдыргозар ҟалоит. Ус акәу, егьыс акәу, уажәаҟара, убри аҟазара иаша еснагь иамазкуа «амассатә культура» ҳәа изышьҭоу зегьы ирхыҵәаны иҟамлацт. Амассатә анакәха, зегьы еиҳа еилыркаауа, ирзымариоу ҳәа мацарагьы акәӡам, еиҳа зыҭныҵуа, еиҳа икассатәу ҳәа ауп иаанаго. Уи иалахәаахәҭуеит аполитикцәа, аԥарарҳаҩцәа, аӷьычцәа, аферистцәа – зыламыс иалахәаахәҭуа зегьы.
Алитература, аҟазара, акультура иаша иныҟәырго аидеиақәа – ауаҩра, ааӡара бзиа, аетика, аестетика ҳаракы – зегьы урҭқәа ирҵәахуеит, абӷьыжә еиԥш ирықәҳан. Зегь реиҳа ишәарҭоу, уи адунеи амаа зку ҳәа изышьҭоу, аҳәынҭқарра гәылшьапқәа рполитика, ринформациатә еибашьра иаларҵоит, иаладырхәуеит. Уи иалам иарбану: афатәы-жәтәқәа рстандарт, макдональдқәа реиԥш иҟоу, асексуалтә револиуциа ҳәа
ирҿыҵакӡо, иааидкыланы аглобализациа ҳәа зыхьӡырҵаз.
Ари зегьы ауаатәыҩса рхы злаҭырҟьаша, ажәларқәа злеиларӡҩаша, рнапаҿы раагара зладырмариаша, имашьцаханы, аус рызҭо инапы ианыԥшыло, аха аҽа хәыцрак рмоуа рыҟаҵара иазкуп. Избылуа, еиқәыҷыҷ изго алашарахь еихо ахьычԥаԥыр шузнымкыло еиԥш, ауаатәыҩсагьы ацхаҟәа иаҩызоу акультурахь иааҳәны иҟоуп уажәазы.
Аҳәарҭа узҭода акәымзар, ари – терроризмуп, иреицәоу уи ахкы бааԥсқәа иреиуоуп. Зхы, зыжәлар, зхаҭара, зкультура, зҷыдарақәа, зхақәиҭра урҭқәа ирцәызыхьчарц зҭаххаз, аха уи ацәқәырԥа еиқәаҵәа зымч ақәымхо, хырҵабыргышьа змаӡам атерроризм ахь иархоит. Уи амал иаршыз адунеи атәгьы-амаагьы знапаҿы иаазгарц зҭаху ҽыҵгас иҟарҵарц имҩаԥырго атерроризм аҟынӡа иҟам, аха атерроризм амораль амаӡам, аҩбагьы шәарҭа духеит ауаатәыҩса рзы. Иҵегьгьы иҵаулоуп акризис апостсоветтә литературақәа зегьы рҿы. Иара зегь реиҳа илитературатәыз Урыстәылагьы. Аидгыла анеилыҩры, иеиднакылоз алитературақәагьы, аҩымҭақәагьы кыдырҩны, Гаршин идаӷь еиԥш, досу рыӡмахқәа ирҭаԥсеит. Иаразнакгьы урҭ рыбжьара иҟаз аизыҟазаашьақәагьы аагылт.
Ԥаса, ишдыру еиԥш, иара Аидгыла аҩныҵҟагьы, уи анҭыҵгьы цҳаражәҳәара ҳзызуаз аурыс бызшәа акәын. Асахьаркыратә литература аурысшәахь аиҭагара аҳәынҭқарра ахылаԥшуан, иацхраауан. Уи идеологиатә зҵааран. Уажәы уи аҩыза зҵаара ыҟаӡам. Зегьы изыҩуа иусуп. Дара аиҭагаҩцәагьы рыԥшаара мариам, рџьабааԥса злоушәо умаӡазаргьы. Аиаша уҳәозар, асовет милаҭ республикақәа рлитература еиҭазгоз реиҳараҩӡак иаармарианы акрырҳара иашьҭаз ракәын. Цқьа иагьатәарбомызт, инықәырҩрны акәын ишеиҭаргозгьы. Убас рхы ахьныҟәыргоз аҭагылазаашьагьы рыцхраауан. Зегьы ирыҩуа еиҭаргар рҭахын, баагьы-ԥсгьы шырҳәо еиԥш. Убри аҟынтә, аиҭагахь инаргоз рахь ирацәан алитература иузахымԥхьаӡалоз. Еиҭазгоит ҳәа иалагаз џьара акахьы икылигар акәын, иатәеимбеит ҳәагьы гәыбӷан узиҭомызт.
Уажәы, иахьынӡаадыруа, аҳәаанырцәтәи алитература дуқәа рахьтәгьы аурысшәахь аиҭагара даара иагхеит. Уи ахәшәара мариамзар акәхап. Ԥаса иҟаз аиҭагаратә школ дуқәа, еиҭаргозгьы аоригинал иацлабуа, инахыҳәҳәома уҳәо ишеиҭаргозгьы.
Абарҭқәа зегьы азгәаҭо уҿынаухар, ҳлитература, ганкахьала, адәылҵра иақәиҭымкәа аҩны идыртәаз иеиԥшхеит иахьа («домашниҟ арест» ҳәа изышьҭоу зқәырҵаз). Аҽаганкахьала, цәгьа умбакәа бзиа уздырам ҳәа, абри еиԥш аҭагылазаашьа ҳала ахьыхнатқәазгьы ыҟоуп. Иара хыхь зыӡбахә ҳалацәажәоз аиҭагара усгьы уахьадымгылашаз рацәан. Уи аидгыла зегьы аҿы кампаниак иеиԥшны акәын ишымҩаԥысуаз. Нас аиҭагара еиҳа изҭаху ҳәа ирыԥхьаӡозгьы ыҟан. Иаҳҳәап, амилаҭтә ԥсҭазаара, жәлары рҷыдарақәа, рқьабз уҳәа узырџьар, аҵәы иузахаҵар, сахьаркырала иԥсыҽзаргьы, уахь еиқәыршшаны иҟарҵон. Амилаҭ шәҟәыҩҩцәагьы реиҳараҩык аиҭагараҿы еиҳа «ицоз» иашьҭалон, аиҭага асоциалтә заказ иаҭахыз рҽаныршәон, иаҭахызар ажәлар ирхыччон, цәгьеи-бзиеи еилымхӡакәан рқьабзқәа аҵәы иахарҵон. Убрахь зыбла кыдхало анырацәахалак, арахь ҳлитература аҿиара иаҭахыз агрыжьуан, ҳаԥхьаҩ ииҭахыз бжьахон, ҳлитература гәыкцәа изахамкәа дҟанаҵон. Иааидкыланы, алитература есышықәса анапы агхон, уи еиқәылон, изқәиҭыз асуверенитетгьы аркәадон, иарчмазаҩуан.
Уажәы, аҽа уадаҩрақәак ацлазаргьы, ганкахьала ҳхи ҳареи ҳаизынхеит, аҽаганкахьала, ԥаса транзитла адунеи ахь ҳашкылсуаз акәымкәа, адунеии ҳареи
ҳааиҿагылт. Уи хыла ҳара акгьы ҳаднаҵаӡом, иаԥсоу акрыҳзыҟаҵар иаднакылоит ауп. Убри аҟынтә, аҽаӡәы исакаса аҽанҵарақәа зынӡа иаҳхаршҭны, ҳхала ҳусқәа рыӡбашьа ҳҵароуп, иаҳҵароуп адунеи аҿцаашьагьы.
Уажәыҵәҟьа, зегь раԥхьа иргылан, ҳлитературатә нхашәа цқьа ҳнахәаԥш-аахәаԥшқәароуп. Ииашоуп, иара абрагьы адунеизегьтәи алитературатә контекст ҳалҵны ҳазцаӡом. Ԥаса-ԥаса аперефериатә литературақәа рзы ирҳәақәоз рахь акыр уажәы мчы рымаӡам. Иаҳҳәап, шәара шәышша мацара ауп ишәыҵаҭәоу, «шәызџьуа» («варитесь в собственном соку») ҳәа излацәажәоз. Раԥхьа иргылан уара «ушша» уҵазароуп. Ус анакәымха, аҽаӡәы итәы иагьухәом, иагьуҭаххом. Ииашоуп, ушша мацара ада акгьы уалабзазамзар, уи хара уазымгар алшоит. Аха иахьа зхатәы шша ада аҽакы злам дабаҟоу: аҵара иаҳҵо, зегьы ҳазлахәу адунеизегьтәи акультура, иахьа зегьы ирзеиԥшхахьоу адыррақәа, – иахьатәи ацивилизациа иаанагаз зегьы рҿы шаҟа «шша» еилоузеи. Уи ҳаман ҳажәларқәа рыԥсҭазаара ҳалалахьеит, ҳалаҵәахьеит, иҳалаҵәахьеит.
Уи убасҟак ирацәахеит, здоза рацәацәахаз ахәшә еиԥш иаҳԥырхагамхарц, шаҟа ҳҭахугьы, амыцхә аанкылашьа атәгьы ҳҵароуп.
Убри ахала ахы арегулиациа азнауртә иҟазарц азы, ҳара ҳхыҵхырҭақәа, ҳдац-ҳԥашә ҳарӷәӷәалароуп, акы иазымшәаҳауа, еснагь аенергиа ҟарҵалартә, арҿиара аус, аҟазараз иаҭаху аматериал рымымҵәартә, ашәақь еиқәшәа еиԥш, унаҵхар иҭҟьартә.
Ҳара ҳҭагылазаашьа зҭагылазаашьоу ажәларқәа иахьатәи литературак иаҵамхо, алитература аҟаҵара иаҭаху зегьы рымоуп, рхы ирзархәар. Уи аҿы, ҳәарада, аҳәынҭқарра ацхыраара аҭахуп. Ажәакала, ҳара ҳҿы адоуҳатә культура аус – ҳәынҭқарра усуп. Аха аҳәынҭқарра арҿиара ус аҽаланамгалароуп, арҿиаратә хақәиҭра иакьымсроуп, анормақәа аднамгалароуп.
Ари аҳәынҭқарраҿы адемократиа иаша арыӷәӷәаразы иԥышәага бзиахар алшоит.
Ас еиԥш абӷа зауз алитература аҭакԥхықәрагьы еиҳахоит. Усҟан уи иалнаршароуп, еснагь игылан ахы шыднарбо еиԥш акәымкәа, иара ахьыҟоу харантәи игәарҭартә аҟалара. Усҟан аҳәаа инахганы идырбатәугьы, иандырбатәугьы рхала рхы удырбоит. Иара ахьыҟоу иааны ирбаргьы рҭаххоит.
Ус акәымкәа, иара ахаҭа ашьапахьы имырӷәӷәакәа, изтәу ажәлар рыхәԥҳа иеиԥш бзиа ирбо, рыԥсҭазаара иабжан иҟалаанӡа, ирыҩны џьара иганы, ҳхы аладҳарбоит ҳәа мацара иҟаҵоугьы, иеиҭагоугьы, иҭыжьугьы – нарха дукгьы роуам, хәарҭа дукгьы.
Насгьы, еснагь, ҳаргьы, ҳажәларгьы, урҭ ирхагылоугьы ианакәызаалак ирхадмыршҭлароуп аҩыра, алитература, ажәлар рбызшәагьы даргьы ԥсыс ирхақәоу ишреиуоу. Ҳара ҳаиԥш еснагь аиԥшьырҭа иқәгыланы ицо ажәлар, ҳаҩныҵҟа абас еиԥш иҟоу акатегориақәа рыла ҳанхозар ауп, ҳаицәажәозароуп иахьагьы, уаҵәгьы, уинахысгьы. Ианааҳхаҳаршҭ иаразнак ҳажәлар аҟазаареи аҟамзаареи ирыбжьадыргылоит. Уажәтәи аамҭазы, алитературатә бызшәа змам, уи ҟазымҵаз абызшәа, иара ус иалацәажәо нхазаргьы, баша аԥсы ықәхан иҟоуп.
Азежәтәи ашәышықәсазы аҩыра ҟамлар, алитература алымҵыр, иахьа ажәлар ҳәа ҳзырҳәо иҟалаӡомызт. Аха, рыцҳарас иҟалаз, абызшәа – асахьаркыратә литература нахысгьы иахьынӡахәҭаз иаҳзынаскьамгеит. Уинахыстәи абызшәа афункциақәа рахь инармышьҭит. Ииашоуп, ԥыҭк ахархәарақәа ахьамоу ыҟоуп – ашкол аҿы, акьыԥхь аҿы, ателехәаԥшраҿы, аха убрагьы иахьналагаз изахымсӡакәа ианынха, асахьазы иаларгалазшәа иҟалеит. Еиҳа
еиӷьны абызшәа шьҭырхзар ҟалап адинхаҵараҿы. Урҭ еихдырԥсоит аурсшәеи иареи. Ажәлар Анцәа иахь идырхо ражәа, ран лымгәарҭа иҭыргаз рбызшәала ианырымҳәа, – игәнаҳароуп.
Аԥсшәа макьаназ зышәхымс ахыҵра уадаҩхаз аҳәынҭқарра ауп. Уи аԥсуа бызшәа афонд ҟанаҵеит, уа ихәарҭоу акыр ҭрыжьхьеит, аха апрақтикаҿ иҟаҵоу маҷуп. Усшәа иҟалеит, ашкол аҿы шәахысла, иара ауниверситет аҿгьы, афонд ашәҟәқәа ҭнажьлааит, ашәҟәыҩҩцәагьы акы рыҩлааит, аха шәара-шәара шәеибаба аҳәошәа.
Ус ргәы ишаанагогьы, ҽмырҳа-ҽырдагәа ҟазҵо рацәаҩхеит аинтеллигенциа ҳәа ҳзышьҭоу рахьгьы.
Аԥсуаа рҩыра, рлитература, рмилаҭ культура, рҭоурых аҭҵаара напы азыркыз, Д. И. Гәлиа ду заԥхьа дгылаз раԥхьатәи аԥсуа милаҭтә интеллигенциа рхаангьы иҟан имаҷымкәа егьырҭ, аҵара бзианы измаз аԥсуаагьы. Аха урҭ рыжәлар ркультура иашьҭамызт амилаҭтә интеллигенциагьы ирыҵанакуамызт, даргьы ус рхы рыԥхьаӡомызт, ирԥхьаӡаргьы рҭахымызт. Урҭ иреиԥшқәоу рышьҭра мыӡӡеит, иахьагьы иҟоуп. Рыцҳарас иҟалаз, зны-зынла урҭ иреиԥшу хықәкыс ишьҭырхуа, ҽыхьшьырҭас иҟарҵо, рҿы ахьыҳәуа ала, ҳмилаҭтә культуразы ахәбатәи аколонна ҳәа изышьҭаз иахьазааигәоу рацәоуп.
Чачаа 800 шықәса инарықәгәыӷуа Аԥсны аҳра руан. Урҭ, ҳәара аҭахума, аҵара змоу, акреилызцоз рацәаҩны ирылиааит, абызшәақәагьы маҷымкәа издыруаз, аха убри аҳра иныҟәыргоз атәы мацараз, ашықәсынҵа акәым, иара ус амшынҵагьы рыҭнымхеит (ииашоуп, аҵыхәтәантәи аҳ иԥа Г. Чачба, қырҭшәала ииҩуаз ажәеинраалақәа данаархашәалоз, Аԥсны атәгьы зҵазкуаз статиақәак иҩит, аха урҭгьы еиҳарак иара ихаҭа иаҳра иахьаԥырхагахаз атәы ауп. Урҭ рахьтә еиҳа ипатриотыз асахьаҭыхҩы ду А. Чачбагьы, имоуп аԥсуаа ртәы бзианы изҳәо цәаҳәақәак).
Иахьа абриаҟара еиларгахьоу ҳҭоурых аҟынтә, Чачаа рхаантәи аҳра зынӡа иҵамкәа инхаз ҳҭоурых ахәҭа акәхеит.
Убасҟан ҳҩыреи, ҳашколи, ҳлитературеи ашьапы зкыз, аҵаралашара, акультура ҿыц мацарагьы ракәымкәа, аԥсуа милаҭ хақәиҭратә қәԥара аетап ҿыцгьы ахы ркит.
Ашьҭахь, Асовет мчра ахаан, акультура, алитературагьы налаҵаны, аҳәынҭқарратә политика иаларҵеит, аидеологиа иаҵанакит. Убри аҟынтә, цәгьам-бзиам, дара реидара ишаҵарцалозгьы, ишыҟалалак, ашәҟәыҩҩцәа Реидгылагьы ыҟазар акәын, аус аулар акәын, ашәҟәыҩҩцәагьы ыҟазар, аус рулар акәын.
Уажәы ҳа ҳнапы ауп изынӡоу. Икаҳажьӡозаргьы уаҳа аӡәы дазхьаԥшуа иҟаӡам. (Асовет мчы анеилаҳа ашьҭахь ҳара ҳаиҳабырагьы, ргәы анԥаҳҵәаӡа гәымха-цәымха уаанӡа ашәҟәыҩҩцәа Реидгылаҿи ажурналқәа рҿи иҟаз штатқәак нрыжьит. Ицоз ашықәсаз ауп ашәҟәҭыжьырҭа еиԥш иҟоу акультуратә центр дырхынҳәшәа ианыҟарҵа).
Уаанӡа, алитература цхыраагӡас мацара иахьырҭахыз аҟынтә, иагхаз, еиҳарак асахьаркыратә хаҭабзиара аҟны, еиқәыло иаауан. Урҭгьы уажәы иаҳзацлеит. Макьана, аиаша уҳәар ами, иара ҳҭагылазаашьа еилкааны иҳамоу иҳамаму аҳәара уадаҩуп, иацтәи аинерциа ҳҽаҳзацәымгаӡацт иахьагьы.
Ажәакала, аамҭа иаарласӡаны аҵакы ҿыцӡа ҟанаҵеит, ицәырнагеит, иаҭахуп иҩымҭахарц, иақәнагоу аформа шьҭнахырц.
Убас, ашәҟәыҩҩы, аамҭа изнархиаз аҵакгьы, иахьа уажәраанӡа инеихаҳауа иааргоз аформа хыкқәагьы неицҵаны, инеиҿыбааны еснагь аҿиара, аизҳара иаҿу
аҿыц анизаламгала, аинерциа даназымиааи, ииҩуагьы иԥсны ииз еиԥшхоит.
Ҳәарада, егьа ҳҭагылазаашьа ҷыдазаргьы, иахьа адунеи литератураҿы имҩаԥысуа аиҭакрақәа рконтеқст ҳаҵанакуеит ҳаргьы.
Ус егьа иҟазаргьы, иахьа, абри аиԥш акоммуникациа шыҟоугьы, иахьеи-уахеи аинтернет амҽхак шарҭбаауагьы, зегьынџьара алитературақәа реибадырра ԥсыҽхеит. Урыстәыла аалхны, ԥасатәи асоветтә республикақәа рыҿтәи алитературақәа рҭагылазаашьак ҳаздырӡом. Иҟалап, абас алитература ахәыжә анаҟьо, аҽыԥсахра дуқәа ианырҭагыло, ус иахәҭазар. Нас, ахырхарҭа хадақәа рҽанеибырҭалак, аамҭа иақәшәо аҩымҭақәа аныҟалалак, аҽакала акәзаргьы, аибадыррақәа дырҩегьых рызҳауа иалагозар акәхап.
Уеизгьы, уажәнатә атенденциақәа злаҟоу ала, алитература ҿыцтәла аҽеилыргара амҩа иқәуп уҳәартә иҟоуп. Ҳаԥхьаҟа, ԥасеиԥш, аклассика, адунеитә литература антологиа массатә тиражла иҭыжьны ауаа рылажьра акырӡа инкылахар ҟалоит. Цқьа рҽеилдыргар ахәҭазар – анаҟәоу ахьықәуи, асыԥса ахьҭажьуи, нас аԥсҭақәеи. Анаҟәоу аҟынӡа аҩеира зҭаху, иашьҭаҵәҟьоу ирзынхар, асыԥсагьы – убас. Ус илбааган ирылаужьыр, иӡыҭуеит, иҳәынҵәахоит. Анаҟәоу шнаҟәоуу инхароуп ҵаҟа аԥсҭақәа, аԥшаҳәақәа рахьгьы иара шаҟа аҭаху ауп иӡыҭны, ӡиасқәан иланашьҭуа. Уи еснагь иазымхо, иазхьуа шыҟоу инхароуп. Амассақәа рҿажәкра уи иазеиқәыртәом. Урҭ еиҳа имарианы ирыԥшаауеит «изырҭәыша», еснагь инамыцхәынгьы.
Ажәакала, аԥсҭазаараҿ иҟалаз аҽыԥсахра дуқәа алитературагьы, иара злыҵуа аматериалгьы ихышхыҵәан иаҵалеит. Аакьыскьа ас еиԥш мыҽхак дула аиҭакрақәа рахь зегьы рхы дырхо иҟамлац. Урҭ аглобалтә ҟазшьақәаҵәҟьа рымоуп. Адунеи ахьынӡанаӡааӡо уи аматериал «химиатә еилазаашьа» акыр рҽеизааигәартәит. Шамахаӡак акәымзар, инҵәеит аекзотика. Инымҵәаӡо арҿиара, аҟазара аматериал аԥсҭазаареи аԥсреи реиԥшьырҭаҿы иҟоуп.
Иаҳҳәап, уажәшьҭа изыҟалом Купер, Лонгфелло реиԥш иҟоу авторцәа. Уимоу, аекзотика аҳәаақәа хараӡа ирхыҵуаз, Европеи Азиеи ҳәа акәымкәа, Амрагылареи Амраҭашәареи ҳәа ирҭбааӡан адунеи еидызкылоз Киплинг иматериалгьы нҵәеит. Амрагылара, Алада, Африка, Австралиа даара зҽызыԥсахыз аекзотика цәаҩа змоу ыҟазаргьы, уи уажәшьҭа адокументалтә ҩымҭақәа ирматериалуп.
Иҵегьы ааскьа Асовет Еидгыла амилаҭтә провинциақәа рматериал шьаҭас измаз алитература ҷыда цәырҵит, Европа, Америка заа изхысхьаз, сахьаркырала ишыҳаракызгьы, аекзотика зынӡа ацәцашьа змамыз арагьы иҟалеит. Уи аԥырҵон урысшәала иҩуаз асовет жәларқәа рхаҭарнакцәа.
Аҳәынҭқарра аҿиара инагӡаны иаладмырхәуаз, ус уал лхырҭас мацара ирыԥхьаӡоз апровинциақәа, амилаҭтә республикақәа, еиҳаракгьы автономиақәа, рҷыдарақәа, рмилаҭтә гәаӷь аиқәырхаразы ҩныҵҟала еиҿызкаауаз, рхатәы регулиациа иацхраауаз, шәҟәы ианымыз наџьнатәтәи рқьабзқәа, рыԥҟаррақәа цәырыргон. Убри, ганкахьала, иажәыз, икажьтәыз ақьабзқәа ртәы аӡбара ишаҩнагозгьы, рмилаҭтә ԥсҭазаара ирласны арҿиара иахьаԥырхагаз шыҟазгьы, аҽаганкахьала, ажәлар жәларны иҟазҵо акыр алеиқәдырхон.
Абри аиԥш аҭагылазаашьа иҟанаҵон акраамҭа зҽымԥсахкәа зҽеиқәзырхоз аԥсҭазаара-плазма. Аҳәсақәа цәгьак-бзиак ахь инарханы шьапыла ацара анрықәшәоз ишьҭырхуаз аныҟәагақәа реиԥш, убри џьарацага иаҷыдаз аҩнытә ԥсҭазаара фольклортә ԥсҭазаарак еиԥшхон, зхатәы темақәа, хаҿсахьақәа, сиужетқәа еидызкылоз. Иаци, жәаци иҟалаз хәыҷы-хәыҷла иацлон, аԥсахрақәа аларгалон, аҽакала рҽеиҿыркаауан. Урҭ ирыциуан рхатәы жәабжьқәа, алафқәа, амиф хәыҷқәа.
Ара иазгәаҭатәуп, аԥсуа литература ахыҵхырҭақәа раԥхьа ишгылоу афольклор. Афольклор-цәа, шеибгаз, рацәак даламкьыскәа алитература иалеигалон иара Д.И. Гәлиагьы. Иҵегьы даҽакала дазнеит И. Коӷониа. Аха уажәы ара зыӡбахә ыҟоу афольклорҵәҟьа акәым. Уи аԥсҭазаара, акыр зҽаанкыланы иҟоу, инагӡаны еилымҵыц апатриархалтә ԥсҭазаара иацәама-жьымааны иаанаго ауп. Убас иҟоу аԥсҭазааратә материал иалхны ажәабжь кьаҿқәа иҩит Д. И. Гәлиа. Ашьҭахь «Аламыс» зыхьӡу ановеллақәа рылихит М. Лакрба. Ииашаҵәҟьаны, ирылырхит, аԥсҭазаара иалрыҟәшәеит аконцентратқәа, уаҳа иаламлакәа.
Урҭ рышьҭахь, Фазиль Искандер иҵегьгьы зҽеилзыргахьаз аԥсҭазаара ахаҭаҵәҟьа иналакны, уи аиԥш иҟаз аматериал иалихит ҳаамҭазтәи аепос ззуҳәаша аҩымҭа ҷыдақәа, алитература ҷыда. Уи зтәы иҩуа аамҭа иҵегь арахь иааскьагоуп, еиҳарак данхәыҷыз, дызлааӡаз ауп. Ианиҩыҵәҟьоз, ҳәарада, зтәы иҩуаз аԥсҭазаара даара аҽаԥсаххьан, «аплазма» ахимиатә еилазаара акыр аҽеиҭанакхьан, ареақциагьы арласхьан. Уи апатриархалтә романтика, ауаҩы ихәыҷра, ныҳәаҵас ианигәалашәо аиԥш (ахәыҷра хьанҭазаргьы агәалашәара лашоуп), жәлары ргәалашәараҿы инханы иҟан.
Аха иахьаҵәҟьа ашәҟәыҩҩы урҭ злихыз аматериал зегьы нҵәахьеит. Иара «иагьизхаҵәҟьеит». Уажәшьҭа «Ажьақәеи амаҭхәырцәеи» ҳәа ииҩыз еиԥшу притчак ахь диамсуазар, иепос акгьы ахамшәалаӡеит.
Ажәакала, ус еиԥш иҟоу, уеизгьы аекзотика ԥыҭк иаҵанакуа, аҿҳәара рыман, рыҿҳәара цеит. Ус иузҳәозар, аԥсҭазаара аилазаара адунеи аҿы аунификациа ҿыц иаҵанакит, амилаҭтә ԥсҭазааратә «плазмақәагьы», ԥасатәи аформақәа рзынханы ишыҟоугьы, реилазаара аҽаԥсахит.
Кавказтәи аԥсҭазаара аарԥшразы иахьа, дырҩегьых ҿҳәара змаӡам хыхь ихыз «аплазма» далԥшны, ҵаҟаӡа аԥсреи абзареи рышьхәа ахьеивҵоу аҟынтә иалагаз «Ҳаџьы Мураҭ» автор дуӡӡа иҿы ҳаанагеит. Уи аматериал иахьа иара ахала хыхь иҩеит. Лев Толстои усҟан иаразнак аҵанӡа ибеит, иагьеиликааит ари аматериал Шеқспир ишыҩкра ду аҟынӡа иҟоу акы шакәыз.
Абарҭқәа зегьы роуп аҵакы ҿыцӡа ҳәа изышьҭоугьы.
Апостсоветтә литературақәа рахьтә иахьатәи зҭагылазаашьа ԥыҭк аадыруа аурыс литература ауп. Ҳәарада, аурыс литература иауз ахақәиҭра иԥнашәеит. Уи иаразнак иарласит абжьаратәи алитература иаҵанакуаз, урҭ хыла-гәыла иасит уи ахақәиҭра аӡыжь, иаразнак идырхәашьит. Ари рыԥшаарақәа аруадаҩит, аха инапыршьшьуа аӡыхәашь иалоуп, иаҳҭаху ҳамԥыхьашәозар ҳәа. Макьана аурыс литература дуӡӡа иашьашәалоу акгьы рызҭымгац.
Ҳәара аҭахым, иаԥсоу акы ҭырымгаӡакәа изыҟалом, аха аҟазара, ажәа аҟазарагьы убри иналаҵаны, ас еиԥш аҽеиҭакра дуқәа раан аамҭа рҭахуп.
Ҳара ҳлитература аӡыжь ацәқәырԥа хызҵартә иҟоу рацәаҩым, иахьа уажәраанӡа иаазгоз аинерциа иазымиааиц. Ҳара ҳлитература еиԥш шәкы згу, шәкы ирку алитература ацәа иалашәо азҳарц, иирц азы даара ацхыраара аҭахуп. Аҳәынҭқарра ацхыраарагьы. Уи аҳәынҭқарра ауалԥшьақәа иреиуоуп.
Абас еиԥш иҟоу аҽеиҭакра дуқәа раамҭақәа рзы акультуреи, аҟазареи раҳасабтәқәеи ауаажәларреи аҳәынҭқарреи рҿаԥхьа иқәгылоу аҳасабтәқәеи акыр еизааигәанатәуеит. Аҽакалагьы изыҟалом, избанзар, алитература, иарбан ҟазаразаалак ауаҩытәыҩса иԥсҭазаара ауп ԥсыс иахоу. Зҽызыԥсахыз аамҭа,
аԥсҭазаара аҵакы ҿыц архиеит аҳәынҭқаррақәа рзгьы, акыр зхыҵуа, иҭышәынтәалахьоу рызгьы, изырҿыцуа, аханатә иалаго рызгьы. Иара абрагьы иалкаау аҭагылазаашьа рымоуп ԥаса Асовет еидгыла иаҵанакуаз ажәларқәа. Асовет республикақәа, еиҳарак Аидгылатә республикақәа, ҽхәоит жәытәнатә аахыс аҳәынҭқарра ҳаман ҳәа. Урҭ рахьтә иҟаҵәҟьан аҳәынҭқаррақәа змаз. Аха иара ажәытә ҳәа изҿу аангьы, Урыстәыла анаҩс, иӷәӷәаны зшьапы иқәгыланы акыраамҭа измаз, рыкәша-мыкәша иҟаз ажәларқәа рзы ҵак дук, нырра дук змаз ҳәа аӡәгьы аҭоурых даздырам. Аҳәынҭқарра шыӷәӷәаз зырҵабыргуа ирҭынхаз акультура ауп. Урҭ ҿыц ихшәаз аҳәынҭқаррақәа рахьтә ус акык-ҩбак зкультура иалшозгьы, дара рхаҭарақәа ергьҳәа иабон, инархыҳәҳәаны аҽаџьара хархәарак аиуртә аиԥш акгьы иалаҟамызт. Октиабртәи ареволиуциа аламҭалазы, Урыстәыла ада егьырҭ зегьы ҳәынҭқарра рымаӡамызт, ус аимпериа иахәҭан, игуберниақәан, иуездқәан.
Уеизгьы, акажьырҭа рибамҭо икарыжьыз (убригь даарак узеилаҳаша ак шакәымызгьы), Асовет еидгыла акәын аҳәынҭқарра рызҭаз. (Урҭ аҳәынҭқарраҵәҟьа рыман, аха асахьазы, аҳәынҭқарра агага мацара змаз автономиақәа ракәын.) Уахь иалҵны иахьцазгьы, макьаназ аҳәынҭқарра ашьапы ӷәӷәаны иркыҵәҟьеит ҳәа аӡәгьы изуҳәартә иҟам. Абыржәы излаҟоугьы, адунеи аҿы еиндаҭло амч дуқәа иахьрыбжьакәашо, уи азы ирымҵадыршәшәо алоуп.
Абасала, урҭ апостсоветтә республикақәа реиҳарак рыԥсы ҭакны изку, еиҭаӷәӷәахарц зҭахымкәа Урыстәыла амҩақәа зырҟәо ирырҭо ауп.
Нас, асҟак рҽыргәаԥны, ахақәиҭреи адемократиеи ҳхы рықәаҳҵоит ҳәа, асоветтә империа иалҵны изцозиз, еицәоу атәра иҭагылозҭгьы?! Ари, ҳәарада, даарак иаԥсоу ԥсҭазаарам.
Ҳара ҳҭагылазаашьа иҵегьгьы ихьанҭоуп. Иара Асовет еидгыла анеибгазгьы, егьырҭ автономтә республикақәа шзиндақәазгьы, ҳара ҳреспублика аҭагылазаашьа зегьы реиҳа еицәан. Егьырҭ зегьы ҳарҟәаҵып, Сталини Бериеи ркульт иарлашәыз асовет жәларқәа, дара аурысқәагьы налаҵаны, рыҩныҵҟа иарҿиеит убасҟаҩык амцақьақьаҩцәа, урҭ иааҟәымҵӡакәа ирҟьоз рҵыхәақәа ирхылҵуаз аԥша баҩхьааны Аԥсны амаха-шьаха арҩон.
Асовет ҳәынҭқарра аныбга, убас иалкаан ашәарҭа бааԥсы ҳҭагылеит. Ҳаоппонентцәа наџьнатә рыҽкынҵа изҿыз, изышьҭаз, уажәы иаразнак ирыӡбарц иақәыркит. Еиҳа еилызцо, еиҳа злоу, еиҳа ихаҵоу, ажәларқәа ирылкаау ҳәа амҵақьақьацәа ирхырҳәааз иашаҵәҟьоуп ҳәа ихаҵаны иҟан. Ҳакәҵәҟьоуп ҳәа, аӡәы датәарымбо, рхы рамхадухан, адунеи зегьы дара руал рықәызшәа рхы мҩаԥыргон. Иџьоушьаша, иахьа уажәраанӡагьы, абри 10-12 шықәса рыҩныҵҟа ирыхҭысыз ирацәаҩны акгьы днамырҵаӡеит.
Дареи ҳареи ҳаибашьра ашьҭахь, иааҳзырухьоу зегьы рхаҿы иааганы, знымзар-зны рхы уаҩҵас иаадырԥшыр, иахьырхароу рҿы рықәшаҳаҭхар, ҳхьыԥшымра иақәшаҳаҭхар, дара рызгьы еиӷьӡами, ани аԥхыӡ бааԥсы излахаз иалнамхуазиз. Ахьхәра, аҽа жәларык рҿаԥхьа ахара азхаҵара, ииашаны, ажәлар арыцқьоит.
Аха уи иагьазыԥштәым, иагьақәгәыӷтәым. Знымзарзны ус иҟаларгьы, уи агәра гара уадаҩуп, аха аакьыскьа акәхом. Убри еиԥшу акы аакьыскьа ишыҟамло иаразнак ҳахшыҩ азцар, убри инадкыланы ҳапланқәагьы шьҭаҳхыр акәын. Ахы инаркны, ҳаҩныҵҟатәи ҳусқәа, ҳаҳасабтәқәа аԥхьа иҳаргылар. Ииашоуп, зегьы ҳзеилалеит, зегьы еиқәшәеит. Аидгыла аилаҳара, асоциализм аидеалқәа рықәӡаара, аԥсреи абзареи ҳрыбжьазыргылаз аибашьра, хәы змаӡам ҳиааира,
аибашьра иашьаҟьаз анхашәа, зынӡа ҳаззыҟаҵамыз акапитализм, арынок, иара убасҵәҟьа ҳаззыҟаҵамыз ҳхатәы ҳәынҭқарра аҟаҵара, абриаҟара аамҭа ихьыԥшны иҟаз ажәлар рхи дареи реизаанхара, урҭ шәақьԥынҵала иааргаз ахьыԥшымра ахьазхарымҵац, ҳаӷа дышҳаӷоу дынханы дахьыҟоу...
Асеиԥш аан иаразнак зегьы зыҟамлазеи ҳәа агәышра гаӡароуп. Аха иҳамоу рахь зегьы ирыцку алаҳхроуп. Уи Ахақәиҭра ауп. Уи убасҟак иазықәԥахьеит, убасҟак шьа ақәҭәоуп. Мыч дууп, аха ибжьам аҭоуӷан еиԥшуп. Бзоу Нарҭ Сасрыҟәа ишибжьаз еиԥш ибжьатәуп. Аха макьана абӷа ҳҽаҳзықәымкыцт. Ус зҳахьуа ҳзеилымкаар, иахьакәӡам џьара ҳҭажьны, инаҳхыԥаны ицоит.
Ишдыру еиԥш, алитература зқәиаауа ауаатәыҩса, ажәлар рыԥсҭазаара ауп. Ашьа зықәҭәоу, аԥхӡы зықәҭәоу, гәаҟрагьы згым, аха агәырӷьареи агәыӷрагьы змымҵәац иахьатәи ҳмилаҭ ԥсҭазаара, уи зхаанхаз, иахҭысыз аиҭакрақәа, аҽыԥсахра дуқәа ишрықәнагоу раарԥшра, иааиуа абиԥарақәа ргәашьамх ашьҭыхразы ихәарҭахартә аҟаҵара ҳасабтә хаданы аҿаԥхьа иқәгылоуп иахьа аԥсуа сахьаркыратә литература. Ари атема акраамҭазтәи темахоит ҳлитературазы, аха иахааныз, иалахәыз ирыҩуа акраҵанакуеит, даргьы еиҳау аҭакԥхықәра рыднаҵоит.
Уи, ҳәара аҭахума, даара иҳасабтә дууп, абаҩхатәрагьы аҭахуп, амчгьы аҭахуп, ацхыраарагьы. Макьана уи ишахәҭоу ҳзагәыламлацт, аха зынӡа ишыԥхоу иҟоуп уҳәаргьы иашам.
Насгьы, аҟазараҿы, ажәа сахьарк ҟазара атема анапаҟны иаанагарц, иҵауланы иагәылаԥшырц азы аамҭа аҭахуп. Ахи-аҵыхәеи, ариабжьарак иҭыккаҵәҟьа инымхароуп ари аҭыԥ, иаҳҳәап, иахьахьымӡо апублицистика ахархәара аиуроуп.
Сгәы иаанагоит, аибашьраангьы, аха еиҳарак уи ашьҭахьгьы аԥсуа шәҟәыҩҩратә публицистика ԥыҭк иахьӡеит, уажәыгьы ицәгьамкәа иааиуеит ҳәа.
Ажәакала, ахырхарҭақәа иашаны ишьҭыхуп, ажанрқәа неихрыԥсо абри атема ҿыц напы аркуп, имҩахҟьангьы, иахьакәым џьара иарбырны ҳәа уацәшәартәгьы иҟам.
Убас, иара аҳәынҭқарра аҟаҵараҿгьы раԥхьа иқәгыло аҳасабтәқәа, рҷыдарақәагьы даргьы, алитератураҿы иаҳзықәгыло иахьрыдукылаша, иахьреиԥшу рацәоуп. Раԥхьа иргыланы, уи еиԥшнатәуеит еиҳа аҭакԥхықәра змоу аамҭа еицахьаҵанакуа. Ҳәарада, алитература ахьыԥшымреи, ахақәиҭреи, аҳәаақәеи рызҵаара аҽакалаӡа иҟоуп. Ҳәаасҵәҟьа аԥсуа литература иакәыршоу аԥсуа бызшәа ауп. Аха уи аҳәаа анхыҵ-аахыҵра, еиҭаганы аҳәаахгара, ацҳаражәҳәаразы хыла аҽа визак аҭахӡам, ахаҭабзиара ада. Сара агәра ганы сыҟоуп: зда царҭа амам аҟынӡа имилаҭтәу, зда царҭа амам аҟынӡа баҩхатәрала иаԥҵоу иаразнак ауаатәыҩса зегьы иртәхоит. Аха иҟоуп амилаҭ культура ашьаҭа. Убри анамам ашьапы изықәгылаӡом. Иара амилаҭ культурагьы зырӷәӷәо, аҽакы еиԥшӡам агьамагьы азҭо.
Абри агьама амилаҭ ҳәынҭқаррагьы иамазароуп, уи ашьапы убри аганахьалагьы ирӷәӷәазароуп. Аҳәынҭқарратә хәыцшьа убас ианыҟала, аформагьы ианымԥшыр ҟалаӡом. Убри ауп ахатәы ҳәынҭқарра аҟаҵара захьӡугьы. Излеибарку «арматура» ихьшәашәаӡа апротез еиԥшымкәа, убаҩқәа реиԥш уцәа-ужьы иатәны, ушьа аланы иҟазароуп. Абриаҟара аамҭа ҳаназыԥшы, абриаҟара анақәаҳҵа, абасҟаҩык рыԥсҭазаара анақәырҵа, уажәтәи аибашьраҿы иҭахаз рнаҩсгьы, иахьа зшьапы ҳкыз аҳәынҭқарра аҵыхәала ԥыҭк аромантикагьы азин ҳамоуп. Иаҳҭахын, иаҳҭахуп уасхырс аиашеи азакәани ныҟаҵаны, напы цқьала
мацара, қьырмыт-қьырмытла еиқәҵо, аҭӡамцқәа ҩаагап ҳәа. Ацқьара, аԥсыцқьара арҭ ақьырмытқәа рзын иреиӷьу цемент еиларшьшьхоит, уи аҽак аламгалакәа ианыҟаҵаха бгара ақәлом.
Аибашьра ашьҭахь амчраҿы иааиз арахь ирҳәоз, ирыҩуаз, ицәырыргоз рыпланқәа уаҩы дрықәгәыӷыртә иаабон. Егьа милаҭтә ҷыдара ҳалаҟазаргьы, адунеи аҿы аԥышәа ду иҟоу наҟ ҳнаханы иаҳзықәцомызт, аиашаз, уи аҿы амаланыҟәа ҿыц аиҭаҟаҵара ҳалагомызт, ҳконституциазы еиҳа иҳақәшәаша ахкқәа ҳрылашәар акәын. Ҳакәша-мыкәша иҟоу адунеи ахь ҳназгаша амҩақәагьы, ацҳақәагьы ҳзырбашаз.
Сара сгәанала, еиҳа имҩазшәа збон, ҳҭагылазаашьа инақәыршәаны, аамҭалатәи аконституциа аҟаҵара. Нас иара убраҵәҟьа акраамҭатәи акомиссиа аԥҵара, ҳара иҳақәшәаҵәҟьо аконституциа ашьақәыргыларазы. Иаҳҳәап, даараӡа иҷыдоу, иҿыцу, ҳанҭыҵ иҟоугьы хьазырԥшыша азакәан шьаҭа аԥҵаразы.
Сгәы иаанагоит, ҳара уи азы иҳамоу аԥышәа ҷыда акрыҟоуп ҳәа (зынӡагьы иҭҵаам акәымзар). Ҳара акраамҭаӡа аҳәынҭқарраҵәҟьа змыхны иҟаз, ажәлар рхы злеиқәдырхаз, рхы зларыхьчаз, рыҩныҵҟатәи ррегулиациатә маҭәахәқәа иахьатәи аҳәынҭқарра аргылараҿы узықәныҟәаша, идырхахьоу, анапы иадыргахьоу аконституциатә ԥҟаррақәа реиԥш иҩамхьӡа акәымкәа, рыԥсы рыланы, ршьа рыланы.
Излаадыруа ала, еиҳа иҭышәынтәаланы иҟоу адемократиатә тәылақәа, иҵегьгьы ауаҩра злоу адемократиа, ауаа реизыҟазаашьақәа зтәылаҿы иҟаларц зҭаху, иаҳҳәап, Швеицариа ахаҭарнакцәа Ааигәатәи Азиатәылақәа рҿы инхоз кавказаа – аԥсуаа, ачерқьесқәа уҳәа рыбзазашьатә ԥҟаррақәа, реизыҟазаашьа рҵаразы ирҭаауеит. Нас ҳара ҳтәы мап зацәаҳкуазеи?!
Егьа уадаҩра ыҟазаргьы, агәақьҳәа аҳәынҭқарра злаҳаргылаша амал ҳамамзаргьы, ибзианы, ииашаны, идырны, напы цқьала, зшьапы ркыз аҳәынҭқарра иаразнак ажәлар ргәыӷра арыӷәӷәоит, еиҿнакаауеит, досу ихатә еиԥш ибо, дахӡыӡаауа дҟанаҵоит.
Анаԥшҩы, есымшатәи аскеԥтик иҳәар ҟалоит, уи аҳәара мариоуп, аха аӡәгьы изыҟамҵацт ҳәа, апостсоветтә республикақәа ҿырԥшыс иганы. Ҳара ҳҭагылазаашьа иҵегьгьы еицәоуп: ҳазхарымҵацт, аакьыскьа ҳазхазҵаша ҳәа ҳзықәгәыӷуагьы аӡәгьы дыҟацәам. Убри аҟынтә, еиҳагьы ҳҽазышәаны ҳаҿызароуп уи, ирҿаҳкуа афақт ҳауртә. Насгьы, абарҭ ҳҷыдарақәа иахьа уажәраанӡа аҳәынҭқарра ҳзызыԥсахуа, ҳаиқәырханы ҳаазго, ҳара ҳҭагылазаашьагьы, ҳменталитетгьы еиҳа ирықәшәо, аҽакы иаламҩашьо иҟазҵо, аҽаџьара иуԥыхьамшәо маҭәахәыла еибыҭоу ҳәынҭқаррахар, иҟалон убри мацара урҭ апроцессқәа арццакыр, ҳара иаҳҭаху ахырхарҭа рнаҭар.
Убри аиԥш, аламыси азакәани уасхырс измоу аҳәынҭқарра ашьапы кны, уи амҩа ҳахымҟьакәа ҳақәлар, иаразнак зегьы рҿынӡа инаӡон, ҳажәлар рҟынӡагьы, адәныҟагьы – ҳазҭахугьы, ҳазҭахымгьы рҟынӡа.
Аха, рыцҳарас иҟалаз, хара зыбзарӡы наҩхьоу, аҳәынҭқарра еиҿкаараҿы ихәарҭа дуны иҟауҵаша, наџьнатә атрадициа дуқәа змоу ҳауаажәларратә еиҿкаашьақәа, ҳара ҳҿы усҟак ахә ршьом. Уанӡа ҳкаҳан ҳаҟоуп. Иара усгьы, ҵарадыррала иҭҵааны ицәырызгаша уажәыҵәҟьагьы рацәаҩык ыҟоуп ҳәа сгәы иаанагом. Ус аетика аҩаӡара аҟынӡа зҵаарақәак шьҭырххьазаргьы, уа инхеит. Уи аетика иара ахәҭак ишаиуоу, ахаҭа амҽхак шеиҳау макьана иҳәам, иҭҵаам, иҟаҵам.
Убри аҟынтә, аҳәынҭқарра аргылараҿы иааԥшьыргоз зегьы иҿыцуп, ҳажәлар еиҳа ишырзыманшәалоу иҟаҵоуп ҳәа абжьы арҭеит, аха уи ус шакәым аус аҿы иааԥшуа иалагеит.
Ҳәарада, иахьа иҳамоу аконституциа ахьцәыругогьы, уеизгьы-уеизгьы, уацәыԥхашьартә иҟам. Аха аԥсҭазаараҿы, апрақтикаҿы имҩаԥысуеи иареи иеидырымкылар ԥсыхәа амамкәа ианыҟала, цқьа икылыршәшәааны ианахәаԥш, ирбеит аҳәынҭқарра зегьы зда ихәарҭам аполитика аиҳагьы, аӡәи, зегьы рҿы уи иқәшаҳаҭу ԥыҭҩыки ирҭахыз аполитика, иҵегьы ихтны иуҳәозар, рхаҳәатәы акәын изыднацәылоз.
Ани ԥыҭҩык ҳәа ҳазҿу рыԥшаара мариоуп. Ус иҟоу аҭыԥ иуҭеит, уа изхара имоуп, уаҳагьы акгьы иҭахым, убри аҭыԥи изҭази рзы иаҭаххар хаԥыцла ухәда ԥижәоит. Ажәакала, зегьы аӡәы имчрахь аиагарахь иархеит.
Ус акәзаргьы, аамҭала амчра аӷьырак аӡәы инапаҿы иҟамзар ада ианамуа ҟалоит. Иаҳҳәап, аибашьра аан иреиҳаӡоу акомандаҟаҵаҩы ииҳәо иахымԥароуп. Убасеиԥш ҳара ҳҿгьы аҭагылазаашьақәа зегьы рыла, аамҭала амчра аӡәы инапаҿы аҟазаара аҭахызар ҟалап ҳәа азаҳаԥхьаӡеит. Еиҳаракгьы уи аибашьраан зыгәра аагахьаз аниакәха.
Ашьҭахь излеилкаахаз ала, уи игәра аагеит, аха ҳара ҳагәра имгеит, азакәан хада ихы иадицәылацәеит. Ҳәарада, уи аҩыза атенденциа анырба, апарламент аҿы ирымур, иақәшаҳаҭымхар акәын. Аха, рыцҳарас иҟалаз, усҟантәи апарламент, даара ҳашрықәгәыӷуазгьы, амчреи дареи еилахәаахәҭызшәа иҟалеит. Апрезидент аимпичмент изура азин ахҭнырҵеит дара реимырпра дақәиҭымкәа аҟаҵара. Абарҭқәа зегьы рышьҭахь, уажәшьҭа ааҵра иҵагыланы иахьгәышуа рацәак ҵакы амам ҳәа сыҟоуп. Ианакәызаалак еиӷьуп агха ихтны аҳәара.
Ҳара адәахьы игылаз, ҳгәы иаанагон, уажәтәи ҳхақәиҭра злаҟоу ала, зшьапы ҳкуа аҳәынҭқаррагьы, досу изы ихатәы нхара еиԥш изааигәахо ҳәынҭқарраны иҟалоит, иара ахақәиҭрагьы, иахьахәлаанӡа адәы иқәланы иҳәуа ацәымцәаӷәа иеиԥшымкәа, абзиара ҟаҵара иаҵактәуп, убарҭқәа еицырдыруеит, аӡәгьы хыла иаҳәара аҭахӡам ҳәа.
Аха уи ус уаҩы имч шақәымхо, ариабжьарактәи ҳҭагылазаашьа агәра еиҭаҳнаргеит. Ахақәиҭра ус баша ииаҩрны ицо аӡы еиԥш имышьҭыкәа, ажәлар рымаҵ ауа, рҳәынҭқарра «аӡлагара» ахуҳәа иарлаго аҟаҵаразы ауп иара аҳәынҭқаррагьы заҭаху.
Ҳара ҳҿгьы, аҳәынҭқарра ашьапы шаҳкша, уи закәхо ҳәа ус ианырҳәоз, ақьаад ианадырбоз, ҳгәыӷра ԥхеиԥхеиуа ишыҟац иҟан.
Аха ԥыҭк аамҭа аныбжьала, аргамаду иаабеит иаахтыҵәҟьаны авторитаризм ахь ахы шхаз, имӡаӡакәа иаахтны ахамаԥышәара шыҟалаз. Иҵегьы ҳаныҩеидас игәаҳҭеит, аҳәынҭқарра системазы еиҳа ишәарҭоу авирус хыкқәа шаланагалаз. Аҽа ԥыҭрак ашьҭахь еилкаахеит, машәырны акәымкәа, амчраҿы иҟаз, амчра зегьы знапахьы иаазгаз ирдыруа ишыҟалаз уи аус.
Ҳара ҳзыхӡыӡаауа ҳҳәынҭқарра аҟаҵаразы напыцқьала, ԥсыцқьала аиҿкааразы иҟаз аидеиа инагәҭасны, аҳәынҭқаррақәа ҩныҵҟала иҵызхуа азакәан баша лахьԥыракыс иҟазҵо, иҵарбгагоу амҩа шьҭырхит. Ари еицырдыруа амчра иаанахәо ачымазарақәа иреиуоуп. Асовет мчрагьы аҿҳәара зыркьаҿыз абри ачымазара рылан. Уи – кланла, уала-ҭахыла, жәлантәыла, ус зхатәы ус хәыҷқәа рыла еибарку, ҳазгарыда ҳәа иҟоу агәыԥқәа, протеқциала рҽеибаркны амчра зегьы рнапаҿы ианаарго ауп. Ари аиԥш ачымазара, авирус бааԥсы амчра арахь ианыԥшуа ианыҟала, исырԥшӡоит ҳәа уалагаргьы, егьа ԥҟарра, қәҵара, усԥҟа ацуҵаргьы, ажәлари аҳәынҭқарреи русқәа раҵкьыс амчраҿы иҟоу,
урҭ рыкәша-мыкәша еизаз акланқәа, уажәы зегьынџьара ишаԥу еиԥш иуҳәозар, «аҭаацәа» русқәа аԥыжәара роуеит. Ас еиԥш иҟоу амчра акәша-мыкәша хара-ааигәа имеизар ҟалаӡом акриминалтә елементқәагьы. Урҭ аԥсхаԥсжьы афҩы зкыз агрифқәа иреиԥшуп.
Ганкахьала, ҳара ҳаиԥш хыԥхьаӡарала ирацәам ажәлар, ҳәарада, руара-рҭахыра арахь ирылнаҳәаны иҟоуп, аха жәлар рымаҵ зуа иҽацәихьчар акәын уалаҭахыла амчра аибыҭара, уи принципс аҟаҵара. Уи егьырҭ зегьы ратәамбара ауп иаанаго, иламысым ҳәа ирыԥхьаӡоит. Насгьы, ҳара ҳҭагылазаашьа змоу, ашьа афҩы заҳаз акулақәа зыкәшаны иҟоу аҳәынҭқарра ахьӡала, маҷӡак иадамзаргьы, иакәым шьаҿак ҟазҵаз, иакәым қьаадк знапы аҵазҩыз хьарҳәшьа змам аус ҟаиҵар алшоит. Аҽаганкахьала, ас еиԥш иҟоу амчра аҳәынҭқарраҵәҟьа азыҟаҵом. Абри ажәашықәсагьы зшьапы акра иаҿу аҳәынҭқарра, ус иҟаз ахааҵа анарҭа, ҳәарада, имҵәит. Ус анакәха, ма ашә хаҳхып рҳәан, аца арҭеит, аха убригьы, ҳәарада, иамкит. Ажәакала, уи, жәҩангәашәԥхьара еиԥш ҳаззыԥшыз аҳәынҭқарра, иагьхшымкәа, иагьхырҵәымкәа, иагьшәымкәа иаанхазшәа аабоит.
Ишалымҵуаз анырба, алаԥшхырԥагақәа ҟарҵо иалагеит. Иаҳҳәап, аклантә, ауаҭахратә, ажәлантә принцип ала ишьақәгылоу амчра ркоманда уажәыуажәы аихырԥсара ҵыргеит. Уи иалоу, аӡәы-ҩыџьа ааԥсахны егьырҭ еихдырԥсоит. Уи иаанаго, инымҵәаӡо аиҳабыратә кризис шакәугьы рхахьы инаргар рҭахым. Ус акәымкәа, ажәлари аҳәынҭқарреи рымаҵ зурц зҭаху, зхы ҳаҭыр ақәызҵо аиҳабыра, ирзышьҭымхуашәа анырбалак, рмаҵурақәа нышьҭаҵаны, зегьы ҩагыланы ицоит. Аха, изҭыԥым иахьиҭыԥым даннанагалак, иҽаларԥсӡаны икуеит.
Абас аҳәынҭқарра, ишырҳәо еиԥш, иагьҩымкәа иагьӡымкәа ианынхалак, иара акәша-мыкәша иҟоу еиҳабыратәым аиҿкаарақәа, аграждантә ауаажәларратә уҳәа зегьы рҳәаақәа ирхыҵны, рхахә мыцхәы илырхуа, рыԥҟьаԥҵақәа шьҭырхуа иалагоит. Иаҳҳәап, цәгьа изымбо ыҟоуп, амилаҭ аҭыԥан ауаажәларра мацара нхар, уи ала ирыԥсахыр. Урҭ зегьы азинқәа шрымоугьы аҳәаақәагьы рымоуп, рқашь злам рымҳаҵә аларымҵароуп. Аҳәынҭқарра амҩа иаша ианықәу, рыжәлар риаша ишахәҭоу ианахаҵгыло, иеиӷьу аԥшаара иаҿу амчра аныҟоу, егьырҭ зегьы рҭыԥ днардыруеит.
Ҳара ҳҿы еснагь изызхьуаз аламыси азакәани рҿы иӷәӷәоу амчра акәын. Ҳара ианакәызаалакгьы нцәас иҳамоу Аламыс ауп. Ҳажәлар еиҳа ианыӷәӷәаз, рыламыс ҳаракны ишьҭыхны ианыргоз, азакәангьы убас иазыҟан, иара дара ахьчон, дара – иара. Ажәлар рымаҵ зуҵәҟьоит ҳәа иалагаз, ауадаҩрақәагьы дыриааиуеит, амҩа иашагьы иԥшаауеит. Уи иаразнак ажәлар рҟынӡа инаӡоит, иагьацныҟәоит, даргьы еиднакылоит. Аха, ус ианзыҟамла, зегьы ӷәара-пара иахоит, амчраҿы иҟоу аҿкы дара рахьгьы ииасуеит.
Ҳара зегьы ибзианы иаҳгәалашәоит Владислав Григори-иԥа Арӡынба аполитикаҿы даныҩагыла, ишыжәларыз зегьы уи дызхылҵыз рныҳәон, иара дырныҳәон. Баша ирҳәом, акыр улангьы Анцәа уаниша, ианаамҭоугьы уироуп. Убриаҟара ауадаҩрақәа ишырҭагылазгьы, рымҩақәа шыркызгьы, ҳажәлар рмилаҭ-хақәиҭратә қәԥара аҵыхәтәантәи аетап рыҩныҵҟала иалнаршеит ҳажәлар зегьы, шықәсқәак ринтеллигенциагьы даргьы еилаҵәаны, акны, ахҭа еицҭадыршәуа иҟалартә. Убри, иреиӷьыз жәлар рҵеицәа ршьеи рыԥхӡи иалиааз, иалдыршаз зегьы наганы В. Г. Арӡынба инапы ианырҵеит. Убасҟак игәра ргеит. Иара аибашьраангьы гхак ыҟаӡамкәа изымцаӡеит. Аибашьраан иреиҵоу агхагьы иаҵанакуа еилкаауп. Аха убасҟак игәра ргеит, убарҭ агхақәа дара зегьы ирыгханы ирыԥхьаӡеит, насгьы иара уи шириашо агәра ганы иҟан. Аибашьра ашьҭахьгьы жәлары зегьы ргәы еихьызшьшагьы ыҟан, имаҷымкәангьы иҟан. Иаҳҳәап, акадрқәа рызҵаараҿы, алхрақәа шымҩаԥыргоз, убарҭқәа ирыхҟьаны апарламентқәа аурыс ҳәынҭқар Пиотр  данқәыԥшызтәи ихәмаргатә полкқәа (потешные полки) иреиԥшны иахьыҟалоз, амчра еиднакылаз акоманда аханатә аклантә, уалаҭахылатәи апринцип ала ахы шаркыз уҳәа.
Зегьы дара роуп, урҭқәа ргәы шеихьнашьуазгьы, иахьатәи ҳҭагылазаашьа макьана ус ада иамуазар ҟалоит, аамҭалатәхап ҳәа агәра ргар рҭахын. Гхак ҟамлакәа иауама, ахи-аҵыхәеи, имҩахымҟьакәа аҳәынҭқарра ашьапы ркааит, нас урҭқәа зегьы рхы рцәыргап ҳәа ҳгәыҩбарақәа ахаагар ҳҭахын.
Иара Владислав Арӡынба изы иахьа ҿыц Анцәа иҳәоит, агәабзиара иҭ ҳәа. Иара убри аамҭазгьы, даара ихьааргоит апрезидент игәы бзиамижьҭеи, ргәы еихьызшьуаз, изыцәшәоз атенденциақәа еиҳахо, аҳәынҭқарра ахаҭа, анхамҩа – зегьы акризис аҟынӡа иахьнанагаз. Акланқәа иреиуаз, уажәраанӡа амчра акәша-мыкәша рҽаанкыланы, амчраҵәҟьаҿы иҟаз рнапала русқәа ҟарҵозҭгьы, уажәы уи агәҭаҵәҟьа итәаны ауп ишаҿу. Уажәы урҭ хыс ирымоу, иааиуа апрезидент иалхрақәа рзы аҽырӷәӷәара, аҽазыҟаҵара ауп. Уеизгьы-уеизгьы амчра рымпыҵырмыжьырц ақәԥара рҽазыҟарҵоит.
Ҳахәаԥшып ҳара иахьа ҳнанаганы ҳахьыҟоу: аибашьра аламҭалазы ҳажәлар, ҳаинтеллигенциа, иуҳәар алшоит, усҟантәи ҳаиҳабыра рахьтәгьы аӡәырҩы аӡәк иеиԥш иҟалахьан. Уажәы зегьы ӷәарапара ицеит, ариентирқәа рцәыӡит. Уи аибашьра ус адыруеит, дегьызмаха инхаз аҷан ибжьнахыз, иарҟьалаз рацәаҩхеит зҳәо дубап. Ҳәарада, уи аҩызагьы ыҟамызт узҳәом. Аха уажәыҵәҟьа уи усҟак амч амазҭгьы, ажәлар реиҳараҩӡак ас акыр еиқәтәаны, рҽаанкыланы изыҟаломызт. Ҳәарада, ари аҳәынҭқарра аасҭа ажәлар наџьнатә еидызкылоз, рыламыси ретикатә кодеқс Аԥсуареи ирыбзоуроуп, аҭоурых, аамҭа афырҭынқәа егьа алыхәҭа еиԥш икылыхха иҟарҵазаргьы.
Иаҳҳәап, аҳәынҭқарра ахырхарҭақәа иашан, зегьы рҿы игарантны иҟазҭгьы, ажәлар рҟынӡа уи ирласны инаӡон, рхы-ргәы, рыбла ҭнарыцқьаауан. Усҟан рыԥсҭазаара акыр аҽеиҭанакуан, ирласынгьы. Избанзар, иаҳҳәап, иара Аԥсуара иаҵанакуа аҿгьы, иахьа аҽырҿыцраҿы инеины иҟоу рацәоуп, ахәыжә ҟьаны ицырцыруа иҟаларц азы. Ижәдыруеит, асовет мчы ахаангьы шаҟа кампаниа аԥшьыргахьаз, аиныхрақәеи, аԥсхәрақәеи, ачара дуқәеи раанкыларазы. Иара уажәгьы Абыргцәа рхеидкыла уи иаҿуп. Аха макьана акгьы алымҵыцт.
Раԥхьа иргыланы, абжьааԥны ишырҳәало аиԥш, урҭ шьцылара бааԥсқәаӡам, ажәлар рыԥсҭазаара иабжоу қьабзқәоуп. Ишьцылара бааԥсу армыцхәра ауп.
Егьарааны иаҳҳәахьазаргьы, абри аиԥш аибашьра ашьҭахь урҭқәа рхырҟьара ҟалашьа амам шаҳҳәоз, еиҳагьы ихырҟьаны иалагеит. Уазхәыцҵәҟьар, аибашьра ашьҭахьҵәҟьа ус иҟалар алшон. Аибашьра рхы аганы ргәы аганы, ишаиааизгьы агәра рго ирымго иҟан. Ауаа рацәа реизара акәзар, урҭ агәыҩбарақәа хьанарԥссон, аӡәы ихала игәы цон, ԥыҭҩык ахьыҟоу ргәы еибарӷәӷәон, ҳхы ҳахьчартә ҳаҟазаап ҳәа, рыҽдырҭынчуан. Иахьагьы ус ҳааиуеит. Абас еиԥш ауаа ргәы дырӷәӷәарц иахьеизо, аспекулиациа азура иалагеит, еизо рхыԥхьаӡара иацырҵоит, аԥара рылырхуеит зҳәаз иеиԥш.
Жәашықәса рыла, ҳҳәынҭқарра ашьапы бзианы ишаҳкыз, амҩа иаша ишықәу агәра рго иҟазҭгьы, уи иаанагоз, ажәлар, ауаа рыхдырра зҽаҵаҵәахны иҟоу, ашәаӡыӡара еиқәтәеит, аҳәынҭқарра иабартә, иахьчартә иҟалеит ҳәа акәын. Убринахыс хәыҷы-хәыҷла зегьы рҭыԥқәа рҿы инеиуан. Ачарақәагьы ҟалон, аԥсхәрақәагьы, аха ахырҟьарақәа ирҟәаҵуан. Избанзар, аҳәынҭқарра ишахьчо ала агәра анырга, еизаны ргәеибарӷәӷәара аҭахӡам. Ачарақәагьы, аԥсхәрақәагьы дара зызкуҵәҟьа аҿы ианаанхалак, икьаҿхоит, аха еиҳа игьамахоит.
Ажәакала, ауаа рҳәатәы-рутәы зегьы еиқәзыршәо, аҵакы, агәыӷра рызҭо, изыхьчо, рымаҵгьы зуа, зымаҵгьы руа, ибзианы избо, ибзианы еиҿкаау аҳәынҭқарра ауп.
Ҳара иахьатәи ҳҭагылазаашьа, ҳҳәынҭқарра аҭагылазаашьа ажәлар ргәы азҭам, ргәыӷрақәа азырӷәӷәом, иазеидкылом, еицәыхаранатәит. Насгьы, иара апрезидент ҳаҭыр иқәызҵо даара ргәы днархьуеит абас еиԥш кланла, уала-ҭахыла еибарку акоманда, уажәы зегьынџьара «аҭаацәа» ҳәа изышьҭоу ахьикәиршаз, уи ихы иахьаҭәеишьаз, ижәларгьы иахьраҭәеишьаз. Ишнеи-шнеиуаз амчрагьы, иара ихаҭагьы уи «аҭаацәа» ирхаанхаӡеит.
Ус акәымкәа, раԥхьа дшеилыркааз, актәи аешалонқәа шикыз икызҭгьы, иара мчыла сцоит ҳәа далагаргьы, ажәлар ишьапы рҽаҵажьны ируамызт, аха, рыцҳарас иҟалаз, актәи аешалонқәа инырнахан, аҩбатәи аешалонқәа иаарыхан иҽыжәырҵеит. Уи иԥышәоу, акрызхыҵуа методуп. Зкырҭа мариоу, ианыцәгьараз, ианшәарҭаз зҽыԥхьазкыз, ма амародерра иаҿыз (уи ахкқәа рацәоуп) анапаҿы раагара, иуҳәо иахымԥо рыҟаҵара мариоуп. Урҭ иреиԥшуп ани ирзымшаӡо ачашә акала иаладырхәыз зегьы. Ус иҟоу иԥшәма заҵәык диххәыцуеит, ишаха дацныҟәоит, егьырахь хҭацәыхак шааиауз, аҳәа аџькакал ианашьҭоу еиԥш, хыма-ԥсыма ихатәы мацара дашьҭалоит (ихы акәара иҭабаартә). Уа иԥырхагахазгьы бзиа дақәиршәом.
Убарҭқәа анубалак, уазнамырхәыцыр ҟалом, иаҳхысыз ашықәсқәа зегьы зыжәлар рус азы иқәԥоз, еиҳарак ҳара ибзиан иаҳгәалашәо, аҵыхәтәантәи аетапқәа раан ҳаҷкәынцәа, заҵа арахь акы иамыҳәарыз, ирымаз ҳәа иҟазиз, аха ирымаз ахәыҷгьы наҟ ишақәырҵоз. Уажәы амчраҿы, амчра акәша-мыкәша иҟоу шьаҿак ҟарҵар, жәабаҟа километра рыхә рҭахуп.
Аиаша ҳҳәап, абриаҟара аџьа збахьоу, ақәԥара ишаҿыз ихаз-иԥсыз, ашьа злыҵны ицахьоу ажәлар иахьатәи рус, уаҵәтәи рԥеиԥш ас еиԥш иҟоу ауаа рнапы анҵара гәнаҳароуп, иагьшәарҭоуп.
Аҳәынҭқарра аҟаҵаразы ишьҭыху апринципқәа, ахырхарҭақәа дук мырҵыкәа ишымҩакьаҿыз ааԥшит.
Убри аҟынтә, издыруада иаҭахызҭгьы апрезиденти, аиҳабыреи, апарламенти рыбжьара комитет ҷыдак аҟазаара? Еиуеиԥшым апартиақәа, агәыԥқәа, ауаажәларра рхаҭарнакцәа, зыԥсадгьыли зуаажәлари рыбзиабара еицҭазыршәуа алархәны. Абас еиԥш аҭагылазаашьа аныҟалалак, зхы алагалара азин змоу, иҵегьы ианыцәгьахалак, аамҭала, зегьы рҭыԥ аҿы инеиаанӡа, амчра зегьы знапаҿы аагара зуалу.
Сгәы иаанагоит, ҳаԥхьаҟагьы, апрезидент мычра аума, апарламент мычра аума, иҟалозаалак, ас еиԥш иҟоу акомитет уеизгьы-уеизгьы иаҭахуп ҳәа.
Егьа ӡы иаго ҳәҳәабжьы иаҳауам рҳәозаргьы, амчраҿы иҟоугьы ирымбо, ирмаҳауа иҟам рреитинг иааҟәымӡакәа акаҳара ишаҿу, рыгәрагарақәа шмаҷхаз. Усла, лҵшәала, уи ашьҭыхра рымч шақәымхо уажәшьҭа даргьы ирбозар акәхап, ацхыраагӡақәа ирышьҭоуп. Уи зны-зынла апарадоксқәа рахь икылнагоит. Убас иҟоу иреиуахеит ҩышықәса инеиқәырццакны аклассикатә музыка атеатрқәа руак шеизаку арахь рааԥхьара. Раԥхьатәи ҳаҟәыҵып, Аҟәа ҩынтә роума иазыӡырҩын, нас Пицунда ирган, дара изҳәозгьы иазыӡырҩуазгьы ӷьазкаанӡа иаҿын. Адырҩашықәсазы еиҭах роркестргьы даргьы ирыԥхьаны иааргеит. Аҽакаҿы зџьыба аҵа ҭаԥсуа аҳәынҭқарра, ас аԥара аҟьартә ишԥаҟалеи? Зуааԥсыра раӷьырак амла иакуа, зыԥсҭазаара иалҵхьоу, ҳкультура зхагылаз аусзуҩцәа дуқәа рнышәынҭрақәа ҭабганы, иӡны ианыҟоу, аҽакы акәым, Д. И. Гәлиа дуӡӡа ибаҟа ахы ахыхны иахьынхаз ақалақь анарҿаасҭауа.
Дызусҭзаалакгьы уаҩы имҳәааит уи имаҷны иақәӡит ҳәа. Аха урҭқәа рҿы мыцхәы згәы ҭбаау ыҟоуп.
Аҽакы акәым, инеиҵыхны афестивальқәа рыда ԥсыхәа рымамкәа иҟалеит аиҳабыра. Акарнавалқәа акыр иреиԥшуп урҭ афестивальқәа. Абарҭ аимҭахарақәа анымҩаԥыргоз аиҳабыра рахь лак иасра аӡәы иҭыԥ аҿы дтәамызт, еиҵоу инаиркны еиҳау иҟынӡа, уа иҟаӡан. Зыџьмақәа ҭакны кәашара ицоз реиԥш.
Иара убас, ихәмаргартәит Фазиль Искандер инеиқәырццакны, еихык-еиҵыкны иааԥхьара, ара иҟазаара. Дара, гәыкцәа зхарымкӡо аԥсуа шәҟәыҩҩцәагьы уаҩҵас иаламырхәыкәа, аиҳабыра рыбжьара дыбжьацаланы.
Ахи аҵыхәеи, Ф. Искандер ара данаалак ҳара ашәҟәыҩҩцәа ҳзышьҭаз иҿцәажәареи ҳаиҿцәажәарақәеи ракәын. Ф. Искандер иеиԥш иҟоу ашәҟәыҩҩы иԥсадгьыли иареи еимадазароуп, иаргьы даалароуп, ҳаргьы дааҳаԥхьалароуп, уи ҳара зегьы иаҳҭахуп, иара изгьы ихәарҭоуп. Урҭқәа хцәажәара зҭахым, еилкаау усуп, аха абыржәтәи еихык-ҩеиҵыкны иааԥхьарақәа, ас иаалырҟьаны шьоукы ирызцәырҟьаз, ирызхымго абзиабара шьоукы рполитика алаҟарҵарц, рхы алаӡырыргарц ауп изаԥшьыргаз ҳәа агәаанагара ҟанаҵеит. Усгьы акәхап. Аха аӡәы ихьӡ-иԥша, иреитинг аҽаӡәы итәы азхарҭәаауам. Уи ашыла иеиԥш агәылацәа рҿы иузыԥсахуам. Аха политикцәақәак, еиҳарак акариера чмазара иаргәаҟуа, раҟара аԥшцәеи аҟәыдырԥацәеи ирызгагоу ыҟаӡам.
Насгьы, аҩажәатәи ашәышықәсазтәи аԥсуа жәлар рыжәҩан аҿы зегьы зҵазырӡыз аеҵәышқәа анракәха, уи Ахақәиҭра ауп. Ҳажәлар шәақь-ԥынҵала иргаз. Уи еиҳаугьы ҳара ҳзы акгьы ыҟам, аӡәгьы дыҟам. Ҳара ҳзын инцәоуп, икомпасуп иахьагьы, иахьанахысгьы. Убри иаҳнарбо амҩа иахысыз, иавнагаз иреитинг камҳаргьы ҟалаӡом. Уаҳа унаҵаххынгьы иузыкӡом.
Егьырахь ауаҩы дԥызшәо рацәоуп, аха зегь реиҳа аҳаракыра дыԥнашәоит. Раԥхьаӡа ашьха ицаз дыԥнашәоит. Уи мчыбжьык, ҩымчыбжь, еиҳангьы идхалар ҟалоит. Уажәы ҳажәлар, ирхагылоугьы даргьы Ахақәиҭра иԥнашәеит, азқәагьы рҽырзықәымкит. Макьаназы ирхагылоугьы ажәларгьы ашьҭуам, рымч ақәхом, ириааиуеит. Уи иаҳәоу уи ауп, иара иамоу ахәыц еиҟәзыршәо аԥҟаррақәа рацәаны еиларгоит макьаназы.
Абас иҟоуп иахьатәи ҳҭагылазаашьақәа, ҳлитературазы зыҽзырхиаз аҵакы, алитература аҟынгьы макьана аформа иҭакӡам, аҳәынҭқарра аҟынгьы. Аҵыхәтәаны ҳлитературеи, иара ашәҟәыҩҩцәа Реидгылеи рзы ажәақәак. Ашәҟәыҩҩцәа Реидгыла ыҟоуижьҭеи крааҵуеит. Иацгьы, иахьагьы, уаҵәгьы (иара ҳашәҟәыҩҩра еиқәханы иҟалозар) ҳара иаҳҭагылазаашьоу ала ашәҟәыҩҩцәа рхеидкыла, уеизгьыуеизгьы, иаҭаххоит. Иеиднакыларц, рҿахәы ахьырҳәо роурц, иааидкыланы – русура зегьы акоординациа азнауларц, иахьчарц, ирыцхраарц, алитература апропаганда азура рылнаршарц. Еснагь ҳлитература ахьӡала уи еиԥш «ацәашьгьы» шарку рдыруазароуп. Убас иҟоуп ҳара ҳлитература, ҳбызшәа, ҳкультура,
ҳҳәынҭқаррагьы рҭагылазаашьа, еснагь ацхыраара рҭахуп, иааԥымҵәаӡакәа. Ҳара автопилот агәра ганы зегьы анапы иаҳзанҵом, аштурвал ауаҩы икызароуп.
Уи аԥыхра, аимырпра акәмызт аус злаз, еиҳа ишырӷәӷәатәу, еиҳа ишхәарҭахаша атәы акәын изызхәыцлатәыз. Уажәаҟарагьы уи аҭахны иҟамлаӡацт.
Шьоукы ирымбацкәа, ирмаҳацкәа, уҳәансҳәанла, аԥша ирҿанагалан, Европа иҟам, Америка иҟам ҳәа ирҳәо баша цәажәароуп: зегьынџьара иҟоуп, уимоу қьалақькгьы нымхеит ус хеидкылак ахьрымам. Аҽа усуп урҭ зегьынџьара рхатәы ҷыдарақәа рымазар. Уи инацҵаны, иазхарҵахьоу атәылақәа зегьы рҿы иҟоуп Пен-клуб ҳәа изышьҭоу адунеижәларбжьаратәи алитературатә хеидкыла иатәу аҟәшақәа. Сара хыла кырынтә уи аконгрессқәа срылахәын. Ҳәарада, уи Урыстәылатәи Пен-клуб аҟынтәи ҳҩызцәа, Аԥсны аҩызцәа, раԥхьа иргыланы уи апрезидент Андреи Битов ибзоуроуп. Ҳара ҳҿы Пен-клуб аиҿкааразы ашәҟәқәа алаҳҵахьан. Ус агәыӷра ыҟан, атәылақәа рыхьӡала акәымкәа, алитературеи абызшәақәеи рыхьӡала аиҿкаара азин ҟарҵоит ҳәа. Аха аполитика ахьынамӡо ыҟоума. Макьана иддырҟаҵом. (Ус, ҳашәҟәыҩҩцәа Реидгылеи егьырҭ ашәҟәыҩҩцәеи реибадырра, реизааигәахара иазкны ԥыҭ-чыҭқәак рхы куп, иаҳҳәап, ҳара ҳашәҟәыҩҩцәа Реидгылеи Сириатәи ашәҟәыҩҩцәа Реидгылеи, Ҭырқәтәыла ашәҟәыҩҩцәа рсиндикати аиҭанеиааиреи еиҩызареи рзыҳәа аиқәшаҳаҭра рыбжьарҵеит. Урҭ Аԥсны ашәҟәыҩҩцәа Реидгылаҿы ишьҭоуп. Уажәтәи аҭагылазаашьа ала уи иану аус аҿы анагӡара уадаҩхеит, аха ус ицарым. Уи раԥхьатәи ԥышәоуп ишиашоу адунеи аҿцаараҿы. Насгьы – иҭоурыхуп).
Иара Аԥснытәи ашәҟәыҩҩцәа Реидгыла, арҿиаратә хеидкылақәа рахьтә ареспубликаҿы раԥхьа иаԥырҵаз акоуп. Уи аҭоурых иахьа уажәраанӡагьы иҩым.
Ашәҟәыҩҩцәа Реидгыла ааԥырҵеижьҭеи ажәлар рыԥсҭазаара агәҭа игылан, еснагь рыцәгьа-рыбзиаҿы ирывагылан, ианаҭаххоз раԥхьа игылан. Аибашьраан ашәҟәыҩҩцәа Реидгыла абиблиотекеи архиви рыблит. Аибашьра ашьҭахь, ус ажәаҟынтәгьы ирымҳәакәа, рлымҳа инҭымшьӡакәа, ашәҟәыҩҩцәа Реидгылагьы, егьырҭ арҿиаратә хеидкылақәа зыҩназ аҩны зны аиҳабыра ҩналт, нас аинститут иарҭеит. Уажәы зыбз ада зыхәламгьы ирҿашәалак ззырҳәо Асовет мчра ахаан, рхы иахашәалан, арҿиаратә хеидкылақәа ирырҭаз ахыбра бзиа, иахьа, ҳара ҳтәқәа ҳәа ҳзышьҭоу амчра анырга, ҳахырбааит, иаҳцәымыцхәны ирбеит.
Уи ахыбра аҵаҟа, хыла ашәҟәыҩҩцәа Реидгыла иахьынӡатәыз ауп «Аидгылара» ахьиз, амилаҭ хақәиҭра қәԥара иахагыланы аус ду ахьымҩаԥнагоз. «Аидгылара» иаҵанакуаз, уи аиҿкаараҿи аусураҿи ашәҟәыҩҩцәа хәҭаас ирымаз бзиацәа ирдыруан. Уажәшьҭа, уи ахаҭа акәым, агәалашәарагьы бжьарӡзар цәгьа изымбо амчқәа ҟалахьеит (урҭқәа ртәы аибашьраангьы иалагахьан, ҳзаиааины ҳҟалозар, амчра иамазкуа аҽа хеидкылак ҟалар алшоит, уажәнатә иаԥхьарҟәҟәалатәуп ҳәа ихәыцуаз).
Нас, ҳара дырҩегьых ихаҳҵом ҳаҩнуҵҟа ахәбатәи аколонна ҟаҵаны ишамоу. Урҭ еиҵарҟьо рацәоуп. Аха еиҳарак амилаҭ культура, уи ԥсыс иахоу абызшәа иазку аусқәа реиҵаҟьара иазгагоуп. Аиҳабыра рахьгьы аӡәы, ма гәыԥҩык, ма дара ирҭахым идеиак амҩакраҿы рхы иадырхәоит, инарымҩатәны иацхраауеит.
Уеизгьы, иара ашәҟәыҩҩцәа Реидгыла убарҭқәа ириааины иахьанӡа иааихьан, иара акомпетенциа иахьаҵанакуаз ашәҟәыҩҩцәа, иара аԥхьаҩцәа рызгьы мҩақәҵагак еиԥшны, агәыӷра ацәашьы мырцәакәа.
Асовет мчра ахаан, ишаадыруа ала, ашәҟәыҩҩра аофициалтә идеологиа иахыԥхьаӡалан, ашәҟәыҩҩцәа Реидгылагьы министррак еиԥш еиҿкаан. Ҳәарада,
ашәҟәыҩҩцәа Реидгыла иахагылоу еиҳа аофициалтә политика иазааигәаз, дара ирыцназгоз иакәзар рҭахын, ус иҟоу иалхрагьы иацхраауан. Аха, дара ишырҭахуҵәҟьа имҩаԥымсыргьы ус ирындырԥшуамызт. Ииасыз ҳаизара ду аан, ажәеизадақәак нақәыҳәҳәашәа акы ҟарҵақәеит, аха алхрақәа рус иаахжәаҵәҟьаны рҽаларгалеит аиҳабыра. Адемократиа атәы ацымҵакәа ажәак зымҳәо.
Аха, дара ишырҭахыз акәымкәа, ашәҟәыҩҩцәа еиҳарак ишырҭахыз ианца, хьымӡӷык згаз иеиԥш еилаҩҩит. Аҳәынҭқарра рцәеилаҳахьеит, уи иазхәыцӡом, абри дара ртәы иахьамгаз изеиқәымтәеит. Уаанӡагьы ашәҟәыҩҩцәа рыхәҭақәак аус зларыдырулахьаз ала, убри аизара ду аҟныҵәҟьа ргәынамӡара атәы мҳәакәа, еиҭа абжьыҭира аҟаҵара азҵаарагьы ықәмыргылакәа, ма иара убраҵәҟьа хазы ҳцар ҳҭахуп, ҳазцогьы абригьы-абригьы ауп ҳәа мҳәакәа. Аизара ду ашьҭахь, ицәыҵагәан еиқәдырҽаҽақәаз рыла, ашәҟәыҩҩцәа еиҩыршеит. Аҭыԥқәа, аҟәардәқәа, ачынқәа ирықәдыргәыӷыз, иаагылазаргьы урҭ зегьы рыхҭнызҵоз, – ирылшоз ахәыҷы еизыркәкәаны «рыгәҭыхақәа» рҩит, амчра зҟараулуа аҩгазеҭк рҿы, ҩ-бызшәак рыла ирнырҵеит. Нас хыма-ԥсыма еизан аиҳабыра алырхит. Ассоциациа ҳәа зыхьӡырҵаз ахеидкыла ахантәаҩра ареспублика апрезидент имчра шеиҿкаау иақәыршәашәа еиҿкаауп. Апрезидентгьы дамоуп, авицецәа ҩыџьагьы ыҟоуп аӡә иеиԥш, макьана иҟаӡам аказна аиҳабгьы далырхит. Убригь ҟалозар акәхап, ажәагьы рырҭахьазар акәхап. Уи ауп идеиа хадас иҟоу. Аҽа идеиак, иаҳҳәап, алитература, ажәаҟазара иатәу егьырҭ ашәҟәыҩҩцәа ирҷыдан, ма уи анагӡараҿы аӡәы ирымеикуа, дырԥықәсыло иҟаны, изаҵамгылакәа ицазар, уи еиҳа уаҩы еиликаауан. Идеиа ҿыцк, алитератураҿы хырхарҭа ҿыцк рхы-ргәы иҭаланы, иамыртәо-иамыргыло иҟазар, аха уа иҟаз зынӡа аҽакын, алитературахь ус амаӡамызт.
Аԥсуа шәҟәыҩҩцәеи, урҭ рхеидкылеи, аиҳабыреи реизыҟазаашьа аҭоурых амоуп (иҟалап, убарҭқәа зегьы цәыррымгарц азы акәзар иахьа уажәраанӡагьы Аԥсны ашәҟәыҩҩцәа Реидгыла аҭоурых аӡәгьы напы заимыркуа). Иуҳәар алшоит, ҳашәҟәыҩра ахы аныҵнах инашьҭарххны, ацала бааԥс леиԥш иацклаԥшуа иалагеит ҳәа.
Убас, зхы зыгәҩараз амчра иаразнак ҳлитература, ҳкультура, ҳҵарадырра – зегьы ахыҵхырҭаҿы игылаз Д. И. Гәлиа аамҭала Аԥсны ныжьны дымцар ада ԥсыхәа имамкәа дҭадыргылеит. Ашьҭахь, акыр шықәса рышьҭахь, Аԥсны жәлар рпоет ду, усҟан дзыхдырҟьаз атәы ажәақәак анииҩы, аиҳабыра ҿыц архәыцырц, дырҩегьых Аԥсны далырцарц иалагеит. Аполитик дансатрапхалак абас ауп.
Уинахысгьы, Аԥсны еиҳа агәаҟра ианҭагылазгьы, ԥыҭк аԥсцарҭақәа аныҟазгьы, ашәҟәыҩҩцәа еснагь акы иахдырҟьон, ма еилырхуан, шьоукы рыдкыланы егьырҭ аварыжьуан, нас дара-дара еиҿарыжьуан.
Уи уаҳа инымҵәаӡеит, ари 10 – 15 шықәса рыҩныҵҟагьы убри атенденциа аҽарҿыцит. Еиҭасҳәахуеит, зынӡа ирзымдырӡошәа ҟарҵеит, ҳмилаҭ-хақәиҭратә қәԥара еиҳа ихадаз аетап аан ацентр ашәҟәыҩҩцәа Реидгыла ҭыԥс ишамазгьы.
Егьырахь, еснагь хыхь иҟазар зҭаху, уи чмазарак еиԥш изыхьны иҟоу, зегьы убри имырхырц, дахырбаарц иашьҭоушәа збо иалагаз итәы уадаҩуп, ашәҟәыҩҩцәа рзы мацара акәымкәа, ажәлар зегьы рзы.
Арҭ ажәашықәса рыҩныҵҟагьы имҩаԥысқәо, еиҳарак аҵыхәтәантәи ашықәсқәа рзы, цқьа ургәылаԥшыр, урызхәыцыр, ҳлитература, ҳашәҟәыҩҩцәа лазырҟәыша, «рхы днардырааит» ҳәа иҟаҵоу рацәоуп.
Излаҟарҵогьы ахаанеиԥш иара алитература иазааигәоу рнапала ауп. Агаӡа инапала амаҭ идыркуеит ҳәа. Ажәакала, ҳбызшәала иҩу ҳлитература ыҟоуижьҭеи иалшахьоу рахьтә, зегьы ирыцку, ҳбызшәа иахьа уажәраанӡа еиқәырханы, аԥсы ҭакны изку шраку атәы дырҩашьарц рҭахушәа ауп ишныҟәо. Уи ала ирҳәарц, иаҳдырдырырц ирҭаху аилкаара уадаҩуп.
Ҳара ишеилаҳкаауа ала, ҳажәлар, ҳҳәынҭқарра ртәы здыруа, згәы иҭыхо, зылшара, зыхшыҩ, зыламыс – зегьы уи азызкша ауаа шаҭаху еиԥш, алитератураҿгьы иаҭахуп, иаргьы уи аганахьала жәлары ирусуп, иҳәынҭқарра усуп. Иара алитература иҟанаҵо азы ажәларгьы аҳәынҭқаррагьы рҿаԥхьа аҭакԥхықәра ду шрыду еиԥш, ажәларгьы аҳәынҭқаррагьы иара аҿаԥхьа ирыдуп. Убас иҟоуп ҳара ҳҭагылазаашьа, иагьынхоит. Уи аҵыхәала аҽаџьара ишыҟоу, аҽа жәларык рҿы ишыҟоу уҳәа ахьаԥшра аҭахӡам. Урҭ, рхыԥхьаӡара, рҭагылазаашьа ҿиарала иахьынӡанеихьо аҽакала ишьақәнаргылахьеит.
Уажәы, зегьы ааицхырааны, раԥхьа Д. И. Гәлиа инаиркны иахьа уажәраанӡа ашәҟәыҩҩцәа зызхымгоз зегьы ргәырԥса ҟарҵеит, уи аҿы ирыцхрааз алитераторцәагьы рҩызцәа рҿы чарҳәара руит. Ус акәымкәа, еиҭасҳәоит, ҳара литературатә зҵаарақәак ирыхҟьаны, ма ҳарҿиара убасҟак ицәқәырԥаны џьарак ҳазымккәа акәызҭгьы, аӡәгьы акгьы иҳәаӡомызт.
Иара убас ишыҟоугьы, ҳлитературазы ибзиоу акы рзыҟаҵозар иҟарҵааит, уи аҿы мап ҳәа аӡәгьы иреиҳәом.
Егьа еиҩыршазаргьы, ашәҟәыҩҩцәа Реидгыла ашәҟәыҩҩцәа Реидгылоуп, уи аҳасабтәқәа ирыгымхаӡеит, ирыцымлазар. Иахьа ашәҟәыҩра иадҳәалоу зегьы – аҭыжьра, ашәҟәы аҭира, алитература апропаганда азура, ажурналқәа рызҵаара, ҳлитература аҳәаа ахгара – дара ашәҟәыҩҩцәа рыцхраара, равтортә зинқәа рыхьчара – зегьы дара рнапы, ашәҟәыҩҩцәа Реидгыла анапы иануп.
Иахьа уажәраанӡа ашәҟәыҩҩцәа Реидгыла аусураҿгьы, хазы-хазы дара ашәҟәыҩҩцәа рырҿиара аус аҿгьы ирыгу рацәоуп, даара ирацәоуп. Аиҳабырагьы аҽаӡәгьы ихҭнырҟьар ҟамло. Иахәҭоу ацхыраара агуп, аха аҩымҭа анԥсыҽхаӡа, риашашьа амаӡам, џьаргьы иаҵанакӡом. Уи амшалагьы џьаргьы узашшӡом. Уажәы ҿыц ашәҟәыҩҩцәа Реидгыла ахадараҿы иааизгьы, дара ашәҟәыҩҩцәа русура аԥхьа идыргылар ауп алитература ахаҭабзиара аҳаракра. Акьыԥхь ахь инагахо аԥсазароуп. Ашәҟәыҩҩцәа рмаҷра акәӡам еиҳа иҵарбгагоу, имаҷзаргьы иаԥсазар; иҵарбгагоу – ирацәаны иҭыҵуа икыдҳаны илеиуа абӷьыжә еиԥшхар ауп.
Изхәаԥштәым, ишьҭыхтәым, еиӷьытәтәым ҳлитератураҿы иузыԥшааӡом, аха, иџьашьатәызаргьы, иахьа абра, аԥхьаӡа игылоу зҵаароуп абызшәа азҵаара, зегьынџьара еиԥш. Иара абра, иахьатәи абызшәа анорма аԥызҵо алитература арҿиараҿгьы, уи анапы агуп. Ишдыру еиԥш, аибашьра ашьҭахь ақыҭақәа, ҳбызшәа, ҳхыҵхырҭақәа зегьы рышьаҭа ахьамоунтә ауаа рацәаны ақалақь ахь иааит. (Иара усгьы, иахьа ақыҭа, ҳажәлар гәыцәс ирымоу анхаҩыжәлар зынӡа игәыгәҭажьуп. Иџьоушьаша, иахьа уажәраанӡагьы џьара программак, реформак арбам ақыҭа ахьӡала. Ари аҳәынҭқарра агха хадақәа иреиуоуп, иаанагогьы амилаҭ рдашьхәа аҵаԥҟара ауп.) Аԥхьа ҳгәы иаанагон, иагьаараны иаҳҳәахьазаргьы ҳаҳҭнықалақь аӷаџҳәа аԥсышәала ацәажәара иалагоит ҳәа. Аха убраҟара џьара ҳхы ҳамжьацзар ҟалап. Ус иҟаҵәҟьан Аҟәа ахы ианақәиҭыртә ашьҭахь мызкы-ҩымз раҟара. Усҟан аԥсышәала мацара ицәажәон, ишәон аҽаӡәы иладырҩашьар ҳәа, шьоукых урҭ ирхьыԥшит, егьырахь, еснагь изҳәоз усгьы ишырҳәац ирҳәон. Абасала,
аиҳараҩык абызшәа ԥырхагас иҟаҵаны рхы аларыхьчон, иацәнымхаӡогьы акәымкәа. Урҭқәа шәарҭамшәа ианырба, ԥыҭрак ашьҭахь даара аӡәырҩы, заҵа ишаԥсуаз цәырыргарц иашьҭамларыз, зегьы рхы рыладырҩашьон. Еснагь азҿлымҳара зҭаху аԥсуа етикет аныҟәгара аҟынтәигьы рхы иақәиҭнатәуан. Иара абраҟагьы ироуз Ахақәиҭра, хәы змаӡам Ахақәиҭра абас хьӡыда-цәада имҩаԥыргеит. Иахьа уажәраанӡагьы ирыцымлозар ирыгымхеит убарҭ ҭакԥхықәрак иадгыларц згәы иҭам, ҩнатәи-бнатәи еихҭнызҵо ауаа.
Ииашоуп, аурыс бызшәа – бызшәа ӷәӷәоуп, ашкол аҿы ирҵо аиҳарак уи ала ауп ишырҵо, аҵараҭҵаарагьы бызшәас иамоу иароуп, еиҳараӡак, насгьы, егьырҭ амилаҭқәеи ҳареи ҳазлеицәажәо иароуп. Аха усҟак апрақтикаҿы иахьхәарҭоу мацаразгьы акәӡам ас изныҟәо, уи рҽавакны рхы зырыхьчо. Иныҟәгатәны, изықәныҟәатәны, иааӡаганы Аԥсуара иалоу иацәаашьаны иацәыбналоит ауп.
Абасеиԥш иҟоу асимулиациа иаанаго, ажәлар рыҩныҵҟа, дара рцәеи-ржьи иалҵны иҿиеит ргәашьамх зыркәадо, рылахь ада ԥызҵәо авҵиаа бааԥсқәа ҳәа ауп. Абриаҟара шықәса ажәлар ирхыргахьоу абасеиԥш ирыхьӡо иалагеит. Уи злысхьоу маҷыҩӡам, амаӡашыӡ еиԥш аӡәырҩы рцәа-ржьы иалалахьеит. Гәныхәҵысҭала еилызкаауа ԥыҭҩык ӷьаҵәыӷьаҵәуеит, зегьы ззеиԥшхахьоу уеизгьы дызго аӡы даццоит.
Ажәлар ирхагылоугьы, абызшәа знапы ианугьы иахьеи-уахеи мыругас измоу, ԥсысгьы изхоу алитераторцәагьы – зегьы урҭқәа раанкылара аус азырулароуп имтәа-имгыла. Иаанамҭоу игәаҭаны иаҳзынкылар, уи шәарҭамкәа иҟаҳҵоит, нас урҭқәа рхала рхы рыхьчартә рыҽдырӷәӷәоит.
Ашәҟәыҩҩцәа уахгьы-ҽынгьы абызшәа астихиа иалагылоуп. Уи аҿиара, аҽрыцқьара, аҽырӷәӷәара, аҽырҿыцрақәа рҿы раԥхьа игылоу, ҳәарада, ажәлар роуп, ҳара ҳҿы хыла – анхаҩы. Ҳашәҟәыҩҩгьы аӡыхь еиԥш дызҿыхәоз уи акәын. Аха уажәы ҿыц иааз рбызшәа ақалақь абызшәадара иажәит. Ҳара иҩуагьы ара ҳалахеит. Аибашьра ҟалаанӡа ақыҭеи ақалақьи реиҭаниааира акыр еиӷьын, еиҳа имариан. Уажәы даара уҽкынҵаны уашьҭамлакәа ақыҭахь ацара уадаҩхеит, узлацо ыҟам, уахьцогьы. Ԥасатәи акультура аханқәа ма ирыблит, ма ус иҭацәны ицәҩажәӡа инхеит. Дара ақыҭауаагьы цәгьак-бзиак аҿоуп иахьааибабо, уаҳа еизаракгьы џьара имҩаԥыргом, шамахаӡак акәымзар. Иара еизогьы маҷхеит. (Адемографиа акәзар, ҳара зегьы раԥхьа ҳнапы злаҳкшақәаз иреиуан, аха иахьа уажәраанӡагьы уи ахьӡала афондҵәҟьа ҟаҵам. Иарбан фонду ҳара ҳҿы еиҿкаам, абри зегьы реиҳа иаҳҭаху аҿы ианааи, иаагылеит. Аҳәынҭқарра даара еилкааны иадыруазароуп раԥхьа иҟаҵатәу, ашьҭахь иҟаҵатәу, иахьа еиҳа априоритет зыҭатәу, уаҵәы изҭатәу.)
Ажәакала, зхы аашьҭухлак зегьы шәызҵаарак рыцуп. Иахьа ашәҟәыҩраҿы ҳхы иаҳархәо, егьырҭ зегьы рзы норманы иҟаҳҵо абызшәа хәыҷы-хәыҷла иӷархеит, ицагәуа иалагеит. Ақыҭеи Аҟәеи шьахәшьаҿа рыбжьамшәа иҟоуп, аха уажәтәи аҭагылазаашьаҿы еиҳа еицәыхарахеит.
Зегьы иаҳгәалашәоит Асовет мчра ахаан аурыс литература ду аҿаԥхьа убри еиԥш иҟаз азҵаара шықәгылаз. Убасҟан ауп «ақыҭантәи апроза» ҳәа изышьҭаз аниз. Уи ахырхарҭа алитератураҿы абаҩхатәра змаз ахьӡқәа цәырнагеит, иаԥнаҵеит иахьеиуахеитәи аҿабызшәа апроза меигӡарахда иалазгалаз, алитературатә бызшәа зырбеиаз, аԥсы алагаҩагара еиӷьызтәыз.
Ҳаргьы убасшәа акы ҳазхәыцроуп. Иҟалап, раԥхьа иргыланы уи аҭахызар уаҳа зеиҵахара изалымҵыз адраматургиа.
Ҳтеатр аҿы баҩхатәрала иқәыргылоу аспектакльқәа маҷӡам, аха, саҭарымҵааит, зегьы еиԥшцәахеит. Насгьы, уажәы ҳара ҳахәаԥшҩы атеатр ахь иханы дызгаша, еиҳаракгьы уажәы иҿыцны ақалақь ахь ииасыз, абзазаратә реализм, жәлар иахьеи-уахеи излацәажәо рбызшәала ицәажәо аспектакльқәа зынӡа иҟаӡам.
Ашәҟәыҩҩы уажәы «иҟьаланы» иҟоу аиашагьы иԥшаароуп, зегьы реиԥш дԥызшәо ахақәиҭрагьы, иара ахы дҭанамырԥакәа, инапаҿы иааигароуп, ахуҳәа «иӡлагара» арлагартә.
Алитературатә ԥсҭазаараҿы даара азҿлымҳара зҭаху акоуп, макьана аҿар рахь иаҳаԥхьаӡо рырҿиара ахшыҩзышьҭра агмыжьра. Даара угәы унархьыртә иҟоуп, урҭ рырҿиара иазкны уаҩы игәеиҭаша иахьа уажәраанӡагьы акгьы ахьҩым. Уа даара иаԥсақәоу ыҟоуп. Ҳакритика зынӡа иҿаҳахеит, аха, ианамуӡа, ашәҟәыҩҩцәа акы рҩыр акәын.
Убра иҷыдоу цәырҵрак ыҟоуп, убрыгь иазхәыцны иақәнаго ҳатәуижьҭеи крааҵуеит. Ари – алитератураҿы, алитературатә ԥсҭазаараҿ аҳәсахәыҷқәа, аӡӷабцәа даара иалԥшуа иахьыҟалаз, урҭ рпоетикатә ҷыдарақәа аҵыхәтәантәи аамҭазы ҳпоезиа зегьы иахьаныԥшыз ауп.
Ара аамҭагьы иара атәы ҟанаҵозар акәхап: ишдыру еиԥш, аԥҳәыс аџьынџь анылкыз, уи аҿы данхадаз ыҟан, уинахысгьы аԥсҭазаара дабжан. Ианакәызаалакгьы аџьынџь, ахәышҭаара аншәарҭахалак, аԥҳәыс дырҩегьых аԥхьаҟа дианагон. Иара ахәышҭаара амцагьы лнапы ианын, амцажәлагьы мырӡкәа иаазгоз лара лакәын. Уажәы, адоуҳатә хәышҭаарақәа ануашәшәыраха, ажәлар ргәашьамх аҽыԥсахрақәа рахь ианианага, ҳара ахацәа ҳагәра ганы зегьы ҳанамыжькәа, абжак аҳәсахәыҷқәа адгылеит, аԥхьаҟа иааскьанагеит.
Уи, сара сызлахәаԥшуала, ажәлар ианаары-ҵаӷәӷәалак, рхыхьчага резервқәа аус шыддыруа ауп иаҳәо. Аҳәсахәыҷқәа абас рыҽцәырганы, шаҟа «амцажәла» иахӡыӡо иҟало аҟара, ахацәагьы рыҽ-дырӷәӷәоит, ргәырҽаннаҵоит.
Абас зеиуахкы уҭаху ала ҳԥышәара иаҿуп ҳара ҳнапала иаагаз Ахақәиҭра, хыхь амчраҿы иҟоу инадыркны ахыҵхырҭақәа рҟынӡа. Аха макьана урҭ аԥышәарақәа ҳрыҵамхеит, ҳархысит ҳәа ҳҳәартә ҳаҟам.
Избартә, изаҳартә иҟоу изы, абарҭ иаҳхаагахьоу даара ҳхы ҳдырдырит, ҳакәша-мыкәша иҟоугьы, иҵегьы инаскьагоугьы ирыдаҳкылартә. Уи хьаақәакгьы ҳзыннажьит. Аха, егьа ус акәзаргьы, ауаҩы иахьихьуа, дахьуашәшәыроу идыруазар хараӡа еиӷьуп, усҟан ахәышәтәышьагьы еиҳа дақәшәоит. Ажәларгьы усоуп.
Абасеиԥшқәа раан, зуаажәлар рԥеиԥш зхьаау, иазхәыцуа, адунеизегьтәи аҭоурых аҟынтәи аҿырԥштәқәагьы дрышьҭалоит, ижәлар зҭашәаз лыԥхала излалҵша амҩақәа рыԥшааразы. Ҳәарада, уи адагьы ԥсыхәа ыҟаӡам, аха, зегьы дара роуп, раԥхьа ижәлар рԥышәа ианаҳәо гәеиҭароуп, иԥшаароуп, еиҳа ианшәарҭақәаз иҿызхуаз, насгьы, жәларык рыԥсҭазааратә философиа иаҳәо.
Абас, иахьатәи ҳҭагылазаашьа цқьа иагәылаԥшны, абра зыӡбахә ҳәоу адгаланы, дара амчраҿы иҟоугьы ҵәахышьа, хьаршшашьа змам рыгхақәа, азхаҵаны, имӡакәа аҽыриашара амҩа иқәлар, ҳҽалаагар ҟалоит, иахьа уажәраанӡа иҳамоу ҳцәыӡӷәӷәақәа иахьакәӡам ҳнаргаанӡа.
Зегьы дара роуп, уи ажәлар аҭыԥ иқәрымҵар ҟалаӡом, иҳацәцо аамҭеи, ацәыӡ иҳауеи роуп акәымзар. Аԥсуа жәлар, жәытәнатәӡа аахысгьы аԥышәара ҳахысхьеит, абасҟатәи катаклизм ҳхаагазаргьы, егьа ҳцәыӡзаргьы, зынӡа ҳаԥсы азҭымхкәа ҳазлыҵыз,
ачҳарақәа ҳазҭаз, амҩа ҳзырбаз аҿырԥштәқәа ҳаман. Убарҭ раԥхьа игылоуп Абрыскьыл изҳәоу аҳәамҭа ду иаҵоу афилософиа. Аԥсуаа зхысхьоу зегьы убри афилософиа аҟара акы иазааигәам.
Зегьы еицырдыруеит уи еснагь ииҭиуа азҵаарақәа. Иахьагьы уи азҵаара аҭак шыҟац инхеит. Иаргьы уи аҭак иациҵаша аадыруеит. Уинахыс ҳаха имаӡам, уи ирҵыслароуп дзыдҳәалоу аихатәы шьаҟа ыҵихырц. Дааҟәымҵӡакәа ирҵыслароуп, дааҟәымҵӡакәа дықәԥалароуп. Инапала, имчала, игәашьамхала. Уаҳа иара изы уи аҽаӡәы иҟаиҵо дыҟаӡам. Уиала иара иаҳҭаанӡа ҳара ҳазҵаарақәа зегьы рҭак ҟаиҵеит.
Ииасыз ашықәс азтәи ҭагалара Аԥсны акраамҭа ирхамышҭуа инхеит, иахаану рызгьы, аҭоурых азгьы. Раԥхьа иргылан, уи Аԥсны апрезидент ҿыц иалхра иахьақәшәаз аҟынтә ауп.
Ҭагаланк азы ишдыру еиԥш, шықәсыктәи аҽаҩра ауп иҭырго, уи ауп иара ахә зларшьогьы. Аха аполитика-уаажәларратә аҳәынҭқарратә усқәа рҿы, еиҳаракгьы ҩ-ҿҳәарак нзырҵәаз апрезидент ишьҭахь еихыршьалои иҭаргалои акыр шықәсатәи «аҽаҩра» аҵанакуеит.
Егьа ус акәзаргьы, абарҭ алхрақәа, аҽазны еиԥшымкәа аҭакԥхықәра шрыцызгьы, раԥхьатәи альтернативатә алхрақәаны ишыҟазгьы, асҵәҟьа аҵанӡа зегьы еиларҩынтны, ҳаԥсҭазаара абас ашәаҟьа хәашь хнаҵо иҟалоит ҳәа ҳгәы иаанагомызт.
Ииашаны, иаҳхаагаз аибашьра шьаарҵәыра ашьҭахь, асҟак ҳхы ҳалзырԥшыша, уаанӡа маҟҿаҳәара ҩахыс мацара зхаҿсахьа аадыруаз рахьтә ирацәаҩны рханытә ршьапаҟынӡатәи рсахьақәа цәырызгаз, аполитика ду ҳәа изышьҭоу амонстр ахаԥыцқәа зегьы ҳаԥхьаӡартә иаҳзырбаз аҽакы ҳақәымшәацт.
Цәгьа умбакәа бзиа уздыруам ҳәа, абарҭқәа иаҳдырбаз, ҳзыздырхәыцыз даара акрыҟоуп ҳәа сгәы иаанагоит. Еилызкаарц зҭаху изы ари ԥышәа дууп. Урҭ зегьы неиҩымсрыда иарбатәуп, уажәраанӡатәи ҳамҩақәа ҳзырбоз, акырӡа еиҭактәу, ирҿыцтәу ахсаала, амҩа еихысырҭақәа рыҟны ажәытәтәи алакәқәа рҿы ишадырбоз еиԥш.
Ари тема духеит. Уи ныҭкааҵәҟьаны аҭҵаара ҳаԥхьаҟатәи хымԥадатәи усуп, ажурналистцәа рхала ракәымкәа, еиуеиԥшым адыррақәа ршәага-зага иҵгатәуп. Аӷба амҩа ылызхуа алоцман, уи аӡаҵантәи арифқәа ирылган излеиго ахсаала еиԥш, аԥхьаҟазы еиҳа иманшәало амҩақәа рыԥшааразы ихәарҭахартә.
Ус акәзаргьы, убарҭ ирызкны ишаанагара иҟоу статиак аҿы иалаӡаша згәаҭарақәак ҟасҵар акәхоит саргьы, саналагах.
Раԥхьа иргыланы иҳәатәуп, ҳара ҳҿы, апрезидент иинститут ҟалеижьҭеи уажәи рыбжьара, абыржәтәи алхрақәа роуп алхрақәа ззуҳәартә иҟаз. Уаанӡа иҟаз аҩкампаниакгьы алхрақәа ҳәа узрызҳәом. Усҟан, алаԥшра рырҭаргьы, иалырхуаз заа дырдыруан. Еиҳаракгьы актәи алхрақәа раан. Аибашьраан аиааира аныргоз ирхагылаз ихьӡ анырҳәа нахысгьы далхын.
Аҩынтә раан аҽыԥсахрақәа рахь зхы кыдыз маҷҩымызт. Зыҽхырччара зқьышә иаақәымхӡакәа идәықәыз аскептикцәа рымацара ракәым, амчра аусушьатә методқәа, аҳәынҭқарра ашьапы акразы ишьҭырхыз ахырхарҭақәа иаахтны акритика рзыруа иалагахьан, рҽеиҿыркаахьан раԥхьатәи аоппозициатә хеидкылақәа. Убарҭ рҟынтә аҳәынҭқарра ахада иалхразы аӡәы-ҩыџьа ркандидатурақәа ықәдыргылошәа ажәабжь дәықәырҵон, аха уаҳа иахымсит. Аҳәынҭқарра ахада иадминистрациа аганахьалагьы убас ирыларҵеит, альтернатива ҟалошәа, аха аоппозициа рыҽдмырҵысуашәа анырба, уинахыс уаҳа ажәоуп ҳәагьы ирымҳәеит уи атәы.
Ажәлар рыжәпараҿгьы, иара аибашьраантәи актәи аешолонқәа рыҩнуҵҟагьы агәынамӡарақәа рацәаны ицәырҵхьан, аха макьана аибашьраан ирдыруаз рхада иԥсахра, дара рхаҭақәа раҵахарак еиԥшны ирыԥхьаӡон. Ажәлартә-массатә ԥсихологиа азакәанқәа аус руан.
Макьана, иаԥеиԥштәуп ҳәа ирымаз агәаанагара амч аман.
Ииашан, убасҟан ажәлар рҿы зусгьы, зыхьӡгьы ыҟаз аӡәы-ҩыџьа иддыргыларгьы, апрезидент, иҿыцны ихы апропаганда азимургьы, уаанӡатәи, еиҳараӡак аибашьра аламҭалазтәи, аибашьра аантәи иреитинг иацымлазаргьы, усҟак иагымхацызт.
Зегьы дара роуп, усҟантәи алхрақәа шальтернативтәымызгьы, аҽраԥшра агмыжькәа имҩаԥыргеит. Акандидат заҵәы ажәлар ибзианы дырдыруеит ҳәа иаанымгылакәа, иагмыжькәа ареклама изыҟаҵан. Уи еиҳараӡак аибашьраантәи, уи акәша-мыкәшатәи ахҭысқәеи аныҳәақәеи рфон аҿы акәын иахьеиҿкааз. Ус адагьы ԥсыхәа ыҟаӡамызт, урҭ ирыдукылаша аибашьрашьҭахьтәи аусқәа рахь ҿыӷәӷәала зыхьӡ уҳәаша маҷын, уи аганахьала иҟаз макьана зынӡа инымҵәацыз гәыӷран.
Аха, рыцҳарас иҟалаз, апрезидент деиҭалырхны иҿҳәара ҿыц азы раԥхьа иҟаиҵаз ишьаҿақәа рышьҭахь, дук мырҵыкәа, убарҭ агәыӷрақәа реиҳарак гәыҩбарахеит. Уажәшьҭа аԥышәагьы ԥыҭк ыҟоуп, раԥхьатәи аҿҳәара аан ишьҭырхыз, зынӡа ирықәмҿиаз ирыхәаԥшып, ирыԥсахып, хар змамкәа излыҵыз аҽышәарақәа еиҳа ишьҭырхып, зда ԥсыхәа ыҟам аиҭакрақәа, ареформақәа ирылагап, аҿиаратә етап ҿыц ахь ашьаҿа ҟарҵап ҳәа ишазыԥшыз, еснагь амчра агьежьра иаҵанакуаз, уаҳа назлоу иԥсра убааит ҳәа иҟаз акадрқәа, зеиҳараҩык зхатә усқәеи, зуацәеи, зҭынхацәеи аҳәынҭқарра амчала рыцхраареи рыда хәарҭара дук зламыз, уажәы-уажәы реихрыԥсара анаҩс, иҿыцу, ихәарҭаҵәҟьоу акы ҟаҳҵоит ҳәа ҿыхаракгьы шыҟам, иагьшрылымшоз рбеит зегьы.
Аҳәынҭқарра ашьапы акра, аус арура, арҭ ажәашықәса, ажәеизашықәса ажәлар рҭагылазаашьа, уа
иҟаҵоу, иҟаҵам, зынӡа извысыз уҳәа ртәы даара иҭбаау темоуп, хыхь џьара ишаҳҳәахьоу аиԥш, ус иааинырсылан узахцәажәом. Аха иҟоуп убарҭ реилкаараз ихадоу ҭыԥқәак: Ашәышықәса ҿыц алагамҭа, Асовет Еидгыла аилаҳара иахҟьаз уҳәа, адунеи аҿгьы, еиҳарак ҳара, ԥаса Асовет уаа ҳәа изышьҭаз рзы, уаанӡа изышьцыламыз, ирхырымгацыз рацәаны иҟалеит, ԥаса хә-змаз акырӡа рыхәқәа лаҟәит, ма акгьы иаԥсамкәа инхеит. Шьаҭанкыла аҽеиҭанакит, иааҳәит Асовет Еидгыла иаҵанакуаз ажәларқәа рԥеиԥш. Еиҳарак ибааԥсхеит, ишәарҭахеит аидгылатә республикақәа ирылацалан ирымаз автономтә жәларқәа рҭагылазаашьа, еиҳаракгьы, Урыстәыла акәымкәа егьырҭ ареспубликақәа ирыҵаркуаз. Асовет Еидгыла анеилабга, уи гәыцәс иамаз Урыстәылагьы урҭ рызҵаара иазхьамԥшит (Горбачови Ельцини реиԥш иҟаз анапхгацәа, руаӡәы Нобель ипремиа, егьи амчрахь анеира рылақәа хнакын, ҳара ҳаха акәым дара рыжәлар дуӡӡа раха рымамызт). Дара, хазы ицоз ареспубликақәагьы, абасеиԥштәи аҭагылазаашьақәа раан, автономиақәа ирзымҵаакәа, дара рреферендум иамӡбакәа, ргара азин шрымамызгьы, ҽымдыр ҟарҵеит. Ииуа-еиҵиуа рдунеиаҿ еснагь ииааиуа, мчы змоу ирҭаху ахьзакәаныртәуа, зымч еиҵоу, еиҳа ихьчам рызҵаарақәа ыҟаӡамшәа ирхадыршҭуеит ус еиԥш аан.
Уаанӡа цәгьам-бзиам ацентр ԥыҭк иннакылоз, ԥасатәи аидгыла республикақәа, рнапқәа анроу, иақәыркит автономиақәа рызҵаара зныкҟьарала ирыӡбарц, дара автономиа жәларқәа зынӡа иақәырӡтәхозаргьы. Абахҭа акамерақәа реиԥш, автономтә камерақәа ирҭацалан ирымаз ажәларқәагьы уи ус иақәымтәеит. Урҭ зегьы неидкылан, «аконфликтқәа» «горӷчие точки» ҳәа рыхьӡырҵеит, аха досу рхатәы ҷыдарақәа рыман.
Ҳара ҳҿы ари – жәлары зегьы рықәгылара акәын. Еиҳарак Асовет мчра ыҟанаҵ, абӷа рыманаҵ ҳажәлар ирыӷрымӡаауаз, ашьҭахь еимгеимцарак рхала ҳанрымпыҵаха хыма-ԥсыма иҳақәлаз ақырҭуа нацистцәа раԥхьа инаргылан, иаагылазар ԥсцаха рызымҭоз, ргәыхәтәы иахьызымгӡоз, ахақәиҭра иалхәыдаазтәуаз, иаагылазар ргәаҵа иҭаҵәахны ирымаз ридеиа, рхатәы ҳәынҭқарра аҟаҵара аидеиа иаӷаз, жәларык раҳасабала рыбла ааԥшыр зымуаз амч еиқәаҵәақәа зегьы ирҿагылан. Ма ҳаҟазароуп, ма ҳаҟамзароуп ҳәа.
Ҳәара аҭахума, ари ас аҟалара алзыршаз ажәлар шеишықәсеи амилаҭтә хақәиҭратә қәԥара иахьалагылаз, иахьааӡахьаз, иахьазыҟанаҵахьаз акәын. Уи мҩаԥысуеижьҭеи акрааҵуан. Зынӡа ԥсцарҭа амамкәа, аҵааршәы еиԥш адеспотизм иакны ианыҟазгьы, аԥсы ҭан. Нас, Сталин даныҟамла нахыс аҽцәырнагеит. Иахьакәызаалак, амилаҭтә хақәиҭратә қәԥаразы, Асовет Еидгыла ахьынӡанаӡааӡоз аҽа автономтә республикак аҿы ирзыҟамҵеит ҳара ҳаҷкәынцәа, ҳаинтеллигенциа иреиӷьыз рхаҭарнакцәеи, ҳажәлари рыжәҩа еибыҭаны иҟарҵаз, ирылдыршаз.
Аҵыхәтәан, убри ақәԥара зегьы еиднакылт ауаажәларра-политикатә хеидкыла «Аидгылара». Уи абзоурала еиҿкаахеит «Кавказтәи ажәларқәа рассамблеиа» ашьҭахь «Кавказтәи ажәларқәа рконфедерациа» ҳәа зыхьӡыз ахеидкыла, Асовет мчы алагамҭаз Ефрем Ешбеи Шерипови иаԥшьыргаз, иаԥырҵаз, «Лига нации» иаднакылаз «Республика горских народов» аҿырԥш ала. Зегьы рзы икульминациахеит «Аидгылара» анапхгара, актив, иреиӷьыз ажәлар рыҷкәынцәа, ҳаинтеллигенциа аԥхьагылаҩцәа еиҿыркааз, Аԥснытәи аизара дуқәа зегь реиҳа аҵакы змаз, 40-45 нызқь ҳауаажәлар ахьеизаз, Аԥсны ахақәиҭреи ахьыԥшымреи рзы иҭоурыхтәыз, Адекларациа ахьрыдыркылаз Лыхнашҭатәи Аизара ду. Абра иҟалеит Асовет мчра, Асовет Еидгыла апрактикаҿ зеиԥш ҟамлацыз акциа: ареспублика аиҳабыра, акоммунисттә партиа аобласттә комитет актәи амаӡаныҟәгаҩ раԥхьа днаргылан, рнапы аҵарҩит абри Адокумент ду.
«Аидгылара» абзоурала ауп Арӡынба В. Г. СССР жәлар рдепутатрахь кандидатс ихьӡ шырҳәаз. Абасҟак аполитикатә қәԥара аныӷәӷәаз, ҳаинициативақәа зегьы рымҩа аныркуаз, еиҳа уаҩы дақәгәыӷыртә иахьыҟаз малазаҵәы иқәыргылара, нас – иалхра алшартә ишыҟалаз. Иуҳәар ҟалоит, усҟан Аԥснынтә иалхыз СССР жәлар рдепутатцәа реиҳараҩык ркандидатурақәа рықәыргыларагьы, абжьыҭарақәагьы ишаҭахыз имҩаԥысыртә излаҟалаз «Аидгылара» абзоурала ауп ҳәа.
Абасала, «Аидгылара», уаанӡатәи амилаҭтә хақәиҭратә қәԥара алҵшәақәа еихызшьалаз, уи амҩаҿы аетап ҿыц ҟазҵаз хеидкылахеит. Ажәакала, уаанӡа аполитика знапы алакымкәа, убри аамҭазтәи ацәқәырԥа иацгылаз, ишьҭнахыз политикоуп уи. Убри зегьреиҳа «Аидгылара», иара анапхгара, актив ирыбзоуроуп.
Уи, ҳәара аҭахым, иара Арӡынба В. Г. илшарақәа, ипотенциал гәаҭан ауп ишыҟарҵазгьы. Ииашангьы, уи иаԥсаз, еицгәарҭаз, ҿыц дызланагалаз асфера ҿыц аҟны зыҽзырӷәӷәарц, знапаҿы иаазгарц иашьҭаз, дызхаҭарнакыз ажәлар ринтересқәа иаԥсаны изыхьчартә иҟаз депутатын.
Уинахыс, Аԥсны Иреиҳаӡоу Асовет ахантәаҩыс даныҟаз аума, еиҳаракгьы аибашьраан, уи, ҳәара аҭахума, ижәлар рымаҵ иуит. Ҳауацәагьы, ҳаӷацәагьы, усс ҳазмамызгьы, иџьаршьартә иҟалаз ахҭысқәа, ажәлар иаадырԥшыз ахаҵара, аҵыхәтәан иргаз Аиааира зыбзоуроу раԥхьа зыхьӡ гылақәоу дреиуоуп уи. Аус аҿгьы ус иҟан, аҭоурых аҿгьы ус инхоит.
Аҭоурых аиаша иавамгылакәа иаазырԥшырц иашьҭоу ҭоурыхҭҵааҩцәазар, инарҭбаан иахцәажәароуп, иазааҭгылароуп убарҭқәа зегьы алшартә иҟазҵаз усҟантәи аҭагылазаашьа ҷыда. Жәынгьы-ҿангьы Аԥсны иҟамлацыз. Аиашаз, убри аамҭаз амилаҭ-хақәиҭратә қәԥара зда царҭа ахьамамызынӡа ишьҭыҵны иҟан. «Аидгылара» ахьӡеит убри зегьы ахы аҭан, мчыкны аҟаҵара. Ажәлар иреиӷьыз азыхиан абри наџьнатә рыгәҭыха рыхьчарц, аиааира адыргарц азы ақәԥара, иамуӡакәа иҟалозаргьы – ахақәҵара.
Абри аиԥш аҭагылазаашьа азырхианы иҟамызҭгьы, ҳәара аҭахым, ажәлар еибашьыртәгьы, иаиааиртәгьы изыҟаломызт. В. Г. Арӡынбагьы абри аиԥш аҭагылазаашьа инымиар, ҳәара аҭахума, ихы изаарԥшуамызт. Убри ус шакәу, аҭагылазаашьа, уеизгьы зегьы раԥхьа ишгылоу ҳазнархәыцырц, ҿырԥштәыгас рацәак зхымҵуа аҭоурых ахь ҳхьаԥшыр ҟалоит. Ишдыру еиԥш, 1918 инаркны 1921-нӡа Аԥсны ақырҭуа меншевикцәа ирымпыҵакын. Ажәлар, хашҭра зқәым Ефрем Ешба ишиҳәаз еиԥш, аменшевикцәа ҳәа акәымкәа, Аԥсны ақырҭқәа ирымпыҵархалт ҳәа акәын ишырдыруаз. Усҟан Аԥсны акоммунистцәагьы маҷҩымызт, «Кьараз» аиԥш иҟаз абџьар зкыз ауаа рхеидкылагьы ҟарҵахьан. Аха урҭ акоммунистцәа ридеологиа иадҳәалан, рхықәкы аменшевикцәа Аԥсны рықәцара аасҭа иҭбаауп ҳәа ирыԥхьаӡон. Зныкымкәа ишеидыслахьазгьы, урҭ Аԥсны рықәцара акоммунистцәа рпрограммаҿы ахадара арымҭеит.
Иџьашьатәызаргьы, Аԥсны ақырҭ меншевикцәа рықәцара напы азыркыҵәҟьаз Маршьан Таташь иакәын. Уи, идкылан имаз нхацәақәаки ҭуџьарцәақәаки ицырхыраан, ишдыру аиԥш, Ҭырқәтәылантә иӡхигеит, ар аҭырқә ры рҿы амаҵура иахысхьаз амҳаџьырцәа, аполковник Шәлиман Бганба хыс дызмаз. Урҭ зықьҩык ыҟан. Аха аменшевикцәа ирулак, урҭ рахьтә хәышәҩык ӡхырмыжьит. Егьырҭ ахәышәҩык, дара иркыз анаҩсгьы, абџьар маҷымкәа иӡхыргеит. Аха, рыцҳарас иҟалаз, абџьар ззыршаз аратәи аԥсуаа рыҩныҟақәа ирыман ицан, уаҳа рхы уаҩы идмырбаӡеит, арҭ ирыдымгылеит.
Аԥсны ахы иақәиҭаҳтәуеит ҳәа иӡхыҵыз ԥыҭк еибашьит, ақырҭ меншевикцәагьы аахақәа рырҭеит, аха уаҳа аӡәгьы данрыдымгыла, зыԥсы ҭаны инхаз ирулак Ҭырқәтәылаҟа еиҭахынҳәит. Таташь дпатриотын, даара иҭахын иԥсадгьыл аӷацәа ықәцазар, аха усҟан аамҭа убас иҟан, анхацәа ҭауади-аамсҭеи рызхәыцра иаҟәыҵхьан, акоммунистцәа рахь зхы кыдызгьы маҷҩын. Ажәлар рхы зқәыркра рыздырамызт, зынӡа иазыҟаҵамызт. Ҳтәыла аӷа дақәлеит, амш ҳалеигеит, ҳаиқәаҳаит, тәыс ҳҟаиҵеит, адамыӷ ҳааирхеит ҳәа разҳәашаз, иреилзыркаашаз дрымамызт.
Ус акәымкәа, ажәлар ԥыҭк иазыҟаҵаны абџьар дыркызҭгьы, даарагьы иадымхалакәа урҭ Аԥсны иқәырцон, арҟаԥшьаа ажәаҩатәи рдивизиа аанӡагьы. Усҟан бџьарсгьы иркызиз аменшевикцәа, уажәтәи аибашьраан рмаҭацәа иркыз аасҭа. Уажәы, абасҟак еиқәных ишыҟазгьы, хыԥхьаӡарала акырӡа ишеиҳазгьы, ара иааганы индырхахьаз руаажәлар, ахәбатәи аколонна, абџьар кны ишрыдгылазгьы, акгьы ирмыхәеит. Избанзар, еиҭасҳәахуеит, ҳажәлар азыҟаҵан, аиаша дара рахь ишыҟаз рдыруан, иԥсыда-инхада ҳәагьы иқәгылан.
Усҟан иара Шеварднаӡе ихы злаирқьиоз, уажәы дзыԥсахыз абаша цәажәацәа еиҭарҳәо, аԥсуаа заиааиз, изабашьуаз арымызт, ус иаазԥыхьашәан абџьар зкыз ракәын ҳәа – зегьы ԥсажәоуп. Урҭ ар рыман, рыҩныҵҟа рыжәлар ирабашьны аԥышәагьы ҟарҵахьан, уи иалахәыз реиҳараҩык уаанӡагьы асовет ры рҿы аррамаҵура иахысхьан, абџьарла, џьаԥҳаныла еибыҭан, рнацәақәа ҭыҟьҟьо, ҳәа шырҳәоеиԥш, аҳәаанырцәынтәи аконсультантцәеи аконструкторцәеи рыдгылан, аха иаҵахеит. Ҳара ҳажәлар, убас иахьазыҟаҵаз, риашара агәра ахьыргоз, иазхашаз ар хианы ирымазшәа аҟара амч рнаҭеит.
Абасала, ианакәызаалакгьы ауаҩы, ахада, аԥхьагыла ироль ианалацәажәо, дызлиааз, дышьҭызхыз аҭагылазаашьа иалымхыкәа, хазы имыргылакәа иахәаԥштәуп. Уи рҭахуп аҭоурых аиашагьы ажәлар риашагьы, ажәлар рҿаԥхьатәи ауалгьы, убарҭ аиашақәа зегьы ԥсыс ирхоу Аламысгьы. Убарҭ иашан ианышьақәыргылаха, ажәлар рҿы ианазхаҵахалак, аҳәынҭқарра ашьапы акраҿы, иара ашьақәгылашьа гәаӷьс иаиуеит. Насгьы, уи иунарбоит убарҭ аҭоурыхтә хаҭарақәа рцәаҩа, рынҵра, рҵакы уҳәа ирыгымкәа, ирыцымкәа. Урҭ рахьтә ишыҟоу акыр анҵра змоу, аҭынч ԥсҭазаара иатәу аамҭақәа ицәырыргаз, ишыҟоу аилаҩынтрақәа, аиҿагыларақәа, аиҿаҳарақәа, акризисқәа рацәаны изцу, зыҿҳәара кьаҿу аамҭатә, аҭоурыхтә еиԥшьырҭақәа иқәдыргылазгьы, ицәырыргазгьы.
Абри апозициа ала уахәаԥшуазар, Арӡынба В. Г. аамҭақәа реиԥшьырҭа, ҳара ашәарҭа бааԥсы ҳҭазыргылаз аҭоурыхҿҳәара дақәшәеит. Ҳәарада, ари аамҭа, егьа ажәлар азыҟаҵазаргьы, даара ашәарҭақәа зцу, ихьанҭоу, аҭакԥхықәрақәа зегьы ашьа рывҵыжжуа иҟазҵо аамҭоуп.
Асеиԥш иҟоу аамҭа, акризисқәа раамҭа иақәшәо аполитикагьы абжьааԥынтәи изеиԥшхом. Итлаз аамҭа еиԥшьырҭақәа ҿыц реиԥшьраз аҽыхарақәа раан, политикас иҟоу зегьы мыруга хадас ирымоу азакәан рҭацалара уадаҩуп, зынӡа ианамуагьы ыҟоуп, ианаҭахымгьы. Убри еиԥш аҵакы ҿыц амцабз еиԥш иҵҟьоит, атемпература ҳаракӡақәа зхызго ареактор аиԥш, уи иазымбылуа аформа ҷыдақәа иҭаххоит. Усҟан ахадараҿы иҟоу, урҭ аҷалап еиԥш ирықәшәо азакәанқәа иаарласны изымԥшааргьы, иара еиҳа ишизыманшәалоу, иахьынӡеизаруа ишиҭаху аус аируеит. Нас дашьцылоит. Уи аиԥш аамҭа шьоукы-шьоукы «военнаӷ демократиӷ» ҳәа иашьҭоуп.
Аха усеиԥш иҟоу аамҭа аҿҳәара кьаҿуп. Уи, ма еиҳа еиқәтәоит, «ашора» тәоит, ма зынӡа инҵәоит. Аԥсҭазаара, зны амч мырхакәа иԥсхазшьырц зҭаххо мычқәак цәырҵыргьы, ирмиааир зыҟалаӡом. Асеиԥш иҟоу аамҭақәа рышьҭақәа – рыхәрақәа аӷьаха рамраӡакәа, иара аҿиара амҩа еиҭарԥшаауеит.
Ҳаргьы уи иҳанараӡомызт, ҳахәрақәа зегьы ӷьаанӡа, ҳазхарҵаанӡа ҳәа ааԥшра. Ишьҭаҳхит ахьыԥшымра апрограмма, аҳәынҭқарра ҿыц ашьапы акра ҳҽазаҳкит, ҳҭагылазаашьа шыхьанҭазгьы, ашәарҭа шыҟазгьы, ҳабџьар хианы ишкыдгылазгьы, анхара-нҵыра ус ахь ҳмиасыр ҟаломызт. Аҽакала аамҭагьы иалаӡомызт, аԥсҭазаарагьы, ҳҭагылазаашьагьы.
Ажәакала, аԥсҭазаара ахаҭа адымхалацәакәа, «Военнаӷ демократиӷ» ҳәа ззуҳәартә иҟоу аҟазшьақәа цәырнагеит. Аха, рыцҳарас иҟалаз, уи иахьа уажәраанӡагьы рылахь иаԥыраркуеит, аспекулиациа азыруеит, ирықәымҿиази, зынӡа ирзыҟамҵази, ихәарҭамкәа иҟарҵази алахырҩарц.
Убарҭ зегьы ааидкыланы ирыхәаԥшызар, ирызхәыцзар, Арӡынба В. Г. дышьҭызхыз, иаргьы дзықәшәан зымаҵ иуз аамҭа аполитикатә ҿҳәара иамаз ииасижьҭеи ԥыҭк ҵит, иҟалап, актәи апрезидент ҿҳәара аан инҵәазаргьы.
Иуҳәар алшоит, аҵыхәтәантәи аԥшьышықәса уи иҵгәоз уаанӡа иҟаиҵахьаз аҳаҭыр акәын, заамҭа цахьаз, иԥырхагахахьаз ирежимгьы рхаԥыц еихарӷәӷәа акәын ишырчҳауаз ҳәа.
Абасала, ииасыз алхрақәа рыламҭалаз аҭагылазаашьа даара аҽаԥсаххьан, ауаажәларрагьы убас. Аибашьра ашьҭахь, еиуеиԥшым аҭагылазаашьақәа ирыхҟьаны, ишьхныԥсылашәа инхаз, аибашьра аламҭалазтәи, аибашьра аантәи ихышхыҵәаны ицоз ажәлар ргәамч, риенергиа, реидгылара апафос, ииасыз аԥшьышықәса рыла дырҩегьых аԥсы ҭало, ацәқәырԥа ҿыцқәа хнаҵо иалагеит. Ицәырҵит аоппозициахь ииасыз ахеидкылақәа, апартиақәа, убас хазы-хазы иҟаз акреилызцоз, зажәа иазыӡырҩуа иалагахьаз аполитологцәа, аҵарауаа.
Ҳәарада, аҳәынҭқарра ахадагьы, иааидкылан амчра зегьы аҿы еилыркаауан, уажәшьҭатәи алхрақәа рҿы ԥасатәи аҽыҵгақәа аус шырымуаз. Ахадараҿ иҟазгьы, иара убас амчра иазааигәаз, иахьа уажәраанӡа уи зхы иархәан акы зымпыҵазкхьаз, амчра иақәшәо иҟалахьаз агәыԥқәа, акланқәа, зегьы уажәы ишыҟоу инхар рҭахын. Уеизгьы, урҭгьы ирбон иааиуаз алхрақәа дара ишырҭахуҵәҟьа ишырзымҩаԥымгоз аҟара. Уеизгьы, усҟакгьы ишәомызт, избанзар, амчра макьана дара иркын, административтә ресурсқәа ҳәа изышьҭоу ирылшозгьы рдыруан.
Насгьы, алхрақәа раан иҿаҿаӡа излааԥшыз ала, иҟан урыстәылантәи мычрақәакгьы зегьы ус инхар зҭахыз. Ара усҟак азааҭгылара аҭаххарым ҳәа сгәы иаанагоит, Аԥсны уи еилызымкаауа, иадымгыло, шамахаӡак акәымзар, аӡәгьы дшыҟам, ҳара Урыстәыла шаҟа ҳазыразу, шаҟа ҳазааигәан ҳаҟазар ҳҭаху. Ҳацәыԥхамшьакәагьы иаҳҳәоит, уи аиҩызартә шәшьыра ду ҳаҵанакуазар шаҳҭаху. Иара убас агәра аагар ҳҭахуп аурыс интеллигенциагьы, ауаажәларра, аҳәынҭқарра-политикатә напхгара рыҩныҵҟагьы ҳара ҳтәыла хәыҷы, шәышықәсала аҟазаареи аҟамзаареи ирыбжьагылан иааиуа, аурыс бызшәа, аурыс культура адунеи ду ахь цҳас иҟазҵаз ҳаҭыр шрықәырҵо, ҳаҭыр шақәырҵо абасҟак зыхҭынҵаны иргаз рхақәиҭра, рхьыԥшымра.
Аха уажәтәи ҳалхрақәа зыхгьы, зтехнологиагьы алазгалаз, Аԥсны иаду иадҳәалоу ԥыҭҩык, ҳара ҳаинтересқәа ирықәшәо Урыстәыла аҳәынҭқарра-политикатә напхгара Аԥсны азы ирымоу аполитика рылахь иаԥыракны, рхатәы интересқәа еиҳа ирманшәалан иахьымҩаԥыргаша иашьҭалт. Убри аҿы ирыцныҟәаша акандидатурақәа, уеизгьы-уеизгьы, амчрахь инаргарц ҳасабс ишьҭырхит.
Акрааҵуан урҭи Аԥсны анапхгареи аиҿцаара, рыбжьазижьҭеи, абизнес, ахашәалахәы, акрызлыҵыртә иҟоу Аԥснытәи аобиектқәа ртәы, рырҿиашьа назлоу еицырӡбоижьҭеи.
Урҭ, ҳәара аҭахума, ртехнологиа анаҩсгьы, напҭацәы имааит. Аратәи аиҳабыра рыцхыраареи урҭи неицҵаны, рацәак иадымхалакәа, ауааиҟара еиҳа иахьеиҳаз – ауааиҟара анхацәагьы ирылоуп, аусуцәагьы, ахәҳахәҭцәагьы, дара аинтеллигенциа ҳәа ҳзышьҭоугьы – дук иадымхалакәа рхы ҭырҟьеит, убарҭ ирарҳәоз ада акы рмаҳауа, акы рымбо иҟарҵеит, идырҩашьит. Аҽакала ихәыцуаз, аҽа идеиақәак еиҳа ирыдгылоз ажәлар реиҳараҩык иназырҿамԥшуа, ирызхымго аҟынӡа инаргеит.
Нас, абас иаармариан, рхы изазымиааиуа излаҟарҵази абасҟак зхызгахьоу, изычҳахьоу, аакьыскьаӡа, ашәарҭа бааԥсы ианҭагыла, змилаҭтә хақәиҭра акәшамыкәша зҽеидызкылаз, еилаҵәаз, ажәлар, аинтеллигенциа рыхәҭак?
Убри аилкаараз дырҩагьых иаҳгәалаҳаршәап алхрақәа рыламҭалаз аԥсуа жәлар, Аԥсны ауаажәларра рҭагылазаашьа аҷыдарақәак. Уи бзианы иҵаны ирыман иақәнагоз атехнологиа ӡхызгазгьы.
Аибашьра ашьҭахь, аԥхьаҟа џьара ишаҳҳәахьоу еиԥш, аиааира иааизгьы, напы зҳаркырц иҟаз аусқәа мҩабжара ишыҟазгьы, ажәлар иаадырԥшыз аинтузиазм ду «ашоура» иагхеит. Ганкахьала, уи, ҳәарада, иџьашьатәӡам, асҟак зхызгаз, зшьа цаз ажәлар, ршьапы ишықәгылаз акәзаргьы, маҷк рыԥсы ааивыргар акәын. Аҽа ганкахьала, аԥсааиҭакхагьы ҳамаӡамызт, аха уи мацарагьы акәмызт, аҽа мзызқәакгьы ацын. Уаанӡа еснагь ажәлар рааигәа иҟаз, ирывагылаз, ианаҭаххоз раԥхьа игылаз, уажәы иҟарҵаша, уаҵәы излагаша, рхықәкы хада уажәы-уажәы иргәалазыршәоз амилаҭ-хақәиҭратә қәԥара азааԥсацәа, аинтеллигенциа раԥхьагылаҩцәа ааигәа иҟамлеит. Абасҟак ажәлар ирзааигәоу, ирыцҿаку аиҳабыра ҳамоуп, уажәшьҭа урҭ иахьырҳәо ҳаҟоуп ҳәа рыӡбазар акәхап.
Убрыгь ҳаинтеллигенциа рзы, ҳара зегьы ҳзы иԥышәаран. Ианакәызаалакгьы, аиҳабыреи, ажәлари, аинтеллигенциеи, егьа еизааигәазаргьы, еилаҩашьаӡом, досу рҭыԥаҿ инхоит, Киплинг Амрагылареи Амраҭашәареи рзы ишиҳәаз еиԥш:  Ус еиҳа ихеибарҭәаауеит, ус, ирҭаххар, еиҳа еихылаԥшуеит.
«Аидгылара» акәзар, аибашьра аламҭала уи, шамахаӡак акәымзар, анапхгара зегьы усҟантәи Аԥсны Иреиҳаӡоу Асовет ахь депутатцәас ианалырх нахыс, ахьӡ мацара аԥсы ықәхан иҟан ауп. Аибашьра ианалага, уи активистцәа рбаталион ҟаҵазар акәын иара ахьӡ рыхҵаны. Абриаҟара зылшоз, аҵакы змаз ҳмилаҭ-хақәиҭратә қәԥараҿы зеиԥшыҟамыз ахеидкыла ыҟаӡамызшәа иныжьны, инахыԥан ицеит. Дара ахеидкыла уаанӡатәи анапхгарагьы иаадырԥшит уи агәбылрак шрымамыз. Адепутатрахь изларыз ацҳаҵәры еиԥш аӡы инаҭан, нырцәҟа ирит. Аиҳабырагьы уи акәхарын ирҭахыз, ас иҟаз, асҟак ҟазҵахьаз, зыхьӡи згәыбылреи жәлары зегьы рҿы амч амаз ахеидкыла абарҭахыз, зегьы ҳара ҳнапы иакызароуп, ҳрыхьӡоит ҳәа иҟалахьан. Насгьы, аибашьраан ус аҭахуп ҳәа иумыӡбоз зҵаара ыҟаӡамызт. Иара «Аидгылара» усҟантәи аиҳабы изы асахьаз маҵурак рыԥшааит, акьатеилашә ауаҩы акыр ихәо аиҳа аибашьразы хәарҭа злаӡамыз. Аибашьра ашьҭахь уи еиҭеизыргошәа, еиҭадырҿыцуашәа изҿыз зегьы баша
еижьаган. Уажәшьҭа ус еиԥш иҟоу ахеидкыла анапхгара акәмызт, аҳәынҭқарра анапхгарахь анеира акәын зегьы рхы иҭаз.
Убри азоуп ашьҭахь, акьыԥхьи ателехәаԥшреи рахь анеирҭа зауз, ианакәызаалак жәлар рмилаҭ-хақәиҭратә қәԥара хьаас измамыз ирхылҵыз, ирылҵыз аҟьасаҳәаса, «Аидгылара» аиԥш иҟоу ахеидкыла азы ирҿашәалак рҳәартә изыҟалаз. («Приказала долго жить».)
Уажәтәи алхрақәа рыламҭалаз, шьоукы, урҭқәа ргәхьаагьы мкыкәа, икажьны ицаз рахьтәгьы алархәны, «Аидгылара» аԥсы ҭаны ирымазар даара ирҭаххеит, зны уаҳа иаҳҭаххоит ҳәа иҟамызт аха. Уеизгьы, уажәы «Аидгылара» зыхьӡҵаны еиҿыркаашәа иҟарҵаз ахеидкыла (зхы еидызкылозгьы рацәаҩык шыҟамызгьы), сара стәала иарԥхашьеит, еилыркаауазар.
Аиашаз, «Аидгылара» аҭоурых иашаҵәҟьа ҩтәуп. Акәымзар уажәы уи рыххо измоу, издызшәало, инарҳәы-аарҳәны изшәызҵақәо рацәаҩхеит. Убри ҩызар, раԥхьа иргылан, иззымдыруа, ма изхашҭыз ирдыруа иҟалон, уи аԥхьатәи аетап аан шакәыз, иара иалшаз аус хадақәа реиҳараӡак анымҩаԥгахаз: аиҿкаара аидеиа аниз, ианеиҿкаахаз, амилаҭ-хақәиҭратә қәԥара зегьы аԥхьагылара азнауа, ианаԥҵаз, араионтә, аҭыԥантәи аиҿкаарақәа зегьы; ианымҩаԥгаз, Ахьыԥшымреи ахақәиҭреи Рдеклорациа ахьрыдыркылаз Аԥснызегьтәи лыхнашҭатәи Аизара ду; иара убас, ианеиҿкаахаз Нхыҵ Кавказтәи ажәларқәа зегьы рхаҭарнакцәа алархәны, ашьхаруа жәларқәа кавказтәи рассамблеиа, ашьҭахь «Ашьхаруа жәларқәа рконфедерациа» ҳәа зыхьӡхаз.
Иара убас, алхра ҿыцқәа рыламҭалаз аҽазназы еиԥшымкәа ирацәаҩхеит аполитика акәша-мыкәша ҭыԥс ишьҭызхыз, акаҳуажәырҭақәа рҭааҩцәа реиԥш. Урҭ ирылан макьана асахьаз ззанааҭ иахыԥхьаӡалаз, уи шьҭазҵахьаз, аус зуаз, изымуаз, аусура зҭахны иара змамыз, рацәаӡакгьы усурак иазхьуа иҟамыз, ус хаҭа-хаҭа иҟаз, ма хырхарҭак, аоппозициак, гәыԥқәак, еицырдыруа гәаанагарақәак ирыдызцәылоз.
Уи зыхҟьаз амзызқәа рацәоуп. Урҭ зегьы ара ҳазрылацәажәаӡом. Хыхь ишаҳҳәахьо еиԥш, адунеи аҿы, ԥасатәи Асовет еидгылаҿ иҟалаз ахҭысқәа, ҳара ҳаибашьра, уи ашьҭахьтәи ҳҭагылазаашьа – зегьы аԥсахит. Ԥаса хәы змамыз акыр рыхәқәа лаҟәит, зынӡа иахькаҳазгьы ыҟоуп. Арҿиара ус, аҵара-0ҵаара, аҵарадырра, уи аус азызуаз, аҵара-дырратә степенқәа змаз, акандидат инаиркны адоктор иҟынӡа, апостсоветтә наӡааӡараҿ, зхыԥхьаӡара уахҟьашо иҟалаз академикцәа – зегьы рыхә лаҟәит, иара усгьы уаҩы ихы изларыланыҟәымго иҟалеит.
Насгьы, абас азанааҭқәа рыхәгьы анкаҳа, аӡәырҩы рыблақәа хнатит, иаагылазар дара иртәымыз, дааракгьы изызҟазамыз аус рнап шалакыз. Убрыгь анрымпыҵаба, уаҳа рхы зқәыркыша анырмоу, зынӡа рхала инымхарц, цәажәарҭахәыс аполитика шьҭызхыз рыҽрыдыркылт, аполитика акәша-мыкәшатәи аполитика еизнагаз рыҩныҵҟа ҭыԥс ишьҭырхит. Иҵегьы рҽалкаашәа, еиҳа амчрахь анеира зықәнаго ҳәа зхы зыԥхьаӡоз рыҽрыдыркылт, маҷк иадамзаргьы уаанӡа амчра агьама збахьаз, уи ахахәаразгьы иманшәалоуп ҳәа изыԥхьаӡахьаз.
Аполитикатә авантиуратә технологиақәа рӡыхәашь атәы здыруаз еснагь заа игәарҭоит, рԥаҵа иаладырҳәуеит абасеиԥш, ауаажәларраҿ иҟало аҵәырҵрақәа. Избанзар ианаҭахха, абасеиԥш шьоукы иртәушәа, иртәымшәа, шьоукы ирыдгылошәа, ирыдымгылошәа иҟоу рхы аҭҟьара еиҳа ишымариоу рдыруеит азы.
Иара убас, жәашықәса рыҩныҵҟала, урҭқәа инарываргылан, амчра иадиааз, акры ахьаанагоз иакәыршан
издыркыз рыгьежьыра аҽарҭбааит, аҽарыӷәӷәеит. Иара амчра ахаҭаҵәҟьа рҽаларгалахьан, уа рҽаԥшәымартәхьан. Абас мацара, апрезидент икоманда ҳәа изышьҭоу, арҭ ажәашықәса рыҩныҵҟа еихдырԥсоз, знызынла, зхәы ҟәнызшьоз ахәыҷы иеиԥш зқьышә ҭзырчаауаз, игәаалоз шыҟазгьы, ҳәарада, дара зҵазкыз амчрагьы, уи аиқәырхарагьы, аусушьагьы, аҟазаашьагьы иадгылаҩцәан, маӡа-аргама рышьҭақәагьы рҳауан.
Ҳәара аҭахым, ажәлар, аҳәынҭқарра амаҵ аура, уи аиԥш аҭакԥхықәра ду адгылара, изҭаххалак ирылшом, уи баҩхатәран ауаҩы илазароуп, иаргьы иҭахны, игәаӷьны ихы иадиҵартә дыҟазароуп. Уи занааҭуп. Аҳәынҭқарра анапхгарахь инарԥхьо, акоманда ҳәа изышьҭоу аилазаарагьы ус иҟазароуп. Аус рыцурагьы, аус друрагьы маншәалан, арҿыцрақәа, аҿыцқәа имырхьаакәа иалоугалартә ахьхьаҳәа еихыԥсо инструментк еиԥшны.
Ус акәымкәа, аҳәынҭқарратә усқәа аԥхьа изыргыло, уи амаҵ аура иагьзылшо, иагьызҭаху ҳәа акәымкәа, сҩыза, суа-сгәыцхәы, сыцәгьагь сыбзиагь аҿы еиҳа исыдгылаша ҳәа аклантә принципқәа рыла еизго, азакәанқәа рылахь иаԥыракны, иакәыршан, зегьы рылымкаа аҳәынҭқарра агәы ҭаҳаҳан хәышҭаарас иҟазҵаз, акасҭақәа иреиԥшхоит.
Алхрақәа рыламҭалаз аҭагылазаашьа абасшәа иагьыҟан. Анапхгара иаҵанакуаз, насгьы урҭ рыкәшамыкәша еизыргаз, зыҿҳәара ааны анаскьара зыхәҭоу аиҳабырагьы даргьы, амчра, џьыкала иаахәан, рахәҭиаак аиԥш ирырҭазшәа, иалаԥсны иркыртә иҟанаҵеит, аҳәынҭқарра ахада инаҩс аӡәгьы инапы ахьрыламлоз, акгьы анапы ахьрыламлоз аҟынтә, азакәангьы убра иналаҵан – ипарламентыз, ипрокуратураз, иӡбарҭаз.
Абарҭқәа зегьы еилкааны, ииасыз алхрақәа рыламҭалаз, амчра акритика азызуаз аоппозициа шыҟалахьазгьы, иара ус хаз-хазы иреиӷьу ҳполитологцәа иаахтны ргәынамӡарақәа ртәы шырҳәозгьы, ишырыҩуазгьы, ажәларгьы, ауаажәларрагьы иззымиааицыз рыԥсыҽрақәа, реилышшарҭақәа изҭахыз рхы иадырхәартә иҟалеит. Аиҳабырагьы мыԥшӡакәа зааӡа иалагеит алхрақәа рҽырзыҟаҵара еснагь иҭышша иҟаз абиуџьетгьы иамеигӡакәа. Урҭ реиҿкаараз еиҳа иазыманшәалаз, еиҳа иахьыманшәалахашаз аҭыԥқәа рҿы инаргеит, рмахәҿақәа еилҳәаҵәҟьангьы иалагеит.
Урҭ, аиашаз, харантәҵәҟьа иалагеит. Урыстәылатәи ателехәаԥшра ахьынӡанаӡо ирдыруа аполитологцәа, ашәҟәыҩҩцәа, артистцәа, ажурналистцәа рыла. Уиала руаажәлар иҵегь рхы иҭаргаларц акәхап, дара абас инахаран ишырдыруа, уатәи абӷа шрымоу, уантәи ацхыраара еиҳа ишеигәӷуаз, ргәы шазҭаз, руаажәлар рҿы аҵкысгьы.
Зны-зынла урҭ артистцәа-шәаҳәацәеи (даргьы хыԥхьаӡарала имаҷмызт, 40-ҩык иреиҵамызт), нас ашәҟәыҩҩцәеи аҭыԥантәи аиҳабыреи реиқәшәарақәа уаацәыԥхамшьартә аҟынӡа инаргон. Арахь уаҩы ибла ихгылон, аҟазареи адоуҳаи рыбзиабара акәымкәа, зегьынџьара аполитика бжьиаан ишыҟаз. Урҭ рыкәшамыкәша иҟаӡазгьы, дара ирывырбаар, ус унаԥшны иумбо мычқәак рылаԥш шԥаҳақәымшәари, ҳашԥагәарымҭари ҳәа акәын усҟак рыҽзыршәоз. Ииашан, шьоукы акариератә чмазара рымоуп, ус акы ҟарымҵалар руӡом, аха иара аҳәынҭқарра ахада ихаҭа усҟаназ, иара уажәыгь, итәылаҿ, иуаажәлар рҿы имаз аҳаҭыр, ас еиԥш иҟаз ахьӡ-аԥша ас еиԥш иҟаз ацхыраагӡа абаҭахыз? Цқьа ирымго аҭитә, ибзиан ицо ацҵан ианырҭиуа еиԥш.
Алхрақәа ркампаниа ианалагаҵәҟьа, уи атенденциа еиҳагьы аҽарҭбааит. Аибашьра аан, уи ашьҭахь, иахьа
уажәраанӡа Аԥсны зҭагылоу, урҭ зегьы зыбзоуроу, урҭ иахьа уажәраанӡатәи рҳәынҭқарра аргыларатә усура, адәныҟатәи, аҩныҵҟатәи аҭагылазаашьа – зегьы еиҳараӡак здырҳәоз Москватәи ажурналистцәа, аполитологцәа, адоуҳатә культура (апропаганда ззыруаз рахь адоуҳатә культура иазгагоу аӡәгьы дшыҟаӡамызгьы) ахаҭарнакцәа ракәхеит. Урҭ зегьы, заа иазыҟаҵаз, иҿаҵаз дырраҭарақәан.
Ҳәара аҭахым, адәахьынтәи, еиҳаракгьы Москвантәи алаԥш, агәаанагара зеиԥшроу ҳдыруазар ҳҭахуп, иаԥсоуп. Аха уи иаанагома, ҳара ҳмилаҭ-хақәиҭратә қәԥара атәы ҳзымдырӡошәа, иҟаӡамшәа иавстәуп ҳәа, уи ахыҵхырҭақәа рҿы иреиӷьыз ҳажәлар рҵеицәа шгылаз, зхы ақәызҵахьоу ртәы, урҭ иларҵаз, иаадрыхыз шакәу иахьа еиӷьны иааҳамоу зегьы, аибашьраҿ иаагаз ахақәиҭра аԥхьа инаргылан? Ус анакәха, аиашаҵәҟьа цәыргахар иаҵаӡуа, изҭахым ыҟоуп. Алхрақәагьы – алхрақәа роуп, аха зегьы заҳҭаху ҳҿар, ҳаԥхьа иааиуа ҳаԥхьаҟатәи амҩа иаша рзылаҳ-хырц, ажәлар рфырхаҵара аҭоурых ала акәӡами иҳааӡарц шаҳҭаху? Ҿырԥштәыс ирыдаагалозеи рҭоурых ыҟаӡамшәа, рыдгьыл иқәгылаӡамшәа, ӡибнаҟа мацара иҳарԥшуазар?!
Аха еиҭасҳәоит, уи аҩыза мҩаԥызгоз урҭқәа усҟак усс ирымамызт, агәра ганы иҟан уа дара ианырзылԥха, аратәиқәа рхарҵара усҟак иуадаҩым ҳәа.
Аԥхьа џьара ишаҳҳәахьоу еиԥш, Аԥсны, аполитика ду иаҵанакуа аинтересқәа рнаҩсгьы, аҽа интересқәак, амеркантильтә интересқәа змоу, агьамақәагьы збахьоу маҷҩым. Урҭ абарҭ алхрақәа русгьы рҽаларгалт, уи ахылаԥшрагьы убарҭ иреиԥшыз рнапаҿы инанагеит. Уи, ҳәарада, усҟантәи ҳаиҳабыра ирҭахханы иҟалаз усуп.
Ашьҭахь, дара ишырҭахыз акәымкәа, ажәлар реиҳараҩык ишырҭаххаз ала аус цо ианалага, аҽынкылара, ахыншьалара – зегьы рхашҭын, зхы ҳаҭыр ақәызҵо иҿы иаҭәеимшьаша ҳәаны, шәандуцәа ркьатеиқәа ирҭышәхуазаргьы уи иақәҳарӡыз зегьы шәырхынҳәроуп, шәнацәа шәыхәлаҵан арахь ишәҿышәхроуп ҳәа иқәгылт. Аха урҭ андуцәа рыцҳа ркьатеиқәа рҟынӡа ианнеи уи зеиԥшрахоз еилкаауп, убри иагьырзырхынҳәтәын.
Ииашан, убас рзутәын егьырҭгьы, зхы иаҭәашьан, зыжәлар ирывакны уи зҽазырҟьашьыз, зџьыбагьы ԥыҭк ҭахаз, ауааиҟарагьы рхы злаҭырҟьаз, ирҿарыжьыз.
Изҭахыз ззымҩаԥымгаз, урҭ еиҳа изыдгылоз рыхьӡ арбаны, аара дырҩегьых зхатәы зхала изыӡбарц зҭаххаз ажәлар ирықәрыжьт. Зны, 100 шықәса раԥхьа «ахара зду ажәлар» ҳәа зус рыӡбахьаз, аакьыскьа абахҭа аҭӡамцқәа реиԥш аблокада зкәыршаны ирымаз.
Абасала, шәышықәсала харада ахара зду ажәлар, убри ҳзаҳхыхыр шырҳәо, еиҭазырҿыцыр зҭаху амчқәа Анцәа иџьшьала, убарҭ реиԥш иҟоу амчқәа, зынӡа ирзықәымгаргьы, иакәымҵәҟьахь инеиуа ианалагалак, иаԥыҩлан инызкыло аҽа мычқәак цәырҵуеит. Анцәа иџьшьала, инымҵәацт убас еиԥш иҟоу амчқәа, убас еиԥш иҟоу ауаа Урыстәылагьы, Аԥсынгьы. Уажәыгь, лыԥхала иахьеилгаз убарҭ иреиԥшу ирыбзоуроу рацәоуп.
Егьа ус акәзаргьы, ҳажәлар раӷьырак иҟалаз еилкааны, иахьакәым ахь ахы шхаз баны, рхы аадмырԥшыр, аиқәышаҳаҭрагьы зыҟалаӡомызт, иҟаларгьы иахаҵгыломызт.
Уеизгьы, ҳхы ҳамеижьароуп, уажәы амч бзиақәа рыбзоурала ихырԥахеит машәыр бааԥсык, аха ус ҟаларц зҭаху уиала рҵыхәа ԥымҵәаӡеит, аҽа еимгеимцарак иазыԥшуп. Уиала рҵыхәа ԥымҵәаӡеит ҩныҵҟала ахәбатәи аколонна еиԥшны абра иҳалоу, зыжәлар ирылоу, зхатәы кариератә усқәа зегьы рыхҭнызҵар, ирхыԥар зылшо.
Арҭ ахҭысқәа раан, нҭыҵынтә аӡәгьы даламгалаӡакәа, иакәым ахь зхы зырхаз ахҭысқәа нызкылартә амчгьы, азингьы зманы иҟазымҵазгьы убарҭ иреиԥшхеит. Урҭ заҵа инырымкыларыз, ҳара ишаҳҭаху иҟамлозар, ҳаагылаӡом ҳәа акәын ишыҟаз. Аҵыхәтәангьы, ирҭахны акәымкәа, ԥсыхәа анамоу, рымч зқәымхаҵәҟьоз анцәырҵ ауп ианаагыла.
Аҵыхәтәан ажәақәак, зегьы рзы имариамыз, иԥышәарахаз алхратә епопеиа драмаҿ, жәлара ианакәызаалак еиҳа изықәгәыӷуа, раԥхьа идыргыло, еиҳа аҭакԥхықәра зду аперсонажқәа рхы шымҩаԥыргоз, еиуеиԥшым авторцәа еиқәдыршәаз асценариқәа рахь досу иалырхыз, уа рольс ирыхәмарыз, еиҳа аиаша иазааигәан, иӷәӷәаны рхы ахьаадырԥшыз, еиҳа иахьыԥсыҽхаз, иахьаҵахаз, иахьаиааиз, ирҿыцӡан рхы иазымхәыцыр, алкаа ҿыцӡақәа ҟарымҵар ада ԥсыхәа ахьрымам уҳәа ртәы. Раԥхьа иргылан, уи зықәшәо, ҳәарада, аинтеллигенциа роуп. Џьара исҳәахьеит, еиҭасҳәоит, ҳазҭагылоу аамҭазы ажәлар аинтеллигенциа рматериал зырхио, нас иҭзыжьуа фабрикоуп. Ииашан, ажәлар рҿахәы зҳәаша ацәгьеи абзиеи аҿы ирыдгыло, ианаҭахха раԥхьа игыло, адунеии дареи ирыбжьагылаша, еиԥызшьуа аинтеллигенциа реиҵааӡара рымч анақәымха, ажәлар уаҵәтәи амш рымаӡам.
Ари ацәажәара агәҭахьшәа ишҳәоу еиԥш, ҳара ҳмилаҭтә интеллигенциа, раԥхьаӡатәиқәа инадыркны, рыжәлари дареи шьалеи далеи еилысны иҟан, урҭ рҵара-лашара, рхақәиҭра, рзинқәа рзы ианакәызаалакгьы рхы еигӡаҵәҟьомызт. Ицаз ашәышықәса анҵәамҭаз урҭ, ажәлар реидкылараҿ, реицҿакраҿ ирылдыршаз даара ирацәоуп, аҵакы амоуп, алҵшәақәа дууп.
Абриаҟара ҟазҵахьоу, амилаҭ-хақәиҭратә қәԥара еснагь аԥхьа игылаз, уи еснагь ажәлар азыҟазҵоз, иааидкылан, абыржәтәи аԥышәарақәа ҳаинтеллигенциа ирзымҭиит уҳәартә иҟалеит. Ииашоуп, урҭ еиуеиԥшым ахеидкылақәа, апартиақәа рҿы аус руан, ма ирзааигәан, еиуеиԥшым акандидатцәа рыҽрыдкылан иҟан. Аха, ианакәызаалакгьы, аинтеллигенциа зинтеллигенциоу, аиаша зынӡа иавамгылакәа, обиективла мацара иӡбатәу аусқәа аныҟалалак, зегьы алымҵыргьы, раӷьырак, хазы-хазтәи ринтересқәа ашьҭахь иныжьны, зегьы рхыхь, зегьы иҩархыкны рҽеидыркылароуп.
Ииашоуп, иаԥхьагылоу аинтеллигенциа рхыԥхьаӡараҿ иҟоу аполитологцәа, хазы-хазы акәзаргьы ма хеидкылак, партиак ирыдгылан, ргәаанагара хтны ирҳәон, рыбжьы дыргон, аха, зегьы дара роуп, еимцәхытраа ианыҟала, убрагьы усҟак амч амоуит. Еиҳаз ҳаинтеллигенциа гәыԥқәа еидызкыло аусҳәарҭақәа, аҵара-дырратә, акультуратә центрқәеи, ҳҵара-дырратә, доуҳатә потенциал зҵазкуа раӷьырак рҿы изыҟамлеит аҭагылазаашьаз зпозициа ӷәӷәацаӡа измаз, зажәа акрыԥнаҟоз, агәаӷь зызҭаз гәыԥк.
Ҳәарада, иҟан зпозициа зымҵәахуаз, жәлар рҿаԥхьа аинтеллигент ихәҭоу аҭакԥхықәра зегьраԥхьа изыргылоз, уи иагьахымԥоз ҳаинтеллигенциа аԥхьагылаҩцәа иреиуаз. Хазы иҟоу гәыԥк атәы ҳҳәозар, амчра иаҵанамкуа аидкылақәа «Ииашоу алхрақәа рзы» зыхьӡыз алхҩцәа рлига иҿырԥшыган рхы мҩаԥыргеит. Урҭ ианакәызаалакгьы рхатәы позициа рыман. Убарҭ аламҵакәа, ҳҵарауаа, арҿиаратә интеллигенциа рхаҭарнакцәа аӡәырҩы аинтеллигент, ихәыцуа ауаҩы иаҭәам ала рхы ныҟәыргеит. Атехнологиа бааԥсы, ани знапы ҭацәымыз рнапы иакыз уҳәа зегьы неицырхыраан, иаарласны, иаармариан зхы ҭырҟьаз алхцәа рыҟнытә изҭахыз рылахь ада ԥҵәартә еиԥш зхы мҩаԥызгоз, ус зегьы ззеиԥшу ауааиҟара раанкылара, аҿырԥшы бзиа дырбара ацынхәрас, еиҳа еицәазтәуаз ала рхы мҩаԥыргон, иаахтны, идырны ажәлар реиҩшара, реиҿажьрахь изырхоз ирылагылан.
Иара убас, угәы еихьнашьыртә иҟан акульт амаҵзуҩцәа абри аиԥш аҭагылазаашьа аан рхы шымҩаԥыргаз. Аԥсны иҟоу уи амаҵзуҩцәа зегьы ракәым, ҳәарада, аха урҭ рыхьӡала ауаа рахь зыҽцәырган иҟаз убас рзуҳәартә иҟалеит. Акульт амаҵзуҩцәа, дара рҳәаақәа рыҟны ианынхалак, еиндаҭло роума, хысла-гәысла еиҿасуа роума, Анцәеи аиашеи рҳәаа иахысуа еиҳа дубарҭахоит.
Ииашоуп, ҳара ҳдингьы аиҭеира аамҭа иҭагылоуп, ажәлар рыларҵәара, реидкылараз, аҭоурых-социалтә уадаҩрақәа жәлар рдунеихәаԥшышьа, рлеишәа, рҟазшьа ахьаҿаҟәо, жәлар ргәы ахьхәу ахәышәтәразы адин арыӷәӷәара анаҭаху аамҭа ҳҭагылоуп. Абыржәтәи ахҭысқәагьы ԥышәарахароуп дара рзы.
Иара убас еснагь ҳара ҳажәлар рыԥсҭазаараҿы аиҳабацәа-абыргцәа рҳәатәы даара акраҵанакуан. Уажәы Аԥсны иҟоу, аҳәынҭқарра ахада имчра иаҵанакуа еиҿкааз, ҳәарада, имаҷымкәа аусқәа мҩаԥыргахьеит ари ажәашықәса. Ус официалла аҳәынҭқарра ахада имчра иалнахыз, иадкылан иамоу, иахьакәызаалак иаахтны уи амчра иадгылазароуп. Уи аҩыза ахеидкылагьы ыҟазар алшоит аҳәынҭқарра ахада ианиҭахха. Аха уажәы иҟалаз аҭагылазаашьа иаҳнарбеит, абыргцәа рхеидкыла аныҟала, дызусҭазаалак, иарбан мчызаалак иахьыԥшым, ажәлар рҿаԥхьа ада ҭакԥхықәрагьы аҽаӡәы иҿаԥхьа издым шакәу иаҭаху.
Ҳәарада, уажәшьҭа уи ахеидкыла шьаҭанкыла иԥсахтәхоит Ақәра мацара акәым ара критерис иҟаҵатәу, уи иалазароуп зықәра иалагӡан аԥышәа ду зырҳаз, зыжәлар ртәы нарҵаулан издыруа, аполитикаҿгьы, аԥсҭазаараҿгьы хыԥара зқәым зхатәы гәаанагара, зхатәы позициа змоу, зыламыс ҳараку ауаа ҟәышқәа, сферацыԥхьаӡа рҟынтәи, анхаҩы бзиа инаиркны аҵарауаҩ иҟынӡа.
Ажәытә, аҳра аиԥш иҟаз, даарак иӷәӷәаз зхатәы ҳәынҭқарратә системак змамыз ажәлар иалырхуаз аиҳабацәа, абыргцәа, аҟәышцәа рхеидкылақәа зегьынџьара иҟан, ирҳәозгьы акрыԥнаҟон, ҳаҭыргьы рықәын, рҵакгьы дун. Убрахь иалырхуаз хьаҳәаԥаҳәада зыгәра ргоз, зуаҩра, зиашара, зхаҵара ԥышәаз, ирдыруаз ракәын. Алхраҿы шәага-загас иҟаз ламысын.
Убас алыԥшаахқәа алырхуан азоуп рыгәра зыргозгьы, ирыӡбозгьы хьаҳәа-ԥаҳәада изадгылозгьы. Убас игәраган азоуп, руаӡәк, ачымазара иахҟьа, аҽакы иахьҟа, жәлар реизараҿ данзымнеиуаз илабашьа наишьҭуан. Иахьырбарҭаз илабашьа анадырслак, иара дыҟаз иаҩызан, убасҟак дырдыруан, убасҟак дыгәраган.
Ус акәымкәа, ма иара аҳ идицәыло, ма жәлантәык иадицәыло, ма иуа-игәыцхәы рганахь дыгҿанажьуа дыҟазар, илабашьа акәым, иара ихаҭагьы уа ҭыԥ иоуӡомызт. Иахьагьы убасоуп. Ус анакәымха зынӡа иҟамзар еиҳа еиӷьуп.
Иара убас, абарҭ алхрақәа раан, еиҳа аҭакԥхықәра здыз, ус иузҳәозар, еиҳа аус змаз иреиуан ҳпарламент. Иааӡаӡом, уаанӡатәиқәа рахьгьы, уажәтәи ҳпарламент ахьгьы агәынамӡарақәа рацәаны ишыҟаз. Урҭ рахьтә иҟан, аҳәынҭқарра ахадеи дареи реизыҟазаашьақәа рҿы, зны-зынла дара аурыс ҳәынҭқар Пиотр  данқәыԥшызтәи ижьжьагатә, ихәмаргатә полкқәа ианреиԥшхоз. Уажәтәи алхрақәа иахьа аус зуа апарламент азы иԥышәара духеит. Иуҳәар алшоит, ажьжьага, ахәмарга полкқәа рсиндром зынӡа ишзацәымцазгьы, аҵахь ирыхоз шырацәазгьы, рымч зқәымхаз шмаҷымгьы, хар амамкәа ирылҵит абарҭ даара имариамыз ахҭысқәа, аԥышәара хьанҭақәа ҳәа. Аус злоу убра ироуз аԥышәа уажәшьҭа рхы ишадырхәо ауп. (Ҳпарламент анапхгарагьы, дара адепутатцәагьы иргәаларшәатәуп ҳпарламент ахьӡ, насгьы убри убас ишеизадоу аҩра, аҳәара шаҭаху. «Аизара» ҳәа, «Дума», «Альтинг», «Кнессет» ҳәа ишыҟоу аиԥш.)
Ииасыз алхрақәа ирыхҟьаз рахь ҳгәы зызҭоу, агәыӷра ҳазҭо, ажәлар ирҭахыз ус аламала иазныҟәар шырымуа, рхақәиҭреи рхы ирзақәу аҳаҭыри аӡәгьы ишиҭаху, ишизеиӷьу ала дазныҟәар шырмуҵәҟьо атәы зҳәо акрыҟоуп. Аха, иара убас имаҷым, ҳала ахьыхнатыз, ҳгәы ҳҽахьаннаҵаз, избартә иҟоу ибартә иахьыҟанаҵаз еиҳа иахьуашәшәыроу, ацәгьахь ҳкылызгар зылшо атенденциақәа, аграқәа, амдыррақәа, ауааиҟарара ахьҳахьӡо.
Иааидкылан ҳанахәаԥшлак, иаҳҳәар ҳалшоит, урҭ рахь ишыҟоу аҿиара, аизҳара, уи ауадаҩрақәа ирыхҟьо ачымазарақәагьы шацу, ахәыҷы чмазарақәагьы налаҵан. Ахәыҷы чмазарақәа марианы изхызгогьы ыҟоуп, аха даара аҽызыднацалогьы ыҟоуп, уиаан ишырҳәо аиԥш, иаркьаҭогьы. Еиҳарак уи цәгьоуп, ауаҩы данхәыҷыз имыхькәа, дандуха ихьыр. Идаапкылаҵәҟьоит. Ахатәы ҳәынҭқарра ашьапы акра, альтернативала алхрақәа уҳәа, ҳара, акрызхыҵуа ажәлар, иҳақәыӷәӷәоз, ҳабжьазырӡырц зҭахыз ҳҽырцәаҳахьчарц, зхатәы ҩныҵҟатәи ԥҟаррақәа, зхатәы қьабзқәа рыла зҽеидызкылоз, цәгьаԥсышьала зҽеиқәырханы иааиуаз ҳзы, ахәыҷы чмазарақәа рҿыцны изхызго, мыцхәы издаапкыло ҳахьреиԥшу ыҟоуп.
Убас акымкәа-ҩбамкәа ахәыҷы чмазарақәа зыҟоугьы, ахәыҷы дышхәыҷу аиммунитет иоурц, аԥхьаҟатәи ачымазарақәа имарианы дыриааиртә ирыӷәӷәара азы акәхап. Ҳаргьы иахьатәи аҳәынҭқарра, уи аполитика иаҵанакуа уажәы акырӡа ҳагхан иаҳхаагозаргьы, урҭ ҳәарада, аиммунитет ҟарҵоит.
Егьирахь, егьа ихьаахазаргьы, ҳхы ҳалнарԥшызаргьы, ганкахьала, имҩаԥысит изаамҭанутәи амчра арҿыцра, аҳәынҭқарра, ажәлар, ауаажәларра рыҿиара аетап ҿыц ахь ииасит, аҽаганкахьала, ахҭысқәа аибашьра ашьҭахьтәи ҳуаажәларра аилазаара ҿыцны иаҳнарбеит, иахьеизҩыдоу, иахьычымазаҩу, иахьӡаны ихәшәтәымзар уаҵәы лгашьа змам чмазараны иҟалар зылшо.
Уеизгьы, ҳажәлар ргәаԥшь шеизҩыдоу, амч шамоу атәы аҳәоит, ианшәарҭаха, зегьы иҩархыҳәҳәан, ажәлар рымҩахҟьара алымшартә аҟаҵара зыхәҭоу, иаҳҳәап, аинтеллигенциа рымч анақәымха, макьана амчра знапы иакыз усҟантәи ахадара ркоманда иаиуазгьы даргьы, рхатәы интересқәа рзы ахҭысқәа иахьеицәаз ахь идырхо ианалага, дырҩагьых ажәлар рхы ахьҿырхыз, изхымԥоз ражәа ахьырҳәаз, знык ианаму, ҩынтәгьы иҵегьгьы иӷәӷәаны иахьырҳәоз. Ари ажәлар реиҳараҩык рыбжьы акәын.
Ажәлар абас иахьныҟәаз ауп иҟалаз аҽаанкыларақәагьы, аиқәышаҳаҭрақәагьы алзыршаз. Ус иҟамлар, егьа еиқәдырҽаҽарц иалагаргьы, акгьы алҵӡомызт.
Убри инацҵан исҳәарц исҭаху, ҳажәлар рхаҭа рҽеиҩырымшаӡеит, уахьгьы рхы кыдӡамызт, аха урҭ рыхьӡала зҽеиҩызшаз аполитикцәеи аинтеллигенциа рыхәҭаки роуп. Урҭ ажәлар еиҩыршарц иашьҭан, рполитика иадыргарц. Иахьагьы, макьанагьы еиҩшазар, еиҩшоу дара аполитикцәеи убарҭ аинтеллигенциа рыхәҭаки роуп. Ажәлар, знык иааиладырҩынтзаргьы, ирласны еилыркааит, рхы иазхәыцуеит, рхы ааныркылоит.
Абра иҟоуп аҽа гәыԥк, урҭгьы ажәлар ирыхәҭакуп, арҭ алхрақәа рыҿгьы еиҳа зхы аазырԥшқәаз иреиуоуп. Урҭ абжьы еиҳаны изгаз рахьгьы иҟан, еиҵаны изгаз рганахьгьы, еиҳа имақаруазгьы, забџьар иахозгьы дара ракәын. Ари абжьаратә класс ҳәа изышьҭоу, акапитализм аҿиара зда ԥсыхәа амам роуп. Аԥсны урҭ хазы рҽеидкылан, хазы рҽалрымкаацт, еиҳа иахьыргәаԥхо иадгылоит макьаназ. Урҭ рахьтә иҟоуп ихәаахәҭуа,
цәгьам-бзиам азакәан иацныҟәо, аха иҟоуп цқьа иацымныҟәогьы, зегьы ирывганы, ирхыркәшан инарго алагаҩага иалоугьы. Убарҭ зегьы азакәан иҭацалан аус дырутәуп. Макьана урҭ даара алаба рывактәуп акәымзар, ирзыфеидамшәа рбар, иацы изыдгылоз иҿагылоит. Рҽеидыркылартә аҳәынҭқарразгьы рхазгьы ихәарҭахартә иныҟәатәуп.
Абасала, ажәлар реиҳараҩык ирҭаххаз атәылауаа зегьы рзы изакәануп, изакәанзароуп. Иалырхыз, ҿыц амчрахь инаргаз, аҳәынҭқарреи ажәлари рбара зхы иадызҵаз, даргьы даара аҭакԥхықәратә ду иадгылеит, ажәларгьы агәрагара ду рырҭеит.
Зыҿҳәара цеижьҭеи акрааҵуаз Аԥсны ахадара рыԥсахит, ҿыц иалырхыз аетап ҿыц алагамҭаҿ игылоуп. Ицаз аиҳабыра аҳәынҭқарра ахазына ҭыкка инрыжьит. Иџьоушьаша, урҭ уажәшьҭарнахыс закәан иаҵанамкӡозшәа, уи азы аӡәгьы дагьразымҵааит. Урҭ рахьтә, зыҵагьы ҟьашьны, зҽыргәаангьы идәықәу, рхы ашьышьра иаҟәыҵтәуп.
Ҳара, иахьа иҟоу, нас иааиуа – зегьы рзы иԥҟоуп ҳадҵа хада. Ҳадҵақәа рыдҵа – ихьыԥшым аҳәынҭқарра – ҳаԥсҭазаара зегьы зҭаӡаша, изыхьчаша, изҭаӷьацаша. Ари ҳажәлар наџьнатә изхьыԥшыз, амҩа дзырбаз, гәыӷырҭас ирымаз, еҵәак еиԥш ирзыҟаз ридеиа хада акәын. Иахьагьы уаҵәгьы ҳара идеологиасгьы иҳамоу убри ауп.
Убри ҳаидеиа хада ԥсҭазааран аҟаҵараз, ахырхарҭа иаша ганы зегьы убри азы аус руа иаҳзыҟаҵар, ҳхала ибжьаҳамхыр, ҳхьыԥшымра азхарымҵар ҟалаӡом. Ҽымдыр ҟазымҵо еиликаартә иҟоуп, еизцаны мчыла изҭарцалаз аполитикатә еидкылақәа – аҳәынҭқаррақәа еилымҩрыр шыҟамло. Ус акәмызҭгьы, Римтәи аимпериа дуӡӡа иахьа уажәраанӡагьы иҟазаарын.
Ҿыц амчра иахагылаз макьанаҵәҟьа ашьаҿа ззуҳәаша акгьы аҟаҵара иахьымӡацт. Аҳәынҭқарра аргылараҿы ашьаҿа ззырҳәо иубартә иҟалароуп, аамҭа аҭахуп. Изыхьӡахьоу ахәыҷы макьана атактикахь иаҳшьап, ҳаззыԥшу аԥхьаҟатәи астратегиа аԥашәыркра, азыҟаҵара иазку.
...Егьирахь, иаҳгәалаҳаршәап сынтәатәи ашықәс арбаӷь ишатәу. Арбаӷь аныҿнаҭлак, ҳажәлар рҿы ирҳәо рыцаҳҳәап: «Абзиа уҳәозар еиҭаҳәа, ика-ика ԥшьыкаҩаҩа!»
11.03. 2005 ш.
Аԥсҭазаараз, аҟазаараз даара акрызҵазкуа, амҩа зҭамзар ԥсыхәа ыҟаӡам апроблемақәа цәырҵцыԥхьаӡа, ажәлар знысхьоу, изхысхьоу рҭоурых атәы, абжьааԥны еиԥшымкәа аҵакы еиҳахоит. Иахьатәи ҳаԥсҭазаараҿ, убри иадымкылакәа, иаҿыбаан ада зыӡбара уадаҩу, ма иалымшаӡо ҟалоит. Избо, еилызкаауа дҟалар, убарҭқәа раан аҽааигәанатәуеит ажәытәӡа инаркны иҟаз аԥышәа.
Убри азоуп, рымҩа зкыр зҭаху зегьы ажәлар рҭоурых изаӷоу, еилархәарц, ибжьадырӡырц рыҽҵәылхны изашьҭоу. Еиҳаракгьы ажәлар иахьатәи рполитикатә, рдоуҳатә культуратә ҭагылазаашьа арӷәӷәаразы, арҵабыргразы иахьхәарҭоу азы.
Уи зегьы ҳара аԥсуаа ҳаҟара ибзиан издыруада. Уажәы убри еиԥш аамҭа ҳҭагылоуп, ҳҭоурых ахыҭҟьеиԥш иласны иааскьеит, иҳавагылангьы иааиуеит. Уи избо изы акгьы аҵәахӡом, иахьатәи ҳаԥсҭазаара аҵкысгьы иаартуп, усҟан – иҳагхаз, иҳабзаз, ҳамч ахьақәымхаз, ҳара ҳҽахьаҳамшәаз, аӡлеира ҳахьаццаз – зегьы уажәы еиҳагьы иубарҭоуп. Аха, рыцҳарас иҟалаз, иахьа ҳахызго еиҳагьы ирацәоуп, уи абаха ҳазымҭо, ҳавызго, азхәыцха ҳазымраӡо. Ус акәмызҭгьы, иҳамбар зыҟаломызт, уажәтәи ҳҭагылазаашьа, зынӡа еиԥшымзаргьы, иазааигәоу аҭагылазаашьақәа акырынтә ҳажәлар шақәшәахьаз.
Ганкахьала, ари иаанаго уи ауп, ҳара, жәларык раҳасабала, ҳхықәкы хада ҳгәы иҭоижьҭеи, иҭыхоижьҭеи, иара амҩала ҳаанагоижьҭеи акыршааҵуа.
Ажәакала, аҳәынҭқарра аргылара иаҵанакуа аҿгьы, уи иахьа ахы ахьаҳнардыруа рацәоуп. Убарҭ иреиуоуп адин, анцәеихаҵара ус иаҵанакуа иахьа ҳара ҳҿы иаҭагылазаашьоу. Уи егьырҭ апроблема хадақәа ирылубаартә иҟалеит. Убас иаҭаххеит зегьрыла ажәлар реизакра, рымчқәа реизгара, реилаҵара. Уи адагьы аҳәынҭқарра ашьҭыхшьа ыҟаӡам.
Аҳәынҭқарра аҟаҵара ҳара идеиас иҳамоуижьҭеи акрааҵуеит. Уаанӡа ҳазлахәыз аҳәынҭқаррақәа, ааскьатәиқәа аагозаргьы, Асовет Еидгыла, Қырҭтәыла, ҳавтономтә ҳәынҭқарра ахьӡҳәаха ҳамраӡакәа амҩақәа рыкхьан, иазыԥҵәаз азин ӷар-ԥшарқәагьы хәыҷыхәыҷла раныхра, нас иара ахаҭа аныхрахь ахы дырхахьан. Иаразнакгьы иаҳацәтәымхахьан, ҳгәы рызҭамкәа иҟалахьан урҭ аҳәынҭқаррақәа, ҳаԥшәымацәа ҳәа иԥхьаӡаз, нас ҳашнеи-шнеиуаз иҳаӷахаз, ҳаргьы ҳзаӷахаз. Ҳаргьы, излаҳалшоз ала, ҳзинқәа рыхьчара напы аҳаркит, ақәԥара амҩа шьҭаҳхит.
Уажәы, убри наџьнатәтәи ҳаидеиа аусаҿ, аԥсҭазаараҿ иаҳзынагӡозар, иаҳзыҟаҵозар ҳәа ҳаҿуп. Ари аӡәаӡәала зегьы еицаҳзеиԥшу усуп, рҿиарак еиԥшуп, нхара-нҵыра дууп. Убас шакәугьы, макьанагьы инагӡаны ҳзазымышьцылацт уи ус шакәу, абриаҟараамҭа ҳазҵазкуаз аҳәынҭқаррақәа ахьҳацәтәымыз, ҳаргьы ҳахьрыцәтәымыз иаразнак иаҳхымԥсааит. Убри аҟнытә, ҳҳәынҭқарра аргылара иаҵанакуа зегьы мыцхәы иҭҳаршәшәаауеит, мыцхәы ҳахыбаауеит, ҳара иаҳхатәыҵәҟьан, иҳазгәакьан иҟалаанӡа атәым цәа ахарҵар ҳәа ҳшәоит.
Уиаҟарагьы аҭахӡам, убри аиҳараҩык рзы дырҩагьых тәымк еиԥшны, ԥыҭҩык мацара рымаҵ ауа, ринтересқәа ирықәныҟәо, егьырҭ гәыкцәа рзырхамкәа аҟаҵара. Иуадаҩуп аҳәынҭқарра ажәлар рымаҵ ауҵәҟьо, уи мацара иашьҭан, ажәларгьы рхатәеиԥшҵәҟьа иазыҟан, еиӷьу зегьы уи азы ирҭахны аҟаҵара.
Аполитикеи аекономикеи рнаҩсгьы, аҳәынҭқарра иаҭаху рацәоуп. Убарҭ рахьтә ихадаӡақәоу иреиуоуп ажәлар рдоуҳатә культура. Егьа аҽакала амахәҿа ӷәӷәазаргьы, уи згу, иззымхо амчра аҳәынҭқарра еиԥш иҟоу аргылара ду азышьҭыхуам.
Иҟоуп ажәытә притчақәа абасеиԥш зҳәо: жәларык шеи-шықәсеи идыргыло, хыхьчагас, ԥсеиқәырхагас иҟарҵо абаа, ҳалгеит рҳәон еиԥш ибгоит. Ԥсыхәа анырмоулак, еиҳа рыԥсы ҿызкаауаз аӡәы, арԥыск, ԥҳәызбак даларчаԥон. Абри аиԥш аԥсаҭатә аныҟарҵалак, абаа уаҳа ибгомызт, ақәылацәагьы ннакылон, ажәларгьы ахьчон. Ари лакәуп, аха алакә зхылҵуа аԥсҭазаара ауп. Абас еиԥш иҟоу «ԥсаҭатәуп» адоуҳатә культура жәлар рзы, урҭ рхыхьчага, рырӷьацага баа ду аҳәынҭқарра азгьы.
Аекономика агымкәа, аӷа дақәлан иазимкуа, аҽакы ахарамкәа аҳәынҭқарра амажәа бааԥсы аиԥш еиламгыло, ирзеидымкыло иҟалозар, аԥшыҩгьы даҭахым, аҵаҳәаҩгьы, уи ачымазара мзызс иамоу еилкаауп. Ажәлар русгьы рдыруа, рыԥсгьы рылан, рыԥсҭазаара ԥсҭазааран иҟазҵо зегьы адоуҳа рзацзароуп.
Рыцҳарас иҟалаз, амчраҿ инеиуа еснагь убри раҩрыжьуеит, ма зегьы рышьҭахьӡа идыргылоит. Ус акәымкәа, убри еилызкаауа, зхаҭагьы уи ада ԥсыхәа змам амчраҿ ианыҟала, инасыԥ духоит – ажәлар рызгьы, аҳәынҭқарра азгьы, дара рхаҭақәа рызгьы.
Адоуҳатә культура иаҵанакуа рацәоуп – ажәлар наџьнатә шьҭрала иаарго, рҿаԥыц-хатәгәаԥхаратә культура, аҩыра, ашәҟәы, алитература ҟалеижьҭеитәи акультура, насгьы анцәеихаҵара, адин-ныхатә культура ду. Иаазқәылаз, адин, аԥсуа қьырсианра, абжьааԥны еиԥш акәымкәа, инеиқәырццак-неиқәырццакны атәы рҳәо, адәахьы идәылган уи иазкны аилацәажәарақәа еиҿыркаауа, иара ус ателехәаԥшраҿы, акьыԥхьаҿы ицәырҵуа иалагеит. Ҳара, уахи-ҽни уи иалагыламгьы, еиҳа ҳазҿлымҳахеит. Иагьеилаҳкааит, аиҭеира амҩа иқәу аԥсуа қьырсианра аныхамч аҩныҵҟа еиҿыхарақәакгьы шцәырҵыз, урҭгьы ус иаармариан ишузымыӡбо аҟара. Ҳара иаармариан иуӡбо, шамахамзар, акгьы ҳамаӡам. Насгьы, аиҿыхарақәа, аиқәымшәарақәа ртәы анҳаҳалак ҳгәы изахәом, ҳаазқәылаз устәи ҳабзазараҿгьы урҭ ҳашрылагылаӡоу ҳааиуеит, аха, аҽаганкахьала, уи иаанаго аҿиарамҩа ҳануп, ҳаагылан ҳаҟаӡам ҳәа ауп. Ишшапаӡа иҟоу ҿиарамҩа залшаӡом.
Аҽаганкахьалагьы, аиқәымшәарақәеи аиҿыхарақәеи ҳрыламхацәакәа, иара убри мацарахь ҳаианамгацәакәа, ҳаиааины, убарҭ ирылаҵәаху аиаша ԥшааны, аҿиара, аҽыԥсахра бзиахь архара амҩа иаша аԥшаагас аҟаҵара ауп аус злоу.
Иахьатәи аԥсуа нцәахаҵараус, аԥсуа қьырсианра зҭагылоу, иахьынӡааихьоу унахәаԥшыр, игәоумҭар залшом, убрагьы иара ҳҳәынҭқарра аиҿкаараҿ иҟоу аҭагылазаашьа, апроблемақәа иреиԥшу акы шыҟоу. Ари иаҳәоит, аныхамчи аҳәынҭқарреи шеиҟәгоугьы, урҭ рыҟазаареи рыҿиареи ахьеиқәҿырҭуа шыҟоу, насгьы адин аҽаԥхьа аҳәынҭқарра иахәҭоу шыҟоу аиԥш, аҳәынҭқарра аҿаԥхьа адин иахәҭоугьы шыҟоу.
Иахьатәи адинхаҵара азҵаарақәа, Аԥсны ақьырсианра аиҭеира азҵаара уҳәа абас рҽахьцәырыргаз иаҳәоит, иара аҳәынҭқарра аргылара иазымхо ишалагаз иахьа ҳара ҳҿы анцәеихаҵараус, уи иацу адоуҳа ахьынӡаҟоу. Ҿыц зшьапы ркыз аҳәынҭқарра аргылара иаҭахуп, ибзиан зшьапы иқәгылоу, аҿиарамҩа шьҭызхыз аныхамч, уи иацу адоуҳа.
Иаадыруеит ҳҳәынҭқарра азхаҵара адәныҟатәи амчқәа рнапы иахьынӡану, иара убас аныхамчгьы адәныҟатәи адинхаҵаратә мчқәа рҿаԥхьа иаду аҭакԥхықәрақәа. Убарҭ зегьы ирзырхианы иҟазарц азы аԥсуа қьырсианра ныхамч аҩныҵҟатәи апроблемақәа рҭыԥ иқәҵатәуп. Аҩныҵҟа акәзар, аиҿыхарақәа,
аиқәымшәарақәа шыҟоу дара, анцәеихаҵара амаҵзуҩцәагьы ирӡом. Ус анакәха, ҳгәыӷлап, еиӷьу-еицәоу рҽеилдыргап ҳәа. Уи еснагь ихьаауп, аха хьаада акгьы зиӡом.
Иара аҳәынҭқарра усқәа рҿы агхақәа рыԥшаара, рыриашара, амҩа ҿыцқәа рыԥшаарагьы, даара иазхәыцны, ишәаны-изаны имҩаԥыргароуп, аха иадхалацәаргьы ҟалаӡом. Аамҭа иҳанараӡом. Адинхаҵара ус аҿгьы убасшәа иҟоуп аҭагылазаашьа. Убрагь ирԥырхагахо, изшьаҳауа рымҩа иаԥырган изыҟалар, ҳҳәынҭқарра арҿиарагьы, арӷәӷәарагьы, ҳауаажәлар реидкыларагьы, рдоуҳатә культура арҭбаарагьы – зегьы акыр ирныԥшыртә иҟалоит.
Уинахысгьы, ауадаҩрақәа нҵәаӡом, аха аҿиараҿы аетап ҿыц ҟалоит, аԥхьаҟа иҵегь инахаран иубартә, ашьақәгыларахь аиасра атәы уанаҳәартә.
Ауаҩы, ажәлар рыԥсҭазаараҿ иҟоуп адин ада аҽакы ахьзымнаӡо. Убри аҟнытә, адин аус бзиан иахьышьақәгылоу, уи амч, анырра аҳәынҭқарра ус азгьы, иааидкылан, ажәар, амилаҭ рызгьы ихәшәуп.
Уажәшьҭа, аиашаз, ас еиԥш иҟоу аус дуқәа шьҭызхырц иаҿу ҳажәлар акраамҭа ԥсымышьҭыгак еиҳамкәа ирымаз адоуҳа рызхом. Убри иазымхо адоуҳахкқәа рахьтә, адин доуҳамч иаҵанакуа ԥаса аасҭа еиҳахеит. Ажәлар рдоуҳа ҵыкәкәаны иахьыҟоу мацарагьы акәым, ирхыргаз, изҭагылаз, изҭагылоу иархиеит, анцәа дырзааигәанатәит, ма изааигәахара рҭахны иҟанаҵеит.
Ииашан, ҳазҭагылоу аамҭа убасҟак аенергиа аҭахуп, аламыстәи, акультура-доуҳатәи, анцәеихаҵаратәи уҳәа – зегьы еицхыраартә, ишьҭибахыртә ианзыҟамла еизхом. Ҳара ҳҿы убри шагу ауаа, ажәлар ирныԥшуеит.
Аԥсуара, аламыс реиԥш иҟоу ажәлар рдоуҳатә хыҵхырҭақәа ацхыраара рҭахуп. Иахьа, аҽакы акәым, ателевизори аинтернети иаарго аинформациа, аемоциа, бжеиҳан ҳаззыҟаҵам, ҳменталитет иацәыхароу, иацәтәыму акыр иацәыхьчахартә, ашьаҭақәа рҟынӡаҵәҟьа иазнамгартә, иахьатәи ацәгьеи абзиеи реиҩдыраара рымч ақәхартә.
Уажәазыҵәҟьа, адақәа ашьа рҭарныҟәара агәы амч уаҩҵас ианақәымхо аиԥш (сердечно-сосудистаӷ недостаточность), иаҳныԥшны иҟоуп ҳдоуҳаи ҳареи ҳаизибамырхара, иара устәи аԥсҭазаараҿгьы, ҳацәгьа-ҳабзиаҿгьы. Иахьа, иарбан жәларызаалакгьы, наџьнатә ирымоу риестетика-доуҳатә культура, цхыраагӡак амҭакәа, «ԥшак аламырскәа» ианаанха, иара убрыгь рцәыӡыр, аҽакы ашьҭкаарагьы акраамҭа ирылымшо инхар ҟалоит.
Ажәлар ркультура, рдоуҳа ашьаҭақәа риенергиа иааиԥмырҟьаӡакәа акыкахш еиԥш ирҿакызароуп, «ахшгьы» иагымхарц азы еснагь ацхыраара ыҟазароуп – ажәларгьы, аҳәынҭқаррагьы рҟынтәи. Уажәы ҳхы иаҳархәо атехнологиа ҿыцӡа, иаагап дара амобильтә телефонқәа, урҭ аенергиа шаарыгхалак рыбжьы дыргоит, иудырдыруеит. Урҭ ирҭаху аенергиа хианы иҟоуп, инаҿоукит, шаҟа аҭаху аднакылоит. Ауаа, ажәлар ус иаразнак сигналк роуа иҟам, аха еиқәылаанӡа, ирыгу архынҳәра алшо иҟанаҵ ирбароуп, аҭыԥ иқәырҵароуп. Уа сигнал ҟаҵаҩыс иҟоу амилаҭ интеллигенциа роуп. Ари иаҳәоит урҭ рҭакԥхықәра шаҟа иӷәӷәоу.
Ҳара иахьа, шьала иаагоу ҳхақәиҭра аԥхьа иҳаргыло аҽакы ыҟаӡам. Ахақәиҭра ламыс усуп, ишахәҭоу аныҟәгара аҭахуп. Аха, ламыс, адоуҳа зцым, еидара змаӡам ахақәиҭра шәарҭахоит. Усеиԥш иҟоу ахақәиҭра ус змаӡам ирхақәиҭрахоит. Ус змаӡам ихы иҭашәо здыруада. Абра адоуҳа, анцәа итәы злоу, анцәа иахь иԥшуа, цхыраагӡа духар, хәышәхар алшоит. Убри амч аман, убас еиԥш иҟоу амч ақәхартә аҟаҵараз иаҭаххоит ажәлар рдоуҳатә шьҭра дугьы, аҳәынҭқарра амчрагьы, азакәангьы.
Абарҭқәа зегьы иахьатәи ҳамш азҵаараҿы иқәнаргылт аԥсуа дин, ақьырсианра ныхамч азҵаарагьы. Уи алҵшәа аиурц азы ажәлар рҟынтәи адгылара, ацхы-раара амазароуп. Ҳара ҳажәлар егьырҭ адин хкқәагьы ҳаҭыр рықәырҵоит, аха урҭ рабацәа, урҭ рабацәа ажәытәӡа зны, даара иазхәыцны, иахымыццакыкәа иалырхит, ирыдыркылт, ихарҵеит ақьырсианра. Иахьа хылагьы ҳамш азҵаараҿы иқәгылоу убри аиҭашьақәыргылара, арыӷәӷәара атәы ауп.
Уажәтәи ҳҭагылазаашьаҿы уа имаҷымкәа ирҿыцны напы зырктәу ҟалеит. Иара аҳәынҭқарра аргылараҿгьы, аҽаџьара иҟарымҵаӡац акы ҟаҳҵоит ҳәа акәӡам, аха, ухатәы анакәха, аҷыдарақәагьы рацәаны иацуп, ауадаҩрақәагьы, агәыӷрақәагьы. Иаҳхамышҭыроуп, ажәытәан уи еиԥш аԥышәа ҳарҳахьан, Аԥсуа ҳәынҭқарра ҳаман.
Зхатәы ҳәынҭқарра заухьоу, абиԥара рацәала уи ашьақәыргылара, нас аныҟәгара иалахәыз ажәлар, иара анырцәыӡлак ашьҭахьгьы, акраамҭаӡа ршьа-рда иалан, рцәаҩа иахәҭакны, ианыԥшуа иҟалоит. Ҳара ҳаҿгьы иахьа уажәраанӡа уи ҳажәлар рцәаҩа, рқьабзқәа, ркультура ахыҵхырҭақәак ишреиуаз мҩашьо, иахьырныԥшуа рацәоуп, ирцәыӡыз шырацәоу аиԥш.
Аԥсуаа зегьы ақьырсианра динс ианышьҭырх ауп аҳәынҭқарра ҟаҵара анрылшазгьы. Уи абзоурала еигәныҩт, рҽеидыркылт, насгьы, ақьырсианра здинз егьырҭ ажәларқәагьы иазхарҵеит. Ахи-аҵыхәеи – Византиа иазханаҵеит, усҟан Аахыҵ-Кавказ иҟаз аҳәынҭқаррақәа раԥхьа иаргылт. Урҭ аҳәынҭқаррақәа арабцәа рқәыларақәа рышьҭахь рымч маҷхеит, арабцәагьы рақәԥара рылымшо, рҳәынҭқаррақәагьы рымч рықәымхо, ақьырсианрагьы ишахәҭоу амаҵ рзымуа инхеит. Аԥсуаа ракәзар, Анаҟәаԥиа (иахьатәи Ԥсырӡха) амҵан, арабцәа рыр раԥхьагылаҩцәа зегьы ираԥызгоз, злеишәа бааԥсыз, шаҭара ззымдырӡоз, зыхьӡ мацара аҳәынҭқарцәа аӡәырҩы, Аахыҵ-Кавказтәиқәагьы налаҵаны, аҩ иҵанацалоз, Мурван Адагәа ҳәа изышьҭаз ир ԥыххаа иқәырҵеит. Уинахысгьы, арахь, Кавказҟа ҿааҳәра имоуа.
Ҳәарада, ари аиԥш зылшаз ажәлар, урҭ раҳцәа, архонтра еиҳаны Византиаа изрымҭоз, рыхьӡ хара инаҩт. Уажәазы византиаагьы абри аиԥш аиааира згаз архонтцәа аҳәынҭқарцәа ҳәа ахьӡгьы, амчгьы рырҭеит. Иагьыҟарҵеит Аахыҵ-Кавказтәи аҳәынҭқарра хадақәа ирыцкны. Насгьы, Нхыҵ-Кавказ еиҳа иахьазааигәаз иназхәыцны, уахь ақьырсианра рызнагара, рыларҵәарагьы рнапы ианырҵеит.
Ажәакала, Аԥсуа ҳәынҭқарра зыбзоуроу рахь раԥхьа игылақәоу иреиуоуп ақьырсианра. Ҳәарада, аҳәынҭқарра аидеологиа, ахықәкы иабжан, аполитикагьы, аҳәынҭқарра аиҵыхрагьы уи акәын ахырхарҭа азҭоз.
Аԥсуа ҳәынҭқарра аҟалареи ақьырсианреи абас иахьеиларсыз аҟынтә, ҳәарада Византиа анырра амамкәа ҟаломызт. Аха еснагь ибжьарыжьуеит ҭыԥк, ҳҭоурыхҩҩцәагьы убри џьара иазгәарҭо, иазааҭгыло сымбацт: ақырҭцәа рҳәынҭқаррақәа арабцәа ицҟьашәҟьа ишықәырҵазгьы, ақьырсианратә автокефалиа шрымаз инхеит. Аԥсуа ҳәынҭқаррагьы, Қырҭтәыла аиҳараӡак анаҵанак, иара уи автокефалиа иаҵанакит. Ҳәара аҭахым, Аԥсуа ҳәынҭқарра Византиаа абӷагь аман, ахазарцәа рыбӷагьы, даргьы рымч иақәгәыӷуа иҟан. Аха хазы ақьырсианра, иара аныхамчгьы даара акраҵанакуан аҟынтә, автокефалиа ус иахыԥан изцомызт. Ицарц иалагар ицартә иҟан, аха политикала иаҭахым, ма иааҳраӡап ҳәа ирыԥхьаӡозар акәхарын. Насгьы, автокефалиа азҵаара адунеизегьтәи ақьырсианрамч иаҵанакуан; ҳәынҭқаррак аҩныҵҟа иузыӡбомызт. Дара аԥсуа ҳәынҭқарцәагьы аполитикаҿ рхы иадырхәозар акәхарын, убри ақырҭцәа иранарыжьит. Аха усҟаназ уи шаҟа имыч дуз инагӡаны иазымхәыцт, мамзаргьы идырҵысыр еицәахар ҳәа ишәазаргьы ҟалоит. Ақьырсианра адунеи абжа аҵанакуан, уи аганахьала раԥхьа изацәажәозгьы автокефалиа змаз ракәын, аҳәынҭқарра зкыз ракәымкәа. Насгьы, усҟан – аҩыра, аҵара, аҭоурыхҩра инадкылан – еиҳараӡак аныхамч анапы иакын.
Аԥсуа ҳәынҭқарра ахаан Аԥсныҵәҟьа мономилаҭтә тәылан. Абырзенцәа роума, агенуезцәа роума, аурымқәа роума, ажәытәӡа ҳагаҿаҿ аколониақәа змаз ирцәынхаз хьышәшәа-ԥышәшәақәак, хәҳахәҭцәақәак ракәымзар, Аԥсны иқәынхоз зегьы аԥсуа жәларқәа иреиуаз ракәын. Ус анакәха, Аԥсны қырҭшәала анцәаиҳәара мҩаԥырго изыҟаломызт. Ақырҭцәа ҭоурыхҩҩцәагьы, урҭ ирыцзмырӷызыр амуаз аԥсуа ҭоурыхҩҩцәақәакгьы ирҩуа. Аԥсуа ҳәынҭқарра ахаан абырзен бызшәа мап ацәкны анцәаиҳәара зегьынџьара қырҭшәала амҩаԥгара иалагеит ҳәа, ҳәарада, ииашам. Ишыҟаҵәҟьаз мҳәакәа иаагылт. Уаанӡа бырзен бызшәалеи аԥсышәалеи мацара имҩаԥысуан, ҳәарада, аха, Аԥсуа ҳәынҭқарра Қырҭтәыла аиҳарак анаҵанак, ақырҭуа автокефалиа, асахьаз акәзаргьы, Аԥсны анцәаиҳәара зламҩаԥысуаз абызшәақәа рхыԥхьаӡара ақырҭшәагьы аланагалт ауп.
Ишакәхалак, арҭ усҟан аԥсуа ҳәынҭқарцәа агха ӷәӷәақәа иҟарҵаз иреиуоуп, ашьҭахь рҭоурых ԥсадгьыл Аԥсны аԥеиԥш азы ирыцҳара духаз. Убасҟан ҳҳәынҭқарцәа рнапала ашьапы ркит иахьа уажәраанӡагьы ашьацҳәа иакыз ҳиеиԥшны ҳақәзырхаз. Ақьырсианра ныхамч хыхьӡатәи анапхгаҩцәа аимпертә политика иахьадырцәылоз иахҟьаны, Аԥсни аԥсуааи рзы ақьырсианра аҟынтәи ироуз адоуҳа ду, анцәа игәамԥхашаз ала иазныҟәан, жәларык рԥеиԥш шәышықәсала игәаҟрартәит.
Ашьҭахь, аԥсуа ҳәынҭқарра акаҳарахь ахы анарха, амчра ақырҭцәа рнапахьы ииасуа ианалага, адинмчраҿы ирымаз аҭагылазаашьа даара аус адыруит, анцәа иус аполитикахь ииаган.
Абас, ахаангьы еицуп ажәлар рԥеиԥши, ажәлари, рдини, ирхагылои рызҵаара. Ианакәызаалакгьы ҳара ҳаиԥш иҟоу, еснагь ахыцԥа иқәгылан иааиуа  ажәлар рзы ижәҩангәашәԥхьароуп ахьыԥшымра, ахатәы ҳәынҭқарра. Ажәҩангәашәԥхьара уаҩы имбацт, аха, ибартә иҟаларгьы, изларҳәо ала, еимгеимцарак ауп, али-ԥси рыбжьара иааимҟьоит ауп. Убри иахьыгӡаны угәы иҭыхо, уззыхьуа узҳәар, инаӡоит рҳәоит.
Аԥсуак жәҩангәашәԥхьара ибаны ҳәа дҟалозар, шамахаӡак акәымзар, раԥхьа ииҳәо, иҿыҵашәо анцәа иоуп, «Иа, Анцәа, Анцәа ду» иҳәоит. Уи агәра игоит иара игәы иҭоу, еиҳа дыззыхьуа раԥхьаӡа издыруа анцәа иоуп ҳәа. Ҳәарада, иԥсҭазаараҿы раԥхьа иргылоз ахақәиҭра атәгьы анцәагьы раԥхьа иргылоит ҳәа иԥхьаӡон. Уи, ақьырсианра атәы иаҳаанӡагьы, ус игәы иаанагон. Усҟан иара изы, уи Иисусгьы ихьӡмызт, Буддагьы, Иахвегьы, Мухаммедгьы, Анцәа, Анцәа ҳазшаз ҳәа дишьҭан. Ақьырсианра абзоурала, уахь ауаатәыҩса рҟынтәи цҳаражәҳәаҩыс дара рхьаа зегьы зхахьы изгаз, Иисус дышгылаз анеилыркаа, уи имҩа алырхит.
Ауаҩы игәы иҭыхо анцәа идыруеит, аха убри неигӡартә аҭагылазаашьа анииҭалак, уинахыс иаргьы ихы дахәароуп, ишынеигӡашагьы иԥшаароуп, иҟаиҵо ззыҟаиҵогьы ҩынтә-ҩба реиԥш идыруазароуп. Ажәлар зегьы, ма реиҳараҩык рыгәҭакы анеиқәшәа, иаҳҳәап, ахақәиҭреи, ахьыԥшымреи, аҳәынҭқарреи рҭахуп, аха иззырҭахугьы рдыруазароуп. Аеҵәа кыдхны унапы иадыркыр, изуҭаху удыруазароуп. Уи цоуп, ишуп,
иззуҭаху узымдырыр, инаумпыҵҩрны икаҳауеит. Иззуҭаху удыруазар, ишцоу мацара акышьагьы уақәшәоит.
Иаҳҳәап, Аԥсуа ҳәынҭқарра ахаантәи Аԥсҳацәа, ма, ииашан, ирыздырамызт уи зырҭахыҵәҟьаз, ма ирыцәҩашьеит, ахархәашьа иақәымшәеит, ма ирдырырцгьы рҭахымызт, мацара амчраҿ иҟазар, иаҳцәазар, иҳәынҭқарцәазар рҭахын. Иахьа аҭоурых ахыҭҟьеиԥш иҳахьӡаны иҳанаҳәо убриоуп, убарҭқәа зегьы ҳаиҭарызхәыцырц, иахьатәи ҳҭагылазаашьа иадаҳкыларц. Еицырдыруаз аҳәынҭқарра, ақьырсианра арыӷәӷәара, егьырҭ ажәларқәа рылаҵәара еиԥшыз, анцәа игәаԥхартә иҟаз аус иазкыз, 200 шықәса рыла аԥслымӡ иалабаз аӡы еиԥш иныҵаба ицартә иахьыз, иаҵалаз, уаанӡа иназгаз аилкаара ҳҽазаҳкырц. Убарҭ еилкааны иахьа ҳҽырцәаҳахьчарц азы. Убарҭқәа азымҳәозҭгьы, иаҳәо иахьазы акгьы иаԥсамызҭгьы, иара аҭоурых цыра-цырала еизго, анышә иҵалан аҵхрагьы аҭаххаӡомызт.
Иахьатәи ҳдин, ҳқьырсианра ныхамч аҭагылазаашьа, иааиҵагылаз иара амаҵзуҩцәа рҭагылазаашьа иугәаланаршәоит азежәтәи ашәышықәса анҵәамҭа, аҩажәатәи алагамаҭазтәи ҳмилаҭтә интеллигенциа. Урҭ рахьтә иҟан адинхаҵара атәы зҵоз, ма аныхаҭыԥқәа рҿы иаартыз ашколқәа ирылгаз. Адин атәы бзиан ирдыруан, ирдыруан жәлар рдоуҳатә культураҿы уи иаҵанакуаз, иара ус жәлары рҵаралашараз иаҵанакуазгьы. Дара рыҽшаны, рыбжаҩык ажәлар рҵара-дырра амаҵурахьы ицеит, бжаҩык – адин амаҵ аурахьы. Иахьа убрагь, егьирахьгьы акыр ҳамазар, зны дара зшьапы ркыз ауп.
Убарҭ рахьтә ҿырԥшы заҵәык аагап: аԥсуа шәҟәыҩҩы, раԥхьатәи ҳадраматург, аҳәынҭқарра-уаажәларратә усзуҩы, аҵарадырра амаҵзуҩы ду, акоммунист Самсон анба, зынӡа ареволиуциа аламаҭалаз рыҽкынҵа изышьҭаз аԥсуа қьырсианратә автокефалиа азықәԥаҩцәа раԥхьа дгылан. Сгәы иаанагоит, уи иеиԥш иҟаз иахьа ацқьацәа, аԥшьацәа дырхыԥхьаӡалатәуп ҳәа.
Уажәы еиҵагылаз аԥсуа қьырсианра амаҵзуҩцәа, аҷкәынцәа рплеада, аиашаз, уеигәырӷьартә иҟоуп. Дара роуп иахьа ҳдинхаҵара аус уалацәажәартә иҟазҵаз, ҳныхаҭыԥқәа рыԥсы ҭазҵарц иашьҭоу, аԥсуа қьырсианра аиҭаира, аиҭарҿыцра аус еиҵызхуа. Иара убас, иахьа ирымоу аматериал иалагӡан, ҳҭоурых иалҟәшәан, иахьагу-иахьабзогьы иазхәыцны, иахьа ҳазҭагылоуи иареи еидкылан, еицырхыраан, иахьатәи иахәартә, иаабыртә ҳқьырсианра аҭоурых ҭырҵаауеит.
Аԥсуа қьырсианра аиҭашьақәыргылара, Аԥсны Урыстәыла ианадла ашьҭахьгьы, иаразнак изаламгаӡеит. 300 шықәса зныҳәарҭақәа ирыҩнцаны иҟаз аԥсуа қьырсианра аиҭашьақәыргылара анырҭаххагьы, ишьҭырхуа-ишьҭарҵо ҳәа акы ыҟамызт. Аԥсны аҭоурых, иара аԥсуа қьырсианра аҭоурых атәы иазхәыцша, ишьҭызхша аԥсуаа рахь аӡәгьы дыҟамызт. Иаарласынгьы ус аӡәы дазыҟаҵахоит ҳәагьы гәыӷра ыҟамызт. Ус, аурыс ныхамч, аурыс бызшәа иацҵан, Аԥсны ныхаҭыԥк аадыртит ҳәа аԥсуаа рзы акгьы аанагомызт. Уи иара аурыс ныхамч амаҵзуҩцәагьы ирдыруан.
Убри азоуп, абызшәадырратә ҵара бзиа змаз аурыс енралцәа, Бартоломеии Услари реиԥш иҟаз, рабџьар нышьҭаҵан, кавказтәи ашьхаруа жәларқәа рзы анбанқәа реиқәыршәара изалагаз. Аха анбан аиқәыршәара мацарагьы азхомызт, уи ахьырҵозгьы, идзырҵозгьы аҭахын. Нас, ишдыру еиԥш, урҭ ралфавитқәа ашкол аҿы ахәыҷқәа аҵара аларҵартә изыҟамлеит. Аҵарадырраҿ, ашкол аҿы ихәарҭахартә иҟалаз Д. И. Гәлиа иаԥиҵаз анбан ауп. Уи ҭыҵит 1892 шықәсазы.
Уи ахьыддырҵоз, изҵоз шмаҷзгьы, 10-15 шықәса рыла иҟалеит зхатәы бызшәала аҵара змаз.
Урҭ аҟаҵатә рацәаӡаны ирыман. Раԥхьагьы еиҳа иаҭахыз напы адыркит, хыма-ԥсыма. Уи, раԥхьа иргылан, ажәлар аҵарадырра рыларҵәара акәын, егьирахь – аԥсуа ныҳәаԥхьыӡ қьырсианра  аиҭашьақәыргылара, анцәаиҳәара иаҭаху аԥсшәахь аиҭагара, уҳәа зегьрыла ацхраара. Ишдыру еиԥш, аԥсшәахь еиҭаргеит «Евангелие» («Агәырӷьаҿҳәаша»), иагьҭрыжьит 1912 шықәсазы.
Аԥсны ақьырсианра аиҭашьақәыргылара аус азҿлым-ҳара уаҩы ибартә еиԥш иацлахьан 1875 шықәса, Ԥсырӡха-Афон ашьапы анакы аурыс ныхамч Симон Кананит ихьӡ зху аберҭыԥ (уи ҟаҵаны иалгеит 1905 шықәсазы).
Аха макьанагьы ауадаҩрақәа нҵәара рықәмызт, Аԥсны ақьырсианра ашьақәыргылара, аԥсуа ныхамч аԥҵара иаԥырхагаз рацәан. Аԥсны аҭырқәцәа ианрымпыҵарк, аԥсуаа рқьырсиантә ныхаҭыԥқәа анадыркы, зныхақәа зыҩнқәа ирыҩнагалан, ҩныцыԥхьаӡа ныхаҭыԥк еиԥшны иҟазҵаз ирхылҵыз дырҩегьых иаҳхылаԥшхәу илыԥха-игәыԥха рыгәқәа рҟынӡа инаӡартә, еиҭаҿыцхартә аҟаҵараз иадгалатәыз рацәан. Иара Аԥсны аҭоурых, аԥсуа қьырсианратә ныхамчра аҭоурых анаҩсгьы, аԥсуа жәлар уаанӡатәи рынцәахаҵаратәи пантеон ақьырсианрахь аиасраан иаҵанакуази, уии иареи шаҟа еилысны иҟази, иахьатәи рҭагылазаашьеи реизыҟазаашьеи иахьа иҿыцны еиҭахәаԥштәын, иҵатәын. Ауаҩы дышьны ицоз иҟәых, зны-зынла иааишәихыртә иҟаз зегьы нкаԥсо, иныжьуа дышцоз еиԥш акәӡам аԥсуа қьырсиан ажәытәӡа ари адин анидикыла инаркны дшааиуаз. Иҟан, иҟоуп ажәлар ианакәызаалак мап зцәырымкуа, инрыжьырц иҟам, рцәа-ржьы, ршьа-рда иалалахьоу. Урҭ рахьтә еиҳа ихаданы ирыԥхьаӡоз, ҿыц иазхарҵаз адин иаҿубаартә, иалоугӡартә иҟаз, уи аԥҟаррақәа ирыҵаркыртә, ирылаӡартә иҟарҵахьан, уии дареи акны иҟалахьан.
Убарҭ ртәы иахьа хымԥада изахәаԥштәугьы, азҿлымҳара ду заҭахугьы, убри зқьи бжаки шықәса раԥхьа имҩаԥысыз, асимбиоз ашьҭақәа алубаартә иахьыҟоу гәаҭатәуп. Урҭ рышьҭақәа ақьырсианра иалагалоуп, ақьырсианра ашьҭақәагьы дара ирылагалоуп. Уи ианакәызаалакгьы ирӡаӡомызт. Ақьырсианра аԥсыҽра акәымкәа, аӷәӷәара ауп иаанаго ҳәа ирыԥхьаӡон. Адунеи аҿы иахьынӡахәҭоу ажәытәи аҿатәи рсимбиоз злымшо, мап ацәызкуа ҿыцк аиааины изыҟалаӡом. Аҿыц ахь аиасра иахьа уажәраанӡа иҟаз зегьы рышьҭаҵара, ркажьра акәӡам иаанаго. Урҭ наҟ инышьҭаҵан, инкажьӡан џьаргьы дзиасӡом, дахьиасуагьы даднакылаӡом.
Убарҭ шәышықәса рацәала рдоуҳатә ԥсҭазаара иабжаз, цәеижьыла ирыбжахахьазгьы рҟынтәи адин ҿыц ахь амҩа ашәышықәсақәа рцәагеит аԥсуаа. Уи иаанагоз уанӡатәи рынцәахаҵаратә пантеон ашьаҭақәа ӷәӷәан, иҵаулан ҳәа ауп. Насгьы, уаанӡа ирымаз анцәахәқәагьы цҳаражәҳәаҩцәас рхы иахьадырхәоз Анцәаду иахь акәын. Урҭ зегьы рцынхәрас Иисус Христос, Есеқьрисҭа иалхра, дара рзы иаанагомызт егьырҭ анцәахәқәа уинахыс иҟаӡам ҳәа. Урҭ зегьы дара иалырхыз амҩа иацхрааҩцәоуп ҳәа ирыԥхьаӡон. Аиашаз, убри азы акәын ажәларгьы, ус аламала шьац ахьыдмырҽуаз рныхаҭыԥ дуқәа, адин ҿыц ахьӡала ныхабаашк дыргылаанӡагьы, иара имҵаныҳәара уахь изнеиуаз, нас иара ихьӡала ақьырсиан ныхабаашқәа здыргылоз. Аԥснытәи ақьырсиан ныхабаашқәа реиҳарак убас иҟоу ажәытә нцәахәқәа рымҵаныҳәарҭақәа рҿы игылоуп. Уи ус акәым зҳәо аԥсуа қьырсианрагьы изырҿыцуам, амаҵгьы изуам.
Иҟалап, раԥхьатәи ақьырсианра рыларҵәаҩцәа, ҿыц ихарҵаз рынцәа ибзиабара иахнаԥааны, ажәларқәа уаанӡатәи рынцәахәқәа ирыӷрагылаӡарц иалагозҭгьы. Иҟалап, иара Симон Кананитгьы ус ихьзар (исҳәо анцәа саҭоумҵан, аха Анцәа ихаҭагьы, аиаша аԥхьа излаиргыло ала, ауаҩы, аҽакы аҵамгалакәа, ииашоуп ҳәа ииԥхьаӡо иҳәозар даҭеиҵом, дақәиҭитәуеит.
Иҳамдыруеи адинқәа рыхьӡала шаҟа шьа каҭәахьоу, иара ақьырсианрагь налаҵан. Дара аџьарныҟәгаҩцәа ҳәа изышьҭаз рымацара, ишырҳәозеиԥш, аҳәеи амцеи рыма адунеи абжа иахысит.
Аха иара ақьырсианра ахаҭа ус аҳәомызт. Убри анеилыркаа ауп ирацәаҩны ажәларқәа рыҩнашәқәа, ргәашәқәа зегьы аадыртуа ианалага, абри адин лаша наџьнатәтәи рыцқьаҭыԥқәа рахь ианынарышьҭ, аԥшәмарагьы анарҭа. Абас ҟазҵаз ажәларқәа иреиуан аԥсуаагьы. Аха абас аҟаҵара, ишаҳҳәахьоу аиԥш, ашәышықәсақәа аҭаххеит. Изадхалазгьы, иазхарҵоз анцәа ҿыц рыгәқәа рҿы, рыҩнқәа рҿы, ртәыла аҿы даԥшәымахарц азы ауп, ихаҿы асахьагьы аҽаӡәы иладмырҩашьо, ауаҩы ихшара иара дышиеиԥшу аиԥш дреиԥшны дырбартә.
Абасҟатәи аамҭа аԥшәмахара дахьаҿыз аҩнаҭа аҟынтәи акыр идикылт, иара итәны иҟаиҵеит. Нас уи ихьӡала идыргылоз аныхабаашқәагьы рыҩныҵҟа, рыдәныҵа, реиҿкаашьа ианыԥшит убарҭқәа зегьы. Ҳара ҳҭоурых зегьы аиԥш, ҳқьырсианра аҭоурых, уи абаҟақәа рытәгьы еиларгон, ирӡон, ирҵәахуан, акәымзар Аԥсны ишьақәгылеит, Византиатәи аныхабааргылара иаҟәша ҷыдан, ишкол ҷыдан иуԥхьаӡаша, аныхабааштә архитектура.
Абасеиԥш иҟаз шәышықәсалатәи аиҿцаарақәа, аиқәшәарақәа, ақьырсианра адогма хадақәа ирԥырхагамкәа реилысрақәа ирыбзоураны, аԥсуа қьырсианра иара ахатәы цәа ахалт, ахатәы хаҿы аанахәеит. Иара убас, ашьҭахь, аҭырқәцәа рхаан 300 шықәса, нас 70 шықәса асовет мычра ахаан, ақьырсианра мҩа ахьарымҭоз иахҟьаны, уеизгьы аҽахьеиҭанакқәаз ыҟоуп. Иаҳҳәап, наџьнатәтәи анцәахәқәа, амарҭаҭра рыла аҽархьанҭацәеит, абриаҟараамҭа аҩны иҩнацалан ирымаз адин ду ахәышҭаара мыцхәы иҽҳәахеит, аццышә ақәнауит, зны-зынла изыԥшшәахәу узымдыруа. Аҿы аазрыцқьоз дҟалар, уи кеикеиуа ихитуан, аха убас ишыҟаз иашьцылашәа инхеит. Убриоуп, ҳҭоурых, ҳдин аҭоурых еилымкаакәа иаҳцәажәоз, ақьырсианрахь ҳдырхару, ҳазхысхьаз ахь ҳдырхару рзымдыруа изықәхаз.
Аҽаӡәы иакәым, иара аԥхьатәи аԥсуа ҵарауаа рахьтә ԥыҭҩыкгьы ус иҟан. Урҭ Урыстәылатәи аҵараиурҭақәа рҿы аҵара рҵон, иалгон, рыԥсадгьыл аҭоурых атәы акгьы рзымдырӡо. Асовет мчра ахаан, аидгыла республикақәа рҭоурых рҵон, аха автономтә республикақәа дара рыҩныҵҟа ус аушәақә акы рымҵозар, аҽаџьара ибжьарыжьуан. Убри аҟнытә, ажәлар рыхьӡала акы иалаго, ма изырҿыцыр зҭаху, иҿыцны рҭоурых, рдин аҭоурых уҳәа еиҭацәыригароуп, идирдырроуп, иахьынтәааз, изхысыз, изнысыз амҩақәа еиҭарызхәыцроуп, аҵлагәаҩа ишҭымҵыз дырҩегьых агәра даргьы иргароуп, зегьгьы иддыргароуп.
Ақьырсианра арҿыцрагьы убарҭ зегьы аҭахуп, аамҭа ԥыҭк ақәырӡтәызаргьы, иагьҩнатәны иагьдунеитәны иҟаларц, еснагь исасны инымхарц азы. Абас аҭахуп, ажәлар ақьырсианра еиҭаназыразха, ҿааҳәырада динс ианышьҭырх нахыс, Анцәа ду иахь рымҩа Иисус Христос инапы иананырҵа. Уажәраанӡа џьара зыӡбахә ҳҳәоз амарҭаҭра иахьархьанҭацәазгьы алҵра усҟак иуадаҩхом. Дырҩегьых иҿыцны ргәаҟынӡагьы, рхаҟынӡагьы инеиуеит, ақьырсианреи, егьырҭ адунеизегьтәи
адин хадақәа – Аԥсылманра, буддахаҵара, аиудеи-ахаҵара – Анцәа ҳазшаз иахь инагоу мҩақәаны ишыҟоу. Хышә шықәса рыла Аԥсны аԥсылманра динк аиԥш ишьҭырымхит, аха ахыԥша атәыла иахьӡеит, ииуаз аԥсылман» хьыӡқәа рыхьӡырҵо иалагеит, ус ажәаҟынтә «аллаҳгьы» наладыршәуан. Убас ишыҟазгьы, убарҭ ахьӡқәа ишрыҵазгьы, зны-зынла аԥсылманқәа рынцәа ихьӡ шынарҿыҵҟьозгьы, ақьырсианра амарҭхәқәа раԥхьа игылан, рылахь-рыџьымшь рӡатәуан, аха канонқәак, догмақәак, ахьырцәеилаԥсазгьы ыҟан. Иахьа, Аԥсны инагӡаны ақьырсианра архынҳәра, ашьақәыргылара знапы алаку, иалахәу – зегьы абарҭқәагьы рдыруазароуп, изықәныҟәатәу иқәныҟәарц. Аԥсны ақьырсианра ашьақәыргылара иара 19-тәи ашәышықәса анҵәамҭаз, аҩажәатәи алагамҭаз ацраҳәа арҭеит, анцәа ихаҵара акәымкәа, аполитика бааԥсы ныҟәызгоз. Аԥсуа қьырсианра ақырҭуа екзархат анапы ианырҵеит. Урҭ рхатәгәаԥхарала Урыстәыла иадлашәа ишыҟазгьы, рымч ахьынӡақәхоз наџьнатәтәи рмилаҭ политика бааԥсы карыжьуамызт. Аҽы иазымиааиз акәадыр дасуан ҳәа, аурысқәа рполитика ианазымиааи, еснагь аҳәынҭқаррагьы, амчрагьы рымазкуаз аԥсуаа ргәаӷ рхыргон. Усҟан дара аԥсуаагьы рхамҭа акәын, раӷьырак амҳаџьырра ицеит, иаанхазгьы ахара зду ажәлар ҳәа иԥхьаӡан, мҳаџьырра ицаз рыдгьылқәа, Аԥсны иреиӷьыз адгьылқәа ҭацәын. Урҭ ирҭахын иҭацәыз адгьылқәагьы дара рытәқәа ықәындырхарц, насгьы ақьырсиантә миссионерцәа рцәа рхарԥаны, аԥсуаа анӡаархуаз, ақьырсиан хьыӡқәа рнаҩсгьы, рыжәлақәагьы рыԥсахуан. Еиҳараӡак агыруа жәлақәа рырҭон. Убас еиԥш иҟоу анцәа игәамԥхо аус, ажәлақәа рыԥсахра, зегьы реиларҩашьара, насгьы убарҭ рхы иархәан, агәнаҳагьы иацәымшәакәа, ажәытәан мчыла ирзыҟамҵаз уажәы ақьырсианрагьы, амиссионеррагьы еилаганы, ицәыҵагәан аҟаҵара иалагеит. Абас, ақырҭуа қьырсианра мчы анцәа иус аполитика бааԥсы аларгалоижьҭеи акрааҵуан. Иара Аԥсуа ҳәынҭқарра ахаангьы, ақьырсианра мчы знапаҟны иҟаз ақырҭ динмаҵзуҩцәа аԥсуаа рыжәлақәа, агыруа жәла аформахь ииаганы, еицакны ианырҵон.
Нико Марр ду уи атәы анцәырига, иаҳҳәап, ажәлақәа «ва» ала инҵәо зегьы, аԥсуа жәлақәан, урҭ «уа», «ауаа» ҳәа акәын ишаанагоз ҳәа, урҭ рҭоурыхҩҩцәа рахьтә еиҳа обиективра злоу ҳәа ирыԥхьаӡоз Џьавахишьвилигьы ихы ихнахит. Избанзар, жәытәнатә ихҩо иаарго, идырмаӡо зегьы ааԥшыр, дара еиқәдырҽаҽахьоу, мыцла еибарку рҭоурых зегьы хыбгоит, аԥсуаа рыхәҭааҵәҟьа анроу, рыҽхәарақәа рҵыхәа ԥҵәоит. Иахьа уажәраанӡагьы ус иааиуеит. Аҵыхәтәан, иара ихаҭа даныҟамла, Сталин диҿагылартә иҟаҵаны, убарҭқәа зегьы зеиҵарҟәаҟәоз Марр ишьҭра ду зыркәаҳауазгьы убри азоуп. Иахьагьы ус инханы изыҟоу, акыр зымчу еснагь аԥхьа аполитика ахьдыргыло азоуп. Уи иахьагьы аполитика ду иаԥырхагамкәа ирбозар, аӡәгьы даладыркьысӡом.
Ҳәарада, ақырҭуа миссионерцәа имҩаԥыргоз абри аиԥш ахәымгара ақьырсианра архынҳәра, аиҭашьақәыргылара даара иаԥырхагахеит. Уаанӡагьы, Аԥсны аҳцәа иреиуаз, хәыҷи дуи аамысҭацәа раӷьырак аурысцәа рҽырзааигәатәра еиҳа иадгылаҩцәан, Урыстәыла адлара урҭ зегьы ишырҭахыз ишымҩаԥгамызгьы. Аурыс-ҭырқәа еибашьрагьы убри аҿы еиланагаз рацәахеит. Абри аамҭазы аурыс политикцәа, аибашьцәа, аԥсуааи аҭырқәеи ҳәа еилымхкәа, цәгьала ирызныҟәеит. Уи, ргәырҽаннаҵеит, хышә шықәса ақьырсианра зыӷрыршьаауаз, аха уи еснагь игәхьаазгоз, издинны изыԥхьаӡоз аԥсуа жәлар. Еиҳа еицәахаз, ақьырсианрагьы ҳаздырхынҳәуеит, урҭ рнапаҿы ампыҵахаларатә политика ахьхадаз адунеиаҿ ҳахьчап ҳәа ишгәыӷуаз, рыдгьыл иқәцан иҟазар рҭахушәа
анырба, зынӡа ргәы рыцәԥсит. Уажәраанӡа иззыԥшыз рынцәагьы изымыжьжьо иҟалеит.
Насгьы, иахыргаз, иахырцаз, иахыршьааз ирцәынханы зыԥсадгьылаҿ инхазгьы ақьырсианра рзырхынҳәра ақырҭуа миссионерцәа рнапы иананырҵа, рхы здыркылаз аҳәынҭқарра атәитәыхра ианҭанаргыла, ҳәарада, ақьырсианра, аиҭарҿыцра уадаҩхеит. Аԥсуаа ныхаҭыԥны иҟарҵахьоу ақьырсианреи ажәытәӡатәи рынцәахәқәеи ахьеилеибагӡоз, иузеиҩымдыраауа иахьыҟалахьаз рыҩнқәа рҿы инхеит урҭ еиҭах.
Абри еилызкаауаз ҟалазар акәхап, аурыс еиҳабыра рахь рнапаҵаҟа иҟаз ажәларқәа маҷк аҟара ирызхьаԥшуаз, рҭагылазаашьа маҷк иадамзаргьы иацхраарц зҭахыз, аурыс қьырсиан маҵзура амчра шиашаз иаларгало иалагеит. Еиҳараӡак Ԥсырӡха-Афонтәи акомплекс ашьапы анырк нахыс. Хәыҷы-хәыҷла аныхаҭыԥқәа рҿы аԥсуа хәыҷқәа рзы ашколқәа хыртуа иалагеит. Иуҳәар алшоит, абасҟак ззааргаз, акгьы згәы ахымло, акгьы агәра зымго аҟынӡа инаргаз аԥсуаа, дырҩегьых ақьырсианрахь рҿы зырҳәыз раԥхьа игылоуп уи иныҟәнаго иалагаз аҵарадырра аҭыԥантәи ауаа рыларҵәаратә политика. Убри инаваргыланы, Кавказ, кавказтәи ажәларқәа рызҵаарақәа, рҭагылазаашьа, рҭоурых иазҿлымҳаз, аԥхьагылара змаз аурыс интеллигенциа ахаҭарнакцәа аԥсуа жәлар рҵарадырра, рҭоурых иазхьаԥшуа иалагеит.
Аԥсны ақьырсианра арыӷәӷәара знапы алаку ирхадмыршҭроуп аԥсуа жәлар аҵара-дырра рыларҵәараз уи иныҟәнагоз аполитика, уи аҿы иалнаршахьаз, иахьагьы убри азҿлымҳара агымхароуп, анцәеихаҵара ус инаваргылан, уи адин лаша ажәлар риестетикатә доуҳа, ркультура зегьы иацхыраагӡа дуны иҟаларц.
Убасгьы акәхоит ҳәа агәыӷра зыҟоугьы, иахьа ҳқьырсианра амаҵ азызуа рахь, анцәа иџьшьала, аҵара бзиа змоу аҷкәынцәа ыҟоуп. Ус хатәгәаԥхарала акәымкәа, ҵаралагьы ибзиан иазыҟаҵоу ауаа рнапы иакуп. Уи лагамҭа бзиоуп. Иахьа убас зхы ркыз амаҵура аизҳара, аҿиара аиурц азы, аԥсуа қьырсианра иара атәала аҵара бзиа змоу рахагылара атрадициа хымԥадатәхароуп. Ишдыру еиԥш, адинхаҵара дырра хкы дууп, анцәахаҵара, атеологиатә философиа ҵаулоуп, афилософиа ахыҵхырҭа хадақәа иреиуоуп.
Иақәырӷәӷәан изаҳҳәогьы, иҟоуп асферақәа, иаҳҳәап аԥсуа культура ҿыц ахкқәак, аханатә убри згу, апрофессионалра аҟынӡа изымнаӡакәа иааиуа, убри ахьытрадициахаз. Уи ишәарҭоу усуп, ишнеи-шнеиуа урҭ инарҿыԥшны егьырҭ ԥыҭҩыкгьы ахатәгәаԥхаратә ҩаӡара аҟны иаагылар алшоит.
Анцәахаҵара ус, ақьырсианра арыӷәӷәара ахы шыркыз инаргӡар, уақәгәыӷратә иҟоуп, дара рус хада инацҵаны, иазыбжан, афилософиа, жәлар рҵарадырра уҳәа рҿы алагала бзиақәа ҟарҵоит ҳәа. Анцәаиҩны шаҟаҩ хәыццәа дуқәа ааӡахьоу ззымдыруада.
Иара убас, ҳажәлар религиала рааӡараҿ, еснагь анцәа илаԥш шырху, ршьаҿақәа зегьы шгәеиҭо рхамышҭуа рыҟаҵараз, анцәа иаамышьҭахь рыԥсҭазаара зегьы шәага-загас иамоу Аламыс анцәа итәы агымкәа иҟаларцаз, раԥхьа иргылан, аԥсуа нцәаиҩны, аԥсшәа ҩныҩуа, уи ахьыхьчоу, анцәа иажәан иахьыҟоу ҭыԥхароуп.
Аԥснытәи ақьырсиантә ныҳәарҭақәа аԥсшәа рыҩныҩуа аҟаҵара аԥсуа қьырсианратә ныхамч аԥхьа игылақәоу аҳасабтәқәа иреиуоуп. Абри аиԥш анцәагьы, ауаагьы ргәы иахәаша аԥсуа динхаҵара амаҵура ианышьҭнах, уажәы иара ҭызҵаауа аинститутқәа реиԥш, уи аҿы акыр ԥнаҟо, амч аман иҟалоит.
Аԥсуа бызшәа амырӡра – уи аԥсуа жәлар рмырӡра ауп иаанаго. Уи, ииашан, нцәа усуп. Абызшәа ауаа ргәы иҭыхо рҿы иаҳәо анцәа излаҟаиҵаз ауп. Баша иҳәам
ацқьаҩыраҿ «аԥхьа иҟан ажәа» ҳәа. Ҳазшаз аԥхьа ауаа ираҭәеишьаз уи ауп.
Ҳара ҳбызшәа иахьа уажәраанӡа иаанагеит амч, иацнаҵеит амҽхакы, иара убас – ажәытәӡатәи агьама. Уи анҵра дуи ԥсра зқәыми ргьама ауп. Ажәлар злаҟоу, рдоуҳа, рыԥсҭазаараҿ еиҳа ирзаԥсоу зегьы рбызшәа иалаҵәахәуп. Ҳәарада, ажәытәан ақьырсианра Аԥсны аиааира анага, аԥсшәеи иареи рыбз анеибак ауп.
Ишдыру еиԥш, ажәытәӡатәи ақьырсиан жәларқәа иреиуоу акоптцәа (3 миллионк инеиҳаны иҟоуп) рбызшәа дин бызшәаны инхеит, амч ахьамоу ақьырсиантә ныхаҭыԥқәа рҿы ауп. Иара ауриақәа ажәытәӡатәи рбызшәа иавритгьы ус акәын, аха аҳәынҭқарра аныҟарҵа, урҭ ҵахара ззымдырӡо ажәлар еиҭа аԥсҭазаара арҭеит, жәлары зегьы ирбызшәаны, ирҳәынҭқарра бызшәаны иҟарҵеит. Убри, ҳәарада, адунеи иақәлоу ауриа жәлар ду риааирақәа ирыцкуп. Уиала, раԥхьа иргылан, иаадырԥшит урҭ шаҟа рхы ҳаҭыр ақәырҵо, шаҟа иҳаракны ахә ршьо. Зхы зҭахым, ҳаҭыр ззақәым ахаан иааира изгаӡом.
Агәыӷра ыҟоуп, абарҭ зегьы азгәаҭан, ареволиуциа аламҭалаз излаганы ирзынамӡгаз Аԥсны ақьырсианра аиҭашьақәыргылара, иахьа иалыршахоит ҳәа, адунеи азыразны, иара ахаҿы аман, иара абызшәа аман.
Уи азы иахьанатә раԥхьа иргылатәу аусқәа маҷым. Ҳәарада, даара ишуадаҩугьы, хараӡак имгакәа, дара аныхаҭыԥқәа, ҳанцәаиҳәарҭақәа, жәытәнатәгьы еиҳа ихадаз, еиҳа еицырдыруаз иаауртыртә иҟаҵатәуп. Иаарттәуп убас хәыҷы-хәыҷла, зны – қыҭацыԥхьаӡа, нас ҳаблацыԥхьаӡагьы агаҿа инаркны ашьхақәа ршьапанынӡа урҭ аныхабаашқәа, аныҳәарҭақәа рыԥхны иахьгылоу зегьынџьара. Ҳажәлар уахь рҿы дырҳәхьеит. Аха убарҭгьы уи азыҟаҵара еиҭарҭахуп.
Убарҭқәа рымҩаԥгараз иаҭаххоит имаҷымкәа адинхаҵаратә литература, аԥсышәала. Ишдыру еиԥш, «Евангелие» («Агәырӷьаҿҳәаша») аԥсышәала еиҭаганы иҭыҵит раԥхьа 1912 шықәсазы (Лука иҟынтәи Евангелие ада). Уинахысгьы, еиуеиԥшым уи ахәҭақәа, еиҳаракгьы «Евангелие Иоанн иҟынтәи» аԥсышәала иҭыҵхьан, Аԥсны, Америка уҳәа. Хаҭала сара макьана иагьысымбацт, сагьамыԥхьацт, аха «Евангелие» нагӡаны иеиҭеигеит апоет-аиҭагаҩ М. Лашәриа рҳәоит. Убарҭқәа зегьы еиҿырԥшны, еиҳа иманшәалоу, еиҳа ауаҩы иҿаҟны иааиуа алԥшаан, аканон иахыжьтәзар акәхап, зегьынџьара рхы иадырхәо еиԥшны, акы акәны. Убас, еснагьтәи анцәаиҳәара иазку атекстқәа рахь зегьы ҿыц еиҭагатәхозар акәхап. Еиҭарҿыцтәхозар акәхап ақьырсиантә нцәаиҳәаратә терминқәа. Урҭ ахьеиларԥсақәаз рацәоуп. Ҿырԥшы заҵәык ала уаҩы ибоит урҭ иҿыцны ишрыхәаԥштәу, иаҳҳәап «аҿбаара иҵалт» аҭыԥан «ачгара иҵалт» рҳәоит. Насгьы даара ибзиан иаҳәоит ҳәа сыҟам «ауасиаҭ» аҵакы (урысшәала ). Атерминқәа зегьы Евангелие злаҩу абырзен бызшәа аҟынтәи еиҭагазар ауп, хымԥада, абызшәа здыруа, ацхырааҩцәа ԥшаатәуп. Анцәа излаиҳәо ажәақәа валарҭа рымамкәа, ԥсахра рықәымкәа еиҭагалатәуп.
Иахьакәызаалакгьы, ақьырсианра адогма хадақәа ирывамлакәа, ҳажәлар аагылазар анцәа ишиҳәо иазхәыцроуп, иазҿлымҳазароуп, рхы иадырхәозароуп атекстқәа еиҭазгогьы, аканон ицызгогьы, анцәаиҳәара мҩаԥызгогьы. Иара убас, иара алитургиа аҩныҵҟагьы, анцәаиҳәарақәа рымҩаԥгараан, аҷыдарақәа амилаҭ ныхамчқәа зегьы ирымоуп. Ҳара ҳаҿгьы, акрызхыҵуаз адинмаҵзуҩцәа ирҳәо саҳахьан, ахатәы ҷыдарақәак ыҟан. Иаҳҳәап, аныҳәарашәа аҵкыс аречитатив еиҳа еиӷьны ирыдыркылон, насгьы ахор шәаҳәара даара ҳаҭыр ақәырҵон аԥсуа қьырсианцәа ҳәа.
Иара убас, иаҭахуп имырхьанҭакәа аԥсышәала иҟаҵоу ақьырсианра аҭоурых; ҿыц ақьырсианра
здызкылаз иадымхалацәакәа рхы-ргәы аҟынӡа инеиртә иҟаҵоу ацқьаҩырақәа еиҭаҳәан рҭыжьра, рыларҵәара. Абасала, иааины иҳадгылоуп азежәтәи ашәышықәса анҵәамҭаз, аҩажәатәи алагамҭаз излагаз, аха усҟан изхьырымгӡаз Аԥсны ақьырсианра инагӡаны архынҳәра, аиҭашьақәыргылара, арыӷәӷәара аамҭа. Усҟани уажәи Аԥсны аҭагылазаашьақәа шьаҭанкыла еиԥшым. Убарҭ излеиԥшқәам абрагь, ақьырсианра азҵаараҿгьы ҳхы иаҳархәароуп. Уи азҵаара нагӡаны иӡбамкәа аҳәынҭқарра азҵаарагьы инагӡаны аӡбара уадаҩхоит, убри аганахьала мацара еиҳа аԥсцарҭақәа ҟаларгьы, егьа ҳазхарымҵаргьы, ашьа ақәҭәан ахақәиҭра аагеит, ҳзымпыҵахалаз ҳҽырцәаагеит, ҳхьыԥшымра атәы рылаҳҳәеит. Уи адунеи зегьы аҿы ираҳаит, ирбеит, ирдыруеит. Ҳҳәынҭқарра ашьапы ҳкит, ҳҳәаақәа ыҟоуп, адунеи зегьы ҳарбарҭахеит. Даарак иааигәаны иаҳзымдыруагьы налаҵан, згәы ҳзыбылуа, ҳақәԥара ҳаҭыр ақәызҵо, аиааира наӡа аагар зҭаху рацәаҩуп, ҳәарада, ақьырсиан жәларқәагьы налаҵан. Иара убас, убарҭ ақьырсиантә жәларқәа рҟынтәи адунеитә-импертә закәанқәа рыла макьана хазы ҳазмыԥхьаӡо ирыдгылогьы ыҟоуп. Аха ҳара урҭқәа раан, аполитика зегьы раԥхьа изыргыло ртәала акәымкәа, ақьырсианра анцәа имч ду, ииаша ду амҩа ауп ҳазну, ҳазхымԥо. Убри аҟынтә, ҳгәы иаанагоит, иарбан хьыԥшымразаалак, иарбан ҳәынҭқарразаалак анцәеихаҵаратә маҵзура, аныхамч амазароуп аҩныҵҟа, ажәлар рынцәахаҵара инаваргылан, рдоуҳа зегьы, ркультура зегьы азы имчны, ихәшәны.
Ус иахьыҟам аҳәынҭқаррагьы наӡам, адоуҳагьы, акультурагьы. Ҳаргьы убри асфера ду аҿы аиааира анаага, ҳазҭагылоу аамҭа иахьынӡаҳнаҭо ахьыԥшымра змоу аԥсуа қьырсиантә ныхамч анаҳзышьақәырӷәӷәа, ҳхьыԥшымра, ҳҳәынҭқарра азхаҵарахьгьы ишьаҿа духоит.
Аҵыхәтәан, еиҭасҳәахуеит, Аԥсны ақьырсианра аиҭарҿиараҿы инцәа ус духаҵәҟьоит ҳбызшәазы ибӷаны, ҳажәлар рбызшәала анцәа иацәажәартә ианыҟала. Ус акәымкәа, иара аҳәынҭқарра усқәа рҿеиԥш, абрагьы аԥсшәа ааҵрахь ианынха, хьыԥшымрагьы зыҟалом, анцәа ҳаҭоумҵан, аха – аԥсуа ныхамчгьы. Избанзар, ажәлар рбызшәа рыԥсҭазаара гьамас иамоуп, анцәа рҟырҟы злаирхәыхәыз ауп, иаиҭаз агьама ауп иамоугьы, уара мап ацәумкуазар.
Анцәа илыԥха-игәыԥха ҳагирхом, аха егьа ус акәзаргьы, зхы изамыхәаз, иахәарцгьы рацәак зҽазызымкуа цхыраашьа имаӡам. Анцәа дзыхәо, зхы иахәо, убриалагьы анцәа ихәо иоуп.
