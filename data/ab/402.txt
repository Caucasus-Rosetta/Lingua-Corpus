ДМИТРИ ГАБЕЛИА

Цәқәырԥамҩак…

Иахьантәарак 
           амшын 
цәқәырԥоит,	
сара – 
саагылазар…

Ацәқәырԥеиԥш
                сиины
сҭахоит,
акыр схыҵуазар…

Сшыҟаз гәыӷрак                                 
             азынхоит                                 
аҟәара,
садыруазар…

Шәара гәҩарак
     сашәыргоит,
амшын 
                 уаҵәы
сахылҵуазар…

Амра аргама
     иҽырбалоит,
ашәахәақәа
ҳхьысуазар…                                             
                                                                  
Сара амшынаҿы
           скәашоит,
адгьыл 
              уалны
исыдымзар…

Аӡаҿы
      сышьҭақәа
нхалоит,
              шәарҭ 
шәызхылозар…

цәқәырԥакаҿ
             сымҩа
шәсырбалоит,

         игәаӷьны 
шәзанылозар…

2013ш.


АДГӘЫР ГӘЫНБА

Аҵх ҵкыс ибышәҵаны,
Аџьыба аеҵә ҭаҟәшәаны,
Амзагь бӷьычит, еицрашәаз.
Измааноузеи, бхы иҭашәаз?

Аӡыркәиқәа еизганы,
Амза ашәаԥшь иахаԥсаны
Зыхәда аҩычага зыӡбаз,
Измааноузеи бхы иҭашәаз.

Аҽыкәаҳагь аархханы,
Бӡара инабҭеит маҟаны.
Ажәҩан шеибгоу  иҭазырхаз,
Измааноузеи, бхы иҭашәаз?

Ашәҭ рыфҩыхаақәа ӡҩаны,
Аԥҭа ҟьалақәа рҩаны,
Аӡаӡа – ссақәа зықәызҭәаз,
Ишԥаздыри бхы иҭашәаз? 

Быҵых еиқәымхеит еибганы,
Иԥҵәеит ашшара бмаҟагьы.
Икәеи- цеиуан шарԥ иацраз,
Уи мацәазын бнацәа иахаз!

2013 ш.


АБЗАГӘ АҞАЛӶЬБА

Анацәкьарақәа рныҟәара
Ԥшаҳәамызт, мап ҟәарамызт,
Изҿыз баша ныҟәарамызт,
Еибаԥшаауа аҩызеи-аҩызеи,
Ирықәныҟәон ахчқәеи, ахызеи…

Иара инацәкьарақәа, лара лтәқәа,
Изшәызҵахьоу ахьтәы шәҵатәқәа…

Аҵых ҩнагьежьуа руада,
Аҿымҭра ашьҭыбжь заҳауада?
Рқьышә мцақәа, рыхцә аԥхьаҳәара,
Уаҳа изауада рыгәшәа агәаҳәара?

Иара инацәкьарақәа, лара лтәқәа,
Изшәызҵахьоу ахьтәы шәҵатәқәа…

Амзеи, аеҵәақәеи ҿымҭкәа,
Рымаӡа аргама ихымткәа,
Ирзыԥшуеит еиҩызшо лахьынҵак,
Еицназго ашарахь напынҵак…

Иара инацәкьарақәа, лара лтәқәа,
Изшәызҵахьоу ахьтәы шәҵатәқәа.
                                                 2012ш



