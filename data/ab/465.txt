Ҳаџьымԥҳа Саида
Аӡыни ааԥни реилыҵымҭаз
Дарбаныз адунеи аҿы абыржәы, лыбла ихымлакәа мҩахәасҭа-маӡала зылаӷырӡ згәахьы ицоз дзырҭынчша ажәа зҳәашаз?.. Дарбаныз, иара ида?..
Аӡын-ҵааршәыраха амцашоура здақәа ашьа рҭанарбоз…
Лшьапы лыҵаҵан асқам дахьнықәтәаз (лхәыҷра иалылгаз аҟазшьа) шаҟа аамҭа цаз здырхуада, лшьапы лара илтәымызшәа идысхьан…
Каҵәарак дықәгылан длакҩакуа, аӡыни ааԥыни реилыҵымҭаз аԥхарра агәрагара иаԥсоу иаԥсаму ззымдыруа аҳәасаҵлеиԥш…
Иахьа ӡынран… 
Иахьа иҿыцыз шықәсын…
Ахыԥхьаӡара зхәыцызи, нас уи агәра згази рзы…
Ауаҩы цәаныррада дзымшаз Анцәа дизгәааны, лнапсыргәыҵала лыблақәа хҩаны дтәан аҭыԥҳа, иацтәи ахәыҷы…
Зегь реиҳа ихааны ллымҳа иҭаҩуаз, зегь реиҳа иӷәӷәаны дызхәуаз абжьы гәхьааго итәаз лхәыцрақәа ашьхараҿ амҩахәасҭа иахҟьаз ирҩызан, еиқәҿырҭуан, аха изеибаԥшаауамызт. 
Ааигәа зны «Ишьацәхныслаз аӡӷаб уаҩыс дсыԥхьаӡом» зҳәоз аҭыԥҳа… 
«Аӡәы итәы баламцәажәан…», – лан лажәақәа аалгәалашәеит. 
Аҵлагь аҩара ианалаго, махәҭак акәзаап иалҩаауа… 














Асду знык акәӡам ианауы…
(Д. Гәлиа изкны хәыцрақәак…)
Маҟҿаҳәара асы дылагылан шеи-шықәса, аха ашьа иҟанамҵо иҟои?.. Асгьы арӡыҭуеит, ашьа зырныҟәо агәаҵәоуп уымҳәозар…
Аӡә дызнымсыцыз, аха ишымҩаз гәынхәҵысҭала еилукаартә иҟаз амҩа данылан дцон, дылсны дцон, ишьҭагь анылон…
Цәашьык зыҩны амырлашоз ақыҭа агәҭаны дадырсызшәа дгылан… Дыззеилымкаауаз шырацәаз идыруан, ишырацәахоз идыруан, деилызкаашаз рыгәра игон…
Уаҵәы ишараны иҟан… Уаҵәы ииуан амш… Уаҵәы иԥсуан аҵх, ацәеи аԥхыӡи реиуа ззалымхуаз, дхәыцнаҵы руак ицәцон…
Уи еиӷьзаргьы здыруадаз…
Амра иацҭашәаз аԥсы Ҳазшаз иахь ианынаӡа, аӡә дҵааит:
– Дыԥсу дыԥсыҵәҟьоу?
– Дыԥсит, –рҳәеит…
– Џьанаҭ гыларҭас иоуааит…
Еилаҩ-еиласуа иццакуаз амш аԥхьа игылан инеиуаз «Рхаҵкы Ақалақьуааа» дрылаԥшуан аӡәы дшанханы…
Иара иакәӡамызт…
Ихаҭагьы ибон иара шиакәмыз… Џьоукгьы ирбон иара шиакәмыз, аха иара иакәзар акәын, ус ирҭаххеит…
Дааҟәымҵӡакәа дадгьыжьылон, уахгьы-ҽынгьы, зегьы ззеиԥшыз аӡәы иҩыра иҵәаӷәон…
Аҳҭнықалақь агәҭа игылан Дырмиҭ Гәлиа ибаҟа…







Ухьышьаргәыҵа…
(Анцәа иажәа)
 – Исшаз дынсыжьрым, –	
Унапы аасуркуеит.
– Узқәымшәо егьыҟам, –
Шьаҿак снаскьауеит…

– Зны ишароуп, зны ихәлароуп, –
Гәырӷәӷәагак уҳәауеит…
–Зынӡаск сшақәымгәыӷӡо 
Ихәлар ҳәа сшәауеит…

–Даҟьак анҵәамҭаҿ
Ҽа даҟьак аатуеит…
–Абӷьыц ҿыц аатаанӡа
Сахьымӡар ауеит…

– Сшаҳаҭҩуп, издыруеит
Быбла ҭраа бысзыԥшуеит
– Сыԥсы злоу анысцәуго
Дак насылҩаа ицауеит…

–Зегь раамҭа рзалхуп
Асыԥсагь ӡыҭуеит…
– Уԥсҭазаара абаҳчаҿ
Шьоук рынасыԥ шәҭуеит…

– Адунеи ду зегь шҳамушәа
Зны бгәы бажьауеит
Бызқәымгәыӷӡо аамҭак азы
Гәилк набсыркуеит…














Сыԥсықәра
Ҳауадароуп… 
Ашәаԥыџьаԥ рыбӷьы инарыҵасыша аҳауа сцәыбналеит, уара уахь еихеит. Сшухыбаауа дырны, иуваҽырбоит, иувахәмаруеит… 
Убжьы – гәеисыбжьхеит, адунеи алаԥш џьбара аамхарц сыҩныҵҟа иҭаҵәахуп. 
Жәҩанынтә илбаарышьҭыз ахьтәы гара ианиаалоуп ҳанасыԥ… Уареи сареи ҳазбаз, аха «Ҳара» иаҳхьымӡаз ҳабацәа уи агара рыхьчоит, здоуҳа кәылӡны иаҳшәу ҳанацәа иара идырҵысуеит…
Аҭауадцәа ршьа иалымҵыз, аҳкәажәк леиԥш снапы уҽнадукылоит…
Аԥсабара ҳаибабарц анаҭахха аҽны, аҩсҭаа илацәа хҩан…
Убара иахыццакуа, ухӡыӡаара сшәоит…
Амш аҳамҭа…
Аҵх аҭынчра…
Ашықәсқәа рыхаара…
Ҳазшаз имаалықь –ужәҩа сыҽныҵаскуеит…



















Аԥсаатә раамҭа
(Аибашьҩы Валера Делба игәалашәараз)
Аиха ахьанҭара иацлабуаз аԥсҭазаара капангак иақәгылан.
Зшәақь мазеины абна илаз ашәарыцаҩ ихыԥраауаз аԥсаатә ирдыруан амгеимцара захьӡыз. Уи адырра мҵәыжәҩаны аҳауа еиҩнаҵәон. Хыхь шаҳаҭра иуан  Злыԥха ҳаура. Ииӡбашаз иӡбахьазшәа илаԥш хьшәашәан… Напыла анышә зфоз ан лҿаҭахьа ашьҭахь – ԥшран, зыԥшран, гәыӷран, ҽырӷәӷәаран, гәрагаран…
Иацы ииз изы – цәа-ҭаӡыӡаран…
Уаҵәы иишаз изы – гәаӷьран…
Зыбла ҭраа агәашә иазыԥшуаз аҷараҳәа игашаз бжьык лгәылалахьан… Уаҵә иаашар ихәлаӡомызт, асааҭқәа гьырак рыцраҳәан, еиҭаҵӡомызт. Аԥсҭазаара зегьы ԥшран: ажәылара иазыԥшызи ижәылоз изыԥшызи рзы…
Зыжәҩан – зхыбраз, зыдгьыл – зиараз, дара жәҩани адгьыли рхы ахьеидыркыло аҭыԥ еиԥш ицәыхаран иҩны. Мҩас ибжьазгьы чҳаран, шьаҿала узынаӡомызт. Ахаҵа иаамҭан. Иԥыруа аԥсаатә ираамҭан.
Аҩнатә ԥсаатәқәагьы ирычҳашаз рычҳауан. Рҵакыра рымҵәыжәҩақәа иргәылакны ана-ара ицәыҵатәан ҟәарҭқәак. Абжьааԥаны иҭчаа иҟаз ргәышԥқәа маҷк идахьан. Млагараҵәҟьамызт, аха чгахьаран…
Ааԥсаран… Гәышԥыла ахы иагәыдлоз изы ааԥсаран, аха ианамуӡозгьы, зцәаныррақәа аҳәызба аԥынҵеиԥш иҵархахьаз рлакҭа дышҭаԥшуаз акәын дышхьаҵуаз, ихьаҵра шаамҭанытәу дирдырырц, зыбӷа икыдзырԥшылаша шрылам еилыркаарц.
Гәхьаагаран…
Абзиабара кәылӡны зцәа иадыз – дыхьчан. Ахы амч зықәхоз ацәеижь акәын, уи еиҳаз акы ақәаӡеиԥш игәыҳәны иҟаз адгьыл иажәуан. Иара иатәыз – иара иагон…
Згәеисра зыԥсадгьыл аԥсыԥ иахьагьы илазга-ҩазго уаҵә ииуа игәра игон… Дыззеибашьыша шыҟаз идыруан…
Уаҵә иишаз ҳәа зыгәра игоз иахьа Анцәа диҳәон: Ҳазшаз, иугәаумырԥхан, аха ҳақәшәаӡаргьы сыззеибашьыша мыӡуандаз…
