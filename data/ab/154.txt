Ҷлоу аԥсыуа қыҭа ԥшӡоуп, қыҭа дууп. Уи аҩадахьала ажәҩахырқәа џаџаӡа иахагылоу Ԥанаҩ ашьха аҽагәыҵаҳәҳәа ишьҭоуп. Амрагыларахь ала иара мҵәыжәҩара азнауеит ԥсабарала, ҭоурыхла уи иахәҭакыз, иахәҭаку, иахьа хаз қыҭаны ишьақәгылаз Отаԥ аҳабла. Отаԥ акәзар, амрагыларахь ала ҳәаара азнауеит зхықәқәа шыцрала, хьацала, хьараџьла, жьынҵәрыла, хәажәыла иҭалаҳау, зӡышьҭа ишаанагара иҟоу аԥсыуа ԥацхак иаҟароу ахаҳә дуқәа абахәқәа реиԥш изгәылыҳәҳәо, аиҩхаа еиҩыжәжәаа илеиуа Улыс аӡиас.
Абраҟоуп аԥсуа жәлар рдоуҳамчра ӷәӷәа зныԥшыз, ахақәиҭра рыманы, хьаа-баа рымамкәа, анцәа ишиҳәара инхо-инҵуа иҟаларцаз, иара анцәа злыԥха ҳаура дуӡӡаҵәҟьа иеикануаз, иацлабуаз Абрыскьыл, џырла ичо ирашьи иареи ҭаҿаҳәоуп ҳәа ирыԥхьаӡо, ажәлар иара ихьӡ иадырҳәало аҳаԥы ҵаула, аԥсабара иаԥҵамҭоу аҳаԥы џьашьахә ахьыҟоу. Уи иҭысны икеикеиуа иаауеит Аҽуацҭызго ҳәа изышьҭоу аӡиас.
Амраҭашәарахь ала Ҷлоу ақыҭа амҵәыжәҩақәа дырԥшӡоит шәаԥыџьаԥ иаҵәала, баҳчала, чаирҭала, мхырҭала, қәаҵала ибеиоу, Ӷәадеи Кәачареи ирыҵаркуа ахәы ҭбаа-ҭыцәқәеи акаршәра барақьаҭқәеи. Алада,
Ҷлоу ақыҭа акаршәра дгьылқәа ирыԥнуп Мықәааи, Арадуааи, Ҭхьынааи, Џьалааи, Лашькьындарааи рынхарҭа ҭыԥ ԥшӡақәа, рынхара беиақәа рыла иҩычоу адгьыл каршәрақәа, ахәызқәақәа, зыбла иаҵәақәа гәыҟаҵагоу абнақәа.
Ауаса акьаԥа акьамашәышә аҷыдоуп, – рҳәоит аԥсуаа. Убасшәа иҟоуп Ҷлоу ақыҭа азын Аимара аҳабла.
Ԥанаҩ ашьха еибаркыра ажәҩахыр рҽаҟәыҭханы, еиҳа-еиҳа рҽыларҟәуа рҿаархоит ауаҩы дықәынхартә, дықәаарыхыртә, дықәӷьацартә иҟоу ахәызқәа ҟьаҟьақәа нцәа напы разыла еиҿызкаауа адгьылқәа. Абарҭ ахәқәа Амшын Еиқәахь рыхқәа рханы ишааиуа, Аимара аҳабла ианазааигәахалак, амрагылареи амраҭашәареи рганқәа рахь ала ахәқәа наскьа-ааскьоит, Ԥанаҩ ашьха ашьапы инаркны иҭбааҭыцәӡа, тлаз иаҵәала ихҟьоу, уаҩы ибла хызкыша, нхарҭаҭыԥс дзеилаҳаша, акаршәра дгьылқәа шьҭарҵоит. Ауаҩгьы ари еиԥш иҟоу аџьанаҭ нхарҭаҭыԥ имбакәа днымхаӡеит.
Абарҭ, заа зыӡбахә ҳҳәаз Амшын Еиқәа агаҿантәи аҩада иахагылоу аԥсуа қыҭақәа ирыҵаку адәкаршәрақәеи, ахәызқәақәеи, ахәқәеи рыхқәа ахьааимало, зылаԥш цәгьоу ауаҩы илаԥш зцәихьчаша аҳабла иақәнагаҵәҟьаны Аимара ахьӡырҵеит. Иагьалагеит уаҟа анхара-анҵыра, аамҭала акәымкәа, наунагӡа напы азыркыз Аимараа.
Машәыршақә имҳәазар ҟалап, абри аҭыԥ хьҟәырҷаха сара саԥхьа иахцәажәахьаз, еицырдыруа аԥсуа поет Кәымф Ломиа абарҭ ажәақәа: «Ҷлоу ақыҭан, Аимара аҳабла, уаҳа зда царҭа ахьамам ашьха ҳаракқәа ршьапаҿы еихых-еиҵых адәы ҭбаа шьҭоуп. Шьхатәылан, аҟәаԥа-ҿаԥа дгьыл аҿы адәышшара, адәеиҵых абриаҟара аҭыԥ азҭада ҳәа уаахәыцышт. Издыруада, ашьхақәа ааидыӷәӷәаланы иҩагылан, абри аҭыԥ ҭбаа-ҭыцә аанрыжьзар, ауаҩы ишиҭаху днаҳәы-ааҳәуа дынхарц, дынҵырц!»
Абри аҳабла агәҭаҵәҟьа ааҩшаны иагәылсуеит, Ԥанаҩ ашьха акаҵәара иагәылхәрааны, шәаԥыџьаԥла иҭалаҳау аԥсҭа ҭбаақәа ирыжәланы, арыдыш еиԥш иҟәашкакараӡа иҵагылоу рҳәахаԥыцқәа хырџьаџьа, ӡырлашәҵас илакьы-лакьуа, ахьхьаҳәа зхатәы бызшәала зны ашәа ҳәо, зны игәааны игәрымуа, зынгьы иҟәынд-шәындуа амшын ахь ишьқьыруа илеиуа Дәаб аӡиас. Ишԥахаау, ишԥа гәыҟаҵагоу уи ацәажәабжь, уи ашәаҳәабжь. Ицқьоуп, изҩыдоуп, ухаԥыцқәа ыҵаныршәшәартә ихьшәашәоуп, ираӡныԥсароу уи ацәыкәбарқәа, ацәқәырԥақәа.
Ари адгьыл аҟны зқьышықәсала ауаҩытәыҩса дшынхоз-дшынҵуаз, ихы шихьчоз, аԥсҭазаара амаҵ шиуаз азы шаҳаҭра руеит еицырдыруа Аԥсуа ҭӡамц ду аҟәарчқәа еимаздоз, ари аҳабла аҟны иахьа уажәраанӡагьы еиқәханы иҟоу Абаа-рыԥхра аҭӡамцқәа. Машәыршақә иҳәаӡам, аҭоурыхтә, аԥсҭазааратә ҵаҵӷәы рымоуп, 1975 шықәсазы ашәҟәҭыжьырҭа «Алашара» иҭнажьыз Ҷ.Џьонуа иалкаау иҩымҭақәа актәи атом иазкыз, «Акаҵәарахь ихагалоу амҩа» зыхьӡу ашәҟәы аԥхьажәаҿы Кәымф Ломиа ииҳәо абарҭ ажәақәагьы:
«Ари аҭыԥ ҭоурых ҭыԥуп. Апоет иашҭа уҭагыланы мраҭашәарахь уанԥшлак, ааигәаӡа акыӡӷаҿы иубарҭоуп Аԥсуа баа. Иҟалап уи анкьа зны Џьапуаа рашҭа иҭысны ицозҭгьы. Уимоу, иҟалап абаа аныҟарҵоз апоет иабацәа, урҭ рабацәа иара ачаԥара иалахәызҭгьы!
«Ари аҭыԥ – нцәа ҭыԥуп. Убригь маҷуп. Апоезиа иашҭоуп. Нас ирымҳәои, зашҭа уҭоу иашәа уҳәароуп ҳәа. Апоезиа ашҭаҿы ииз, апоезиа амаҵ имур ауазма!»
Абри апоезиа ашҭа ԥшӡаҿы, Аԥсны, Очамчыра араион, Ҷлоу ақыҭан, Аимара аҳаблаҿы 1915 шықәса лаҵарамза акы аҽны диит Ҷиҷико Михаил-иԥа Џьонуа. (Ижәлаҵәҟьа Џьапуа ауп). Абри аҳаблаҿы уи иагьихигеит ихәыҷрашықәсқәа. Ихаҭа иавтобиографиаҿы ишигәалаиршәо ала, 1925 шықәсазы жәашықәса дырҭан.
«Ҷлоу ақыҭан, Аимара аҳаблаҿы инхоз рзы иҟалеит зеиԥш ҟамлацыз ахҭыс: иаадыртит алагарҭатә школ.»
Абри алагарҭатә школ аҟны ауп №. Џьонуа аԥхьареи аҩреи ахьиҵаз, раԥхьаӡа аԥхьареи аҵареи ргәыбылра ахьикыз, қәрала ихәыҷқәазаргьы аҩызцәа дуқәа ахь-иоуз. Аимаратәи алагарҭатә школ даналга Ҷиҷико хәыҷы Аҭаратәи ашкол дҭарҵеит. Ҳамҭакы уаҟа аҵара иҵон, нас Мықәтәи ашкол ашҟа диасын иҵара иациҵон.
Аԥсуа шәҟәыҩҩ, апрофессор Гьаргь Гәыблиа ииашаны ишазгәеиҭо еиԥш, «усҟантәи аамҭазы убраҟа аҵара рҵон зхатәы бызшәа згәыблыз ашколхәыҷқәа, аԥсышәала аҵарагьы бзианы ишьақәыргыланы иҟан. Мықә, иагьа умҳәан, Абжьыуаа реизарҭа, уи агны иҟамызт, иара уброуп Ҷиҷико алитература абзиабара ахьикыз, апоезиаҿы раԥхьатәи ашьаҿақәа ахьеихигаз».
1931шықәсазы №. Џьонуа Мықәтәи ихарҭәаам абжьаратә школ далганы дцоит Аҟәаҟа. Убраҟа уи, 1929 шықәса раахыс еиҿкааз Аԥснытәи Аҳәынҭқарратә драматә студиа дҭалоит. Усҟан абри астудиаҿы аҵара рҵон, ашьҭахь иактиорцәа дуқәаны, ирежиссиорцәаны, алитератураҿы еиҭагаҩцәаны, аԥсуа культура иахаҭарнакцәа дуқәаны иҟалаз: Мҭы Ақаҩба, Аазиз Агрба, Леуарса Касланӡиа, Иасон Ҷоҷуа, Арзаабеи Агрба, Минадора Зыхә-ԥҳа, Анна Аргәын-ԥҳа реиԥш иҟаз абаҩхатәра змаз аҿар. Ас еиԥш иҟаз аԥсуа ҿар рзааигәахара, рҩызара Ҷ.Џьонуа ихырҳагаз анырра инамҭар ауамызт ҳәарада.
№. Џьонуа излеиҳәо ала 1931 шықәсазы акомҿареидгыла далалеит. Аԥхын иԥсшьара мшқәа раан иқыҭа гәакьа аколнхараҿы аус иуан. Шықәсқәак Аҟәа адрамстудиа дҭан, астудиа аҵаҩцәа рзеиԥш нхарҭа
дыҩнан. Убри аамҭазы иҽазҵәылхны ажәеинраалақәа рыҩра далагахьан. Убасҟан Аҟәатәи амузыкатә ҵараиурҭаҿы астудентцәа аԥсуа бызшәа дзырҵоз Дырмит Гәлиеи, Самсон Ҷанбеи, иареи еибадырдырит. №. Џьонуа раԥхьатәи иажәеинраалақәа урҭ дрыз-рыԥхьартә аусқәа изеиҿыркааит иҩызцәа. Аԥсуа литература ашьаҭаркҩи Самсон Ҷанбеи Ҷиҷико иажәеинраалақәа ахьимадырҽхәаз, дара ҳажәлар рҵеицәа дуқәа реизыҟазаашьа, раҳаҭыр еиқәҵашьа иаҵибааз аҟәыӷара ду, аԥсуара даара дархәыцит, даргәырӷьеит дагьаруалыуашеит ҿыц ажәеинраалақәа рыҩра напы азыркыз аимаратәи аҷкәын.
1934 шықәсазы Нестор Лакоба ибзоурала, актиортә ҟазара злаз гәыԥҩык аԥсуа ҷкәынцәеи аҭыԥҳацәеи Ш. Русҭавели ихьӡ зху Қарҭтәи Аҳәынҭқарратә драматә театр астудиаҿы ирыдыркылт. Убарҭ дрылан актиортә ҟазара афакультет аҟны аҵара напы азыркыз Ҷиҷико Џьонуагьы. Астудиаҿы ибзианы аҵара иалагӡаны ибаҩхатәра ԥишәон арҿиаратә усураҿгьы, иҩуан ажәеинраалақәа, дрыцклаԥшуан, иҭиҵаауан адраматә ҩымҭақәа рыҩра иаҵаз акәамаҵамақәа, аҷыдарақәа. 1938 шықәса рзы, заа зыӡбахә ҳҳәаз, Қарҭтәи адрамстудиа даналга, №. Џьонуа аҵара ицызҵоз егьырҭ иҩызцәа аҷкәынцәеи аҭыԥҳацәеи реиԥш, аусура далагеит актиорс Аҟәа, Аԥсуа ҳәынҭқарратә драматә театр аҟны. Данстудентыз инаркны №. Џьонуа аԥсуа спектакльқәа рыҟны еиуеиԥшым арольқәа наигӡахьан. Уи дрылахәын, арольқәа наигӡон «Кьараз» (С.Ҷанба), «Гьечаа рҵыхәтәа» (М.Лакрба), «Аревизор» (Н.Гоголь) реиԥш иҟаз аԥсуа театр иқәнаргылоз аспектакльқәа рҿы, иара убас, уи дцәырҵуан хыԥхьаӡара рацәала аԥсуа спектакльқәа рмассатә сценақәа рыҟны.
1941 шықәсазы гитлертә фашисттә Германиа, имҳәа-мырза усҟантәи Ҳаԥсадгьыл ду, Асовет Еидгыла ианақәла, Џьонуа Ҷиҷико иаб Махаз (Михаил) Дауҭиԥа иқәра шдуузгьы абџьар шьҭыхны, Аԥсны, иара убас Кавказ егьырҭ акәакьҭақәа рыҟнытәи ашьхақәа зыхьчоз асовет аруаа-аибашьцәа драԥгыланы ашьха мҩахәасҭақәа дырбо деибашьуан. Асовет жәлар Рџьынџьтәылатә еибашьра Ду иааирала ианхдыркәша, Џьапуа Махаз иԥсадгьыл аҿаԥхьа иуалԥшьа шәаны, деибга-дызҩыда, лыԥхала дхынҳәит иҩныҟа.
Зыӡбахә ҳҳәаз асовет жәлар Рџьынџьтәылатә еибашьра Ду аҭәагашоура иалагылан бџьар-мцала рыԥсадгьыл рыхьчон Џьапуа Махаз ихәыҩԥацәа: Владимир, Џьавдеҭ, Авдениа, Ҷиҷико, Гьаргь, Џьапуаа, ихыҩԥҳацәа: Цацикәа, Шура, Гәилиа аҩны иҟан, аха урҭгьы абзабаа рхы иарбо, қьафла аамҭа рхыргомызт, асовет-уаа зегь реиԥш аџьамыӷәа иаҵагылан, уахгьы-ҽынгьы ааԥсарак агәхьаа мкыкәан афронт амаҵ руан.
Цацикәеи Гәилиеи ҭаацәаран: Цацикәа лыҷкәынцәа Костиеи Ԥочеи Кәыҵниаа ҭаацәароуп, Ԥоча иҷкәын Беслан 1992–1993-шықәсазтәи аибашьра далахәын, Аԥсны Афырхаҵа ҳәа ахьӡ ҳаракы даԥсахеит. Гәилиа лыҷкәын Еларион Ҳаџьымба дҭаацәароуп, инхоит-инҵуеит Кәтол ақыҭан.
Џьапуа Махаз (Михаил) иԥацәа рыӡбахә иааркьаҿӡаны акәзаргьы ҳаиҭазыхынҳәны ҳахцәажәар ҳақуп сгәанала… Урҭ Аџьынџьтәылатә еибашьра Ду ианалага аԥхьаӡатәи амшқәа инадыркны ишыхәҩыкызгьы абџьар аанкыланы аӷа иҿагылеит.
Аишьцәа ируаӡәкыз, Владимир (Володиа) Џьапуа Ҷлоутәи ашкол далгахьан, гәырыӡ-шашәаӡ хабарда афронтаҿы дыбжьаӡит 1943 шықәса рзы. Иара изын ргәы зларҟажауа дахьҭаацәараз, ҩыџьа аԥҳацәа: Риммеи Наҭелеи дахьрабхахьаз ауп. Римма Џьапуаԥҳа занааҭла дырҵаҩуп, дҭаацәароуп, акыр шықәса редакторс агазеҭ «Аԥсны ҟаԥшь» иахагылаз, иахьа уажәраанӡагьы Аԥснытәи ажурналистцәа Реидгыла ахантәаҩра ныҟәызго Сергеи Михаил-иԥа Кәыҵниа
иҩнаҭа дыҩнагылоуп. Сергеии Риммеи рҵеи хазына, алым иаҩызаз арԥыс гәымшәа – Руслан Кәыҵниа, ақырҭуа-аԥсуа еибашьра аԥхьатәи амшқәа руак аҽны ҳаԥсадгьыл ҳамазкуаз ампыҵахалаҩцәа дырҿагыланы хацәынмырха дшеибашьуаз фырхаҵарыла дҭахеит. Данҭаха ашьҭахь, Аԥсны Аҳәынҭқарра аԥхьатәи Ахада Владислав Григор-иԥа Арӡынба иусԥҟала Леон иорден ианашьоуп. Римма Џьапуаԥҳаи Сергеи Кәыҵниеи рыԥҳа Аида Кәыҵниаԥҳа лтәы ҳҳәозар, занааҭла дырҵаҩуп, дҭаацәароуп, Аԥсны аҩнуҵҟатәи аусқәа рминистрраҿы амаҵ зуа Закан Џьуӷьелиа иҩны дыҩнагылоуп, ҩыџьа аԥацәа Алиаси Руслани дрануп.
Володиа Џьапуа аҩбатәи иԥҳа Наҭелагьы дҭаацәарахахьеит, лыԥҳа Мадонагьы дҭаацәароуп, Иракли зыхьӡу ахаҵарԥыс замана длымоуп.
Ҷиҷико иашьцәа аԥшьҩык рахьтә иҭахаз аҩыџьа дыруаӡәкуп Џьавдеҭ Џьапуа. Уи диит 1916 шықәса рзы, егьырҭ иашьцәеи иаҳәшьцәеи реиԥш, Ҷлоу ақыҭан, Аимара аҳаблан. Акомҿареидгыла далан, аҭаацәара даланамгалацызт. Асовет ар рышҟа иԥхьеит 1941 шықәсазы, аибашьра ианалага амш аҽныҵәҟьа. Аррамаҵура дахысуан афлот аҟны, дымшынуаҩын, еилҟьа-еилӷәыцәк, гәымшәак иакәын. 1943 шықәса рзы, дызҭаз аӡаҵашхәа амшын аҟны иӡааҟәрылан, аекипаж рыбжеиҳараҩык ҭахеит. Аха иеилҟьеилӷәыцәра ихәоу, анцәа дизылԥхоу здырхуада, усҟан азы деиқәхеит Џьавдеҭ Џьапуа. Аха имаҷзаарын уи иԥсҭазаара ҿҳәарас иамаз. 1945 шықәса, мшаԥымза 30 рзы, Аџьынџьтәылатә еибашьра Ду аҟны афашисттә Германиа аҵарханы, ҳсовет жәлар иргараны иҟаз Аиааира мышқәак шагыз, дҭахеит. Уигьы иԥсадгьыл аҿаԥхьа иуалԥшьа нагӡаны Аимараҟа ахынҳәра дахьымӡеит, дахьымӡеит насыԥла еиҵаҭәы иҟаз аҭаацәара қәыԥш зырԥшӡашаз аԥсуа ҵаул чара аурагьы…
Аџьынџьтәылатә еибашьра Ду аҭәагашоура иалагылаз Ҷиҷико егьи иашьа Авдениа Џьапуа итәы
ҳҳәозар, иуадаҩуп афронтаҿы уи шаҟантә дырхәыз, шаҟа ааӡаб ихигаз зегьы рыӡбахә аҳәара. Еилкаауп акы, уи дазыхынҳәит иқыҭа гәакьа Ҷлоу, акыршықәса убри ақыҭантәи Нестор Лакоба ихьӡ зху аколнхараҿы аус иуан, аибашьра зхызгаз иқыҭа ахәрақәа рырӷьара амаҵ азиуан, ихатә ҩыза, ихәыҷқәа ран Шьынқәырԥҳа Галинеи иареи рыхҩы ԥҳацәа: Нореи, Бианеи, Назиеи рааӡеит рҿы иҭаргыланы, рхы иалмырԥшыкәа, акы иазрыцҳамкәа. Дара урҭ аӡӷабцәа рхаҭақәа ракәзар иҭаацәарахахьеит, аа-ҩык ахшара рхылҵхьеит, рыхшара ҭаацәарахахьеит, иҟалахьеит урҭ рхылҵ-ԥылҵгьы.
Авдениа Џьапуа иԥсы ҭанаҵы (2003 шықәса рзы иԥсҭазаара далҵит), аибашьра еибганы иалҵыз егьырҭ иашьцәа аҩыџьа: Ҷиҷикои Гьаргьи реиԥш, иаргьы ихьаа бааԥсны, еидара хьанҭаны ииԥхьаӡоз аибашьрахьтә изыхнымҳәыз иашьцәа Владимири Џьавдеҭи ракәын.
– Иҭахаз сашьцәа аҩыџьа рыԥсы ҭаны еибга-изҩыда абри адунеи исзықәындаз, сдунеи ахаан џьара акы сшазымхьрыз… – иҳәон Авдениа Џьапуа, анаџьалбеит, игәы кыдшәома уҳәартә, инарҵауланы даақәыԥсычҳаны.
Ҷиҷико иашьцәа зегьы дреиҵбуп Гьаргь (Жора). Гьаргь хыԥхьаӡара рацәала аибашьратә, иара убас аҭынч-нхаратә орденқәеи амедалқәеи ианаршьахьеит дызхылҵыз иԥсадгьыли иуаажәлари рҿаԥхьа хьыӡла-ԥшала иуалԥшьақәа ахьынаигӡахьоу азы, аха зегь дара роуп, ари ахаҵа иҳамҭақәа раасҭа аибашьра инаҭаз ахәрақәа еиҳауп. Ихьанҭоуп, ихьаауп Гьаргь изын ихәра мжьыжькқәа раҵкьысгьы иан лыӷра ицҭшаз иашьцәа аԥшьҩыкгьы (Владимир, Џьавдеҭ, Авдениа, Ҷиҷико) рыдунеи ахьырыԥсаххьоу. Иара дреиҵбуп урҭ зегьы. Заа инымҩатәны ишазгәаҳҭахьоу еиԥш, ажәлар рымаҵ аураҿы еиуеиԥшым амаҵурақәа ныҟәигахьеит. Аҵыхәтәан атәанчарахьы диасаанӡа Очамчыра араион ақыҭа нхамҩеи ааглыхреи рнапхгара аҳасабеилыргаҩ хадас аус иуан. Иахьа, қәрала
дахьынӡааихьоу, иҭаацәара, ихы-ихшара анцәа ишиҳәара дыҟоуп. Ихатәҩыза – иԥшәма Еҭерии иареи ирымоуп ԥшьҩык аԥацәа: Роберт, Анатоли, Борис, Беслан – иреиҳау аҵараиурҭақәа ирылгахьеит. Урҭ зегьы рҭаацәарақәа, дара рхы-рыхшара, рдац-ԥашә даара имахәҿараауп. Рҵарадыррақәа рыла, рызҳашьа, наҟ-наҟтәи рԥеиԥш лаша уҳәа урызхәыцыр, даара уаҩ игәы аззырҳаша, узеигәырӷьаша уаауп. Абырг инаиркны, зегьы иреиҵыбӡоу ахәыҷқәа рҟынӡа рыԥсҭазаарақәа, рцәаҩақәа, изҿу, ма рхықәкқәа урызхәыцуазар аӡәаӡәала зегьы рыӡбахә уҳәозаргьы аԥхьаҩ дазҿлымҳахартә, гәахәала идикылартә иҟоуп, аха ҳара ҳусумҭа хәыҷы конкретла ахықәкы Ҷиҷико Џьонуа иԥсҭазааратә мҩеи ирҿиамҭеи рыҭҵаара иахьазку аҟнытә, жьрацәарала изааигәаз, икәша-мыкәша игылаз ауаа рыӡбахә ҳамҳәар амургьы, маҷк иаҳмыркьаҿыр ԥсыхәа ҳамам. Убри аҟнытә, зны-зынла ҳинформациатә материал идырны иҳармаҷуазар, аҭамзаара шьҭаҳҵоит изыхцәажәатәу ауааи, аԥхьаҩцәеи рҿаԥхьа.
Егьа убас иҟазаргьы, Ҷ.Џьонуа игениологиатә ҵла амахәҭақәак алҳкаауеит уеизгьы.
Роберт Џьонуа иҷкәын заҵә Адгәыр, аҵара иҵоит Москватәи ашколқәа руак аҟны, 11-тәи акласс даҵаҩуп. Узеигәырӷьаша ихатәы бызшәа дазҿлымҳауп, ибзиан-гьы идыруеит.
Гьаргь Џьонуа иҷкәын Анатоли дынџьныр-технологын, Очамчыра араион амаӡаныҟәгаҩыс дыҟан, ашьҭахь Апартиа Аԥснытәи обком ақыҭанхамҩа аҟәша деиҳабын. Аԥсуа жәлар рџьынџьтәылатә еибашьра ашьҭахь иԥсҭазаара далҵит. Уи иԥшәмаԥҳәыс Нанна Чқәанԥҳа занааҭла дырҵаҩуп, иԥҳа Амина лакәзар дыстудентуп, Москватәи амедицинатә институтқәа руак аҟны аҳақьым изанааҭ лнапаҿы иаалгоит. Гьаргь егьи иҷкәын – Борис Џьонуа дҵарауаҩуп, афилологиатә ҭҵаарадыррақәа дыркандидатуп, уи иԥшәмаԥҳәыс
Сима Дбарԥҳа аҭоурыхҭҵаарақәа дыркандидатуп, ддоцентуп. Бориси Симеи хҩык ахшара (Гәдиса, Марҭа, Дамеи) рымоуп, урҭ рахьтә ҩыџьа студентцәоуп, Ауниверситет иҭоуп, аӡәы дҵаҩуп жә-класск рҿы дтәоуп ,Аҟәатәи ажәабатәи абжьаратә школ дҭоуп. Беслан Џьонуа дынџьныр-технологуп, дҭаацәароуп, иԥҳәыс Анжела Кәакәасқьырԥҳа дырҵаҩуп, рԥа Саиди, рыԥҳа Сариеи аҵара рҵоит Очамчыратәи аԥсуа бжьаратә школ аҟны…
Ажәакала дзыргәырӷьаша рацәоуп Гьаргь Џьонуа иҭаацәараҿы, ихы-ихшара, иҵакыраҿы, ииашьараҿы. Аха ихигахьоу аамҭақәа ртытуа данрылалалак илахь еиқәызҵо, игәы зырԥшаауа рацәахо иалагоит. Игәалашәоит Аџьынџьтәылатә еибашьра Ду иалаӡыз иашьцәа Володиеи Џьавдеҭи, аибашьраҿы иоуз ахәрақәа аибашьра ашьҭахь заџьал драаигәаз Авдениа, дигәалашәоит 1954 шықәса рзы зыԥсҭазаара иалҵыз иаб Махаз Дауҭ-иԥа, ус шаҟа хҭыс, шаҟа рыцҳара, шаҟаҩы мацәыс-еимҟьараҵас иааины иҿаҿаӡа илакҭа ихгылозеи Гьаргь Џьонуа… Иаб Махази иашьцәа аԥшьҩыки аибашьрахь ианца, иаргьы Аимареи Ҷлоуи ихы изықәымкуа даналага, ҽнак Гьаргь арзаҳал ҩны иџьыба илҭаҵаны ихатәгәаԥхарала афронт ахь дцарц Очамчыраҟа арратә комиссариат ашҟа амҩа дықәлеит. Аимаратәи аҳабла-мҩаду даныланы дышнеиуаз, 80 шықәса зхыҵуаз, усҟантәи аамҭазы Џьапуаа риашьараҿы зегьы иреиҳабыз ауаҩ бырг Џьапуа Ҭамшьыгә илабашьа рзаа-рзаа иргыло Гьаргь иҽааихьигӡеит.
– Дад, Жора, уҽаанкылишь ҳамҭакы, уаасзыӡырҩи, ҳәатәык сымоуп уара уҿы…
Жора даанҿасит.. – Уара шәанаџьалбеит, Џьапуаа ашәырқыҭ ҳахьыҟоу, лак иасра хаҵарԥыск дыҟамкәа зегь ықәҵны еибашьра ишцаз шәымбаӡои, шәлашәхама зынӡа. Шәара шәаб Махаз иакәын абыргцәа ҳахь еиҳа акыр зылшоны иҟаз, уигьы иҷкәынцәа аиҳабацәа
аԥшьҩык раԥхьа дҩагылан аӷа хәымга диҿагылахьан усгьы. Уара аӡәзаҵәык уакәын дад, Жора, абыргцәа аӡәы ҳаԥсыргьы ҳирҽеип ҳәа сзықәгәыӷуаз, уажәы уаргьы афронт ашҟа ухатәгәаԥхарала удәықәлеит анырҳәа, ламыс имазар дышԥасхамҵгылари, сиҳәап, арра дмышьҭыкәа дааныскылап ҳәа сушьҭалеит ишубо… Дад, зхьышьаргәыҵа сакәыхшоу Анцәа дсыман суҳәоит, шәабиԥара аҟнытә, ма уара аӡәзаҵәык ақыҭан уаҳзаангыларц… Сықәра, сышлара уазхәыц абааԥсы… Суҳәоит, иахьеи-уаҵәи иԥсыша уаҩуп, сыԥсыр, ҭынха дсымамшәа, аҳәсеибацәеи аҭакәажәцәеи рыда ԥсыжҩы дысмоуа сҟоумҵан, ажәларгьы иуџьыршьарым дад, ус еиԥш сзумун. Ҳарҭ Аимараа ҳашьхауаауп, даҽа ҵас-қьабзқәак, даҽа еихаҵгылашьа ԥшӡақәак ҳаман, урыӷрамгылан, Анцәагьы игәы иахәарым ҷкәына еибагак дҳаламкәа ҳаанхар…
…Усҟан Ҷлоу ақыҭан жәлантәык дырхыбаҩын Џьапуа Ҭамшьыгә. Жәлантәык реиҳабы, ԥааимбарк диҩызан, уи даниҳәа иажәа ҩбамтәкәа, дзызиҳәаз наигӡар акәын Гьаргь… Аҳәара аҽи акәадыри иаԥсоуп рҳәоит аԥсуаа… Аха, Гьаргь Ҭамшьыгә дзызиҳәаз изынамыгӡеит… Дцеит иаби, иашьцәа аԥшьҩыки ахьеибашьуаз, рыԥсадгьыли рыжәлари руалԥшьа ахьынарыгӡоз аибашьрахь. Убри аибашьра адәаҿы 1942 шықәса рзы иоуз ахәра ӷәӷәеи, Аџьынџьтәылатә еибашьра Ду аҟны иуалԥшьа нагӡаны Аимараҟа даанӡа зыԥсҭазаара иалҵыз аҭаҳмада Џьапуа Ҭамшьыгә игәыхәтәы ахьизынамыгӡази иахьагьы еиқәымтәаӡо хьааны имоуп Гьаргь Џьонуа… Ус шаҟа хьаа инаҭозеи ари ауаҩ гәыраз, ауаҩы ҟәымшәышә ихәрақәа зырҿыцуа, изырмжьыжькуа, иахьа ҳажәлари ҳаԥсадгьыли зҭагылоу аамҭагьы…
Заа ишазгәаҳҭаз еиԥш, 1941 шықәсазы гитлертә фашист мҵарсыҩцәа рхарала ҳсовет жәлар ашьаарҵәыратә еибашьра анырзыҟала, Ҷиҷико Џьонуа ари аи-башьра апатриот ишиаҭәаз ихы алаирхәит. Ашәҟәыҩҩы
иԥсҭазаара абри апериод ахцәажәара иара инапала ииҩыз иавтобиографиа аҟнытә иаагоу иажәақәа рыла салагоит. Абар уи ииҳәо:
«1941 шықәса. Аџьынџьтәылатә еибашьра. Аԥсадгьыл ашәарҭара иҭагылеит. Абџьар кны санылоит ар рымҩа. Аҟәатәи ашьаҟар ручилишьче саналгалак, сналагылоит афронт пылҳаҭ, нас – агоспиталь, дырҩегьых афронт, агоспиталь еиҭах.
– Аибашьра иасакьаҳәымҭоуп. Абомбақәа ҵыхәаԥҵәарада аршәаа иасуеит, амшын ихушәа адгьыл ҵысуеит, алҩа иахәаҽуеит ақалақьқәа, ашьа кьасоит… Сан илыхшаз хәҩык аишьцәа Аԥсадгьыл азы ақәԥара ҳалоуп, аха аиҳабацәа ҩыџьа рхысбыжь еихсыӷьит, уаҳа рхабар збаӡом… Агәырҩа… Алаӷырӡ… Гәыҟажагас иҟаӡоу аӷа атәыла иалцара, насгьы дԥыххаа иқәҵара ауп».
Иагьмаҷыҩӡам Аџьынџьтәылатә еибашьра Ду аан №. Џьонуа иазыҟаиҵоз аибашьцәа, урҭ драԥхьагыланы дахьеибашьуаз ҭыԥқәан: ақыҭақәа, ақалақьқәа, ашьхақәа, акаршәрақәа, абнақәа, аӡиасқәа…
Уи Аҟәатәи ашьаҟар рҵараиурҭа даналга нахыс абџьар кны деибашьуан Нхыҵ Кавкази Сталинград ақалақьи рыбжьара еилашуаз афронтқәа жәпакы рҿы. Дфицарын, днаӡеит акапитан ичын аҟынӡа… Ихьааигон, афронтқәа рыҟны аидысларақәа раан иоуаз ахәра ӷәӷәақәа рыхәшәтәрақәа рзын арратә госпитальқәа (хәышәтәырҭақәа) рыҟны иҟазаара иицәагоз аамҭа.
№. Џьонуа Аџьынџьтәылатә еибашьра Ду аан дахьеибашьуаз, уахи-ҽни дмыцәа-дымтәа ар рымҩа дахьаныз, изныкымкәа дахьнанагоз ҭыԥқәан: Азов, Ба-таиск, Пиотр Актәи ир ахьазыҟаиҵоз аҭыԥ – Турецки Вал, Цимлианск, Красныи Лог, Махачкала, Буинакск,
Сальск, Армавир, Тҟәаԥс, Красноармеискаиа, Красно-дар, Новороссииск, Лазаревка, Пасека, Северскаиа, Ильск, Холмск, Ростов, Будионовка, Новочеркасск, Кисловодск, Моздок, Грозныи, Орџьоникиӡе, Ставрополь, Лаба, Дон аӡиасқәа рхықәқәа жәпакы уҳәа убас ирацәаны. №. Џьонуа акырынтә данырхәлак, афронт аҟны дзымеибашьыртә имчқәа анкаԥсалак аибашьцәа ҿарацәа разыҟаҵара дазыркуан. Уи иазыҟаиҵоз аибашьцәа еиуеиԥшым Асовет архәҭақәа иахьырҭахыз ирхьигӡарц иҭан дрышьҭхьан: Польша, Румыниа, Чита, Бақәа, Аладатәи Иран, ақалақьқәа: Џьульфа, Макуи, Хое уҳәа убас акырџьара, аха иҟан арҭ еиқәаҳаԥхьаӡаз тәылақәак рыҟны иазыҟаҵамҭацәа раԥхьа дгылан да-неибашьуазгьы.
Асовет жәлар Рџьынџьтәылатә еибашьра Ду еилгеит, гитлертә фашист мпыҵахалаҩцәа раҵархарала. Аԥсуа шәҟәыҩҩ – аибашьҩы дхынҳәит Аԥсныҟа. Аибашьраҿы иоуз ахәра ӷәӷәақәа ӷьахьан, аха ирацәан ихьаақәа: иашьцәа ҩыџьа рҭахара, ҳажәлар ирхыргаз аԥсҭбарақәа, ҳтәыла аибашьра ирнаҭаз аахақәа Ҷ.Џьонуа ихьаақәа ирхьаан, урҭ иара ҭынч ддыртәомызт, ддырцәомызт.
Абар ари аамҭа, заа зыӡбахә ҳҳәахьоу иавтобиографиаҿы №. Џьонуа ишигәалаиршәо: «Асовет уаа аибашьра иалгеит, Аиааира ганы. Аԥсныҟа схынҳәит саргьы, аха афронт аҟны акы схашҭызшәа сгәы хьаауеит… Ажәлар азықәԥоит аибашьра иахҟьаз ахәра арӷьара. Сара агазеҭ «Аԥсны ҟаԥшь» аредакциа аҟны аусура салагоит. 1956 шықәсанӡа араҟа амаҵура сара сзы ишколны иҟалеит».
№. Џьонуа Аџьынџьтәылатә еибашьра Ду анеилга ашьҭахьтәи иԥсҭазаара акыр инхарҭәааны аҭҵааразы аинтерес рыҵоуп уи диижьҭеи 90 шықәса аҵра иазкны ашәҟәыҩҩ, апрофессор Гьаргь Гәыблиа «Иналукааша аԥсуа поет, ашәҟәыҩҩ» ҳәа, хыс иаҭаны агазеҭ «Аԥсны»
ианиҵаз астатиаҿы иааиго дырраҭарақәак. Иахәҭаны исыԥхьаӡоит урҭ араҟа ргәаларшәара: «Аџьынџьтәылатәи аибашьра аҟнытә даныхынҳә, мызқәак Аимара иани иаби рҿы дыҟан. Дук хара имгакәа Аҟәаҟа иԥхьан, агазеҭ «Аԥсны Ҟаԥшь» аредакциаҿы аусура далагоит, зназы хатә корреспондентс, нас акультуреи абзазареи рыҟәша аиҳабыс дҟарҵоит иара».
Абраҟа иҳәоу иацысҵар сҭахуп «Сара схы-сҵыхәа» зыхьӡу №. Џьонуа инапы зҵаҩу иавтобиографиа аҟнытә иаагоу, уи ибиографиа хазырҭәаауа дырраҭарақәак. Уи адокумент излаҳәо ала №. Џьонуа агазеҭ «Аԥсны ҟаԥшь» аредакциаҿы аусура далагеит 1946 шықәса рзы. Убраҟа аус шиуаз далгеит Қырҭтәылатәи Акомпартиа Ацентр Комитет иатәыз апартиатә школ. Усҟантәи аамҭазы, апартиатә школ апрестиж змаз ҵараиурҭан, еиҳараӡакгьы, ауаажәларраҿы ҳаҭыр ақәырҵон акьыԥхь амаҵ зуаз ауаа уи ианалгоз.
Ҳәарас иаҭахузеи, ес-аашар иҭыҵуаз аԥсуа газеҭ «Аԥсны ҟаԥшь» аредакциаҿы акыр шықәса литературатә усзуҩыс иусуреи, нас, 1948 шықәса инаркны 1956 шықәсқәа раан акультуреи абзазареи рыҟәша аиҳабыс иусуреи, №. Џьонуа ихаҭа ииашан ишазгәеиҭаз еиԥш, иара изын даара ишкол дуун. Акыр шықәса алитературеи, акультуреи, абзазареи ирызкыз аматериалқәа реиҿкаара, аҟәша иаднагалоз авторцәа рышәҟәқәа зегьы аус рыдулара, ркьыԥхьра иаԥсахартә анапы рыҵхра, апоет, апрозаҩҩы ихатәы ҩышьатә стиль ашьақәгылара акыр иацхрааит, иараӡеит, абырҵкал икылнахит, иркьаҿны, иԥҟаны, ахшыҩҵак гәылыршәаны, аҳәоу артәара дазҟазаны дҟанаҵеит. Ари ҟаимаҭла ихырҳаганы ирныԥшит жәашықәса инареиҳаны инапы иҵихуаз, агазеҭ адаҟьақәа рыҟны иикьыԥхьуаз шәҩыла акорреспондентцәа рҩымҭақәа, иара убас иара автор ихаҭа иажәеинраалақәа, иажәабжьқәа, идраматә ԥҵамҭақәа, истатиақәа.
№. Џьонуа 1952 шықәса, ԥхынгәымза 23 инаркны, СССР ашәҟәыҩҩцәа Реидгыла далахәылан, 1953 шықәса инаркны КПСС далан. Иазгәаҭатәуп, уи апартиа Аԥснытәи аобласттә Комитет аревизиатә комиссиеи, Аԥснытәи ашәҟәыҩҩцәа Реидгыла анапхгареи, абиурои дышрылахәылаз, аџьажәлар Аҟәатәи рықалақьтә Хеилак ашҟа изныкымкәа депутатс дшалырххьаз.
1957 шықәса рзы, аԥсуа хәыҷтәы журнал «Амцабз» анышьақәыргылаха аҽны инаркны, уи аредакциа аҭакзыԥхықәу маӡаныҟәгаҩыс дҟарҵеит. Ари аҭакԥхықәра ду зцыз амаҵураҿы аус иуан уи 1966 шықәсанӡа.
Сара сынасыԥ иалан, абри ажурнал аредакциаҿы, 1958 шықәса нанҳәамза акы инаркны, 1964 шықәса нанҳәамза акынӡа литературатә усзуҩыс аус ицура. Уи аамҭазы ари ажурнал аредакторс дыҟан еицырдыруа аԥсуа журналист, ауаажәларратә усзуҩы, ашәҟәыҩҩы Мушьни Аҳашба, ажурнал асахьаркыратә редакторс дыҟан Илиа Шенгелаиа, длитературатә усзуҩын ахәыҷтәы шәҟәыҩҩы Нури Бараҭелиа, аредакциаҿы аус руан, иара убас Палина Бебиаԥҳаи Мери Кәыҵниаԥҳаи. Аредакциаҿы еснагь ауаҩытәыҩсатә еизыҟазаашьа бзиа, аӡәи-аӡәи реихӡыӡаара, досу дызҿыз аус ҭакԥхықәра ҳаракыла азнеира аҳра ауан. Сара сгәанала уи зегь раԥхьаӡа изыбзоураз Мушьни Аҳашбеи Ҷиҷико Џьонуеи ракәын. Ирацәан №. Џьонуа узлаиҿыԥшышаз. Уи поетк, журналистк, прозаҩҩык иаҳасабала исахьарку ажәа аҟазара ҭакԥхықәрала дазнеиуан, импыҵыҵуаз аҳәоу аҟны ажәа артәашьа мыцхәы дацклаԥшуан, дстилист ҟаимаҭын, ажурнал ианылоз аматериалқәа зегьы рыҟны ҳәоук иадамхаргьы еилыҩры-еилҵәыруа, аԥхьаҩ иҿцәажәара аруадаҩуа, ибз аҟәаҟәа ԥнаҵәартә иҟалар иуӡомызт.
Ҷыдала агәцаракреи, аҭакԥхықәреи, апринципреи ааирԥшуан ҿыц арҿиаратә усура напы азыркуаз аҿар рҩымҭақәа данрыԥхьоз.
Абри аганахьала аинтерес аҵоуп ҳәа сгәы иаанагоит 1958 шықәса рзы, ажурнал «Амцабз» аредакциаҿы аусура саналага ашьҭахь мызқәак ҵхьаны аиԥш, ҽнак зны №. Џьонуеи сареи иҳамаз аицәажәара.
Сара, Қарҭтәи Аҳәынҭқарратә университет саналгашаз аламҭала, сҩызцәа аҷкәынцәа – астудентцәа зегьы реиԥш, мызкы Ермантәыла сыҟан, арратә лагер са-хысуан (ҳуниверситет аҟны арратә ус аҵаразы акафедра ахьыҟаз аҟнытә, аҵара ҳҵонаҵы ес-ԥхынра мызкы-мызкы еиуеиԥшым ақалақьқәеи аҭыԥқәеи рышҟа ҳганы хынтә арратә лагер ҳахрыжьлон). 1958 шықәса ԥхынгәымзазы, арратә лагер аҟны исхызгаз ауадаҩрақәа ҵаҵӷәыс ирыҭаны, жәохә жәеинраала раҟара ҩны исыман, убри ҽнак ҳәа санаҿу аҽны, Ҷиҷико Џьонуа сизрыԥхьарц сыӡбит, сагьизрыԥхьеит. Апоет сажәеинраалақәа дырзыӡырҩит ибзианы, ҩбаҟа-хԥаҟа жәеинраалагьы ирҽхәеит, амала акакала сажәеинраалақәа зегьы напы аарылеикын, ирыгыз-ирыбзаз ҳәа игәы иаанагоз акгьы мӡакәан исеиҳәеит. Саргьы аџьабаа ахьисырбаз азы аҭамзаара шьҭаҵо, «иҭабуп» ҳәа, иасҳәеит. Ҳаицәажәара ахыркәшамҭаз №. Џьонуа абас азҵаара сиҭеит:
– Борис, шаҟа шықәса уҟааз арра, насгьы иарбан ҭыԥқәаз аррамаҵура уахьахысуаз?
– Ҷиҷико Михаил-иԥа, сара арратә маҵураҵәҟьаҿ сыҟаӡамызт. Аҵара ахьысҵоз Ауниверситет аҟны арратә кафедра ыҟан, аҟнытә, хәышықәса рыҩнуҵҟа есымчыбжьа ҽнак арратә ус азы аҵара ҳахысуан. Хәышықәса рахьтә хымз, Қарҭ азааигәара Авҷала ҳәа иахьашьҭоу аҭыԥ аҟни Ермантәыла Аршалуитәи арратә ус аҽазыҟаҵаразы аполигонқәа рыҟни арратә ус азы аҽазыҟаҵарақәа сырхысуан ауп, – сҳәеит сара, арратә ус аҿгьы сыҟәнушьартә сыҟам сҳәарашәа сҽаарҟасаны.
– Аа, ус акәзар, еилкаауп, – иҳәеит Ҷиҷико Михаил-иԥа, ибла разқәа ччаԥшьк ашәаԥшь-лаша нарыхҵаны. – Амала, аиаша уасҳәап, хымзтәи урратә лагер ахгаразын, жәохә жәеинраала мыцхәцәоуп, ҳәарада, сара Аџьынџьтәылатә еибашьра Ду аҟны ԥшьышықәса абџьар кны сеибашьуан, аха хәбаҟа жәеинраала роуп зыҩра сахьӡахьоу, – иҳәеит ҳаицәажәара ччаԥшь лашала иаахыркәшаны.
Сгәанала, ари ҳзыхцәажәаз ахҭысгьы иаҳәоит Ҷиҷико Михаил-иԥа исахьарку апоезиатә ажәа аҟазара шаҟа ҭакԥхықәрала дазнеиуаз. Аиашазы, апоети сареи ҳаицәажәара ашьҭахь сажәеинраалақәа сеиҭарыхәамԥшыр амуӡеит, жәохә жәеинраала рахьтәгьы ҩ-жәеинраалак роуп акьыԥхь ашҟа ицәырызгазгьы.
№. Џьонуеи сареи ажурнал «Амцабз» аҟнытәи ҳус-еицура саназхәыцуа исгәалашәоит ахаан исхамышҭуа даҽа хҭыскгьы:
Ҽнак зны Аҟәа ақалақь аҿтәи усбарҭақәак рыҟны ажурнал «Амцабз» аԥсуаа рнапы шаҵарҩыз гәаҭ ҳәа анапынҵа исиҭахьаз шынасыгӡаз иасҳәарц, иаргьы снаиацәажәарц Ҷиҷико Михаил-иԥа иусурҭа акабинет ашә снас-насны сныҩналеит.
– Оо, Борис, уааира даара сгәы иаахәоит, уҩнал, уаатәа, абыржә умааиргьы Нурии уареи шәахь снеирц акәын. Иахьа даара сзыргәырӷьаз ҷкәынак дысҭан,иӡбахә шәасҳәар сҭахын, – иҳәеит Ҷиҷико Михаил-иԥа игәалаҟара шыбзиоу мҩашьо, дычча-ччо, дҩагыланы аԥсшәа саҳәо. Саргьы сызнеиз аус аӡбахә саламлакәа, – дызусҭада, шәымҳәои, Ҷиҷико Михаил-иԥа, ас шәзыргәырӷьаз?! – азҵаара наисҭеит.
– Иахьа, схы иҭамкәа, сгәы иҭамкәа, ашьшьыҳәа скабинетаҿы стәаны аусура сшаҿыз, уаҳа назҭахым аԥсыуа поет заманак дсыԥшааит, – иҳәеит иара дгәырӷьаҵәа.
– Дызусҭда, дабатәиу шәымҳәои, ас шәзыргәырӷьаз ауаҩы?!
– Аацытәуп, дҵаҩуп макьана, абжьаратә школ далымгац. Рушьбеи ихьӡуп, Смыруп. Дыԥхашьа-ԥхаҵо дааҩналан, аԥсшәа ааибыҳәан ҳанеибадырқәа «ажәеинраалақәак ҩны исымоуп, сшәызрыԥхьар сҭахуп» иҳәеит. «Ҳрыԥхьап, азамана, уи ами зынӡак абзиа», – сҳәеит саргьы. Нас саԥхьа дҩагылан, аҷҷаҳәа, ҿырҳәала жәабаҟа жәеинраала дсызрыԥхьеит. Аиаша уасҳәап, иажәеинраалақәагьы сгәаԥхеит, иара ихаҭагьы дысгәаԥхеит, даара абаҩхатәра змоу, ҳаԥхьаҟа ҳажәлар зыргәырӷьаша аӡәы иакәушәа збеит сара сгәанала.
– Ҷиҷико Михаил-иԥа, иажәеинраалақәа имшәхызар ҳаргьы ҳармыԥхьои, иҳашәҭар. Шәара ишышәҳәо еиԥш ибзиазар, ажурнал аҟны хазы шәыҟәҵас, гәлаҵаны иагәылашәҵаргьы амуеи, – сҳәеит сара.
– Иабаҟоу иажәеинраалақәа ақьаад ианҵаны иааимгаӡеитеи, ҿырҳәала иҳәаны дцеит. «Ишәгәамԥхар ҳәа сшәан иаасымгаӡеит ақьаад ианҵаны» – иҳәеит. Иаҳзаага, умшәан иаҳкьыԥхьуеит ҳәа иасҳәеит.
– Уаҵәы ишәзаазгоит ақьаад бӷьыцқәа ирынҵаны, – иҳәеит. Уаҵәы дааир, ҳредакциаа зегьы ҳаизаны ҳаизыӡырҩыр сҭахуп, – иҳәеит Ҷиҷико Михаил-иԥа. Уи дгәырӷьон, игәы дартәомызт ҭынч. Абаҩхатәра змаз аҷкәыни иареи ахьеибадырыз, насгьы дицхраартә алшара ахьимоу азы.
Абас дыҟан, абаҩхатәра змоу аӡәы данибалак, диеигәырӷьон, дицхраауан, дӡыригон. Аӡәы иқәҿиара, ихатә қәҿиареиԥш иааигәаны идикылон.
№. М. Џьонуа 1966 шықәса рашәарамза инаркны 1975 шықәсанӡа алитература-сахьаркыратә, ауаажәларра-политикатә журнал «Алашара» аредактор хадас дыҟан.
№. М. Џьонуа ажурнал «Алашара» аредактор хадас аус иуан жә-шықәса инареиҳаны. Аҭакԥхықәра ду змаз ари аҭыԥ аҟны иусура ихарҳагаз алҵшәақәа аиуит аԥсуа литературатәии культуратәии ԥсҭазаараҿы. Редакторк иаҳасабала даара ҟасарала дрызнеиуан ажурнал ианылараны иҟаз аматериалқәа реилыҟәшәара, аредакциа рзура, авторцәа рнапҩымҭақәа аус рыдулара, урҭ рхатә стильтә ҷыдарақәа рыцәмырӡкәа, аԥсуа литературатә бызшәа астилистика иашьаршәаланы рыҟаҵара.
№. Џьонуа илиршаз рацәоуп ажурнал авторцәа рколлектив аҳәаақәа рырҭбааразы. Ҷыдала иалкааны иазгәаҭатәуп, аҩажәатәи ашәышықәса, 60-70-тәи ашықәсқәа раан, еиуеиԥшым азанааҭқәа рыла аԥсуа милаҭтә ҭҵаарадырратә кадрқәа реиҵааӡара аус ажурнал «Алашара» шацхраауаз. Ажурнал адаҟьақәа рыҟны рыҭҵаарадырратә усумҭақәа ҭрыжьуан акандидаттә, адоктортә диссертациақәа зыхьчоз, СССР еиуеиԥшым аҭҵаарадырратә центрқәа рҿы аҵара зҵоз хыԥхьаӡара рацәала Аԥснытәи аспирантцәа, адокторантцәа. Ари атрадициа бзиа ажурнал «Алашара» иахьагьы қәҿиарала инанагӡоит.
Ирацәоуп Ҷиҷико Михаил-иԥа Џьонуа илиршаз ажурнал «Алашара» аредакциа иахәҭаз аштатқәа аиҳабыра иазоурыжьырц, нас урҭ аштатқәа абаҩхатәра змоу ажурналистцәеи ашәҟәыҩҩцәеи иааныркыларц азын, иара убри ала ажурнал ишахәҭоу иҭыҵлартә аҭагылазаашьа аҟаҵаразы.
Абри иазгәаҳҭаз ахшыҩҵак арҵабыргразын шаҳаҭра ауеит Аԥсны аиҳабыра рышҟа №. М. Џьонуа ииҩыз арзаҳал. Абар уи иаҳәо:
«Ажурнал «Алашара» аредакциа напхгара азура снапы ианышәҵеит хәышықәса уажәаԥхьа. Сара усҟан уи даарак самеигәырӷьаӡеит, аџьабаа сацәшәангьы акәӡам, аха еилыскаауан ажурнал аҭакԥхықәра исыднаҵоз заҟараз, издыруан уи аштатқәа рганахьала ҭагылазаашьас иамаз. Аха сара сеигәыӷит урҭ зегьы рзы Шәара шәыцхыраара сауп, хылаԥшрада сынхарым ҳәа. Аредакциа аколлектив уи аҩыза анасыԥ шаҳмоуаз анааба, хьымӡӷык ҳамгандаз ҳәа ҳамч ҳалшара зегьы ажурнал иадҵо ҳаауан иахьанӡа. Аха ахаҳәгьы хоит.
Сара сыхәҭаахь убри аҟынӡа снеины сыҟоуп. Ҩбагьы аус зцызуа сҩызцәа рҿаԥхьа схы сацәыԥхашьо салагеит: ацхыраара иаҳмоуз сара исыхҟьома, даҽаӡәы редакторс дыҟазар уи аус иаҳа ахаҵгылаҩцәа аиур ҟаларын ҳәа. Уи сара сгәаанагара ауп, аха иҟалап иа-хыччатәымзаргьы...
Сара сааԥсеит. Сыблақәа ирыгхеит. Имаџьанахеит сгәалашәарагьы. Анкьатәи сыхәрақәа ракәын, саазқәылаз амжьыжькра ҵыргеит. Убри аҟнытә, саҳәоит схаҭыԥан иаҳа иҷкәыноу даҽаӡәы дықәшәыргыларц, саргьы ма аҭыԥантәи апенсиа сауа сҟашәҵарц, уи иамуазар, сҭаацәа амла изламгаша, еиҳа имариоу џьара уск сазышәкырц».
(Арзаҳал автор ихатәы архив аҟнытә иаагоуп).
№. Џьонуа Аԥсны аиҳабыра радрес ала ииҩыз ари арзаҳал ус иаақәырҵәиааны аҭагылазаашьа азымԥсахӡеит, ажурнал аштатқәа рзырҳара азҵаара дыргәагәеит, иаргьы апенсиахь ишьҭра мап ацәыркит, имжьыжькуаз ихәрақәагьы уамак ирзыгәцарамкит.
Аиашазы, ари иаагаз арзаҳал мацарагьы иаҳәо шаҟа ирацәоузеи 60-тәи ашықәсқәа раантәи ҳаԥсуа литературеи, ҳкьыԥхьтә органқәеи, Ҳашәҟәыҩҩцәа Реидгылеи, ҳарҿиаратә интеллигенциеи рҭагылазаашьа уадаҩ уаҩы ихаҿы иааигарц азын. Аха ажурнал «Алашара» аредактор №. Џьонуагьы иҿи-инапи еиқәҵаны дтәамызт. Уи имаз алшара маҷқәа ихы иархәаны ажурнал ишақәнагаз иҭижьуан, аиҳабыра рахьгьы иахәҭаз ацхыраара ирҭарц азҵаарақәа шықәиргылац иқәиргылон. Абар, №. Џьонуа Қырҭтәылатәи Акоммунисттә партиа Аԥснытәи Аобком аҩбатәи амаӡаныҟәгаҩс усҟан иҟаз А. П.Саҟварелиӡе ихьӡала ииҩыз ашәҟәынҵа аҟны ииҳәо:
№. Џьонуа абри аҵыхәтәантәи ишәҟәынҵа ашьҭахь иӡбахеит ажурнал «Алашара» аредакциа аштатқәа рзырҳара азҵаара. Уи ажурнал аномерқәа рхаҭабзиарагьы ианыԥшит, адаҟьақәа рыҟны ицәырҵуа иалагеит арубрика ҿыцқәа, аԥхьаҩцәа рахь еиуеиԥшым аматериалқәа рнагашьа аформа ҿыцқәа. №. Џьонуа ишиҟазшьаз еиԥш, ажурнал ианылоз аматериалқәа зегьы даара гәцаракрала дрыԥхьон, аџьабаа рыдибалон. Ари аҩыза аҭагылазаашьа игәабзиара ишаԥырхагаз ибо
далагеит. Шьҭа иара ихаҭа дырҩегьых атәанчарахьы дрышьҭырц аҳәара ҟаимҵар амуит.
Ҵабыргуп, ажурнал «Алашара» аколлектив, Аԥснытәи ашәҟәыҩҩцәа Реидгыла, дара Аԥсны аиҳабырагьы ирҭахын уи макьана ҳаԥсуа журнал ду напхгара аиҭаларц, инапы иҵихларц, аха иара иуамызт.
Абраҟа иазгәаҭазар ҳақуп сгәанала, №. Џьонуа ибзоуроу шырацәоу Никәала Кәыҵниеи, Мушьни Лашәриеи, Никәала Ҳашыги ажурнал «Алашара» аредакциаҿы аусура раларгаразы. Урҭ уаҟа русура ажурнал аредакциа аусура излахәаз рацәоуп ҳәарада.
Аҵыхәтәан, 1975 шықәса, рашәарамза 16 рзы №. Џьонуа Қырҭтәылатәи Акомпартиа Аԥснытәи Аобком актәи амаӡаныҟәгаҩ В. М. Хынҭәба ихьӡала иҩит абри аҩыза арзаҳал:
«60 шықәса ахьысхыҵыз аҟнытә апенсиа соурц иаҭаху ашәҟәқәа еиқәсыршәар сҭахуп, убри аҟнытә сшәыҳәоит ажурнал «Алашара» аредактор инапынҵақәа рыҟнытә схы сақәиҭышәтәырц».
Абри арзаҳал ашьҭахь №. Џьонуа диасит атәанчарахьы. Аԥсны аиҳабыра уи ишиаҭәаз еиԥш ихаҵгылт, ареспубликатә ҵакы змаз апенсиа иоуа дҟарҵеит. Аха, рыцҳарас иҟалаз, мызкы заҵәыктәи ипенсиа ауп №. Џьонуа згара дахьӡаз…
1975 шықәса жьҭаарамза 25 рзы Ҷиҷико Михаил-иԥа Џьонуа иԥсҭазаара далҵит.
Уи ауха Ҷиҷико Џьонуа даара игәалаҟазаара бзиан. Имаз агәыхьгьы зынӡакыс ахы инардыруамызт. Иҩнаҭаҿы иҟан агәыла-азла, иуа-иҭахы зыргәырӷьаз, иаалырҟьаны иҟалаз, абраҟа зыӡбахә аҳәара иамҩаны исыԥхьаӡо ахҭыс:
Убри ауха Ҷиҷико Михаил-иԥа дшымгәыӷӡоз дсасны диҭааит, усҟан Ҭырқәтәылантәи иааны иҟаз аԥсуаа рделегациа иалахәыз, Сҭампыл инхоз-инҵуаз аԥсуа поет, аҵарауаҩ, арккаҩ ду Омар Беигәаа. Ҷиҷико Џьонуа
ихы-иҵыхәа, ирҿиамҭа, иуаажәларратә усура аӡбахә заҳахьаз уаҩын, дшычмазаҩыз аниарҳәа, дымбакәа Ҭырқәтәылаҟа дцар иҭахымхазт, дышнеиуаз аԥшәма изымдырӡо днеины дибеит. Ҷиҷико Џьонуагьы, уи иҭаацәа, игәыла-изла, иуа-иҭахы, иара Омар Беигәаа ихаҭа, хыхь ишысҳәаз еиԥш ргәырӷьара ҳәаа амамызт. Иааинырсланы акәзаргьы, Ҷиҷико Михаил-иԥа иҭаацәа, ихатәҩыза Цабу Ҳасан-иԥҳа Киут агәырӷьара ду зцыз ачеиџьыка ԥшӡа изеиҿыркааит Ҭырқәтәылатәи асас, Аԥсни аԥсуа жәлари рҵеи ду Омар Беигәаа.
Ауха даара аҵх цаанӡа лахҿыхран Ҷиҷико Џьонуа иҩнаҭа. Аха Омар Беигәаа дахьԥхьоз асасааирҭахь ддәықәымлар имуит. Уи данцоз Ҷиҷико далаигәалашәаларц исас дахь Омар Беигәаа аԥсуа лабашьа ҳамҭас ииҭеит.
Зысас дахь днаскьаганы зиарҭа инылаиаз Ҷиҷико Михаил-иԥа уаҳа дмааԥшӡеит, иԥсҭазаара далҵит. Ари атрагедиатә хҭыс ԥшатлакәҵас Аԥсны ахи-аҵыхәеи еимнадеит. Ихьаа ӷәӷәаны ирзыҟалеит Ҭырқәтәылантә иааны иҟаз ҳашьцәагьы.
Омар Беигәаа илахь еиқәышьшьы Ҭырқәтәылаҟа данцоз аҽны, Аҟәа аихамҩатә вокзал аҟны днаскьаргарц, «бзиала» ҳәа иарҳәарц еизаз аԥсуаа дрылагылан, Ҷиҷико Џьонуа ҳамҭас ииҭаз алабашьа иԥышьҵыргәаны. Абри ахҭыс сара даара саргәжәажәеит, аҵанӡа сархәыцит, ажәеинраалагьы снарҩит. Абраҟа уи ажәеинраала аагарагьы ҳақуп ҳәа сгәы иаанагоит:
Ҷиҷико Џьонуа, уи дзиԥымлартә, дышьҭан игәы бааԥсны.
Дышьҭан, аха дыҟан дцәажәартә,
Дгәырӷьа-хәмарыртә, игәы ԥшаартә,
Асас дахь уи ԥсыс дихалартә,
Ибла хаарақәа иԥшаартә.
Асас дахьгьы днеиит гәыла,
Ԥсыла иизааигәаз иҩны.
Зымҩа дынхахуазма гәылак,
Зегь уа игәырӷьауан аҽны.
Еицәажәон нас, урҭ гәыблыла,
Иаунҵәахуаз рҳәатәы,
Аԥсуаа ражәа, рашәа еинҭәыла,
Аԥхӡы азказҭәоз рҳәатәы.
Ишеизгәыкуаз ргәырӷьа хыҵуа,
Ржәҩангәашәԥхьара – раамҭа ԥрит.
Аԥшәма исас даниԥырҵуаз,
Аԥсуа лабашьа ииркит.
Абраҟа инҵәон сажәеинраала,
Аха агәырӷьара намӡеит:
Уи ауха ԥхыӡ хаак дшалаз,
Ҷиҷико уаҳа дмааԥшӡеит…
…Дцон Ҭырқәтәылаҟа Омаргьы.
Илабашьа хьанҭа кны.
Уи днаскьазгауаз аџьаргьы,
Еизеит. Дгылан рыгәҭаны.
Аиԥырҵра есқьынгьы ихьаауп,
Аха аԥсадгьыл ныжьны ицо,
Апоет ихаҭа дхьаауп.
Ихәра ахаан иӷьаӡом.
Омар иқәыӷәӷәон еидарак,
Иԥышьҵыргәан илаба.
Цас иуазшәа хаҵа нагак
Дҵааит: – иузҭада улаба?
Апоет ицәа дҭаӡыӡеит,
Ицеит иажәа наиҿаба.
Алабашьа аҭыӡшәа измырзеит,
Илаӷырӡқәа аниҿаҭәа.
Ажәеинраала «Алабашьа» аӡбахә уаҳа салацәажәомызт, уи аныскьыԥхь ашьҭахь Омар Беигәаа даԥхьаны аҭак ҩны Сҭампылынтәи иааимышьҭызҭгьы. Уи иажәеинраала хатәра ианыԥшуеит Аԥсни аԥсуааи рышҟа, Ҷиҷико Џьонуа ишҟа, иара убас зыԥсҭазаара иалҵхьоу ҳаԥсуа поетцәа: Кьыршьал Чачхалиеи, Сандра Сангәлиеи рышҟа ҳажәлар рҵеи ду Омар Беигәаа имоу агәыбылра ду, ахьаа ду, ауаҩытәыҩсатә цәанырра ҵаулақәа. Убри аҟнытә уи ажәеинраала шеибгоу еиҭакрак амҭакәа абраҟа акьыԥхьрагьы ҳақуп ҳәа иазысыԥхьаӡоит:
«Зыԥсаҭа бзиахаша Џьонуа Ҷиҷико рыцҳа исиҭаз алабашьа иахҳәааны Гәыргәлиа Борис ииҩыз ажәеинраала ацҳәатә:
Гәыргәли Борис, уара
Сгәы алақмар уаҳахуеит,
Зыӡбахә уҳәаз алабашьа
Схьаа арҿыхан, сҳәацәахуеит.
Игәы ҵарыуп аԥоиет уаҩ,
Агәы, ажәа бжьы иаҳауеит.
Уырҭ иысцәыӡыз рнышәнапқәа
Сышрызхьаауа еилыикаауеит.
Срываҵара ԥсыхәа аиыурым,
Мыцхәы сырцәыхарахаит.
Рнышәнапқәа сгәы иықәԥсахар,
Срыниарашәа сгәы сжьауаит.
Аҵабыргы иамраҭхаџьыз,
Агәы жьара даҳәауеит.
Ҳлахьынҵа нымцыурахах,
Саргьы сгәы урс иысжьауеит.
Чачхалыи Кьыршьал гәакьа
Сышиызхьаауаз, дысыцәцеит.
Аџьонууа Ҷиҷико дыу
Сышиыхьҵәыуаз дысыцәцеит.
Сангәылиа Сандрагьы дцау?
Ах, абаақәа, шьҭа иазхаит!
Уышьҭа иаанхаз са сааныжьны
Иысцәымцарцы срыҳәауеит.
Сан Шамҳа Мкыд лҳәашьала,
«Уышьҭа Анцәа сиыҳәауеит:
Шьҭа Аԥсыуак дысцәымгакәа
Сыԥсы га!» – ҳәа сныҳәауеит.
Ҳа, Гәыргәылыи! Уыи слабашьа
Изымҭоу дадысбалауеит,
Сханы икыдыуп, уажәы-уажәы
Снадҵәыуалао схырхәауеит.
Зыххьысгара! Схьаа рацәаӡауп:
Аԥснаа зегьы сшәынхьыуаит.
Бза шәгәыдкылао, ԥысы дҵәыуа
Сахьшәылаӡам схьаауаит.»
Агәыӷра хароуп, аџьал ааигәоуп рҳәоит аԥсуаа. Ҷиҷико Џьонуагьы исас дахь Омар Беигәаа изхара даниацәажәа, изхара даниеигәырӷьа ауха аԥсра игәгьы иҭамызт, ихгьы иҭамызт. Ари ас шакәу арҵабыргуеит уи ауха Платон Бебиеи иареи реицәажәара. Абри аԥсҭазаараҿы иҟаҵәҟьаз афакт аӡбахә аҳәоит Ҷиҷико Џьонуа игәалашәара «Агәыҵха» зыхьӡу Платон Бебиа иажәеинраала. Уи ҟаимаҭла ианыԥшуеит аԥсҭазаараҿы аҳәатәы рацәа змаз, изҳәоз, уаҵәгьы изҳәарц зҭахыз апоет иԥсымҭазы игәыҵхагьы, зыдунеи зыԥсахыз апоет дзацәажәарц ииҭахыз иҩыза аиҵбы, апоет Платон Бебиа, игәаҵа ихьухьууа иҭахаз, иҩыза еиҳабы иҟнытә иаҳараны иҟаз ажәа ахьимаҳаз иахҟьо агәыҵхагьы. Ҳазыӡырҩып ҩ-гәыҵхак рыӡбахә зҳәо Платон Бебиа иажәеинраала «Агәыҵха»:
– Шьҭа ишубауа амза еиҭасит,
Исмыхьыр ҟалап акгьы?! –
Ҳпоет чмазаҩ аҭел дасит,
Игәы аасырӷәӷәеит саргьы.
– Ак уасҳәар сҭахын, уаадгыла! –
Ҿааиҭит иныҵакны ибжьы.
Саргьы иаҭаскит гәыблыла:
–Хымԥада снеиуеит шьыжьы.
Ус, уи иԥсҭазаара далҵит,
Иҵызеи нас, сааҭкгьы мҵит.
Изаҳаз зегьы ргәы далсит,
Апоет-ашәаҳәаҩ дыԥсит…
…Ашәҭ аӡаӡа аҿанаҳәозар,
Асыҭәҳәагь иақәым ԥсшьара.
Аҟармаҵыс џьара ишәаҳәозар,
Алаҳәагь ҟыруеит џьара.
Ашықәси ашықәси еишьҭагыла,
Ицалозар акәхап ҵангьы.
«Ак уасҳәар сҭахын, уаадгыла!»–
Ҭаха ааснаҭом иахьагьы.
«Аҽыкәаша» – иҩырц далагозма,
Ироман аӡбахә иҳәахьан.
Аибашьра ицаз ҩаԥхьа ибозма,
Уи дыԥсны дыбзахахьан.
О, апоетцәа аныԥсуа зныкоуп,
Аха ирыциуеит ес-ииуа.
Сара избо акызаҵәыкоуп:
Згәаҵа иҭыхны ашәа зыҩуа –
Шаҟа иҳәо аҟара ицгылозаап,
Ҳара ииҳәаз џьаҳшьоит зегьы.
Аҳәатәы шимоугьы идгылозаап:
Дыззыԥшӡам уи иуахҭагьы.
Ҵлашьапык иадамхаргьы зыԥсҭазаараҿы еиҭазҳахьоу ауаҩы, иԥсҭазаара далҵыргьы, дыԥсӡом рҳәоит. Акыр жәашықәса ҵуан Аԥсны, Очамчыра араион, Баслахәтәи ақыҭантәи абжьаратә школ ашҭаҿы (акыр шықәса Аԥсны зҽаԥсазтәыз арҵаҩы Ҷиҷико Хьиба директорс аус ахьиуаз) СССР ашәҟәыҩҩцәа дуқәа аӡәырҩы рыхьыӡқәеи рыжәлақәеи зҳәоз аетикеткақәа рыдырҷабланы аҵлажәла бзиақәа еиҭаҳаны ирааӡоижьҭеи. Арҭ аҵла хоура ԥшӡақәа рлакҭа иаҵәақәа, рыччаԥшь иаҵаҽырбо, аԥсуа шәҟәыҩҩцәа сасра ирзаауаз СССР-и адунеи аҿы еицырдыруаз ашәҟәыҩҩцәеи ирылагыланы апоезиа амшқәа, исахьарку ажәа аҟазара аныҳәақәа, ашәҟәыҩҩцәа риубилеиқәа уҳәа шаҟараантә имҩаԥыргахьааз. Абри, зеиԥш шамахамзар иуԥымло, ашәҟәыҩҩцәа рпарк аҟны, ашәҟәыҩҩцәа рыҵлақәа иџарџаруа ирылагылан ҳашәҟәыҩҩы, ҳуаажәларратә усзуҩы Ҷиҷико Џьонуа ихьӡи ижәлеи зхыз аҵла ԥшӡагьы…
…Аха, ари ажәа сахьарк азҟазацәа рбаҳча, иара убас Аԥснытәи абаҳчақәа, апаркқәа жәпакы ааха ӷәӷәа рырҭеит 1992–1993 шықәсқәа рзы ақырҭуа-аԥсуатә еибашьраан, ақырҭуа мпыҵахалаҩцәа. Ари аҩыза агәымхара, игәы инамырхьыр ауазма еицырдыруа аԥсуа поет Гьаргь Гублиа. Абар уи «Апоет иҵла» зыхьӡу, Ҷиҷико Џьонуа игәалашәара иазикыз иажәеинраалаҿы илахьеиқәра шааирԥшуа:
«Шәахәаԥши, ишыԥшӡоу ари аҵла,
Акьалантар еиԥш, ишыцәӡа, икахәхәа.
Амахә ссирқәа еибаркуп шәахәацла,
Саси ԥшәымеи авсуама имырҽхәа»…
Абзарӡы уҳәон зны, абас ҳнаскьаго,
Угәырӷьа – ҳгәырӷьазар уҭахын…
Уажә иубар еилхаа, ицәыбблы ишыҟоу,
Хыла адамра уасыр ҟаларын.
Ааи, Ҷиҷико Џьонуа дызлиааз шьха-уааҵәҟьақәоуп: шәарыцацәоуп, дгьылқәаарыхыҩцәоуп, ашьамаҟеи аԥсасеи анырҵоит. Аду рацәаршьом, амаҷ ҟәныршьом, рысасгәашә ҭбаауп. Раԥсуара ԥшӡоуп, иҵаулоуп.
Машәыршақә иҟамлазар ҟалап абри аҩыза ахҭысгьы.
Аҩажәатәи ашәышықәса, 60-тәи ашықәсқәа раан акәын. Апартиа Аԥснытәи Аобласттә Комитет актәи амаӡаныҟәгаҩс аус иуан Михаил Ҭемыр-иԥа Бӷажәба. Ӡынран. Аԥснытәи аԥсшьарҭа ҭыԥқәа руак аҟны иԥсы ишьон, усҟантәи аамҭазы СССР Атәылахьчара аминистрс иҟаз Гречко.
Ҽнак зны Гречко Михаил Ҭемыр-иԥа Бӷажәба ишҟа аҭел дасит. Уи Аԥснытәи акоммунистцәа рлидер диҳәон, аԥсыуа шьха қыҭак ашҟа шәарыцара дигарц.
Михал Ҭемыр-иԥа Бӷажәба, Аԥсны асас дахь Гречко, ашәарыцара сга, қьаф сыруы, аниҳәа мап икыхуазма! Алашә ииҭаху аҩблак, иҳәан даагьагьеит иаразнак. Ҷлоуааи Аимарааи рыҷкәынцәа ашәарыцацәа бзиақәа рындыриарц адҵа риҭеит Очамчыра араиони Ҷлоу ақыҭеи рнапхгаҩцәа.
М. ). Бӷажәбеи Гречкои Аимара ақыҭан рыҵәиԥрыга андыртәа, аԥшәмацәа бџьарла еиқәных рысасцәа дахьқәа ирзыԥшны игылан.
Нас, Павлуша, Колиа, Ианкәа, Тата Џьапуаа, Ҵәыџь Иуака, Сангәлиа Мушьни, Мелтон, Ганта Аинаԥшьбақәа реиԥш иҟаз, аԥслаҳә мҩас абӷа ԥызҵәоз, аҵыс мҩас абла ҭызхуаз ҷлоутәи ашәарыцаҩцәа еиҿамсқәа рысасцәа дахьқәа рыҵәиԥрыга инарыцҭалан иԥрит ҵәҩанҵәыҟа, устәи Ԥанаҩ ашьха аика ҳаракқәа руак ашҟа. Урҭ иаурзымдырхуаз абӷабқәеи абӷаџьмақәеи ахьамаз аҭыԥқәа.
Ҩбаҟа сааҭ ирылагӡаны Ҷлоуааи Аимарааи рышәарыцацәа Гречко бӷаб хатәра дук ишьыртә аҭагылазаашьа изеиҿыркааит, иара асас дахьгьы инаршә хиан, абӷаб ахы ахыкәалаа ҭаиршәит, идырҩатә еиӷьхеит, Ажәеиԥшьаа дизылыԥхеит…
Асасцәеи, аԥшәмацәа – ашәарыцацәеи зҭаз аҵәи – ԥрыга Ианкәа Џьапуа имӡырхаҿы итәеит.
Дук мырҵыкәа, уаҟа саси аԥшәымеи рхәы ҵыс
хшыкгьы агымкәа аԥсуаҵас идырхиеит. Аишәачарахь инаргеит Нестор, Кәыкәиа, Франкьыл, Ҷут, Џьаӷым Џьапуаа реиԥш ақәра рацәа змаз ҷлоутәи абыргцәа бзиақәагьы. Аха аишәачара иахатәаанӡа, зхыԥхьаӡарагьы маҷмыз Ҷлоуааи Аимарааи рыҷкәынцәа Ианкәа Џьапуа имӡырха иҭагылаз араҵла хоура дуқәа ирҿаханы иҟаз акакан ҿаҩақәа карабинла икылкааны иреихсуан, акаканқәа хыкәалаала икылцҟьааны хланҵы ишыларышьҭуаз аниба, Гречко идгыланы иацәажәоз Михаил Ҭемыр-иԥеи егьырҭ аҩызцәеи ихы нарзырханы, Ҷлоуааи Аимарааи рхысшьа игәаԥхоу, дацәшәоу узымдыруа ҿааиҭит: – Даа, Михаил Темурович, таких солдат как наши хозяева, иметь, это, я тебе скажу приятно но и небезопасно!
– Неет, товарищ Гречко, при таком великолепном полководце, как Гречко наши сегодняшние хозяева члоуцы и аимаровцы надежная защита, – иҳәеит Михаил Ҭемыр-иԥа Бӷажәбагьы дԥышәырччо, дааиламхаӡакәа. Иара усгьы ажәазы иџьыба дауҭалахуаз…
Изхысҳәааз, Ҷлоуааи Аимарааи, хыхь иазгәасҭаз аԥсуаа ирымоу аҟазшьақәа рымоуп, аха убарҭқәа зегьы инарҷыданы, ишыжәбаз еиԥш даҽа аԥсыуа ҟазшьа бзиакгьы рымоуп, иарбан бџьарзаалак ианышьҭырхлак аԥсадгьыл ахьчаразы ибзианы аныҟәцара иаманшәалоуп. Ари ахшыҩҵак аҵабырг ишацәыхарам Аџьынџьтәылатә еибашьра Ду аан ҟаимаҭла иааирԥшит Ҷиҷико Џьонуагьы.
№. Џьонуа ирҿиамҭаҿы аибашьра ашьҭахьгьы арратә тематика аҭыԥ хатәра ааннакылон. Уи асовет ар ркьыԥхьтә органқәа дрымадан, иҩымҭақәа рзишьҭуан арратә газеҭқәа рредакциақәа, даргьы гәахәарыла иҩымҭақәа ркьыԥхьуан. Ари ахшыҩҵак ҳәаақәнаҵоит «Абираҟ ҟаԥшь» аорден занашьоу Уралтәи арратә округ иҭнажьуа агазеҭ «Красный боец» аномерқәа руак. Уи агазеҭ традициас иаман Асовет жәлар Рџьынџьтәылатә
еибашьра Дуӡӡа иалахәыз апоетцәа рҩымҭақәа ркьыԥхьра, аруаа – аԥхьаҩцәа рызнагара. «Крансый боец» аномерқәа руак аҟны даҟьак шеибгоу иҭоуп иналукааша ҳаԥсуа поет, апрозаҩҩы, адраматург Ҷиҷико Џьонуа. Агазеҭ адаҟьа дырԥшӡоит апоет ар рымаҭәа шишәыз аибашьраан иҭихыз ипатреҭ, аибашьра атема иазку аибашьраан, иара убас аибашьра ашьҭахь ииҩыз ажәеинраала ҟаимаҭқәа: «Сымшьамба», «Аԥсны азы ашәа», «Ешыратәи аҭаҭын», «Сырҿыха», «Амҩан». Адаҟьа аханы икьыԥхьуп «Акыр иаԥсоу аҩадаа, аибашьцәа – Уралаа!» ҳәа, хыс измоу Ҷиҷико Џьонуа истатиа. 1975 шықәса, жьҭаарамза 25 рзы, ҳпоет иԥсҭазаара даналҵыз аҽны, абри зыӡбахә ҳҳәаз, №. Џьонуа Уралтәи аибашьцәа ирзикыз астатиа аԥсшәахь еиҭаганы агазеҭ «Аԥсны ҟаԥшь» ианиҵеит еицырдыруа аԥсуа литератураҭҵааҩ, акритик, адоцент Руслан Қапба. Сара уи аиҭага аурыс оригинал иадыскылеит, еиҭагоуп ибзиаӡаны. Иахәҭаны исыԥхьаӡоит авариантала ишеибгоу абраҟа акьыԥхьра.
«Акыр иаԥсоу аладаа, аибашьцәа – Уралаа!
Мрашәахәала иҩычоу Аҟәантә шәарҭ ишәзынасҭиуеит аибашьҩы исалам. Асоветтә Аԥсны аҳҭнықалақь Аҟәа акурорт қалақь ҳәа иашьҭоуп. Иҵабыргыҵәҟьаны, уи ус ауп ишыҟоу. Ҳара ҳҿы аӡынгь аиаҵәара ахашьшьуп, амшынгьы ҵааӡом, шьарда игәыбзыӷуп. Аха аибашьра ашықәсқәа раан уи акыраамҭа ифронт қалақьны, алакҭа џьбараны игылан. Уажәы агаҿа зырԥшӡо арратә санаториа акорпусқәа ахьгылоу аҭыԥан, аибашьра шықәс хьанҭақәа раан еиҿкаан Аҟәатәи апулемиот-хысратә ҵараиурҭа. Аџьынџьтәылатә еибашьра Дуӡӡа аныҟала адырҩаҽны, 1941 шықәса ииун 23 рзы, абри аҵараиурҭа курсантс сахыԥхьаӡалахеит. Уи сара сзы инасыԥны исыԥхьаӡоит.
Шықәсыбжактәи аҽадцаларалатәи арратә ҵара иабзоураны, сара слеитенантхеит, авзвод акомандаҟаҵаҩыс сҟалеит. Афронттә «наҭра» раԥхьаӡа исыдыскылеит Ростов амҵан, раԥхьаӡагьы сырхәит Цимлианскаиа астанциаҿы. Уаҟа уажәы ацәқәырԥақәа еилаҽҽо иҭатәоуп Волга-Дон иахылҵыз асовет уаҩ инапала иҟаиҵаз амшын.
Уи ашьҭахь, Тҟәаԥстәи акаҵәарақәа рҿы ицоз ақәԥарақәа срылахәын. Абра хацәынмырха еибашьуан згәымшәара аӡбахә ҳтәыла иахыҵәаз Уралтәи 30-тәи ахысратә дивизиа. Аброуп урҭ афырхаҵаразы иахьроуз «Агвардиатә» ҳәа ахьӡ.
Аҩынтәраан сара сырхәит исызгәакьоу Кавказ ахьчараан. Усҟан, адауаԥшьқәа ирҩызцәаз аурыс ҷкәынцәа сыԥсы еиқәдырхеит, рыԥсҭазаара ашәарҭа иҭаргыланы, амцашыра салыргеит.
Аибашьратә шықәсқәа анысгәалашәо сара уажәы зегьы раԥхьаӡа сазхәыцуеит ҳажәларқәа риешьара иамоу амчхара ду. Милаҭс изеиуазаалакгьы, асовет еибашьцәа еишьцәак реиԥш еидгылеит. Урҭ аибашьраҿы рымчқәа ацемент еиԥш еиладырҭәеит. Абри еиԥш еилшәашьа змам акзаара аӷа хәымга дҭазырхаз, Аиааира ду аазгаз афактор хадақәа ируакуп. Ҩажәак – Асовет Солдаҭ – ирыҵаркуа ӷәӷәоуп. Аԥсны жәлар рпоет Дырмит Гәлиа асовет солдаҭ дизгәдууа абар ииҩуаз:
Ахьӡи-аԥшеи стәыла асолдаҭ,
Апартиа асолдаҭ – жәлары рсолдаҭ,
Имыӡӡо хьӡи-ԥшеи Октиабр ду азы,
Москва азы, Сталинград азы,
Хьӡи-ԥшеи Кавказ азы, Украиназы!
Хақәиҭра зауз Европазы,
Ахьӡ-аԥша!
Имԥсӡо ахьӡ-аԥша зчаԥаз абацәа шәырхылҵшьҭроуп Асовет Ԥсадгьыл зыхьчо шәара аҿар. Урҭ рфырхаҵара шәалаҽхәартә, шәаҿыԥшыртә, ԥхьаҟа еихашәҳартә
иҟоуп. Ҳара ҳҿы, Кавказ, арратә маҵура хьыӡла-ԥшала изыхганы иааз аҳаҭыр ду иқәуп, ҷыдала, ажәлар рыбзиабара даԥсаны дҟалоит. Акыр иаԥсоу аҩызцәа, Ҳџьынџьтәыла шәыхьчала!»
Абас иҟоуп «Красный боец» амҽышатә номерқәа руак аҟнытә Р.Қапба еиҭеигаз Ҷ.Џьонуа истатиа. Р.Қапба еиқәиԥхьаӡоит, дрыхцәажәоит ари аномер ианыз хыхь зыӡбахә ҳҳәаз ажәеинраалақәагьы. Анаҩсан уи ҳаԥсуа газеҭ аԥхьаҩцәа иреиҳәоит ари алитературатә даҟьа аиҿкаара аинформациатә, ааӡаратә ҵак ду шамоу, нахьхьи, хара, Урал арратә маҵура зхызго, Ҳаԥсадгьыл аҳәаақәа зыхьчо асолдаҭцәа, аԥсуа литература абаҩхатәра змоу ахаҭарнакцәа шаҵагылоу, насгьы урҭ рахьтә аӡәырҩы Аџьынџьтәылатә еибашьраан фырхаҵарыла ишеибашьуаз, рхы-рыԥсы ишамеигӡаз, арҿиара усгьы ишаҿыз, Ҷиҷико Џьонуа убас иҟаз арҿиаҩцәа гәымшәақәа дышреиуаз дырдырразы, рыхьӡ-рыԥша ашьҭыхразы.
«Аԥсны ҟаԥшь» аҟнытә иаагоу №. Џьонуа истатиа акьыԥхьрала, насгьы иркьаҿӡоу уи ахцәажәарала ихсыркәшар сҭахым абри аматериал. Избанзар, Ҷ.Џьон_уа истатиеи уи ахцәажәареи ирыцҵатәны исыԥхьаӡоит уи аматериал иаҵагылоу Р.Қапба иинформациагьы. Абар, уи гәалсрыла иҟаиҵо адырраҭара иаҳәо:
«Иналукааша аԥсуа шәҟәыҩҩы Ҷиҷико Џьонуа изкыз абри аинформациа хәыҷы агазеҭ азы ианҳархиоз аамҭазы уи иԥсы ҭан. Мамзаргьы зхахьы иааиуадаз ас иаарласӡаны, дыхәжәаны аԥсра гәымбылџьбара даҳцәагоит ҳәа бзиа иаабоз ҳпоет. Аду ахарантә еиҳа ишубарҭоу еиԥш, Ҷиҷико Џьонуа ирҿамҭақәа ҳлитературазы изыԥсоу уажәы еиҳа иаҳныруеит. Ҷиҷико Џьонуа иҩымҭақәа зну абра ҳаԥхьа иқәу арратә газеҭгьы уажәы даҽа цәак ахаабаауеит, иаҳа иаҳзааигәаны иҟалеит. Избанзар, уи икалам уаҳа ахьхьаҳәа аԥсышәала аҩымҭа ҿыцқәа аҩуам, иаагылеит… Аха ари ашәҟәыҩҩ ижәлар гәакьа ргәаҵаҿы еснагь даанхоит, ԥсра иқәӡам».
Сгәанала араҟа иаагоу ажәақәа, комментари рҭахӡам.
1948 шықәса, жьҭаарамза 25 аҽны Ҷиҷико Џьонуеи Цабу Ҳасан-иԥҳа Киути рынасыԥ еиларҵеит, иагьаԥырҵеит аҭаацәара ҳәатәы еиқәшәа, аҭаацәара ԥшӡа. Ари аҭаацәара, ари аҳәынҭқарра хәыҷы аԥызҵаз аҩыџьа рынасыԥ анапқәа шакәыршаз, аҩыџьагьы рыԥсҭазаарақәа ршәахәақәа лаша-лашо ишацыз 27 шықәса ннаҵеит. 1975 шықәса жьҭаарамза 25 ауха Ҷиҷико Михаил-иԥа Џьонуа иԥсҭазаара далҵит. Уи инарцәымҩа дықәлеит. Аха дыҟоуп Ҷиҷико Михаил-иԥа ихатә ҩыза Цабу Киут, дыҟоуп урҭ рыԥсқәа злоу рыԥҳа Фатима (Фата – лхәыҷыхьыӡ) Џьонуаԥҳа, иҟоуп Фатимеи уи лыԥшәма Иван Какалиеи, рԥа Ешсоуи рыԥҳа Марҭеи. Ешсоу занааҭла диуриступ, дпрокуроруп. Марҭа лакәзар Аԥснытәи Аҳәынҭқарратә университет афилологиатә факультет аҟны лан Фатима леиԥш англыз бызшәа аҟәша далгеит. Марҭа Аџьар ҟаԥшь аҟны аус луеит лзанааҭ ала, дҭаацәароуп. Лхаҵа д-Агрбоуп, Ерик ихьӡуп, ирымоуп ҩыџьа аԥацәа.
Фатима Џьонуаԥҳа акыр шықәса Очамчыратәи аҩбатәи абжьаратә школ аҟны лзанааҭ ала рҵаҩыс аус луан, илааӡон аҿар. Иахьа уи лыҷкәын Ешсоуи лареи Аҟәа инхоит-инҵуеит, аҩнусқәа дырҿуп, лмоҭа хәыҷы ибара, иааӡара лнапы алакуп, уи лара зегь реиҳа агәахәара лызҭо усны илыԥхьаӡоит.
Амала, ихәыҷымкәа идухахьада, Цабу Киутԥҳа лыӡӷаб Фатима лыӡбахә анылҳәо, уи лхәыҷра шықәсқәеи лаб Ҷиҷикәеи реицәажәарақәа роуп еиҳарак илгәалалыршәо.
Ҳарзыӡырҩып Фата Аҟәатәи аԥсуа хәыҷ баҳчақәа руак ашҟа данныҟәоз аамҭазтәи лаби лареи реицәажәарақәак, урҭ Ҷиҷико Михаил-иԥа Џьонуа ишылзеиҭеиҳәаз, нас лара лгәалашәараҿы ишынхаз аколорит рыцәмырӡкәа…
Цабу излалҳәо ала, Ҷиҷико иӡӷаб даара длыхӡыӡаауан, ԥсыс дихан. Ахәыҷ баҳчахь Фата лгара, лаагара шамахаӡак акәымзар иаҿӡаз иара иакәын. Амала ахәыҷ баҳчахь ицарақәа еиԥымҟьар ауамызт, ԥсшьара Шәачаҟа, ма даҽа қалақьк ашҟа данцалак. Аха иара убасҟангьы, ԥсшьара дахьцаз ақалақь аҟны дымнеиц макьана шаҳҳәоз аҭел аҩныҟа, Аҟәаҟа даҳзасуан, акыр аамҭа Фата ҭелла дылмацәажәар иуӡомызт, – илгәалалыршәоит Цабу лылабжышқәа хаддыло…
Ҽнак, Ҷиҷико Михаил-иԥа Фата ахәыҷ баҳча аҟнытә аҩныҟа дааигон. Фата лылахь еиқәын даараӡа.
– Фатима, соуԥшәыл хәыҷы, былахь еиқәушәа збоит, џьара аӡәы бгәы нимырхазааит? – дналазҵааит Ҷиҷико Михаил-иԥа.
– Сылахь шԥеиқәым, папа, иахьа абаҳчаҿ исырҭаз асатлашь сзымхаӡеитеи?
– Бнапы бҩахарауааз, исышәҭаз асатлашь сзымхеит, иҵегь сышәҭ ҳәа.
– Аа, ус сҳәар шауаз сыздырамызт, ибзиоуп, даҽазны исҳәап нас, – лҳәеит Фата…
…Адырҩаҽынгьы, еснагь еиԥш, Фата лаагара дцеит Ҷиҷико Михаил-иԥа.
Уажәы Фата лгәалаҟара бзианы дыҟан, дгәырӷьаҵәа днеиԥылеит лаб.
– Иҟои, Фата, иахьа бгәырӷьошәа збоитеи? – дналазҵааит лаб дԥышәырччо.
– Иахьа асатлашь сзымхазт, ишсоуҳәаз еиԥш снапы сҩахан, ишысзымхаз анысҳәа «адабавка» сырҭеит, – лҳәеит Фата.
Лабгьы акыркырҳәа дааччан, иԥҳа даашьҭыхны дигәыдыҳәҳәаланы даалахәмарит…
…Аха Фата лгәырӷьара анарха амоуит.
Адырхаҽны ахәыҷ баҳча аҟнытә лаб данааигоз дырҩегьых лылахь еиқәын Фата.
– Ибыхьзеи? – деиҭаҵаахт аб иҽаарҟасаны.
– Иахьа асатлашь «адабавка» сышәҭ ҳәа снапы санҩаха, ахәыҷқәа зегьы рнапқәа ирҩахан, аӡәгьы «адабавка» ҳарымҭаӡеит, – лҳәеит Фата лқьышә хәыҷқәа нҭырчааны дыгәрым-шәрымуа.
Ҷиҷико Михаил-иԥа иӡӷаб лцәажәашьеи илҳәази данрызхәыц, даара игәарԥханы дыччеит, уи хьаас иҟабымҵан, иҳәан, иџьыба иҭаз камфеҭқәак ааҭганы иналиркын дааиргәыбзыӷт иԥҳа хәыҷы.
Даҽазных Фатимеи лаби аҭаацәаратә патреҭқәа згәылаз альбом абӷьыцқәа нарҳәы-аарҳәуа иахәаԥшуан. Ус Ҷиҷико Михаил-иԥа ар рымаҭәа ишәны дахьыҟаз патреҭк лылаԥш надхалт Фатима.
– Папа, арҭ ар рымаҭәақәа ушәны исымбаӡац, иабоугеи?
– Ихеит, иажәит, нас икасыжьит Фата, – иҳәеит лаб.
– Ыы, сара урҭ шысҭахыз узымдырӡоз, исзуҵәахрауааз?
– Фата, усҟан бара бмиӡацызт, иауеи изыбзысҵәахуаз?
– Сеидроу, аԥҳәыс дааугараны ушыҟаз, сара сышишаз шԥаузымдыруаз, – лҳәан лаб лахь илҭеит Фата.
Ҷиҷико Михаил-иԥа дааԥышәырччеит…
Имаҷҩым иахьагьы ҳара ҳашәҟәыҩҩцәеи ҳҵарауааи рыҩныҵҟа Ҷиҷико Михаил-иԥа шәҟәыҩҩык, поетк иаҳасабала мацара акәымкәа, уаҩытәыҩсак иаҳасабалагьы дызгәалашәо, бзиа дызбо. Саргьы сынасыԥ иалан уи хәышықәса аус ицура есаашар иԥылара, иҿцәажәара, иҟазшьа аҷыдарақәак алкааны игәасҭартә еиԥш алшара. Уи сара дысзааигәан, дсыхӡыӡон аус џьарак ианеицаамуазгьы.
№. М. Џьонуа ԥсабарала дуаҩ ҭынчын, дуаҩ хӡырымган, аха иара убасҵәҟьа дуаҩы лахҿыхын, ауаҩ изын дразын, аразреи, ақьиареи уи иҟазшьа хадақәа иреиуан. Аха ауаа зегьы еиԥшны уаҩы иауизбахуа, иаҳҳәап уи ҟазшьала игәамԥхоз ауаҩы диҿанагаларгьы, ацәгьа изиуамызт, иагьизиҳәомызт. Аӡәы иқәҿиара, иара ихатә қәҿиара еиԥш деигәырӷьон. Амала иарбан усзаалак аҟны ихатә гәаанагара иман, игәаанагара ахьчараҿы еснагь апринципра ааирԥшуан. Ихарамкәа уиваларгьы иуӡомызт, иааҭырҟьа цәгьан.
Абар Ҷиҷико Михаил-иԥа изын 27 шықәса иҩнаҭа ицыҩнагылаз, ихатә ҩыза, иԥҳәыс Цабу Киутԥҳа илҳәо:
– Иареи сареи 27 шықәса ҳаиман, аӡәы изын цәгьа иҳәо смаҳацызт, иара сар-гьы исҟазшьамызт, исҳәомызт ацәгьа, исҳәаргьы иҭахымызт. Санизхәыцуа, саԥхьа даагылоит ауаҩы ҳалал, ауаҩгәыраз, зегь гәык-ԥсыкала дырзыҟан, аӡә деилихуамызт, аӡә деилеиҵомызт… Ашҭа данааҭалалак ҳгәылацәа рхәыҷқәа гәырӷьо еибарыҩны иԥылон…
…Аԥсуара маншәалахандаз, имыӡындаз ҳәа еснагь гәҭыхас иман…
Аҩызцәагьы дыгәцараркуан, ихӡыӡаауан. Ирацәан уи гәыкала ишизыҟаз ахьаадырԥшуаз аусқәа. Уаҵәы иажәеинраалақәак џьара газеҭк ианылозар, иахьа иԥхьаны, днаганы дадырԥхьон, нас «сажәеинраалақәа уаҵәы агазеҭ ианылоит, исыриашеит, гхада ицоит» ҳәа, дгәырӷьаҵәа даауан аҩныҟа.
Ҷиҷико Михаил-иԥа игәцаракратә, иуаҩышәаратә ҟазшьа ҳаракқәа, игәыбылра ааԥшуан аиашьара рзыҟазаашьаҿгьы, мыцхәы дрыхӡыӡаауан иаб иашьцәа: Махьал, Кәыкәиа, Чанҭа, урҭ рхы-рыхшара. Аӡәы ишьапы нкыдҟьаргьы, уи иҭагылазаашьа, дшыҟоу-дшану цқьа иааилимкаакәа, дихәар илшозар, димыхәакәа,
димыцхраакәа, дахьыҟазаалак ҭынчра имамызт. Ҵабыргуп, Ҷиҷико Михаил-иԥа иаб иашьцәа ирыхшаз зегьы рабиԥарақәа рлахьынҵақәа инагӡаны дзырхаанымхеит, аха урҭ рахьтә аӡәырҩы Аԥсны адоуҳатә ԥсҭазаараҿы рылшамҭақәа уаҩ дреигәырӷьартә иҟоуп, иҟоуп аԥсадгьыл ахақәиҭра зхы ақәызҵаз, Аԥсны Афырхаҵа ҳәа ахьӡ ҳарак зҽаԥсазтәыз, зыԥсҭазаарала аԥсуара зырԥшӡоз, иахьагьы изырԥшӡо. Убарҭ иреиуоуп Махьал ихшара: Џьаџь, Рауф, Валиа, Нанель. Рауф иԥацәа Џьамбули Даури 1992-1993 шықәсқәа раантәи ақырҭуа-аԥсуа еибашьраҿы Аԥсадгьыл ахақәиҭтәразы фырхаҵарыла иҭахеит: Џьамбул Аԥсны Афырхаҵа ҳәа ахьӡ ихҵоуп, Валиеи уи зыҩны дыҩнагылаз Давлеҭ Лагәлааи рыҷкәын иакәзар Аԥсны д-Афырхаҵоуп, аибашьра ашьҭахьгьы уи иабџьар шьҭеимҵеит, иуалԥшьа наигӡон Гал, иара убраҟа иуалԥшьа анагӡараан ақырҭцәа дҭадырхеит; Кәыкәиа иԥа Рушьни Џьапуа иакәзар дыдраматургуп, дыпрозаикуп, дпоетуп, дактиоруп; Иԥшәма Арда Лакоба ҩынҩажәа шықәса инарзынаԥшуа арҵаҩратә ус дазааԥсахьеит. Урҭ рԥа Баҭал Џьапуа итәы ҳҳәозар, ааигәа ҳажәлар ирхыргаз Аџьынџьтәылатә еибашьраан абџьари ақыцәи аанкыланы аӷа диҿагыланы фырхаҵарыла деибашьуан, дсахьаҭыхҩуп, дуаажәларратә усзуҩуп...
Рушьни Џьапуа иаҳәшьа Циба лтәы ҳҳәозар, лыҷкәын Иуреи лыԥҳа Наалеи ҭаацәаныла анцәа ишиҳәара иҟоуп.
Ирацәаҩуп Ҷиҷико Михаил-иԥа иабшьҭраҿы иалкааны уаҩ дзыхцәажәаша.
№. М. Џьонуа аиашьараҿы еилых димамызт, зегьы дреигәырӷьон, аха ҷыдала, гәҭыхала, доуҳала дырзааигәан, дрызгәдуун алитературеи аҟазареи знапы рылакыз иашьцәа: апоет, апрозаҩҩы, ауаажәларратә усзуҩы Алықьса Нестор-иԥа Џьонуа; адраматург, актиор, арежиссиор Хәыта Франкьыл-иԥа Џьопуа; ашәаԥҵаҩ, актиор, ашәаҳәаҩ Тото Ҭарашь-иԥа Аџьапуа уҳәа убас аӡәырҩы.
Абраҟа имҳәакәа иавстәым №. М. Џьонуа наунагӡа инасыԥ змеидаз иԥшәма ԥҳәыс Цабу Ҳасан-иԥҳа Киути уи лҭаацәареи дшырзыҟаз.
Цабу илгәалалыршәоит:
– Сара сдунеи ахаан сҭаацәагьы, иҭаацәагьы дышрыхӡыӡоз атәы нагӡаны исызҳәом. Хаҭала сара, бзанҵык бхахь быџьымшь ыҟоуп ҳәа сеимҳәацызт. Уамакала дысзыразын, дсеигәырӷьон… Ҷыдала ҳаҭыр рықәиҵон сашьа Заури саҳәшьцәеи, иара убас ҳаиашьара зегьы.
Сашьазаҵә Заур Аҟәатәи Аҳәынҭқарратә педагогтә институт далгаанӡа, нас уи анахысгьы дкәалкәало дишьҭан, ихы иагирхозаргьы уи акы азы ихы далԥшыр иуамызт. Анцәа иџьшьоуп иара Џьонуа (ус ижәла мацара ҳәаны диацәажәалон Цабу лыԥшәма) сашьа Заур иҭахара, ҳажәлар ақырҭуа мпыҵахалаҩцәа изҭадыргылаз арыцҳара дахьахаанымхаз, мамзар дахԥсааргьы ҟаларын аибашьра иацу агәаҟ-ҵәаҟрақәа игәы злаԥырҵәахьаз ала.
Цабу Киутԥҳа лашьа, Ҷиҷико Џьонуа иабхәында – Заур Ҳасан-иԥа Киут диит 1937 шықәса, цәыббрамза 11 рзы Кындыӷ ақыҭан. Абжьаратә ҵара аниоу ашьҭахь Аҟәатәи Аҳәынҭқарратә педагогтә институт дҭалеит, дагьалгеит 1961шықәсазы. Арҵаҩратә усура напы аиркит иқыҭа гәакьаҿы, Кындыӷтәи 8-шықәсатәи ашкол аҟны, 1965 шықәсазы ари ашкол дадиректорхеит. 1970 шықәсазы иқыҭауаа рколнхара «Кындыӷ» ахантәаҩыс дҟарҵеит. 1978 шықәса нахыс аԥсаатәааӡарҭа фабрика иатәыз «ПМК-8» аҟны аусура напы аиркуеит. 1981 шықәса инаркны 1985 шықәсанӡа Кындыӷтәи ачаи фабрика дадиректорын. 1985 шықәса инаркны 1992 шықәсанӡа, ақырҭуа оккупантцәа дҭадырхаанӡа Заур Киут ҩаԥхьа аколнхара «Кындӷ» напхгара азиуан. Аибашьра ианалага, уи иқыҭаҿы еиҳагьы дхәарҭаны ихы
иԥхьаӡан, қыҭа далымҵит. Аоккупантцәа аҿагылара рзызуаз ақыҭауаа иҽрымаданы ажәлар ршәарҭадара амаҵ азиуан. Абри иуалԥшьа шынаигӡоз ауп Заур аӷа иҵәиԥрыга аҟнытә иҭдырҟьаз аснариад дышҭанархаз, ӷәӷәала ишахәыз Гиви Киут уҳәа иқыҭауаа даҽа аӡәык-ҩыџьак.
Ишдыру еиԥш, Киутаа жәытә-натә аахыс еицырдыруа аԥсуа қыҭа Кындыӷ ахьӡ-аԥша шьҭызхуа жәлантәуп. Киутаа рыжәла иалиаахьан аԥсуа қәра ду нызҵыз, аԥсуара бзианы иныҟәызгоз, ақыҭа ахьӡ-аԥша шьҭызхуаз Кьагәа, Мамсыр, Андриа, Папа, Уарҭан уҳәа аԥсуа нхацәа бзиақәа; Николаи Басиаҭ-иԥеи, Ни-колаи (Тикәа) Константин-иԥеи Киутаа реиԥш иҟаз ажурналистцәа, ауаажәларратә усзуҩцәа бзиақәа. Убарҭ дышрыҵкару убартә дыҟан Заур Ҳасан-иԥа Киутгьы.
Заур дҭаацәаран. Ихатәҩыза Еҭери Решь-иԥҳа Бганбеи иареи ирыхшеит ҩыџьа аԥҳацәа: Шьазина, Шьаризан, нас рԥазаҵә Лев. Рыхшара рыхҩыкгьы иреиҳау аҵарақәа рымоуп. Шьаризан дҭаацәароуп, Ҷкадуа Роман (Џьага) иҩны дыҩнагылоуп, хҩык ахшара (Ҭемыр, Вика, Сандра) дрануп.
Лев иакәзар, ихатәҩыза Диана Габлаиаԥҳагьы иаргьы иуристцәоуп, дрымоуп аԥа Леон, рыԥҳа – Елизовета.
Цабу Ҳасан-иԥҳа наунагӡа лыԥсҭазаара змалдаз, лыԥсеиԥш илбоз ауаҩы, лыԥшәма гәыраз №. М. Џьонуа иуеишьара гәык-ԥсыкала дырзыҟан, дырзыҟоуп иахьагьы.
– Сабхәындацәа, сыԥшәма ииашьара зегьы рхаҟара ҳаҭыр сықәырҵоит, саргьы гәык-ԥсыкала сгәыбылра рыдуп, – лҳәоит лара.
Цабу Киут еишьцәак реиԥш дырзыҟоуп Ҷ.М.Џьонуа иҩызцәа гәакьацәа аԥсуа шәҟәыҩҩцәа. Иара убри азы акәзар ҟалап лара жәашықәсала ашәҟәыҩҩцәа дыз-рылагылоугьы, ажурнал «Амцабз» аредакциаҿы аус зылуагьы…
– Аԥсны ашәҟәыҩҩцәа Реидгыла, ашәҟәыҩҩцәа бзианы исзыҟоуп. Саргьы сыхәҭаахьала, урҭ аишьцәа реиԥш срыхәаԥшуеит, иара Џьонуагьы убас акәын дшырзыҟаз, – лҳәоит Цабу гәыблыла, аха лахьеиқәра хьанҭакгьы лныԥшуа.
Ҷиҷико Михаил-иԥа Џьонуа иуаҩытәыҩсатә цәанырра ҟәымшәышәқәа, иҩнуҵҟатәи идунеи аԥшқарахра еиҳа иааирԥшуан ихатәҩыза ду Цабуи, иӡӷаб Фа-тимеи ирзикуаз ацәаҳәақәа рыҟны. Абар уи Цабу лзы дышцәажәо:
«–Цабу лыҟәрышь хәыҷқәа еизыршәшәаны исзаалҭиит. Саргьы аԥаразы – аӡы иҭԥааны аҟәара иқәдыршәыз аԥсыӡ еиԥш акәын сшыԥаҟьԥаҟьуаз. Дырҩегьых сҿылхит, дырҩегьых сыԥсы даԥшәмахеит. Иҭабуп сара с-Цабу, идуӡӡаны иҭабуп!»
«…Мшәан, абри Цабу дсымамзар, сабацоз, нас сара!»
Ҳаԥхьап Ҷ.М.Џьонуа иԥҳа Фатима (Фата, Кәакәача) илзиҩыз асалам шәҟәқәа рахьтә акгьы:
«Ҽаанбзиала бнеиааит сара с-Кәакәача! Аныҳәақәа аҩбагьы быдысныҳәалоит, акы Ашықәс Ҿыц, егьи – бара бзиа иббо бымшира. Ҩ-ныҳәа ссирк еиқәшәеит. Ҩынтәгьы бгәырӷьоит. Есқьаангьы бзеигәырӷьалаша баулааит, бгәы азҳалааит, быхьӡырҳәаганы баҳзыҟалааит аҵараҿгьы, аҩнгьы, аԥсҭазаараҿгьы – зехьынџьара. Ирыӷәӷәаӡаны бгәыдыскылоит сара схьыршәыгә, сара сгәыӷырҭа ду. Ҽаанбзиала, ҽаанбзиала инеилаша сара сцәымзаркыра, сара сгәыҟаҵаҩ с-қамсҳәыџь хәыҷы!»
№. М. Џьонуа дыззааигәаз ауаа, изааигәаз иҩызцәа рлахьынҵақәа, урҭ рдоуҳа дрыхәаԥшуан иԥсадгьыли иуаажәлари рлахьынҵа иадҳәаланы. Рыԥсҭазаареи, рлахьынҵеи, рдоуҳатә гәамчхареи гәыгәҭажьхар игәы инархьуан, уи аҩыза аҭагылазаашьа ҟалар, зегь раԥхьаӡа иара ихаҭа ихгьы иаиҭон авба. Ари агәаанагара ҳәаақәнаҵоит Ҷиҷико Михаил-иԥеи, Асовет жәлар Рџьынџьтәылатә еибашьра Ду иалаӡыз иҩызцәа – аԥсуа шәҟәыҩҩцәа қәыԥшцәа: Сҭеԥан Қәычбериеи, Владимир Ҷиҷериеи, Владимир Қапбеи, Рауфбеи Џьопуеи, Пиотр Ануеи, Сергеи Ҵабриеи, Камыгә Хәырцлааи, Шьалуа Ҭориеи рыхьӡқәеи, рыԥсҭазаарақәеи, рырҿиамҭақәеи ирыдҳәалоу фактк.
Ишдыру еиԥш, 1941–1945 шықәсқәа раантәи Асовет жәлар Рџьынџьтәылатә еибашьра Ду аԥхьаӡатәи амшқәеи, амзақәеи, ашықәсқәеи ирылагӡаны гитлертә фашисттә оккупантцәа ирҿагыланы ишықәԥоз фырхаҵарыла иҭахеит, зыӡбахә ҳҳәаз аибашьра аламҭалаз Аԥснытәи ашәҟәыҩҩцәа Реидгыла напхгара азҭоз, (аи-башьра иалагаанӡа арра иргахьаз), абаҩхатәра змаз аԥсуа поет Леуарса Кәыҵниа (дҭахеит Белосток ақалақь азааигәара), ақалақь Одесса амҵан, гранатала деиқәных аӷа итанк иҽаҵажьны иԥыххааса иқәҵаны, фырхаҵарыла дҭахеит аԥсуа шәҟәыҩҩ, аиҭагаҩ, афольклорист Миха Гочуа, рыԥсадгьыл рхы ақәырҵеит, иара убас, хыхь зыӡбахә ҳҳәаз аԥсуа шәҟәыҩҩцәеи (апрозаҩҩцәа) апоетцәеи: С. Қәычбериа, В. Ҷиҷериа, В. Қапба, Р. Џьопуа, П. Ануа, С. Ҵабриа, К. Хәырцлаа, Ш. Ҭориа.
Иахьа уажәраанӡа инагӡаны рырҿиамҭақәа ҳара ҳҟынӡа изымааӡазаргьы, рҩымҭақәа реизгақәа хаз
шәҟәқәаны иҭыҵхьеит, аԥсуа ԥхьаҩцәа ирылаҵәахьеит Леуарса Кәыҵниеи Миха Гочуеи.
Сҭеԥан Қәычбериеи Владимир Ҷиҷериеи ракәзар, рҩымҭақәа акык-ҩбак аԥсуа литература ахрестоматиақәа ишырнызгьы аԥхьаҩцәа рыҩнуҵҟа цқьа иӡыргамызт.
Рҩымҭақәа акык-ҩбак аԥсуа периодикатә кьыԥхь иамадазаргьы, шәҟәыкны аҩнуҵҟа еизганы, изҭаху ианиҭаху иаашьҭыхны рҩымҭақәа дрыԥхьартә аҭагылазаашьа рзыҟаҵамызт: В. Қапбеи, Р. Џьопуеи, П. Ануеи, С. Ҵабриеи, К. Хәырцлааи, Ш. Ҭориеи рырҿиамҭақәа.
Иџьоушьаша, ҳаԥсуа сахьаркыра-ҩыратә литература реиҳа ианаҭахыз аамҭазы, аԥхьаҩцәа ирбартә, ирылаҵәартә иҟамызт, зыԥсҭазаара ҿырԥшыгаз, зыԥсадгьыл ду – Асовет Еидгыла фырхаҵарыла зхы ақәызҵаз аԥсуа шәҟәыҩҩцәа ҿарацәа: Сҭеԥан Қәычбериа, Владимир Ҷиҷериа, Владимир Қапба, Рауфбеи Џьопуа, Пиотр Ануа, Сергеи Ҵабриа, Камыгә Хәырцлаа, Шьалуа Ҭориа рсахьаркыратә ҩымҭақәа.
Ҳаԥсуа доуҳатә ԥсҭазаараҿы иҟаз ари агха-ԥха аԥихит №. М. Џьонуа.
1966 шықәса рзы, уи аџьабаа ду адбаланы, еиқәиршәеит, абарҭ хыхь зыӡбахә ҳҳәаз ҳашәҟәыҩҩцәа қәрахьымӡақәа ражәабжьқәеи, ражәеинраалақәеи, руаӡәк (В.Ҷиҷериа) иаԥиҵаз лакәки, х-сахьак змоу пиесаки згәылазыгӡаз «Аԥсадгьыл азы» ҳәа, хыс изиҭаз ашәҟәы, иагьҭижьит Аҟәа, ашәҟәҭыжьырҭа «Алашара» аҟны.
Ашәҟәы аатуеит «Аԥхьажәа ацынхәрас» зыхьӡу, изжәша аӡыхь ахы ыҵнамхыцыз ҳарҿиаратә хьыбҿар рыӡбахә зҳәо, инаӡамзаргьы, урҭ рыхьӡала зда ҳамам, гәҭыхала иҩу ашәҟәы аиқәыршәаҩ Ҷиҷико Џьонуа иаԥхьажәа ҟәыӷа ала.
№. Џьонуа «Аԥсадгьыл азы!» ҳәа, хыс изиҭаз иҩызцәа аԥсуа шәҟәыҩҩцәа қәрахьымӡақәа рышәҟәы аҭыжь
рала урҭ адоуҳатә баҟа ԥшӡа рызиргылеит, рыжәлар рфырхаҵаратә ҭоурых наунагӡа иамеидеит.
Зыӡбахә ҳамоу ашәҟәы «Аԥсадгьыл азы!» аԥхьажәаҿы Ҷиҷико Џьонуа абас иҳәоит:
«Аџьынџьтәылатә еибашьра асовет жәлары зегь реиԥш, аԥсуа жәларгьы ахааназы иаҳхамышҭуа ааха ҳнаҭеит. Аамҭала акәзаргьы, уи ӷәӷәала еиԥнаҟьеит ҳара ҳлитература зныз аҿиарамҩагьы. Абаҩхатәра ду змаз, еицырдыруа аԥсуа поет Леуарса Кәыҵниа раԥхьа ҳҳәаа ихыҵыз афашистцәа дырҿагыланы дахьеи-башьуаз дҭахеит. Ашәҟәыҩҩ Миха Гочуа Ҟрым ихы ақәиҵеит. Гитлер исолдаҭцәа фашистцәан акәымзар, изларгәаӷьызеи аџьажәлар рашәаҳәаҩцәа аҟәҟәаҳәа иргәыдҵаны рышьра»
№. Џьонуа иажәақәа ҟаимаҭла ирныԥшуеит ҳажәлар рдоуҳатә ԥсҭазаара, Аџьынџьтәылатә еибашьра Ду ирнаҭаз ааха ӷәӷәа аҵакы нарҵауланы ишибозгьы, аибашьра аиҿкааҩцәа ргыгшәыгра, насгьы иара доуҳала дшазыҟаз.
«Аԥсадгьыл азы» зыхьӡу ашәҟәы аиқәыршәара, уи еиқәырханы ҳлитература аҭоурых амадара афакт ахаҭа шаҳаҭра ауеит Ҷиҷико Џьонуа игуманизм, иуаҩра, иаԥсуара рыҳаракыразы.
№. М. Џьонуа иуаҩра, иламыс ҳарак аныԥшуан иредактортә усурагьы. Абар уи аганахьала иара акыр шықәса аус ицызуаз ашәҟәыҩҩ Никәала Ҳашыг ииҩуа: «Ҷиҷико Џьонуа ԥҟарак аиԥш, ашьыжь, асааҭ 9 рзы аусураҿы дыҟазар акәын, асааҭ 6 рҿынӡагьы аус иуан. Инапы иҵихуаз аҩымҭа, ихатә ҩымҭа еиԥш, даара деиҷаҳаны, насгьы еилырфаҷа акәын инапы ишыҵихуаз»
Ҷ.Џьонуа редакторк иаҳасабала иусушьа бзианы ирдыруан инапы иҵихуаз аҩымҭақәа ирыԥхьахьаз аԥсуа шәҟәыҩҩцәа зегьы, абри аҟнытә, урҭ аӡәырҩы рышәҟәқәа уи инапы иҵихыр рҭахын. Абри ахшыҩҵак ҳәаақәнаҵоит еицырдыруа аԥсуа прозаҩҩы, адраматург, атеатрҭҵааҩ Миха Лакрба 1965 шықәса, цәыббрамза 27 рзы Москвантәи Ҷиҷико Џьонуа Аҟәаҟа изааишьҭыз асалам шәҟәы. Уи асалам шәҟәы ахьеинтересу, насгьы иахьдуцәам аҟнытә атекст шеибгоу иаагоит абраҟа:
«Мшыбзиа Ҷиҷико!
Сгәы бааԥсхеит, азын макьана сызнеиуам Аҟәаҟа. Акы иеиԥшымкәа суҳәоит иудукыларац абри сышәҟәы аредакторра. Даара, даара суҳәоит «мап» сцәумкын! Издыруеит аамҭа шумам, уа уахьтәоугьы уусқәа шырацәоу, аха ҳаиҩызара аахәаны суҳәоит иудкыла! Дук аамҭа уцәагап ҳәа сыҟам.
Рыбжак сиарҭа сшылаиаз изҩит карандашьла, аха убас еилганы исҩуан – арҽеира аҭахымкәа. Нас амашинисткацәа ирыҭа, иркьыԥхьааит сара схарџьала – сгонорар иабап.
Насгьы сызуҳәо: «Амаӡа шәҟәы», «Алыми абгахәыҷи» – уара иумоуп, иԥшааны ирыцҵа, шәжурнал «Амцабз» ианылахьоу ановеллақәа: «Раԥхьаӡатәи ашәҟәы», «Шәаргәында», «Аџьмахьча игәыхәтәы» – ибзиаӡаны аредакциа азыжәухьеит аҟнытә, исҭахуп «Амцабз» ишану ианыларцы ашәҟәгьы.
Сукәыхшоуп, «мап» сцәумкын!
Бзиа узбо Мышьа Лакрба.
П.С. Уеизгьы-уеизгьы иамуӡар – уиԥхьаны усызиҳәа Џьумка Аҳәба. Убри ма идикылааит. Изабалак ирысҭар сҭахым.
(Асалам шәҟәы атекст аагоуп №. Џьонуа ихатәы архив аҟнытә)
№. М. Џьонуа уаҩы ҳасабла, редакторк иаҳасабала иаҳаҭыр шибоз, дышиеиҷаҳауаз лабҿаба уаҩы ибарҭоуп Аԥсны жәлар рпоет Баграт Шьынқәба ироман «Ацынҵәарах» аныркьыԥхьуаз аамҭазы, 1974 шықәса мшаԥымза 8 рзы уи изынаиҭииз асалам шәҟәгьы. Иаагоит уи атекстгьы шеибгоу:
«Ҷыҷыкәа!
Ҿыц исԥыхьашәаз ҭоурых маҭәарк ишаҳәо ала, аԥсуаа ирзыҟалаз ахԥатәи амҳаџьырра (1877-78 ш.ш.) еиҵызхаз Ҟамлаҭ уаанӡа ароман аҿы зыӡбахә цәырҵхьоу Маан Кац-иԥа иакәзаап, уи имаҭа иакәзаап Уазбақьгьы.
Убри амаҭәар инақәыршаҳаҭны «Иҭабахьаз аӡхьышьҭра» ахаҿы ԥсахрақәак ҟасҵеит, гәыбӷан сышәымҭан!
Аоттиск ҿыц анахышәхлак сеиҭаԥхьоит!»
(Асалам шәҟәы атекст шеибгоу иаагоуп №. Џьонуа ихатәы архив аҟнытә)
№. М. Џьонуа дызлапатриот дууз ала аԥсуа мҳаџьырцәа рлахьынҵа гәыҵхас имоур ауамызт. Уи амҳаџьыраа ртема иазикхьеит ажәеинраалақәа, апоемақәа (урҭ ҳаԥхьаҟа ҳрылацәажәоит). Амҳаџьыраа рлахьынҵа уи еснагь иааигәаны, емоциа ӷәӷәала ихҭысуан иԥсҭазаараҿы, иусураҿы. Иҭахын урҭ рџьынџьуааи дареи еигәныҩуа, еиҭанеиааиуа, нас мышкы зны, рабҭынха, рыԥсадгьыл Аԥсны иазыхынҳәыртә аамҭа лашак ҟалар, иҭахын убри аҩыза аҳақ, ус, анцәагьы игәы иахәаша аус аҟалара џьара акала дацхраар, ихәҭаа алеиҵар.
№. М. Џьонуа изы абри исҳәаз агәаанагара арҵабыргуеит СССР Аҭҵаарадыррақәа ракадемиа иатәыз
А.М.Горки ихьӡ зху Москватәи Адунеитә литература Аинститут акомплекс-теориатә проблемақәа рсектор аҟны аспирантура санҭаз, 1967 шықәса, лаҵарамза хәба рзы исзынаишьҭыз асалам шәҟәы. Уи асалам шәҟәаҿы иқәгылоу азҵаара, иахьа усҟан аасҭагьы актуалра ахьалоу азы аԥхьаҩ иахь амҩа асҭар сҭахуп ишеибгоу, асалам шәҟәы атекст зегьы.
«Мшыбзиа Борис!
Уанцоз иуасҳәоит шысҳәоз исхашҭит. Аредакциа ахьӡала суҳәоит уаҳзааԥсарц.
Иҟоу убри ауп: Игор Григолиа ҳәа Гагратәык – ҩынтәҟа-хынтәҟа Ҭырқәтәылан ицаны иаахьоу – уа дахьыҟаз иибаз, иаҳаз, аԥсацәеи иареи шеибадырыз атәы зҳәоз статиак аредакциаҿы иҳаиҭан, ҵыԥх аахыс ирыххо иҳамоуп – иҳазмырхиеит…
Аҟәа ианаму, Қарҭ главлит ахь иахьаҳашьҭыз убас ҳзаарыцҳаит:
Москваҟа, Адәныҟатәи аусқәа Рминистррахь (акьыԥхь аҟәша ашҟа) идәықәышәҵа ҳәа. Абар ҩымз инарзынаԥшуа сазԥшуп Москвантәи аҭак, аха уи астатиа акьыԥхьра азин ҳарҭауоу иҳарымҭауоу ҳаздырам, аҭак ҟарымҵац ашәҟәы ирзааҩыз (астатиагьы ацуп уи ҳашәҟәы). Ажәакала, ажәа уасыршьит, џьоук ргәаӷ азы уи ҳаргьы ҳадхьымӡӷкылан ҳаҟоуп. Сызлауҳәо убри ауп – егьа уеилахазаргьы, ахыкәалаа аиԥш унабыжьҟьароуп убранӡа, ҳашәҟәы аҭак зыҟарымҵо, ааиума, мапума ирҳәо ҳзеилкааны иаразнак аҭак сзыҟаҵа, насгьы, усызрыҳәа даргьы ҳара ишырзынаҳашьҭыз еиԥш аҭак ирласны иҳарҭар шаҳҭаху. Уи шҳәатәу уара иудырп. Уи аҭак сзахыццакуа – «ааи» рҳәар, Григолиа истатиа иацҵаны иаҳкьыԥхьуан Ҭырқәтәылантәи иаҳзааигаз Беигәаа Омар иажәеинраалақәагьы, аха урҭ ажәеинраалақәа рыӡбахә уаҟа иуҿаумыршәын, ирзымдыруазар еиӷьуп, избан акәзар, урҭ рлахьынҵа ара иӡбахоит. Беигәаа
Омар иажәеинраалақәа иумкьыԥхьуа ракәым, напҟазала иҟаҵоуп, аԥсышәала аҷҷаҳәа ицәажәо. Москваҟа ианаҳашьҭыз (аҳәара ацҵаны) ашәҟәы заказла идәықәҵан, адрес иашамзар игьежьны иҳаур акәын. Борис, ажәа уасыршьит, утәазар угыл, угылазар уыҩ! Уара иаауцҳауа аҭак цәгьа сахыццакуеит.
Борис, иахьа аредколлегиа ҳаман, Г.Чачба изку уматериалқәа ҳрылацәажәеит – акьыԥхьра иазҳархиоит урҭ, номерк ҩ-номерк ирхаагом. Уаҵәы нахыс амашьынкаҿы акьыԥхьра ҳалагоит. В. Ҵнариа истатиа азы М.Лашәриа амца ицраҵара саҿуп ирццакырц. Уара устатиа иахабарузеи?»
Гәыкала
1967 шықәса, лаҵарамза 11 рзы Ҷиҷико Михаил-иԥа исалам шәҟәы ансоуз аҽныҵәҟьа СССР Адәныҟатәи аусқәа рминистрра аҟнытәи акьыԥхь аҟәшаҿы Куз-нецов ҳәа аӡәы сидикылт, Ҭырқәтәылагьы Аԥсынгьы аԥсуаагьы бзианы издыруаз, 30-тәи ашықәсқәа раан аԥсуа шәҟәыҩҩ, афольклорист Миха Гочуеи, аԥсуа уаажәларратә усзуҩ Платон Кикориеи Москва аҵара рыцызҵоз аӡә иакәын иара. Игор Григолиа истатиа «По дорогам Турции» («Ҭырқәтәылатәи амҩақәа рҿы») са-ирԥхьеит. Ари астатиа ажурнал «Алашара» ианылар ҳаԥсуа ԥхьаҩцәа аҳәаанырцә иҟоу ҳтәылауаа рыӡбахә ала аинформациа бзиа шырнаҭо, гәахәарыла ишрыдыр-кыло агәра игартә иасҳәеит. Аматериал иаргьы игәы ишахәаз иҳәеит.
– Уи имаҷымкәа акопиақәа ахыхны Аԥснытәи архивқәа, Аҭҵаарадырратә институтқәа рыҟны иҵәахтәуп, наҟ-наҟ аҵарауаа, иара убас изҭаху даҽа шьоук-гьы рхы иадырхәаларц, аха иахьа тираж рацәала
официалла иҭыҵуа аԥсуа советтә кьыԥхьтә орган ажурнал «Алашара» ианышәҵар, ианышәкьыԥхьуа аҽныҵәҟьа Ҭырқәтәылатәи аофициалтә усбарҭақәа ҳара ҳминистррахь апротест ҟарҵоит, – иҳәеит Кузнецов. Уи ииашан ишазгәеиҭаз еиԥш, Игор Григолиа истатиа иаҳәоит Ҭырқәтәылан аԥсуааи ақырҭцәеи ассимилиациа шырзыруа, хьыӡҳәала еиқәыԥхьаӡоуп аԥсуаа рацәаҩны иахьынхо ақалақьқәеи, аԥсуа қыҭақәеи жәпакы, инықәырԥшны акәзаргьы иазгәаҭоуп аԥсуаа рхыԥхьаӡарагьы. Уи ацифрагьы уаҟа инхо аԥсацәа рзын аҭырқәа официалтә статистика иаҳәо ацифрақәа раасҭа акырӡа еиҳауп. Убри аҟнытә, ари астатиа кьыԥхьхар уаҟа Ҭырқәтәылан инхо аԥсуаа хымԥада ирԥырхагахоит, иҳәеит Кузнецов. Насгьы иазгәаҭатәуп, И. Григо-лиа дахьнеиз Ҭырқәтәыла араионқәа рыхьыӡқәа шиҳәо. Иара аҭаҭын аахәаразы Асовет тәыла аҟнытә инеиз експертк иаҳасабала урҭ аҭыԥқәа рҭаара азин имамызт. Абарҭқәа зегьы аҭырқәа ҳәынҭқарратә мчрақәа ианеилыркаалак, Ҭырқәтәыла аус зуа ҳсовет специалистцәа русура иаԥырхагахоит, ари аҩыза астатиа иахьа акьыԥхьра Ҭырқәтәылеи ҳареи ҳаизыҟазаашьа иаԥырхагахоит ҳәа алкаа ҟаиҵеит Кузнецов. Нас И. Григолиа истатиа «Ҭырқәтәылатәи амҩақәа рҿы» кьыԥхьтәым ҳәа саргьы снапы саҵадырҩит астатиа аҵыхәтәантәи адаҟьаҿы.
Астатиа зҭымҵит, аха уи акәым араҟа аус злоу. Араҟа ихадоу №. Џьонуа исалам шәҟәы ианыԥшуеит уи ҳажәлар ринтересқәа рыхьчаразы дшықәԥоз, аҵарадырра амҩа иқәыз ҳҿар дышрыцхраауаз, ишыгәцареикуаз.
Ҷиҷико Михаил-иԥа ихаҭа изынгьы, агәыбылра ду, агәцаракра, абзиабара аадырԥшуан уи иколлегацәа, ашәҟәыҩҩцәа, иҩызцәа, иқәлацәа, Аԥснытәи аофициалтә усбарҭа ҳаракқәа рнапхгаҩцәа, аԥхьаҩцәа, ибаҩхатәра абзиабаҩцәа, изааигәаз ауаа. Ари ахшыҩҵак дырҵабыргуеит уи ихатәы архив аҟны иҟоу: Гь. Ӡиӡариа, М. Лакрба, Иван Ҭарба, Гьаргь Гәлиа, Бемырза Ҭҳаиҵыхә, Х. Ҳаразиа, К. Ломиа, Миха Бӷажәба, Вл. Анқәаб, В. Ҵнариа, М. Лашәриа, Н. Ҳашыг, №. Хьибба, Н. Ҭарԥҳа, П. Бебиа, Р. Қапба, Л. Зинчук, Г. Фоменко, В. Потапов, А. Ханфенов, Д. Алексеев, П. Слепчук, К. Луспикоиан, Кь. Чачхалиа уҳәа убас аӡәырҩы рысалам шәҟәқәа, рааԥхьарақәа.
Уаҩытәыҩсак, шәҟәыҩҩык, ҭаацәарауаҩык, абык, иашьак, ҩызак иаҳасабала шаҟа дгәыбылҩыз, дҟәыӷаз, дҵаулаз, дуаҩылашаз лабҿабартәуеит Ҷиҷико Миха-ил-иԥа Џьонуа имшынҵақәа.
Ҳәарас иаҭахузеи, арҭ еиуеиԥшым аматериалқәа зегьы ҷыдала иҭҵаатәу, ахәшьара зҭатәу, акьыԥхь иамадатәу, наунагӡа еиқәырхатәу культуратә ҭынхоуп, милаҭтә беиароуп.
Ҷиҷико Џьонуа исахьаркыра рҿиаратә ҭынха дырԥшӡоит апоезиатә, апрозатә, адраматә ҩымҭақәа. Аха уи, аҩажәатәи ашәышықәса, 30-тәи ашықәсқәа рынҵәамҭазы, еиҳараӡак Аџьынџьтәылатә еибашьра Ду аламҭалазы, зегь раԥхьаӡа аԥсуа ԥхьаҩцәа дырбартә-драҳартә, игәыбылра ркыртә поетк иаҳасабала ауп ҳлитература дшааҵагылаз. Апоезиаҿоуп уи иааикәыршаны иҟаз аԥсабара, иахьеи-уахеи дызлагылаз ауаа, аԥсҭазаара ахаҭа дшырзыҟаз, иара уаҩытәыҩсак, рҿиаҩык иаҳасабала ацәгьеи-абзиеи, аԥсреи-абзареи реизыҟазаашьа иеилкаараҿы, ахәшьара рыҭараҿы ихаҭа иԥсҭазааратә концепциа иаҳа инарҵауланы, инхарҭәааны иахьцәыргаз. Убри аҟнытә, уи исахьаркыратә рҿиамҭақәа рыхцәажәара хацҳаркуеит ипоезиа аҷыдарақәак, иара убри апоезиаҿгьы илирика аҷыдарақәак рыӡбахә аҳәарала. Урҭ, ҳәарас иаҭахузеи,
апоет дызҭагылаз аамҭа, икәша-мыкәша иҟаз-ианыз ахҭысқәа иаҳа ирласны, насгьы емоциа ӷәӷәала иааигәаны ирныԥшуан.
1937шықәсазы апоет иаԥиҵаз раԥхьаӡатәи иажәеинраалақәа руак «Аԥҭақәа» ахьӡуп. Араҟа апоет аԥҭақәа драцәажәоит, игәҭыхақәа цҳаражәҳәара дируеит, уи-моу исоциалтә гәҭыхақәакгьы рылацәыригоит:
Шәабацои? Ишәҳәа, уара, ирласны, имӡакәа,
Шәцауама амшын нырцәҟа, ахысбыжьқәа ахьгауа?
О, уахь шәцозар, ашәақьмца ахьықәсуа,
Ахақәиҭраз иқәԥо рахь шәнеибаца шәԥыруа.
Аҳра-тәра иақәԥо, зхатә џьабаала ихандеиуа,
Игәаҟуа сашьцәа ҳгәамчра ду дшәыркы!
Ашьа карҭәозааит ажәлар, аха аиааирахь ауп иахьнеиуа,
Шәықәԥа ҳәа сызрашәҳәа шәнап ӷьеҩқәа еибаркны.
Ари ажәеинраала инарҵауланы ҳахәаԥшуазар, иҳамбарц залшом уи шпеизажтә жәеинраала мацарам, уи ианыԥшуеит аԥсабареи апоети, аԥсабареи ауаҩи реизыҟазаашьа ҵаула.
30-тәи ашықәсқәа рынҵәамҭазы Аҩбатәи Адунеитә еибашьра ашьаарҵәыра иамҽханакхьан Европатәи тәылақәак, афашизм амҵәыжәҩа еиқәаҵәа адунеи атәылақәа ашәшьы рханарԥарц, ашәы рышәнаҵарц имақаруан. Убасҟан асовет литература зегьы аҟны ахыхьчара, аҳәаахьчара атема аҽарыӷәӷәо иалагахьан. Ари атема, ари апроблема гәыҵхас имоур ҟаломызт аԥсуа поетгьы. Абар иҳанаҳәо Ҷ.Џьонуа 1940 шықәсазы ииҩыз «Аҳәаахьчаҩ изы ашәа» зыхьӡу ажәеинраала:
Дгьыл харакаҿ длашауа,
Аҳәааҿ арԥыс длеиҩеиуеит.
Уи гәыблыла деилашуа,
Иабџьар маҭәа уа дарҽеиуеит,
Ишәақь еиҵыхны икуп дыԥшуа…
…Дыхиоуп сыуа хьӡы игарцы,
Ажәҩан дхалоит игәаԥхар…
Раԥхьа дгылоит дԥыррацы,
Атәыла усказ даҭаххар,
Иҩызцәа дрыԥхьоит дықәԥарцы.
Араҟа апоет аҳәаахьчаҩ иус ашәа азиҳәоит, исахьа ҭихуеит, иџьабаа-ԥшьа ӡыригоит.
Дуӡӡак нҵыра амоуӡеит Асовет Еидгыла аҳәаахьчаҩцәа рҭынч ԥсҭазаара. Ҳтәыла ду аҳәаа ԥшьақәа ирхыҵны, ашьа каршуа аҿаанахеит афашизм. Ҳаԥсадгьыли ҳажәлари рыҟазаара ашәарҭа иҭагылеит. Усҟан №. Џьонуа иабиԥара иаҵанакуаз аҿар рахьтә аӡәырҩы ишыҟарҵоз еиԥш, лакҩакрада, ихатәгәаԥхарала, абџьар днаҵагылеит. Далагеит абџьарлагьы, каламлагьы ҳаԥсадгьыли ҳажәлари реиқәырхара аусԥшьа амаҵ аура.
Гәхыҭхыҭрада ԥхьашьа амам иара иахьагьы «Аиԥырҵра» зыхьӡу, 1941 шықәсазы иқалақь гәакьа Аҟәа ааныжьны афронтахь данцоз иаԥиҵаз ажәеинраала гәыҿкаага. Ари аԥсадгьыл ахьчарахь забџьар аанкыланы еибашьра ицоз апоет-ҿа – апатриот игәаҵантә иаауаз ажәа цаҳәцаҳәқәа рыла еибаркыз ааԥхьарак иаҩызан. Аԥсуа поезиа аԥхьаҩцәа, абзиабаҩцәа зегьы неиҩымсрыда рылаԥш иҵашәеит, бзиа ирбеит, игәныркылеит сгәанала ари рацәак идуум алирикатә ԥҵамҭа, Аџьынџьтәылатә еибашьра Ду иазку, иреиӷьӡоу аԥсуа жәеинраалақәа ируакуп ҵакылагьы, формалагьы. Уи амузыкатә бжьы хаа ахоуп, аԥсадгьыл абзиабара ҵаула, абзиабара ԥшьа анубаалоит, усҟантәи аибашьра аамҭа хьанҭа иарҿиоз апафос џьбара, афырхаҵаратә доуҳа ӷәӷәа абжьы ахылҵуеит:
Ахысыбжь атәыла ианыҩуеит,
Раԥхьаӡа хьӡы жәгарц шәыццакы.
Ашәаҳәабжь есааира еигәныҩуеит,
Шәнеибац шәнап ӷьеҩқәа еибаркы!
Унҳажьуеит, Аҟәа, аамҭала,
Гәыблыла ҳауԥырҵуеит уажәшьҭа.
Иудыруеит иахьҳаԥхьаз хәҭа-хәҭала,
Ақәԥарахь ҳцахуеит еиҭа.
Аибашьраҿ ашьа каҭәароуп,
Афронтахь, аҩызцәа, шәласы!
Ҳаԥсадгьыл азыҳәа ҳақәԥароуп,
Ҳаԥсадгьылаз ҳаигӡом ҳаԥсы!
Аџьынџьтәылатә еибашьра ду иазку Ҷ.Џьонуа ипатриоттә ԥҵамҭа цаҳәцаҳәқәа ируакуп «Ақәԥарахь» зыхьӡу алирикатә миниатиура. Иҩуп 1941 шықәсазы афашисттә Германтәыла Ҳаԥсадгьыл Ду – Асовет Еидгыла имҳәа-мырза абрагьҵас ианақәлаз аамҭазы. Асоветтә патриотизм апафос ӷәӷәа аныԥшуеит, ажәлар ртәыла-ԥсадгьыл ахақәиҭра ахьчарахь, аиқәырхарахь ирыԥхьоит, иара ашҟа ҳәаа змаӡам абзиабара аныԥшуеит ажәеинраала ахы инаркны аҵыхәанӡа. Уи Аџьынџьтәылатә еибашьра Ду аан ииҩыз аԥсуа патриоттә лирика аԥҵамҭа лыԥшаахқәа ируакуп:
Ашамҭаз чамгәырбжьык сарҿыхан,
Акыраамҭа сазхәыцуа сӡырҩит.
Ҿымҭӡакәа хәыцрак сыгәҭыхан,
Убасҟан абри еиԥшгьы зҩит:
Анасыԥ ахала иузааиуам,
Арԥыс иуалуп дықәԥарц,
Атәыла иақәлаз дызиааиуам,
Аҵабырг данашьҭам ԥхьа дцарц.
Аибашьрахь арԥыс днаӡароуп,
Иқәлацәа дрылаз дықәԥо.
Аамҭа ихьӡ ахьӡароуп,
Иӡбахә чамгәырла ирҳәо!
Зыԥсадгьыл ахақәиҭраз аибашьра аҭәагашоура иалагылоу алирикатә фырхаҵа ихәыцрақәа, иҩнуҵҟатә уалуашарақәа еиуеиԥшым аформақәа рыла иааирԥшуеит апоет. Зыбзиабаҩ дааныжьны аибашьрахь ицо арԥыс игәҭыхақәа, игәжәажәарақәа, иааирала ахынҳәраз имоу агәыӷра иадиҳәалоит «Лара лахь» (Бақәа, 1941) зыхьӡу ажәеинраалаҿы апоет ибзиабаҩ лзын имоу агәазыҳәарагьы. Ари аҩыза амотивқәа ԥсабаратәын аибашьра аантәи аԥсуа, иара убас, асовет лирика зегьы азыҳәангьы.
1941–1945 шықәсқәа раантәи Аџьынџьтәылатә еибашьра Ду асовет жәлар риааирала ихыркәшахаанӡа №. Џьонуа абџьар кны аӷа диҿагыланы хацәынмырха деибашьуан, асовет арбџьармчқәа ахьықәԥоз афронтқәа жәпакы дрылахәын, акырынтә ӷәӷәала дырхәқәахьан, аха ихәрақәа ӷьаны абџьар икыртә дшааҟалалак, ишьапы дшаақәгылалак, уи дырҩегьых аибашьра аҭәагашоура деиҭаналагылон. Амала зых иақәиҭу ҭынчра еимгеимцара аамҭак шааиоулак икалам цҳафыр аус аируан, дызлагылаз аибашьратә ԥсҭазаара аҵабырг иҵанаҳәоз, иара ихаҭа иахьеи-уахеи ихҭысуаз аибашьратә епизодқәа издырҵысуаз ахәыцрақәа, агәырҩақәа, агәырӷьарақәа сахьаркны изныԥшуаз ажәеинраалақәа аԥиҵон, насгьы зыԥшрак ҟамҵакәа хыма-ԥсыма Аԥсныҟа амҩа иқәиҵон. Араҟа Аԥсны, урҭ, №. Џьонуа иажәеинраалақәа агазеҭ «Аԥсны ҟаԥшь», уарла-шәарла иҭыҵуаз аԥсуа сахьаркыратә шәыҟәқәа, аԥсуа школқәа ирызкыз арҵагатә цхыраагӡақәа ирнылон. Аԥхьаҩцәа гәахәарыла ирыдыркылон, ирҵон ҿырҳәала.
Ҳаԥсадгьыл ду ахақәиҭтәразын асовет жәлар еиҿыркааз ари Аџьынџьтәылатә еибашьра Ду ахҭысқәа ирызкыз №. Џьонуа ипоезиа-сахьаркыратә ԥҵамҭақәа ирылубаауан аԥсуа мотивқәа зныԥшуаз ажәеинраалақәагьы. Убарҭ иреиуоуп: «Агәалашәара» , «Стәылаҿацә» (Тҟәаԥс, 1942), «Сымшьамба» , «Ешыратәи аҭаҭын» , «Асалам» (Лиублин 29/7/1944), «Аҭак» (30/9/1944) реиԥш иҟоу алирикатә жәеинраала ҟаимаҭқәа.
«Стәылаҿацә» зыхьӡу ажәеинраала аҟны апоет ииашаны ишазгәеиҭо еиԥш, аибашьра ианалага, итәыла, икҿыҩра аҵеицәа Аԥсадгьыл ахьчаразы аӡәк иеиԥш еицгылеит. Ҳәарас иаҭахузеи, апоет итәылауаа рхымҩаԥгашьа џьеимшьаӡеит, дагьеигәырӷьеит, аха иара идыруеит еибашьра ицаз зегьы еибга-изҩыда ишзыхнымҳәуагьы. Ари аҭагылазаашьа ҳәарада апоет агәхьаа инаҭоит, агәҭынчымра изнарҵысуеит, аха урҭ аус-ԥшьа, аԥсадгьыл ахьчара, уи ахақәиҭра аиқәырхара рхы ақәырҵоит. Убри аҟнытә, итәыла аԥсынҵыр ду азеиӷьеишьоит, дақәныҳәоит. Ари аидеиа ҳаракы адырра ауп апоет игәамҵра, ихьаа хызҽуа, игәы зҟычуа, илахьеиқәра ихызцауагьы.
Аԥсуа шәҟәыҩҩцәа рахьтә аибашьра анҵысы инаркны аҵыхәтәанынӡа уи аҭәагашоура, ашьаарҵәыра иалагылаз дреиуан Ҷиҷико Џьонуа. Уи аибашьратә џьаҳаным инаҭаз ахәра бааԥсқәеи, урҭ акыр иҵыршәааз игәабзиареи, иԥсҭазаареи рымацара ракәӡам, аибашьра иалигеит аԥсадгьыл абзиабара цаҳәцаҳәи, афырхаҵареи, агәымшәареи, аиааира агәрагареи, иара аиааира ахаҭеи, ауаҩытәыҩса иҩнуҵҟатәи иинтимтә бзиабара ӷәӷәа амцабз зҿықәҳәҳәуа, абжьы зхоу, апоезиа ашьацқьа зцәаҳәақәа ирҭаныҟәо ажәеинраала хьыршәыгәқәагьы. Афронтаҿ иахьеи-уахеи аԥсра хьшәашәа аблақәа дшырҭаԥшуаз апоет иаԥиҵаз ажәеинраалақәа ҳара ҳмилаҭ поезиа наунагӡа изырԥшӡо, ахьӡ-аԥша ахара иӡырызго ԥҵамҭақәаны иаанхоит. Урҭ ус иҟазҵо, ир-ныԥшуа аҭоурых-ԥсҭазаратә ҵабыргхаҭа аџьбарара мацара акәӡам, урҭ аԥхаԥсы рыланаҵоит излаҩу ажәа
сахьарк аҟазарагьы. Убас еиԥш иҟоу аибашьратә тема-тика зныԥшуа, ҳаԥсуа поезиа зырԥшӡо ҩымҭақәоуп, аибашьра аамҭа аан Ҷ.Џьонуа иаԥиҵаз «Уи слеилаҳаит зегь раԥхьаӡа» (Шәача 1942), «Ахәрашәа» (Кисловодск, 1943), «Аибашьцәа рашәа» (Тамань, 1943), «Аҭабиаҿ» (Ахԥатәи афронт, 1944), «Дунаи ахықәаҿ» (Бухарест, 1944), «Сымшьамба»  уҳәа убас егьырҭгьы реиԥш иҟоу ажәеинраалақәа.
Еиқәаҳаԥхьаӡаз ажәеинраалақәа рахьтә иалкааны ҳарзааҭгылар ҳҭахуп аԥхьатәии, аҵыхәтәантәии.
«Уи слеилаҳаит зегь раԥхьаӡа» аҟны автор ихы-игәы изалымхуа, илаԥш зху зсахьа ԥшӡа џьоукы ицәырӡар ҳәа дшәо, дзыхӡыӡаауа аԥҳәызба иԥсадгьыл гәлымҵәах Аԥсны дасимволны, Аԥсны даллегориатә хаҿсахьаны длыхәаԥшуеит уҳәартә иҟоуп. Ари – аҩыза азнеишьа ажәеинраала иаҳагьы апоезиатә цәа ҟәымшәышә аханаҵоит. Ари ас шакәу арҵабыргуеит апоезиатә миниатиура ахаҭагьы:
Уи слеилаҳаит зегь раԥхьаӡа,
Схы-сгәы дҭахеит, ишԥазури?
Бзиа дызбама, нас, наӡаӡа,
Сыԥсы далоуп, сабацари?
Сылаԥш лхуп, сцәа сҭаӡыӡоит,
Сыԥхыӡ далоуп, дабазбари?
Лсахьа ԥшӡа џьоукы исцәырӡоит,
Уи дысцәыӡыр, ишԥазури?
Аԥсуа критикаҿы, алитератураҭҵаараҿы изныкымкәа иахцәажәахьеит, ахә ҳаракны иршьахьеит ажәеинраала «Сымшьамба». Иҵабыргыҵәҟьаны, уи Аџьынџьтәылатә еибашьра Ду иазку иреиӷьу аԥсуа жәеинраалақәа ируакуп. Диашоуп Кәымф Ломиа «Зымҽхак ҭбааз аԥсуа шәҟәыҩҩ» зыхьӡу Ҷиҷико Џьонуа диижьҭеи 65 шықәса аҵра иазку истатиаҿы ари ажәеинраала абас аназиҳәо:
…«Сымшьамба», аԥсуа жәеинраалақәа иреиӷьқәоу иаарываургыларгьы, ахы ҟәыннашьо иҟам». («Аԥсны ҟаԥшь», 1980 шықәса, лаҵарамза 1).
Ари ажәеинраала зызку асолдаҭ имшьамба, иара ихигаз зегьы шахнагаз, ишахнаго, уи зшәу афырхаҵа иара ахә ҳаракны ишишьо, игәы шазыбылуа, ианпыҟҟала иану ахҭыԥқәа шимӡахуа, аибашьра еилганы, аиааира ганы Аԥсны днеир, дахыҽхәо ишӡыригаша аӡбахә далацәажәоит, аха уаанӡа имшьамба зны дшаҵоу, зны ишиҵоу, абзабаа цқьа инарбар шиҭаху сахьаркыратә ажәа хыркыла, гәыблыла иҳәоу ажәа ҟәандала иԥсҭазаара иамҩанызоу абри амаҭәар гәакьа дацәажәоит апоет:
«Ҳусқәа убасӡа ицарым,
Ҽнак ҳанылар Аԥсынра,
Уӡбахә расҳәап уа жәлара,
Ахҭыԥ иунугьы зӡахрым.
Ашьа шуқәҭәоу сызқәа укыдҵан,
Уа снеи-ааиуа усырҽхәап.
Убасҟан еиҳагь бзиа узбап,
Сыԥсы хаара уара иудҵан.
Аха убранӡа, сымшьамба,
Зны усыҵоуп, зны усықәуп,
Зны суҵоуп, амҩа сықәуп,
Абзабаа цқьа исырба!»
Уиқәшаҳаҭымхарц залшом Кәымф Ломиа, хыхь иаҳарбаз астатиаҿы, аԥсуа поезиаҿы аибашьратә тематика аџьабаа азызбахьоу апоетцәа дрыдкыланы №. Џьонуа изы абас аниҳәогьы:
«Аԥсуа поезиаҿы аибашьратә тематика ҳпоетцәа аӡәырҩы рџьабаа адуп. Аха №. Џьонуа иааԥсара лымкаала иазгәаҭатәуп. Уи ари атема инеиԥынкыланы аус адулара иԥсы ахьынӡаҭаз даҿын».
Аха араҟа иҳәоу зынӡаскгьы иаанагаӡом №. Џьонуа илирика адоуҳатә еидара аибашьратә тематика аҽҭанагӡон ҳәа. Уи илирикаҿы аҭыԥ хатәра ааныркылоит аԥсадгьыл абзиабара иадҳәалоу амотивқәа. Аԥсадгьыл анаҳҳәо, абраҟа зегь раԥхьаӡа ҳхаҿы иаагоит апоет дахьиз-дахьааӡаз иҳабла гәакьа Аимара, иқыҭа ԥшӡа Ҷлоу, игәы-иԥсы изалымхуа Аԥсынтәыла, Кавказ ду, Асовет аамҭазтәи Ҳаԥсадгьыл, Асовет Еидгыла. Иара убраҟагьы, апоет аԥсадгьыл абзиабара атема-тика цәыригоит аԥсадгьыл аԥшӡарақәа, абеиарақәа, урҭ рыхьчара, адоуҳатә беиарақәа рыбзиабара, рныҟәгара, рԥеиԥш лашазы ақәԥараҿы афырхаҵара, аусура, еиуеиԥшым абаҩхатәрақәа раарԥшрала.
№. Џьонуа ипоезиаҿы аҭыԥ хатәра ааннакылоит, иара убас, абзиабара-интимтә лирика. Уи дпоет лирик хатәраҵәҟьоуп аиашазын. Абраҟагьы ауаҩи ауаҩи рыбзиеибабара аарԥшуп ҵкар рацәала. Апоет илирикаҿы ауаҩытәыҩса иинтимтә бзиабара, ицәалашәара ҟәымшәышәқәа цәырҵуеит арԥызбеи аԥҳәызбеи рыбзиеибабара, реиҿыгәҳәаара, иԥшқараху реихӡыӡаарақәа раарԥшрала, ани ахшареи, аби ахшареи, аиашьеи аиаҳәшьеи, аиашьеи аиашьеи уҳәа рыбзиеибабаратә цәалашәара ԥшьақәа рӡыргарала.
Ҷиҷико Џьонуа ипоезиа аҟны аԥсадгьыл абзиабара-апатриотизми ауаҩытәыҩса иинтимтә бзиабара, ибзиабаратә цәалашәара ҟәымшәышәқәа рӡыргара иазку атемақәа аазырԥшуа ажәеинраалақәа, егьырҭ атемақәеи амотивқәеи зныԥшуа алирикатә ԥҵамҭақәа раасҭа хыԥхьаӡаралагьы, сахьаркыратә хаҭабзиаралагьы иаҳа аҭыԥ хатәра ааныркылоит апоет илирикаҿы.
«Адунеи агәҭа»  ахьӡуп Ҷ.Џьонуа ипатриоттә жәеинраалақәа руак. Араҟа ҳара иаабоит аԥсуа совет поет, ажәеинраала алирикатә фырхаҵа апатриотизм азы имоу амилаҭтә, иара убас, азеиԥш советтә дунеишьҭкаашьа. Амилаҭ патриоттә дунеишьҭкаашьа
атәы ҳҳәозар, ажәеинраала алирикатә фырхаҵа иабду иҳәамҭан иаҳахьеит, ауаҩы дахьиз, дахьааӡаз ауп ҳәа адунеи агәҭа. Алирикатә фырхаҵа ианизҳа, усҟантәи ҳаԥсадгьыл ду – Асовет Еидгыла аҳҭнықалақь Москва аниба, иара убраҟагьы, Кремль ахаҭа аҵакы даназхәыц, ҳажәлар рзын, усҟантәи адунеи аџьажәлар рзын иаҵанакуаз ихаҿы ианааига, Кремль ишьеит адунеи иагәҭаны. Ҳәарас иаҭахузеи, араҟа аԥсуа поетгьы апатриотизм аилкаараҿы, усҟантәи асовет поетцәа зегьы ишрыхьуаз еиԥш, авульгартә социологизм анырра инаҭоит.
Аԥсадгьыл абзиабара атема №. Џьонуа ипоезиаҿы зны амилаҭ трагедиа, нас уи иахылҵуа аекстремалтә ҭагылазаашьақәа ирымаданы уаҩы игәы ҿнакаартә ицәыригоит, даҽа зных, Аԥсны абеиара, уи зырҿио, ажәлар рҭынч ԥсҭазаара иадҳәаланы, уаҩы дзыргәырӷьартә иҟоу хыԥхьаӡара рацәала ахҭысқәа ирымаданы, исахьаркны иӡыригоит.
Абри аганахьала аԥхьаҩ игәы ҭызшьааша, дзыргәжәажәаша ахҭысқәа аанарԥшуеит «Ан»  зыхьӡу абаллада.
Мчыла аҭырқәа ӷба иҭацаланы, иангьы аӷба дҭалахьоушәа заҳәаны, ижьаны, иҟаҭәаны зыԥсадгьыл Аԥсны мчыла иамкәкәааны Ҭырқәтәылаҟа иахыргаз аԥсуа ҷкәын Баҭали, уи иан аԥҳәысеибеи ртрагедиа аанарԥшуеит абаллада «Ан».
Уи излаҳәо ала, Ан длаӷырӡашо, лыҷкәын дназлаз, иахыргаз амҳаџьырқәа дрышьҭаланы, Ҭырқәтәылаҟа дцоит, нас уаҟа «Арҳәцәа ртәыла аҵанӡа џьара дыл-боит лыҷкәын-лгәыӷырҭа».
Абар ани аԥеи рдиалог зеиԥшроу:
Быԥсы ҭоума, сан бабаҟаз?!
Уан дцахьеит ҳәа сраԥцаны,
Ашхәа сарҭеит, исхараӡам…
– Ауаҩы дыԥсӡом, нан, агәаҟраз,
Иқьамҭоутәит уаб иҩны,
Уаҳа ԥшәыма дамаӡам…
…Згәы еибафоз, иззымчҳаз,
Абџьар шьҭырхит уқәлацәа,
Абна илалт рҽеибаркны…
Нан, сыҷкәын, цқьа исзымааӡаз,
Тәыс уҟазҵаз аимҵәацәа,
Угылт, унапқәа рымҵакны!..
Арҭ ажәақәеи, ас еиԥш иҟаз, ан лԥа иқәылҳәацәоз егьырҭ зхыԥхьаӡара рацәаз ажәа џьбарақәеи ззылҳәоз Баҭал изеилымкаауа дауҟахыз. Ан илҭахын ес иҟалалакгьы лԥеи лареи Аԥсныҟа, рыԥсадгьыл ахь амҩа иқәларц. Ус иагьыҟалеит: Баҭал иан диманы амҩа дықәлеит. Акыр мши-ҵхи неиԥшьны асакараҿтәи амҩа хьанҭа, амҩа џьаҳаным иқәын, аха рыԥсадгьыл аҟнынӡа изымааӡакәа, цәгьаԥсышьа роуит.
Абас иҟоуп абаллада «Ан» аперсонаж хадацәа ани аԥеи, изҿыгәҳәаауа бзиа ирбоз рыԥсадгьыл Аԥсны ашҟа амҩа иқәыз рытрагедиатә лахьынҵа.
Абаллада «Ан» злашьақәгылоу ажәеинраала ацәаҳәақәа рформа, реихыԥхьашьа, рсахьаркышьа иаадырԥшуа аԥсҭазааратә материал иашьашәалоуп, ажәабжьҳәаратә, аҿцәажәаратә форма иазааигәоуп, апоет игәҭакы аҵакы аанарԥшуеит иԥсабаратәны, уаҩы игәы арԥшааратәы ауаҩытәыҩсатә цәанырра цқьа аҵаҵаны.
Ҷыдала иалкааны иазгәасҭар сҭахуп ари абаллада шҩу Ҷиҷико Џьонуа ипоезиаҿы ахархәара рацәаны измоу, иоригиналтәу ажәеинраала еиҿартәышьатә формала. Ҵабыргуп, ари ажәеинраала еиҿартәышьа аклассикатә формақәа ахьугәаланаршәо ыҟоуп, аха иааизакны ухаҿы иааугозар, уи иоригиналтәу аԥсыуа жәеинраала еиҿартәышьатә формоуп, насгьы уи
№. Џьонуа ипоезиаҿы ицәырҵыз, иҭышәынтәалаз, аԥсуа поезиа иаланагалаз иоригиналтәу жәеинраала еиҿартәышьатә шәага-заганы иҟоу, зхатә бжьы хаа зхоу, ҳпоезиа зырбеиаз формоуп.
Иаагап ҿырԥштәыс строфак ари ажәеинраала еиҿартәышьа ашәагазагеи, иаҵоу аритмикеи ргәаҭаразы:
Сыбла иабазеи, санымԥсӡа,
Уан еиҭамҳәа, иҟамхаз,
Сшәаны сҿыхоит есыуаха…
Утәыла хәыҷы Аԥсны ԥшӡа,
Амшын Еиқәа иавахаз,
Еимҵәа иргоит дегьызмаха.
Иазгәаҭатәуп, иара убас, ари абалладаҿы, нас ипоезиа зегьы аҿы Ҷ.Џьонуа ирлас-ырласны ихы ишаирхәо еиуеиԥшым ашәага-загақәеи арифмақәеи. Апоет лассы-лассы ихы иаирхәоит: аиамб, ахореи, адактиль, амфибрахи, анапест ҳәа изышьҭоу, ажәаҿы зцырақәа рхыԥхьаӡареи реишьҭагылашьеи еиуеиԥшым арифмақәа.
Еиуеиԥшым арифмақәеи ашәагазагақәеи ажәеинраалақәа рцәаҳәақәа рҿы апоет ихы иахьаирхәо, ҳәарас иаҭахузеи, уи ипоезиа иаханаҵоит абжьы рацәа, абжьы хаақәа.
Апоет ишьха қыҭа гәакьа аԥшӡара, иқыҭа-уаа рҭынч ԥсҭазаара бзиахә иднарҳәо ашәа-хаа, еимхәыц-ԥсараха ишьқьыруа илеиуа Дәаб аӡиас зымҵәыжәҩақәа ӡаакшалан иласӡа иҭаԥырны ицо ажәҵарақәа рцашьа, ҿааихак змам аҟармаҵыс ашәа уҳәару, араҟа апоет иааикәыршаны иҟоу зегьы рышәаҳәара игәы шыҟанаҵо, мышкы зны иԥсҭазаара далҵуазаргьы, абарҭ зыԥсҭазаара иныруа, зегьы згәылагӡоу «иԥсадгьыл абзиабара дахыԥсааит» рҳәар шиҭаху аанарԥшуеит «Снапы схы иаҵыргәан, ацаҟьа самҵатәоуп»  ҳәа, иалаго Ҷ.Џьонуа иажәеинраала. Ари аҩымҭа хәба-хәба цәаҳәа змоу, х-строфак рыла мацароуп ишышьақәгылоу, аха уи апоет иреиӷьӡоу ипатриоттә жәеинраалақәа ир-хуԥхьаӡалартә иҟоуп. Нас ҳазыӡырҩып ажәеинраала:
Снап схы иаҵыргәан, ацаҟьа самҵатәоуп,
Дәаб аимхәыц хыҳәҳәыла сыҵаҟа илакьуеит.
Аҩада схахьы аӡхыҽҽа ду гәынқьуеит!
Сҿаҩа дгьыл хәыҷ сыԥсы зегь амадоуп,
Аԥсабара бырлашӡа сыбла хнакуеит.
Амра ашәахәа џьуҳарқәа сыхәаччоит,
Сышьхақәа рыкәа сҭаршәуп игәыкӡа;
Ҷлоуаа дуқәа рашәабжь гоит ихааӡа!
Ажәҵар еилаҭыруа Дәаб рҽыркәабоит,
Рымҵәыжәҩа ӡаакшан ицоит иласӡа.
Аҟармаҵыс акәын ҿааихак амаӡам,
Сыкәша-мыкәша зегь ашәа рҳәауеит;
Ашьхақәа нырцә-аарцә игылан иӡырҩуеит,
Мышкы зны исзырҳәааит урҭ, зда схәарҭаӡам:
– Иԥсадгьыл абзиабара дахыԥсааит апоет!
Адәахьала ари аминиатиура уахьынагәыдыԥшыло пеизажтә жәеинраалоушәа иҟоуп, аха уи апоет иқыҭа апеизаж ԥшӡа инаԥынҵангьы иӡырнаго рацәоуп, иаҳәогьы шьардаӡа акры ыҟоуп, инарҵауланы, ҵкар рацәала ауаҩи аԥсабареи реизыҟазаашьа иаҵоу абеиара, агәыбылра, агуманизм ӡырнагоит.
Иҟоуп аформа аганахь ала ари ажәеинраала узлазҿлымҳахашагьы. Ишаабо еиԥш, уи астрофақәа ахԥагьы хәба-хәба цәаҳәа рыла ишьақәгылоуп. Строфа-цыԥхьаӡа аҟны актәи ацәаҳәеи, аԥшьбатәи ацәаҳәеи ррифмақәа еиқәшәоит, аҩбатәии, ахԥатәии, ахәбатәии ацәаҳәақәагьы зланҵәо ажәақәа рифмара рзеибауеит.
Ари ажәеинраала аԥхьа ҳзыхцәажәоз абаллада «Ан» атәы ҳҳәозар, уи астрофақәа фба-фба цәаҳәа рыла ишьақәгылоуп. Уи абаллада аҟнытә ҿырԥштәыс иаагаз астрофа актәи ацәаҳәа анҵәамҭаҿы игылоу ажәа рифмара азнауеит аԥшьбатәи ацәаҳәа анҵәамҭаҿы игылоу ажәа, иаанхаз аҩбатәи, ахԥатәи, ахәбатәи, афбатәи ацәаҳәақәа зланҵәо ажәақәагьы дара-дара рифмара рзеибауеит. Ари аҩыза ажәеинраала еиҿартәышьа аформа аҩымҭа абжьы рацәа аханаҵоит, аԥсышәала ацәажәара, ажәабжьҳәаратә стилистика иазааигәанатәуеит. №. Џьонуа иажәеинраалақәа рыстрофақәа злашьақәгылоу ацәаҳәақәа зны ԥшьба-ԥшьба цәаҳәа ыҟоуп, зны хәба-хәба цәаҳәа, даҽазных фба-фба цәаҳәа. Ирацәоуп, еиуеиԥшым апоет иажәеинраалақәа рцәаҳәақәа злашьақәгылоу ацырақәа рхыԥхьаӡарагьы, аха иԥсахӡом рифмара ззеибауа ажәақәа злоу ацәаҳәақәа, реишьҭагылашьа. Абас еиԥш иҟоу ажәеинраала еиҿартәышьатә формақәа рыла иаԥҵоуп №. Џьонуа ипоезиа аӷьырак иаҵанакуа ажәеинраалақәа. Арҭ аформақәа уи ипоезиа абжьы рацәа ахарҵоит, аполифониа аныԥшуа иҟарҵоит, аԥсуа ҿцәажәара астилистика иазааигәанатәуеит, иԥсабаратәу, аритмика хаа зныԥшуа поезиатә ԥҵамҭақәаны иҟанаҵоит. Ас еиԥш иҟоу ажәеинраала еиҿартәышьатә формақәа аурыстә, адунеитә поезиа аклассикатә формақәа рыҟнытә ауп еиҳараӡак иахьынтәаауа, аха урҭ Ҷ.Џьонуа иҟаиҵеит иара ипоезиазын, иара убас аԥсуа поезиазын иԥсабаратәны, иҭышәныртәаланы.
Заа ишазгәаҳҭаз еиԥш, №. Џьонуа ипоезиаҿы иԥсадгьыли ижәлари рыбзиабара, урҭ рҭынч ԥсҭазаара иацу абеиарақәа гәыла-ԥсыла дрымадоуп, гәахәарыла ашәа рзиҳәоит, насгьы ари атема ирҿиамҭаҿы аҭыԥ хатәра ааннакылоит. «Шәнеибац»  ахьӡуп апоет аԥсабара ацәырҵра блахкыгақәа ирыдкыланы иԥсадгьыл абеиарақәа, бзабаала инхо-инҵуа ижәлар рҭынч нхара, ргәалаҟара бзиа, ргәырӷьашәа ӡырызго, ашәа
рзызҳәо, ирымоу ақәҿиарақәа, иреиҳау арҿиаратә еихьӡарақәа рахь ирыԥхьо апоет иажәеинраала. Ари апоет играждантә жәеинраала ҟаимаҭқәа ируаку ԥҵамҭоуп. Аԥсҭазаара шьақәзырӷәӷәо, иҳәаақәызҵо, поезиатә формалагьы, ҵакылагьы ихатәроу, аоригиналра зныԥшуа жәеинраалоуп, аԥсадгьыли ажәлари рыԥсҭазаара иазку гимнк иаҩызоуп:
Ашьыжь амра, ашьха иавҵыз,
Ацыԥхь адгьыл ианыԥхалт.
Ажәлар цәырҵхьан аԥхьа игылаз,
Амра ахькыдыз ишанхалт.
Ажәлар русқәа рахь иԥрит,
Амра акиҳәа ҿнаҭит:
Ашәа шышәҳәо шәшеилац,
Шәнеибац!
Шәнеибац!
Шәнеибац!
Арха, аҿаҩа ашәҭқәа ирҩычеит,
Абаҳча хьыхәеит еикәаԥхо.
Амра игылаз абла еихаччеит,
Ашьыжь адгьыл ду рԥхо.
Ажәлар русқәа рахь иԥрит,
Адгьыл акиҳәа ҿнаҭит:
– Ашәа шышәҳәо шәшеилац,
Шәнеибац!
Шәнеибац!
Шәнеибац!
Амра гылеит абла ҭшаша,
Адгьыл дырԥшӡоит анхацәа,
Амҩа иқәуп, амҩа иаша,
Ҳан ҳаԥсадгьыл аԥацәа.
Ажәлар русқәа рахь иԥрит,
Амра акиҳәа ҿнаҭит:
– Ашәа шышәҳәо, шәшеилац,
Шәнеибац!
Шәнеибац!
Шәнеибац!
№. Џьонуа ипатриотизм, иԥсадгыли, ижәлари, аԥсуареи уаҩ дзеигәырӷьаша абзиарақәа ахьадибалоз мацара акәмызт иахьааирԥшуаз, уи ипатриотизм, абџьар кны итәыла аҳәаақәа анихьчоз еиԥш, бџьарҵас аус аируан иԥсадгьыли, ижәлари, аԥсуареи ирԥырхагоу афакторқәа рақәԥараҿгьы, итәылауаҩратә позициа ӷәӷәа аарԥшраҿгьы. Ари ахшыҩҵак аҵабыргра ҳәаақәнаҵоит «Аԥсышәала арзаҳал истол иқәысҵеит»  зыхьӡу аминиатиура. Уи апоет иаԥиҵеижьҭеи 36 шықәса ҵуеит, аха рыцҳарас иҟалаз, аҩымҭа иқәнаргыло апроблема иахьауажәраанӡагьы ишӷыӷкыз, актуалра шалаз иаанханы иҟоуп. Иаҳәозеи ажәеинраала-миниатиура?
Аԥсышәала арзаҳал истол инықәысҵеит,
Аха иара даасыхәаԥшит ссирс ишьо:
«Иаҳәозеи ари?» – иқьышә инықәиҵеит,
Лаԥшыла дсеихсит иблақәа цәҟәыншьо.
«Уқьышә ԥхҭааит, уқьышә ишԥақәуҵо!»
Сгәы инҭысҳәааит иҟаиҵаз ԥхашьо.
Иара иҽырзажәны дтәан иҽхықәымҵо,
Иҿы зырцәажәаз ибызшәа ҟәыншьо…
Ишаабо еиԥш, ажәеинраала алирикатә фырхаҵа аԥсышәала арзаҳал ҩны ииҭеит, арзаҳал иаҳәоз аус (азҵаара) зыӡбашаз аԥсыуа чынуаҩык. Уи аҵыхәтәантәи ихатәы бызшәала иҩыз арзаҳалгьы, ибызшәагьы ҟәыншьаны иқьышә иқәиҵеит. Апоет, ари
аграждантә ҵарра зныԥшуа аминиатиураҿы, зхатәы бызшәала иҩыз арзаҳалгьы, збызшәагьы ҟәнызшьаз, зқьышә иқәызҵаз, изыԥсаз ззеилымкааз аԥсуа чынуаҩ имдырра, ихымҩаԥгашьа дақәыӡбоит. Уаҩы игәы инархьыртә иҟоуп аиашазы, ари аминиатиураҿы иқәыргылоу азҵаара, иахьагьы принципла, қәнагала иахьыӡбам, зхы иақәиҭу, изинтәу, идемократиатәу Аԥсны Аҳәынҭқарраҿы, аԥсуа бызшәа шҳәынҭқарратә бызшәоу, ҳәынҭқарратә бызшәаҵас аус шарутәу здырша, иазыруша аԥсыуа чынуаҩцәақәак Аԥсны алахьынҵаӡбырҭа аҭыԥқәа рыҟны итәаны, аԥсуа бызшәа ажәҩан иалыҩрыз кашәарахушәа иахьахәаԥшуа.
Иџьоушьаша, Аԥсны Аҳәынҭқарра Ахада даналаҳхуа, аԥсуа бызшәа аус алаиуртә еиԥш, хатәы бызшәак, ҳәынҭқарратә бызшәак еиԥш цқьа идыруоу, изымдыруоу аилкааразын ихатәроу аԥсуа ҵарауаа-абызшәадырыҩцәа рҳәынҭқарратә комиссиа аԥҵаны аԥышәара изеиҿаҳкаауеит официалла. Арахь, Аԥсны Жәлар Реизара – Аԥсны Аҳәынҭқарра апарламент ашҟа иалаҳхуа аԥсуа депутатцәа, Аԥсны Аҳәынҭқарра Аминистрцәа Ркабинет иалаҳархәуа аԥсуа министрцәа аԥсшәа рдыруазароуп, Аԥсны Аҳәынҭқарратә усбарҭаҿы аус зуа аԥсуа чынуаа аԥсшәа рдыруазароуп ҳәа Аԥсны Аҳәынҭқарратә бызшәазы азакәан аҟны анҵара ҳацәыԥхашьоит. Ари аԥсуаа ҳтәылауаҩратә хдырра алаҟәра ауп зегь раԥхьаӡа иаанарԥшуа.
36 шықәса уажә аԥхьа №. Џьонуа ари азҵаара ииашаны дшахәаԥшуаз ҳнарбоит хыхь зыӡбахә ҳҳәаз иажәеинраала.
Ҳбызшәа, ҳаԥсуара, ҳаԥсадгьыл мыӡындаз ҳәа уахгьы-ҽынгьы гәыҵхас измаз аԥсыуа поетк иаҳасабала №. Џьонуа ипоезиаҿы изныкымкәан дазыхынҳәхьан ари атема аус адулара. Ицәыргоу ахшыҩҵак аиашара арҵабыргуеит «Угыл уаргьы аӡәыс»  зыхьӡу ажәеинраала.
Жәытәнатә аахыс аԥсуаа абиԥарала инеимда-ааимдо имырӡкәа иааргоит аԥсыуа қьабз бзиаӡак: Аҩнаҭаҿы ахаҵарԥыс данилак «Анцәа, ҳажәла иазырҳа!» ҳәа, злыԥха ҳаура, ҳазшаз Анцәа иҳәаны аҟәҟәаҳәа ихысуеит шәақьла. Ацуҭа иадырҳауеит наунагӡатәи аԥсҭазаараз ргәыӷрақәа здырҳәало ахаҵарԥыс иира аӡбахә. Абас, ашамҭаз ииз, зира иеигәырӷьаны хысрыла амӡырха ашәақь-лҩа ахадырчыз ахаҵарԥыс диқәныҳәоит, насгьы ҿыц адунеи иқәлаз аԥсуа хаҵарԥыс хәыҷ иахь абас еиԥш ааԥхьара ҟаиҵоит апоет:
Убла анхутлак, уабацәа иҟарҵаз,
Уқьышә иқәҵан уахәамԥшын уара.
Унеины ухырхәа анышә иахьамардаз,
Амца ишалаз, ишықәԥоз ицәаӡаз,
Иҭабуп ҳәа раҳәа, суҳәоит сара.
Уасиаҭҵас иуасҳәоит сыбжьы ҭыганы,
Утәылаз ақәԥацәа рымҩа ҵала…
Урҭ ражәа уахаҵгыл, ражәа ӡырганы,
Зқьышықәсала аӡи амцеи ирылганы,
Сыжәлар иурҭаз абызшәа ҳәала!
Поетцәак, аԥсуараз зхахә ылызхуа,
Уи ныҳәан,
Аԥаҭхь иҭазмыжьуа ҿамҩак, –
Аха ҳабызшәа зҵеицәа ирымызхуа,
Ранацәа ркыкахш рқьышә иқәызхуа,
Уамыԥхьан ирыҩуа цәаҳәак!
Абызшәа иақәԥалаз дзымцеит ахара;
Цәа-цәашьҵас дыцәоит иџьынџь аницәыӡ.
Арԥыс, суқәныҳәоит уадкылан уаԥсуара,
Уара уазықәԥа утәыла арԥшӡара,
Утәыла ахьӡ азы угыл уаргьы аӡәыс!
Заагьы ишазгәаҳҭаз еиԥш, аԥсадгьыл абзиабара атематика №. Џьонуа ипоезиаҿы зегь реиҳа инарҭбааны, инарҵауланы, еиуеиԥшым ахҭысқәа, аҭагылазаашьақәа, амотивқәа ирымаданы, исахьарку ажәа хыркыла ицәыргоуп. Ари ахшыҩҵак аҵабыргра ҳәаақәырҵоит апоет исахьаркыратә лирика абырлашқәа реиԥш иагәылԥхо, аԥсуа поезиа зырԥшӡо апатриоттә жәеинраалақәа. Убарҭ иреиуоуп: «Аԥсадгьылаз ахәыцрақәа» , «Аԥсны» , «Ашәа» , «Сара сыдгьыл» , «Иааԥаҭԥаҭит агәы» , «Ирҽхәала, дад, ирҽхәала» , «Ашәак сыӡбон, ашәак сгәырҩон» , «Ԥхыӡ избеит Амшын Еиқәа цәқәырԥо» , «Гагра, сыхаара Гагра» , «Шәача»  уҳәа убас егьырҭгьы.
Абзиабара ауаатәыҩса рыԥсҭазаара иахыҵхырҭоу, агьама азҭо цәанырра дуӡӡоуп. Баша ирҳәаӡом, ацәымӷра иарбго, абзиабара еиҭашьақәнаргылоит, еиҭашьақәнарӷәӷәоит ҳәа. Ҳәарас иаҭахузеи, адунеи аҟны ауаҩытәыҩса ихшыҩи, иҟазареи, ибаҩхатәреи идырҿиахьоу ассирқәа акгьы зыҟамлозар акәхарын ауаҩытәыҩса ибзиабарагьы рыцымзар. Изхысҳәаауа, абри ауаҩытәыҩсатә цәанырра ду – абзиабаратә цәанырра ду атематика ацәмаҷым Ҷиҷико Џьонуа ипое-зиа. Уи иинтимтә лирикаҿы иуԥылоит ари ацәанырра ҳарак зныԥшуа, поезиатә баҩхатәра бзиала, цәанырра ԥшқарахла иӡырызго ажәеинраала ҟаимаҭқәа. Убарҭ иреиуоуп «Нас уара анцәа дыҟам ҳәала»  зыхьӡу алирикатә ԥҵамҭа. Араҟа ажәеинраала алирикатә фырхацәа хадақәа – арԥызбеи, аԥҳәызбеи рыбзиеибабара ҟәымшәышә, реизгәышьра, реиҿгәыҳәаара уаҩы игәы арԥшаартә аҟынӡа иԥшқарахны ицәыргоуп, аха аԥҳәызба лан аҭакәажә дылгәаԥхом ари арԥыс, уи ибзиабара шыцқьоу, ишыгәнаҳадоугьы, лара ацәымӷра лызнарҵысуеит, даԥықәслоит. Амала аԥҳәызба лыбзиабаҩ дизгәыкуеит, есиҟалалакгьы иареи лареи
ргәыхәтәқәа наӡартә аусқәа еиҿылкаауеит. Арԥызба иакәзар, иԥсықәара аԥҳәызба лахь дԥыруеит ԥсаатәҵас, уи ижәҩангәашәԥхьара лыблабара анцәа иаҭәеишьацыԥхьаӡа: «Нас, уара Анцәа дыҟам ҳәала!» – иҳәоит матанеираҵас.
Ари ажәеинраала Ҷ.Џьонуа иинтимтә лирикаҿы иреиӷьӡоу аԥҵамҭақәа иреиуоуп ҳәа иуԥхьаӡартә иҟоуп аҟнытә, абраҟа уи ажәеинраала шеибгоу идаагалоит аԥхьаҩ:
Терек ахықәан игылан лыҩны,
Ахьшьыцба даҩызан лыбла ҭыԥхо.
Арра саныҟаз ҳаиқәшәеит ҳара зны,
Са дсымбацызт уи леиԥш икаԥхо!
Уи дсыԥхьеит лыҩныҟа, дсыҳәеит цәгьала…
Нас, уара анцәа дыҟам ҳәала!
Уи нахыс сныҟәон са сгәы азҳаны,
Рҿаԥхьаҵәҟьа уадак аанкылан сыԥхьон.
Аха лан аҭакәажә даанхомызт сбаны,
Амҩан ҳаиқәшәаргьы алапҟьа салыргон…
Аха аӡӷаб сымгәаарц дсыҳәон цәгьала…
Нас, уара анцәа дыҟам ҳәала!
Аҭакәажә лыԥҳазаҵә аҩны дыҩнакны,
Ҩ-ҵхык еихаларгь уаха дылҷаԥшьон.
Аха аӡӷаб дҵәыуон: ҳахқәа еизырханы,
Аԥенџьырқәарҿ ҳаштәаз иҳаршон…
Асалам сылҭон ашьыжь маӡала…
Нас, уара анцәа дыҟам ҳәала!
Абзиабара сҳәынҷоит ҳәа уалагар иауӡом,
Ҽнак зны сышгәаҟуаз исоут лымҳа ҭаск:
«Аламаз анылкуа уаҩԥсык дылбаӡом,
Анцәа даниҳәо, сан лшьамхқәа нарс»…
Абас аҳәон ашәҟә исоуз маӡала…
Нас, уара анцәа дыҟам ҳәала!
Аҭакәажә леишәацәгьа, лхы ларҟәӡаны,
Аламазкра далагон амра анҭашәоз.
Сара Терек ахықәан сгылан сыԥшны,
Уи аӡӷаб илдыруан, шьҭа иарбан дзыцәшәоз!
Лыҩны ашә нкыдҵан, уцаларгьы уцала…
Нас, уара анцәа дыҟам ҳәала!
Араҟа апоет ашәа азиҳәоит, изакәытә ԥынгылазаалак акы иазнымкыло абзиабаратә цәанырра ӷәӷәа, ацәанырра ҵаула.
Ақәыԥшра, абзиабара, алахҿыхра, ажәеинраала алирикатә фырхаҵа игәы аҭра иҭамгыло дҟазҵо, дзыргәаҭеиуа аԥҳәызба лыԥшӡара, иара арԥызба ицәанырра цқьақәа, урҭ иргәылԥхо аччаԥшь, ашәа рзиҳәоит апоет «Ашьыжь амҩан бансԥыло»  ҳәа, иалаго ажәеинраалаҿы. Абзиабаратә цәанырра ҟәымшәышә, аиумор лас, иара ажәеинраала ацәаҳәақәагьы рыласра, реихыԥхьашьа, ирхылҵуа абжьыхаа, ирыҵоу аҵакы уҳәа ирацәоуп ари ажәеинраала-миниатиура аҟны аԥхьаҩ дхызхша, агәалаҟара бзиа изҭаша:
Ашьыжь амҩан бансԥыло,
Сгәы аҭра иҭыҵны сшамыргыло,
Сылашара, ибдыруазааит.
Быбла қаруа сшаргәаҭеило,
Сыԥсы шбылоу сыҟазааит,
Уаҳа ҭынчрак сықәымзааит.
Бӡамҩа ԥшӡақәа ашьа рылԥхо,
Быбла чча-ччоит са сыршанхо,
Сымацара срықәиҭзааит.
Соуԥшәыл, соуԥшәыл сыԥс иаԥшәмахо,
Сақәыӡуазаргь – сақәыӡааит,
Бқьышә аҟаԥшьра сагәӡааит!
Аԥсуа поезиаҿы №. Џьонуа абзиабара азышәаҳәаҩцәа хатәрақәа дыруаӡәкуп. Уи илирикаҿы иара абзиабаратә тематикагьы еиуеиԥшым амотивқәа амоуп, урҭ ирызкуп хыԥхьаӡара рацәала ажәеинраала лыԥшаахқәа. Уи илирикаҿы иуԥылоит арԥызбеи аԥҳәызбеи, ани ахшареи, аби ахшареи, аиаҳәшьеи аиаҳәшьеи, аиашьеи аиашьеи уҳәа рыбзиабара иазку ажәеинраалақәа. Убарҭ иреиуоуп: «Ахцәы қамыз» , «Уи слеилаҳаит зегь раԥхьаӡа» , «Ахәрашәа» , «Ахцәы қамыз дыздырын џьара» , «Аҩынаҳа» , «Агәилқәа» , «Амаӡа» , «Мадина» , «Сара аханатә исҳәон ихаҵа», «Ба быԥшӡара са сарҩашьоит», «Ацәымза ҿыцәаауан», «Аԥҳәызба лсахьа», «Ашәак сызҳәа», «Бгәы сҭаӡаз» , «Аҭак» , «Асалам»  уҳәа убас егьырҭгьы.
Апоет ибзиабаратә лирика еснагь агәыхәтәхьӡареи, агәырӷьареи, анасыԥи ракәым ианыԥшуа. Уи зны-зынла ицәырнагоит арԥызба, ма аԥҳәызба рхарала еиԥҟьаз абзиабара иарҵысыз алахьеиқәра, зны-зынла иаанарԥшуеит аибашьраҿы иҭахаз арԥызба ибзиабаҩ лыгәҭыха, зны иаҳнарбоит зыҷкәын аибашьраҿы дҭахаз ан лгәырҩеи лыҷкәын иахь илымоу абзиабара-ԥшьеи, агәалашәара хьанҭеи.
№. Џьонуа илирикаҿы иуԥылоит абзиабара иамеиҷаҳаз ргәы рҽанызҵо, ҳаҭыр ззақәымҵаз абзиабаратә насыԥ шырмоуа, ишахьхәуа атәы зҳәо ажәеинраалақәагьы. Убас еиԥш иҟоу лирикатә ԥҵамҭоуп «Даара, даара слаԥшықәиҵеит»  ҳәа, иалаго ажәеинраала. Араҟа иаарԥшуп иаҭәаӡамкәа зыбзиабаҩ ԥагьашақә зқьышә дықәызҵаз аԥҳәызба, иаргьы изқәа анлеиаирха лгәы шлыхьыз, лыбзиабаҩ данылцәыӡ илызцәырҵыз лылахьеиқәратә цәаныррақәа, лыгәжәажәарақәа. Ажәеинраала аформагьы аҵакгьы еицнаргоит, иласуп, агха зыхьыз аԥҳәызба лыԥшқарахрагьы, лыгәҭахәыцратә гәжәажәарагьы аныԥшуеит, иԥшӡоуп ажәеинраала ацәаҳәақәа реихыԥхьашьа, урҭ ирхылҵуа аритм, арифмақәа реишьҭагылашьа. Иаҳгәалаҳаршәап ажәеинраала:
Даара, даара слаԥшықәиҵеит,
Аха аҵыхәтәан сқьышә дықәысҵеит,
Ус еиӷьуп ҳәа саҳахьан,
Аԥагьара сгәы азцахьан,
Сыҟамында шьыри-ҭали!
Бзиабарала ибылхьаз,
Са исыздыруам дзыхсырҟьаз,
Иахьа баша сизыԥшуп,
Лаӷырӡыла сыкәа ҭәуп,
Сыҟамында, шьыри-ҭали!
Мап, уи уаҳа игәы былӡом,
Сыԥсы ҭасгьы сиԥхьаӡом,
Дахьызбо баша сивакәаруеит,
Са исхароуп, шьҭа издыруеит,
Сыҟамында, шьыри-ҭали!
Ҷ.Џьонуа ипоезиа иахцәажәо илаԥш иҵамшәарц залшом уи илирикаҿы иҭаҳаҭыӷьаны, иалкааны ишцәыргоу аԥсабара, иара убас, аԥсабареи ауаҩи реизыҟазаашьа, реимадара, реибарԥшӡара, рхеибарҭәаара атәы зҳәо аҩымҭақәа. Апоет илирикаҿы аԥсабара ацәырҵрақәа, асахьақәа, иара иааирԥшырц, зсахьа ҭихырц ииҭаху ахҭысқәа, ауаа русурақәа, ргәалаҟарақәа, рыԥсҭазааратә интересқәа ирыдҳәаланы ихы
иаирхәоит. Апоет ирҿиамҭа абри аган аӡыргаразын аинтерес аҵоуп, итиптәуп ҳәа сгәы иаанагоит ажәеинраала «Ақәаршҩы» . Ақәаршҩы араҟа иаарԥшуп ԥсабаратә цәырҵраны, уи ишабаны иҟаз адгьыл арԥсааит, аӡышара еиқәнакит, иԥсхаҵагоу, насгьы уаҩы дзыршәаша, игәы иҽанызҵаша ԥсабаратә стихиа ӷәӷәак аҳасабала ицәыргоуп:
Ажәҩан лашьцеит, аԥҭа цәырҵит,
Амацәыс ҟаитанҵас иагәылҵәраа ицон,
Амшцәгьа ҵысит, аҵықьҳәа ихысит,
Аԥҭа аҽашеит, «ажәҩан лагон».
Аҵықьҳәа еиқәырццакны ихысит еиҭа,
Ахысбыжьқәа агәгәаҳәа еишьҭагыла ицеит,
Адгьыл рҵысуа. Арха, аԥсҭа,
Аԥҭа планы зехьынџьара иахьӡеит.
Азныказ цәгьаӡа илашьцеит адунеи,
Аԥҳал ахы лахазшәа зынӡа,
Ақәаршҩы кыдхаҽан иаразнак ианлеи,
Аҩарқәа шьҭыкьасан ицон илакьуа.
Аха ари аԥсабара ацәырҵра ӷәӷәа, агәамҵхамҵра аҽеиқәнакит, хәыҷы-хәыҷла аҽырҭынчра иалагеит:
Адыдра хрыжь-хрыжь аҽеиқәнакуан нас,
Аԥша, аԥҭақәа шьҭкәыцәаа иагон.
Имҩаст ақәаршҩы, ииаҟьеит дыдраҵас,
Аха аҩарқәа еилахәашь акраамҭа икьасон.
Ацәаҟәа ҭаауан ихыҵны ицауаз,
Ақәаршҩы ашьҭахь ҳамҭак иԥсатеит.
Аҭакар шьҭабеит, амца азыркуаз,
Аӡаӡа ықәыҳәҳәы адгьыл аԥсашьеит.
Аԥсабара аҽаԥсахт, аҳауа хьшәашәаӡа,
Иҭынчхеит аԥша, изазоит аҽаҩра.
Ақәаршҩы адгьыл арԥсааит аҵанӡа…
Араҟа иазгәаҭатәуп даҽакгьы. Автор иажәеинраалаҿы аԥсабара иахҭысыз еиуеиԥшым аҽцәыргарақәа, аҽеиҭакрақәа раарԥшра мацара аҟны даанымҿасӡеит, урҭ азимырхаӡеит. Уи иажәеинраала хиркәшеит аԥсабара аҽеиҭакрақәа ауаа, еиҳараӡак аџьажәлар ишрыдыркылаз аарԥшрала:
«Аџьажәлар аргәырӷьеит, иаҿуп акрура» – иҳәеит апоет иажәеинраала анҵәамҭаҿы.
Заа ишазгәаҳҭаз еиԥш, аԥсабареи ауааи реимадара, реизыҟазаашьа аазырԥшуа ажәеинраалақәа рацәоуп №. Џьонуа ипоезиаҿы. Ари ахшыҩҵак ҳәаақәырҵоит: «Исзымҳәаз сҿахәы» , «Ажәҵыс» , «Ҷлоутәи аҵх» , «Ахәаҿы» , «Ашәарыцаҩ Дамеи» , «Амра ацԥхьқәа абаҳча иамҵаԥсан» , «Ашьхақәа» , «Ҭагалан. Ажәҵар дараџьуеит» , «Амшын» , «Сгәы сыхьуан. Ауада сазкуамызт» , «Ацәқәырԥ былгьо ҿыц избазшәа» , «Ишәҭит агәил. Ишәҭит иҟаԥшьӡа» , «Дәаб хышхыҵәан илеиуан, сыбла иабеит»  реиԥш иҟоу илирикатә жәеинралақәа.
Ҷиҷико Џьонуа аграждантә позициа ӷәӷәа змаз аԥсыуа шәҟәыҩҩ патриотын, интернационалистын, аԥсуа шәҟәыҩҩцәа зегь реиԥш Аԥсынтәыла, иара убас Асовет Еидгылаҿы имҩаԥысуаз асоциал-политикатә ҵакы змаз аусқәа, аргылара дуқәа, урҭ зегьы алзыршоз асовет жәларқәа реиҩызара, рдоуҳатә культуратә еизҳазыӷьара, рекономика-бзазаратә ҭагылазаашьа аҩаӡара ашьҭыҵра дреигәырӷьон, ибжьы рықәиргон, еиуеиԥшым ажанрқәа рыла иаԥиҵоз исахьаркыратә рҿиамҭақәа ирынирԥшуан, ԥсыс ирхеиҵон, ридеиа-сахьаркыратә мчхара зырӷәӷәоз доуҳатә енергианы иҟаиҵон. Уи исахьаркыратә ажәа убри асовет жәларқәа
иаԥшьыргаз аҭынч нхара, аҭынчратә ргылара дуӡӡақәа ирылахәын, иҟан алшамҭақәагьы, иаман адоуҳатә, иара убас апрактикатә ҵакы марымажа. Баша иҳәамызт уи ипоезиатә цәаҳәақәа:
Мҵәыжәҩада сарԥыруеит архақәа ирықәыҩуа,
Сҩызцәа аргылаҩцәа рашәабжь иго.
«Аҭаацәара дуӡӡа»  зыхьӡу ажәеинраала атәы ҳҳәозар, апоет араҟа асовет жәларқәа риешьаратә еиҩызара бжьыҭгала ашәа азиҳәоит:
Ухәмар сыԥхьарца, аиҩызара џырҵас идырҭәоит ақәԥараҿ,
Уи ҳашьхақәа ирықәлахарц сақәныҳәоит сара.
Ҳабзиабара нызкыло мчыҟаӡам адгьылаҿ,
Ҳтәыла иқәынхо ажәларқәа риашьара хьӡы згаз,
Ҳиааира дуӡӡақәа зхылҵуа ируакуп иара.
Ҳәарас иаҭахузеи, араҟа ажәларқәа реиҩызараз иҳәоу ажәақәа, аԥсуа поет-акоммунист №. Џьонуа гәык-ԥсыкала акәын ишиҳәоз, ииашан уи ажәларқәа реиҩызараз иааирԥшуаз агәазыҳәарақәагьы, аха ари аҩымҭа ӷәӷәала ианыԥшуеит ианҩыз аамҭа ахаҭара акульт аамҭа, иҟанаҵоз анырра бааԥс. Апоет ашәа ззиҳәо «Аҭаацәара дуӡӡа» аҟны иара иибо зыӡбахә уҳәар ҟалоз мацара ауп, зыӡбахә уҳәар ҟамлоз «аҭаацәара дуӡӡа» иамаз агха-ԥхақәа дрылацәажәаӡом, урҭ агха-ԥхақәа аԥсҭазаараҿы ишыҟазгьы. Апоет урҭ анегативтә цәырҵрақәа рыӡбахә иҳәазҭгьы, аҩымҭа акьыԥхь абаӡомызт. Ажәакала, исҳәарц исҭаху, ари ажәеинраала анҩыз аамҭа аан асовет литератураҿы аҳра зуаз авульгартә социологизм, аԥсҭазаара злаҟаҵәҟьаз акәымкәа, иртатаԥшьны аарԥшра, ашәҟәыҩҩцәа ирыдызҵаз асоветтә партиатә идеологиа аԥырхагахеит ҳәа ауп.
Аха, иазгәасҭарц сҭахуп даҽакгьы: Ҷиҷико Џьонуа даԥсыуа шәҟәыҩҩ хатәран, уи ус дзыҟаломызт апартиатә идеологиа иаҿыҵшәоз «анбан» ада акгьы ибарц иҭахымызҭгьы. №. Џьонуа иааикәыршаны иҟаз аԥсҭазаара блаҵарыла дахәаԥшуан. «Аиҩызара»  ахьӡуп, хыхь зыӡбахә ҳамаз «Аҭаацәара дуӡӡа» аниҩыз адырҩашықәсан иаԥиҵаз абаллада ҟаимаҭ. Уаҟа аиҩызара иашаҵәҟьа аа-ирԥшуеит абаллада алирикатә фырхаҵа-поет, уи аибашьраан ивыршьааз иҩызеи, иҩыза иҳәаны изтәаз, зыбзиабаҩ дышҭахаз здыруа, аха имҩа иаԥшу аԥҳәызбеи рхымҩаԥгашьала.
Аиҩызара атема иазикит апоет «Аиҩызара ахьӡала сара ажәахә ҟасҵом»  ҳәа, иалаго ажәеинраалагьы. Х-строфак рыла ишьақәгылоу абри ажәеинраала аҵыхәтәантәи аҩцәаҳәак рыҟны апоет иҳәоит иҩызара зҭахыҵәҟьоу, аиҩызара иаԥсоу дарбану ҳәа ииԥхьаӡо ауаҩы иӡбахә:
Ҳаизыӡырҩып апоет:
Сҩызара зҭахыҵәҟьоу ҿиҭӡом џьаргьы,
Сыцәгьеи сыбзиеи даҵалоит иаргьы.
Ишдыру еиԥш, асоциалисттә реализм, асовет аамҭа аан, асовет литература, (иара убри аилазаараҿы аԥсуа совет литературагьы налаҵаны) иарҿиаратә методын. Асовет тәыла иқәынхоз ажәларқәа зегьы асоциализм дыргылон. Араҟа еиҿагылоз антагонисттә классқәа ыҟамызт. Аусуцәеи анхацәеи асоциализм зыргылоз, социал-политикатә зинла еиҟараз, еизааигәаз классқәан, урҭ ирхылҵыз аинтеллигенциагьы еишьара ззеибауаз, зидеалқәа еизакыз аклассқәа ирхылҵыз ракәын. Урҭгьы зхылҵыз аклассқәа рыҟны, ҳәарас иаҭахузеи, акласстә ҟазшьа змаз конфликт рымамызт. Асовет литературеи аҟазареи аԥызҵоз ауаагьы, арҭ социалла еишьашәалоу, еижәлантәу ауаажәларрақәа
ирыҵаркуан. Асовет тәыла амчратә структурақәагьы знапаҿы иҟаз арҭ асовет уаа, асовет жәлар рхаҭарнакцәа ракәын. Ус анакәха, асовет жәларқәа рыԥсҭазаараҿы акласстә ҟазшьа змоу конфликт ыҟамызт. Ҵабыргуп, ари иаанагомызт асовет уаажәларра аҩнуҵҟа гха-ԥхақәак ыҟамызт ҳәа, ишԥаҟамыз, аха уи уамак уацәшәартә иҟамызт. Ус анакәха, XIX ашәышықәсазтәи аурыс критикатә реализм аметод ала иаԥҵаз аурыс реалисттә литератураҿы, аурыс ҳәынҭқар ихатәымчреи, атәылаҿы ишьақәгылаз аполитикатә биурократиатә режими, аҳратәратә системеи акритика шрызнауаз еиԥш, асоциалисттә реализм аметодала иаԥҵаз асовет литература, асоциализм зыргылоз асоветуаа акритика рызнаур ҟаломызт, асовет литература, асоциализм зыргылоз, асоциалисттә, акоммунисттә идеалқәа ирзықәԥоз асовет жәларқәа русура, рыԥсҭазаара адгылара, арҽхәара, ашьақәырӷәӷәара акәын хықәкы хадас иамаз, пафос хадас иаҵаз. Абас еиԥш иҟаз аидеологиатә хықәкқәа роуп асовет литература зегьы аҟны, иара убас аԥсуа совет литератураҿгьы аконфликтдара зныԥшуаз аҩымҭақәа ҿио иҟазҵаз. Ари ацәырҵра асовет литература зегьы еиԥш, аԥсуа литературагьы ааха анаҭеит, аизҳазыӷьара иаԥықәсылеит, иаԥырхагахеит Ҷиҷико Џьонуа ирҿиамҭагьы. Аха уи ирҿиамҭа зегьы ааизакны уахәаԥшуазар, абаҩхатәра змаз, змилаҭ интересқәа ҳаракыз аԥсуа шәҟәыҩҩцәа зегь реиԥш, аконфликтдара иара ирҿиамҭагьы уамак изаԥырхагамхаӡеит.
Инагӡаны узиқәшаҳаҭымхозаргьы, дахьиашоу рацәоуп апоет Кәымф Ломиа, аибашьра ашьҭахь асовет литератураҿы ҳамҭакы аҭыԥ змаз аконфликтдара №. Џьонуа ирҿиамҭа иадҳәаланы дахьахцәажәо:
«Ишдыру еиԥш, аибашьра ашьҭахь ҳамҭакы асовет литература зегьы аҿы аҭыԥ аман аконфликтдара атеориа. №. Џьонуа ирҿиаратә усурагьы уи акыр иацрасзаргьы, апоет иреиӷьу иажәеинраалақәа рҟны дышәҟәыҩҩ
иашаны даанхеит. Ашәҟәыҩҩ урҭ ашықәсқәа раан еиҳараӡак апрозахь иҽиҟьеит. Зыӡбахә ҳҳәаз ачымазарагьы иара убраауп лымкаала иахьицәыласыз» ҳәа, – алкаа ҟаиҵоит К.Ломиа, ашәҟәҭыжьырҭа «Алашара» 1975 шықәсазы иҭнажьыз Ҷиҷико Џьонуа иалкаау иажәеинраалақәеи ипоемақәеи актәи ртом аԥхьажәаҿы (адаҟьа 6).
Ҷиҷико Џьонуа ипоезиа атематикатә мҽхакы иаҳа-иаҳа аҽарҭбаауан, азеиԥш уаҩытәыҩсатә проблемақәа, аҟазаареи аҟамзаареи, ацәгьеи абзиеи, аԥсреи абза-реи, аԥсҭазаараҿы ауаҩытәыҩса иааникыло аҭыԥ уҳәа ԥсра зқәым, ес ииуа абиԥарақәа ирыциуа афилософиатә проблемақәа аҽрыманадон. Ихаҭа аԥсҭазаара, аибашьра аҭәагашоура дызлаԥнашәахьаз ала, ԥсабарала дгуманистын, ауаҩытәыҩса, еиҳараӡак дала-шьала адгьыл иамадаз ауаҩ хӡырымга, ауаҩ хәыҷы, идура мыцхәы деигәырӷьон, дзыԥсаз идыруан, дагьилаҽхәон. Абри аганахь ала уазҿлымҳахартә, ҷыдала иалкаан уахцәажәартә иҟоуп апоет иреиӷьу играждан-лирикатә ԥҵамҭақәа ируаку «Иреиҳау амаҵура»  зыхьӡу иажәеинраала.
Араҟа аԥхьаҩ ибоит змаҵура зегьы иреиҳаны изыԥхьаӡо, згәы аладуу, ацәаӷәара, алаҵара, арашәара, анхара-анҵыра, аарыхра, ауаҩытәыҩса иааӡара, ажәлар рырчара, знапы алаку ауаҩы идура. Диашоуп автор, ари иеиԥш ауаҩы имаҵура, иреиҳау уаҩытәыҩсатә маҵураны изыԥхьаӡаз, ашәагьы азызҳәаз. Еилыххоуп формала, иҵаулоуп ҵакыла, ашәаҵас абжьы хаа ахоуп ари ажәеинраала:
Зегьы иреиҳауп са смаҵура,
Ашамҭаз сгылан сцауеит цәаӷәара.
Аԥсаа еихҳәало ашәа рҳәоит иахьа,
Са схандеиуеит, саарыхуеит ҩаԥхьа.
Зегь реиҳа ипатууп са смаҵура,
Шаанӡа сгылан сцауеит лаҵара.
Аҿа ҵысит, уи сымроуп изааӡа,
Адгьыл афҩы саҳауеит ихааӡа.
Зегьы иреиҳауп са смаҵура,
Ашацкыраз сгылан сцауеит рашәара.
Аҽага скуп саҿуп азҳара,
Адгьылаҿ аус сымоуп сара.
Адгьыл сықәуп са сынхаҩуп,
Смал аарыхҩуп, са сааӡаҩуп,
Снапала исырчоит жәлара.
Зегьы иреиҳауп са смаҵура!
№. Џьонуа иажәеинраалақәа ҟәандоуп, гәыла ирԥхоуп, ауаҩытәыҩса ишҟа имоу агуманизм ала ирлашоуп, аччаԥшь рыхьиршоит иара убри ауаҩы игха-ԥхақәа данырхыччогьы. Игәалаҳаршәап аԥхьаҩ «Алаф» ҳәа, зҵаҩу убас еиԥш иҟоу ажәеинраала «Ҷкәын ҟадыџь» .
Амцҳәара дахашәалом,
Акымзарак ихашәалом,
Иԥаҵа иршан, дҩаҩаӡа,
Адәы дықәуп дгәаҩаӡа.
Дабалгари иан ҟадыџь,
Иԥсыхәоузеи ҷкәын ҟадыџь!
Уара иуҳәар иԥхаишьауам,
Сара исҳәар ихаиҵауам,
Изҳәалакгьы – жәохә-жәохә,
Ҩажәижәабантә – жәохә-жәохә!
Аҳәсахәыҷқәа еичирчауеит,
Иара дтәаны дырхыччауеит,
Аҽырбара дахашәалом,
Акымзарак ихашәалом!
Дабалгари иан ҟадыџь,
Иԥсыхәоузеи ҷкәын ҟадыџь!
Уара иуҳәо дазгәааӡом,
Сара исҳәо дазааӡом,
Изҳәалакгьы – жәохә-жәохә,
Ҩажәижәабантә – жәохә-жәохә!
Иԥаҵа иршан, дҩаҩаӡа,
Адәы дықәуп дгәаҩаӡа,
Дахашәалом амцҳәара,
Дахашәалом амшгара!
Уара иуҳәаргьы – жәохә-жәохә,
Сара исҳәаргьы – жәохә-жәохә,
Изҳәалакгьы – жәохә-жәохә,
Ҩажәижәабантә – жәохә-жәохә!
Дабалгари иан ҟадыџь,
Иԥсыхәоузеи ҷкәын ҟадыџь!
Ари ажәеинраала ҵакылагьы формалагьы ахьхьаҳәа еихышәшәо, зцәаҳәақәа реихышәшәашьеи ирхылҵуа амелодиеи рыла илаф ашәаҵәҟьоуп. Машәыршақә иҟамлаӡеит уи аԥсуа композитор Кәасҭа Ченгелиа ашәа аналих, иаразнак ҳажәлар иахьрылаҵәазгьы.
Ари аҩымҭа аԥсуа фольклор ацәаҩақәа, ашәага-загақәагьы аныԥшуеит џьара-џьара, аха автор ииндивидуалтә баҩхатәра лаша иахылҵыз ажәеинраала шьахәуп, иажәеинраала лахҿыхуп, иӷәӷәаҟацаӡа аԥсуа милаҭ-доуҳатә дунеи иқәгылоуп.
№. Џьонуа ипоезиа ҵакылеи тематикалеи ишыҭбаау, ишбеиоу еиԥш, ибеиоуп жанртә еилазааралагьы: уаҟа иуԥылоит асиужет змоу, поема хәыҷқәас иушьаша ажәеинраалақәа, ашәақәа, абалладақәа, ажәеинраала кьаҿқәа, аминиатиурақәа, ажәамаанақәа.
Арҭ апоезиа ажанртә форма кьаҿқәа зегьы ҟазарала ихы иаирхәеит апоет ауаҩытәыҩса еиуеиԥшым идоуҳатә ҭагылазаашьақәа, игәалаҟарақәа, иусура, ихәыцрақәа, игәҭыхақәа, игәырӷьарақәа, игәазыҳәарақәа, игха-ԥхақәа, игәамчхара ӷәӷәақәеи иԥсыҽрақәеи раарԥшразы.
Ари ахшыҩҵак аиашаразы шаҳаҭра руеит №. Џьонуа ипоезиа иреиӷьу аԥҵамҭақәа. Амала, иазгәаҭатәуп, арҭ апоезиа еиуеиԥшым ажанртә формақәа ихы ианаирхәо, иааирԥшырц ииҭаху ауаҩытәыҩсатә ҟазшьақәа рҷыдарақәа дрызхәыцны, ирықәнагоу ажанртә форма шалихуа. Ҿырԥштәыс иаагап ажәамаана. №. Џьонуа ажәамаана ихы иаирхәоит аԥсҭазаараҿы аҭыԥ змоу ихырҳагам негативтә цәырҵрақәак, мамзаргьы ауаҩытәыҩса иҟазшьа бааԥсқәак, игха-ԥхақәак дрықәыӡбарц аниҭаху. Ари иаҳҳәаз ахшыҩҵак ҳәаақәырҵоит апоет иажәамаанақәа: «Амшәи амышәҳәарақәеи» , «Алымҳаи алымҳақәеи» , «Аӷәарӷәал» , «Аҽацәи абгахәыҷи» , «Ашысламшә зқәиааз ахаҳә» …
Иҳанаҳәозеи «Амшәи амышәҳәарақәеи» Уи ҟаимаҭла иаанарԥшуеит атәым мал иаҩаӡо, зыԥсы қымқымуа иашьҭоу, ихаҭа инапала иеиҿикаауа аус бааԥсқәа дышрымҭахәхо, хаир шимбо.
«Алымҳаи алымҳақәеи» аҟны, аҽадеи аҽадҳәыси рдиалог лахҿых ала иҿаԥҽуп ацәгьаҳәацәа, урҭ рзыӡырҩцәа, ишьақәырӷәӷәоуп абас еиԥш иҟоу аԥсҭазааратә ҵабырг: «Ацәгьаҳәаҩ изыӡырҩуа дыҟамзар, цәгьаҳәара ҟалаӡом».
Аира зшаз, аԥсрагьы ишеит, аҳәоит аԥсуа жәаԥҟа. Ауаҩытәыҩса иира ауаҩы даргәырӷьозар – иԥсра, егьа аԥсабара иобиективтә закәанзаргьы, ауаҩы дзанышәом, ихьааны, игәырҩа хьанҭаны, илахьеиқәраны, ирыцҳара дуны ихҭысуеит. Ауаатәыҩса рыԥсҭазаараҿы аира шырацәоу еиԥш, ирацәоуп аԥсрагьы. Убри азыҳәан ауп Ҷиҷико Џьонуагьы ипоезиаҿы ауаҩытәыҩса иира, иԥсҭазаара, иусура, игәазыҳәара ԥшӡақәа аҭыԥ хатәра шааныркыло еиԥш, ауаҩытәыҩса иԥсҭазаара иалҵра иадҳәалоу ахҭысқәа идырҵысуа агәҭыхақәа, агәыԥжәарақәа, ахәыцрақәа, атрагедиатә цәалашәарақәагьы маҷымкәа изуԥыло, автор иҩнуҵҟатәи идунеи ауалыуашара ӷәӷәақәа зырхылҵуа. Ирацәоуп арҭ ауаатәыҩса рыԥсҭазаара еснагь иацу, ԥсра зқәым акатегориақәа ирызку ажәеинраалақәа апо-ет илирикаҿы. Аха ҳахцәажәап убарҭ рахьтәгьы акы. «Алаԥшҵашәарақәа» (маи, 1959) ахьӡуп иара. Изаамҭанымкәа зыԥсҭазаара иалҵыз апоет-қәрахьымӡа Алықьса Лашәриа игәалашәара иазкуп.
Ишдыру еиԥш, 32 шықәса ирҭагылаз, зырҿиаратә гәамчхара ӷәӷәаз, ихышхыҵәан ицоз, Алықьса Лашәриа, Аԥсуа Ҳәынҭқарратә драматә театр аколлектив Еврипид ипиеса «Медеиа» иалхны иқәнаргылаз аспектакль аилыргара ахьеиҿкааз атеатр ахыбраҿы, дықәгыланы аспектакль ахцәажәара дшаҿыз, ихшыбаҩ ишьа алаҭәан, хаха-хымш иалагӡаны иԥсҭазаара далҵит. Ари рыцҳара духеит, милаҭтә трагедиахеит аԥсуа жәлар рзы. Апоет ихаҭара, ибаҩхатәра, ипатриотизм, ихымҩаԥгашьа, аԥсуа литератураҿы активла иусушьа апублицистикатә џьбарара, актуалра зныԥшуаз апоет-атрибун ирҿиамҭа аамҭа кьаҿк иалагӡаны аԥхьаҩцәа ргәы акхьан, ирылаҵәахьан, иахьа жәеинраалак, ма поемак дыр-заԥхьар, уаҵәы иҿыцу даҽа ҩымҭак дышԥазамыԥхьари ҳәа ргәы хыҭхыҭуа иазыԥшын. Ахәыҷы инамӡаша агара дакуам рҳәоит аԥсацәа. Убасшәа иҟан поетк иаҳасабала Алықьса Лашәриа игылашьа. Уи ирҿиаратә интересқәа, иҩымҭақәа ржанртә еилазаара амҽхак ҭбаа, ибаҩхатәра ацәаҩақәа, ирҿиаратә, иуаажәларратә лшамҭақәа, иколлегацәа аиҳабацәагьы, аиҵбацәагьы дрылнакаау-ан, иихыҵуаз иқәра ашәагаақәа ирҭаӡомызт. Убри аҟнытә Алықьса Лашәриа иаалырҟьаны иԥсышьеи иԥсреи иизааигәаз ауаа рзын итрагедиа дуун. Алықьса Лашәриеи Ҷиҷико Џьонуеи арҿиаратә, ауаҩытәыҩсатә еиҩызара бзиа зларымаз ала №. Џьонуа изын, иҩыза гәакьа, иҩыза еиҵбы иаалырҟьаны идунеи аԥсахра, зыхгара уадаҩыз трагедиан. Убри ауп №. Џьонуа иажәеинраала «Алаԥшҵашәарақәа» аҟны автор игәырԥшаагаха изизцәырҵуа иҩыза, апоет гәлымҵәах, ақәрахьымӡа Алықьса Лашәриа иԥсҭазаара иадҳәалоу, дигәалазыршәо, игәынкылараҿы наунагӡа инхаз алаԥшҵашәарақәа. Урҭ алаԥшҵашәарақәа рыҟны аԥсы рхалоит апоет иҩымҭақәа, Аҟәа ақалақь амҩақәа рыҟнытәи иныҟәарақәа, апоет иқыҭа гәакьа Кәтол, уатәи иҩнаҭа, ирҿиаратә усура, иҟазшьа ԥшӡа, ичеиџьыка ду, амшын ахықәан апоет исатира зықәкыз ауаа дахьырҿагылоз уҳәа ауникалтә хҭысқәа.
Аелегиатә лахьеиқәра ҵаула зныԥшуа апоет иажәеинраала хиркәшоит абас еиԥш иҟоу ацәаҳәа гәыҭшьаагақәа рыла:
Санхәыцлакь, ицәажәабжь слымҳаҿ игауеит,
Игәҭыха дацәыӡит уаҳа дзымгьежьӡо,
Дызга закәызеи, ҳамч зқәымхаӡо,
О, иулшон уҟазар, убнал апоет!
Ари ажәеинраала аԥхьаҩ иаҵибаауеит, иара убас, аԥсуа литератураҿы Алықьса Лашәриа иааникылоз аҭыԥ иахьа – уажәраанӡагьы уаҩы ишизаанымкылац, иҭыкка ишаанхаз, насгьы уи ишахылҵуа «Алаԥшҵашәарақәа» автори аԥхьаҩцәеи рылахьеиқәра ҵаула.
Ишаабо еиԥш, Ҷиҷико Џьонуа аԥсуа литература амхырҭа аҭахандеира напы аиркит поет-лирикк иаҳасабала. Ҵабыргуп, уи алитература егьырҭ ажанрқәа рҟынгьы ирҿиаратә ҽаҩра маҷӡам, аха арҿиаратә усура напы анаиркыз аҽны инаркны, иԥсҭазаара аҵыхәтәантәи амшқәа рҟынӡа апоезиа чарҳәара азимуӡеит. Поетк иаҳасабала ауп еиҳараӡак уи аԥхьаҩцәа ргәалашәараҿгьы дшаанхаз. Ирацәоуп уи ирҿиаратә
лшамҭақәа ари ажанр аҟны. Абри ажанр аҟны ауп асахьаркыратә рҿиара аус, исахьарку ажәа иамоу адоуҳатә лшара, иара ихаҭа дшазыҟоу, амаҵ шиуа, ԥсҭазаарас ишимоу, ԥсыс ишихоу ахьиҳәазгьы.
Апоет илирикатә рҿиамҭа аформа аҷыдарақәак рыӡбахә заагьы инымҩатәшәа акәзаргьы иазгәаҳҭеит, аха уи илириказы исҳәаз ажәа, абраҟагьы иацысҵар сҭахуп ҩбаҟа ажәа. №. Џьонуа апоезиатә рҿиамҭақәа раԥҵара напы анаиркы нахыс, аханатәгьы иажәеинраала ацәаҳәа еилыҩры-еилҵәыруа иҟам, иласуп, иаԥиҵо асахьақәа реилкаара мариоуп, иааирԥшырц, ииҳәарц ииҭаху ахшыҩзцара (ахшыҩҵак) мыруадаҩкәа аԥхьаҩ еиликаартә еиԥш изнеигоит.
Ҷиҷико Џьонуа ипоезиа аҷыдарақәа ааидкыланы ахәшьара рыҭара аан, хшыҩзышьҭра аҭатәуп ҳәа сгәы иаанагоит, заа зыӡбахә сҳәахьоу, апоет иҩымҭақәа актәи ртом аԥхьажәаҿы Кәымф Ломиа ииҳәо агәаанагара:
«Ҷиҷико Џьонуа иахьа уажәраанӡа илшаз ипоезиатә нхамҩа, иҽаҩра уахәаԥшыр, иушәар, иузар, иукапаныр – иумҳәарц залшом: апоет даауеит аԥсуа поезиа иреиӷьу атрадициақәа еихаҳауа ҳәа. Ҵабыргуп, уи ажәеинраалаҿы ашәага-зага, аформа аганахьала аартра ҿыцк ҟаимҵаӡеит, уи напгьы алаимкӡеит, уимоу машәыршақәгьы експериментк ҟаиҵауа, литературатә модак дыхнахуа убаӡом. Аха уи иаанагома апоет иҿыцу ҳпоезиа акгьы алаимгалеит ҳәа? Мап, уи, аклассикатә формаҿы дааҭгыланы, убри ихы иархәаны, изгәакьоу алитература ирбеиеит ҵакыла, ирҭбааит аҳәаа, иазиԥшааит асахьа ҿыцқәа, ашәыга лыԥшаахқәа, апоет ифантазиа иабзоуроу асиужетқәа – убас ирацәаӡаны».
Иааидкыланы уахәаԥшуазар, №. Џьонуа ипоезиа аҵаки аформеи рзын араҟа Кәымф Ломиа ииҳәаз еиҳараӡак ииашоуп ҳәарада, аха иҟоуп ҽыԥныҳәақәак ахьиуҭақәашагьы.
Принципла ҳцәажәозар, Европеи Азиеи рконтинентқәа (егьырҭ аконтинентқәа рмилаҭ литературақәа рыӡбахә ҳамҳәозаргьы) ирықәынхо амилаҭқәа рлитературақәа рыҟны ахархәара змоу ажанрқәа еиҳараӡак (амилаҭ фольклорқәа рыҟнытә иаауа жанрқәак рыӡбахә ҳамҳәозар) иахьышьақәгылаз, иахьынтәаауа антикатәи абырзенқәа рлитература аҟнытә ауп. Урҭ амилаҭ литературақәа раԥҵаҩцәа ари аус аҟны «ҿыц амаланыҟәа аартра, аиҭахәыцра» аԥсаны ирымԥхьаӡеит. Егьыс, К. Ломиа диашоуп «апоет даауеит аԥсуа поезиа иреиӷьу атрадициақәа еихаҳауа» ахьиҳәо. Избанзар, №. Џьонуа илирикаҿы иуԥылоит: «Шәнеибац», «Ҷкәын ҟадыџь», «Алымҳаи алымҳақәеи» уҳәа, реиԥш иҟоу аоригиналтә шәага-загақәа змоу, аԥсуа поезиа атрадициатә формақәа ирзааигәоу аԥҵамҭақәа.
Диашам, сгәанала, Кәымф Ломиа «ҵабыргуп уи (№. Џьонуа иоуп зыӡбахә имоу – Б. Г.) ажәеинраалаҿы ашәага-зага, аформа аганахьала аартра ҿыцк ҟаимҵаӡеит, уи напгьы алаимкӡеит, уимоу, машәыршақәгьы експериментк ҟаиҵауа… убаӡом», – аниҳәо, избанзар, ари агәаанагара, уаанӡа «аԥсуа литература иреиӷьу атради-циақәа еихаҳауа даауеит» ҳәа, ииҳәаз агәаанагара иаҿагылоит.
Ииашоуп, Ҷиҷико Џьонуа ипоезиа еиҳараӡак аурыстәии, адунеитәии аклассикатә литература атрадициатә формақәеи, ашәага-загақәеи ирҭагӡоуп, аха ианыԥшуеит ирацәамзаргьы иара ипоезиа аҟны мацара иуԥыло ажәеинраала еиҿартәышьатә формақәагьы, ашәага-загақәагьы, иоригиналтәу «Амацәыс аԥҭа еиҩнарссеит», «Адыдбжьы ашьхақәа ирынԥан… Агәызҳәа иалаҳаит амшын», «Ашәақь мца, иарҩеит са сҿара» аиԥш иҟоу ажәеицааирақәа, ажәаԥҟақәа, ахшыҩҵакқәа, ахҭысқәа, арифма лыԥшаахқәа, абжьы хаа зхоу аритмқәа...
Апоет ибаҩхатәра марымажан иааирԥшит абжьы рацәа зхоу, апоезиаҿ зегь реиҳа аԥсҭазаара нарҵауланы
иаазырԥшуа ажанр уадаҩ – апоема, еиуеиԥшым аформақәа раԥҵараҿгьы.
Апоема, асахьаркыратә литератураҿы аԥсҭазаара иаҳа инарҭбааны, инарҵауланы, ирҵарны иҭызҵаауа, зымҽхак ҭбаау, ҵкар рацәала еилоу, иуадаҩу поезиатә жанруп еиҳараӡак. Убри азыҳәан ауп, асахьаркыра-ҩыратә литератураҿы, егьырҭ апоезиатә жанр ссақәа, ажанр маҷқәа раасҭа, иара иаҳа ихьшәаны изцәырҵуа.
Ҵабыргуп, аԥсуа жәлар рфольклор беиа арсенал аҟны имаҷымкәа иуԥылоит апоема ажанр азы иҟазшьарбагоу асахьаркыратә ҷыдарақәа змоу аԥҵамҭа ҟаимаҭқәа, убарҭ иреиуоуп Нарҭаа ирызку афырхаҵаратә епос иаҵанакуа аҳәамҭақәа, Абрыскьыл изку аепос, аҭоурых-фырхаҵаратә ашәақәа иреиуоу «Ԥшькьаҿ-иԥа Манча-хаҵеи Баалоу-ԥҳа Мадинеи», «Аџыраа рашәа», «Кәыҿ Капытеи Самаӷьхәааи рашәа», «Абаӷь-иԥа Ԥара иашәа» уҳәа убас егьырҭгьы. Ас еиԥш иҟоу аԥсуа жәлар рҿаԥыцтә ԥҵамҭақәа аԥсуа ҩыра-сахьаркыратә литература ашьаҭаркҩы Дырмит Гәлиа ирҿиамҭеи, уи ишьҭарххны иааиҵагылаз аԥсуа шәҟәыҩҩцәеи рырҿиамҭақәа ирнымԥшыр, анырра рырымҭар ауамызт. Ари ахшыҩҵак аиашара дырҵабыргуеит жәлар рҿаԥыцтә ҳәамҭақәа ирылху Дырмит Гәлиа икалам иҵыҵыз аҩымҭа бзиахәқәа: «Абрскьыл» , «Ешсоу итапанча» , «Арԥызбеи аԥҳәызбеи рышәҟәы» . Шамил Хокерба ипоезиатә ԥҵамҭақәа: «Ауасиаҭ» , «Аҳи ахьчеи рлакә» , «Қьалашь ииуз» .
Арҭ зыӡбахә ҳҳәаз Д.Гәлиеи Ш.Хокербеи рҩымҭақәа, ҳәарас иаҭахузеи, ирыдумбаларц залшом апоема ажанртә ҷыдарақәа. Убри ауп ҳара урҭ аԥсуа литератураҿы апоема ажанр аизҳазыӷьара амҩа аӡбахә ҳаналацәажәо раԥхьаӡатәи апоемақәа изырхаҳаԥхьаӡало, аԥсыуа поезиа ажанр маҷқәа ирышьҭарххны, афольклор анырра абзоурала апоема ажанргьы аҿиара иалагеит заҳҳәо. Избанзар, дара арҭ аҩымҭақәагьы хыҵхырҭақәан, аԥсуа традициан «Сара схәышҭаара», «Ахра ашәа» реиԥш иҟоу иреиӷьу аԥсуа поемақәа ҳаурц азыҳәан.
Иреиӷьу аԥсуа поемақәа ирхуԥхьаӡалаша аҩымҭақәа аԥызҵаз ҳпоетцәа дыруаӡәкуп Ҷиҷико Џьонуа. Уи аԥсуа литератураҿы апоема ажанр ашьақәырӷәӷәара, аҭышәныртәалара аус хатәра иџьабаа маҷымкәа иадиҵеит, икалам иҵихит жә-поемак. Убарҭ рхыԥхьаӡараҿы иҟоуп аԥсуа фольклор иалху аепикатә поема «Нарҭ Сасрыҟәа» , аепикатә поемақәа «Тәан Рашьыҭ» , «Аԥҳәысҳәаҩ» (1955–1956), «Аӷба царҭа змам» , алиро-епикатә поемақәа «Агәашә аҟынӡа» , «Аныҩбжьы» , «Харантә иааҩуа абжьы» (1965–1971), нас аԥстәқәа рыӡбахә зҳәо ахәыҷтәы поемақәа «Амаамын сасра ишцаз» , «Амшәқәа қарымҽо иқәын икәашо» .
№. Џьонуа ипоема «Нарҭ Сасрыҟәа» Нарҭаа ирызку аԥсуаа рфырхаҵаратә епос аҟны иуԥыло, Гәында-ԥшӡа Нарџьхьоу дшымҵаирсуа аӡбахә зҳәо аепизод иалхуп. Амала иазгәаҭатәуп, ажәлар рфырхаҵаратә епос иагәылихыз ари ахҭыс, апоет ибаҩхатәра анапы ишыҵихыз, жәлар рҳәамҭа астилизациа азура мацара иҽшалаимыгӡаз. Апоет иҩымҭа иазиԥшааит иоригиналтәу апоезиатә форма, иласу, ибзианы еихышәшәо, еихыԥхьо ашәагазага, апоема адоуҳатә нырра ӷәӷәахарц азыҳәан асиужет аҟны ганкахьала иалкааны иӡыригеит: Саҭанеи Гәашьеи, Нарҭ Сасрыҟәеи, Қлыхә Нарџьхьоуи, Гәында-ԥшӡеи рморал-етикатә, руаҩышәатә ҟазшьа ҳаракқәа, рҟәыӷара, ҽыԥныҳәа зуҭар амуа рфырхаҵара. Даҽа ганкахьала-гьы уаҩы
илаԥш иҵашәартә иҟаиҵеит Нарҭ Сасрыҟәеи Қлыхә Нарџьхьоуи заҭәазымшьо, зани заҳәшьеи ргәаанагарақәа ирхамҵгыло ԥшьынҩажәизеижәҩык Нарҭаа аишьцәа зыгәхьаа рымкыз, зыӡбахә ҳҳәаз ахаҭарақәа рахь иаадырԥшуа ахамхаԥагьара, аҽыруазҟьара, амҽыӷра, урҭ аҟазшьа бааԥсқәа зхылҵуа дара ры-харамԥшра, руаҩышәарақәа рылаҟәра. Арҭ адоуҳатә ҷыдарақәа апоема асиужет ахы инаркны аҵыхәанӡа рахәыц ҟаԥшьҵас иагәылгоуп.
Апоема алагамҭаҿы Нарҭаа аишьцәа 99-ҩыки, раҳәшьа Гәында-ԥшӡа дыззырҳәаз Хәажәарԥыси шеимҵакьачо ҳирбоит апоет. Урҭ рашьа хазына – Сасрыҟәа унашԥоуп ҳәа дыԥхьаӡаны (драҭәамшьакәа) реимҵакьачара даладмырхәит, уи ицынхәрас ауп Хәажәарԥыс рыхәмарра дзалоу.
Убри аамҭазы еихатә гәарала икәыршаз Нарҭаа рымӡырха ҽыуаҩ ссирк дшазааигәахоз гәарҭеит Саҭанеи-ԥҳа Гәашьеи Гәында-ԥшӡеи. Урҭ Нарҭаа адырра рырҭеит, иааиуа асас инеиԥылан, ишақәнагоу еиԥш аԥсуаҵас аԥсшәа иаҳәаны дрыдыркыларц, аха Нарҭаа рыхәмарра еиԥырымҟьеит, иааиуаз рысасгьы датәарымбеит. Уи Қлыхә Нарџьхьоу иакәын; иҟамчы ҟьаны, Нарҭаа реихатә гәашә ҟәыбаса иқәҵаны, рашҭа даақәлан, Нарҭаа – Уа мшыбзиақәа! – ҳәа аԥсшәа реиҳәеит, аха дара рысас ибжьы рлымҳа иадмырҳаит. Нарҭаа ран Саҭанеи-ԥҳа Гәашьеи раҳәшьа Гәында-ԥшӡеи еиҭах урҭ ишақәнагоу рхы мҩаԥыргарц ргәы рҽанырҵеит, аха Нарҭаа рлымҳа дырҩегьых иадмырҳаит. Убри аамҭазы Гәында дахьықәтәаз ахан аҟнытә ашҭахь днаԥшуа лчамгәыр ианҵаны ашәа лҳәоит:
«Сашьцәа дуқәа саҭашәымҵан, мчыла сызҭиуаз.
Аҳәыҳә аԥштәыла иҽы дақәтәан, дҽыжәҵит сыззыԥшуаз.
Сгәы ахьцаз ицеит ишԥазури, сабацари Хәажәарԥыс?
Мчыла аӡәы бзиа дабазбари,
Саҭоумҵан шьҭарнахыс.
Сбыҳәоит сан саҭабымҵан, бӷаџьма хшыла сзааӡауаз.
Аҳәыҳә
Аԥштәыла иҽы дақәтәан,
Дҽыжәҵит сыззыԥшуаз».
Қлыхә Нарџьхьоу Гәында дымҵаирсуеит. Нарҭааи Хәажәарԥыси уи ишьҭалоит, аха урҭ ихьӡаанӡа, Нарҭ Сасрыҟәа иан лыҟны азин ылхны, иаӷа дихьӡоит, аха арҭ аҩыџьа ахацәа шҭеибархоз збаз Саҭанеи-ԥҳа Гәашьа аибарԥсра еиԥылҟьоит, адоуҳа ҟалҵоит:
– Иахьа ицашьа исахьаны,
Ихьтәы шькылқәа дырҭагылан,
Иабџьар иара деиқәныхланы,
Сыԥҳа заҵәы дигәыдкылан дышцо дԥыруа,
Аҩадагьы акы иакымкәа,
Иссирхан, исахьахан,
Аладагьы акы рыҵыргәамкәа
Ихаҳәханы, ишанахан, аҳауаҿ инхааит!
Ажәлар избо ирхамышҭуа,
Иршанхаган ибырлашӡа,
Дыди-мацәыси ирзымгауа,
Хырзаман аҽнынӡа, анышәахь имлаӡааит! –
Гәашьа лҿаҳәатәы ҟалеит. Сасрыҟәа иаӷа дихьӡаны иаҳәа иҟьеит, Нарџьхьоуи Гәындеи иаҳәа рхьысит, аха дара хаҳәхахьан аҟнытә, «амца лаиҿаҷҷеит», – иҳәоит
апоет. Апоема хыркәшоуп абас еиԥш иҟоу ацәаҳәақәа рыла:
Ирҳәоит ажәлар ажәпакы:
– Аҭыԥаҿ иҟоуп уи макьана –
Аха ирҳәахуеит ҽаџьоукы:
– Маҷкоуп иагу ақьашана, анышәаҿ илаӡарц.
Ирацәоуп, хыхь иазгәаҳҭақәаз аҷыдарақәа рнаҩсангьы, ари апоема иаанарԥшуа, ихырҳагоу, уаҩы дзырхәыцуа ауаҩытәыҩсатә ҟазшьа ԥшӡақәа. Араҟа ашәа рызҳәоуп алаӷырӡ еиԥш ицқьоу ауаҩытәыҩсатә бзиабара ду, уи еиқәырханы рнапаҿы аагаразын, ахьчаразын Қлыхә Нарџьхьоуи Гәында – ԥшӡеи рхы-рыԥсы иамеигӡакәа, зеиԥш шамахамзар уаҩы иԥымло агәымшәара аазырԥшуа, Нарҭаа ашәҩык ран Саҭанеи-ԥҳа Гәашьа иӡырылго ани-хшареи ирыбжьоу агуманизм. Аԥхьаҩ дыхнахуеит доуҳалагьы, иԥсабаратәу мчхаралагьы анцәа илԥха змоу, Нарҭаа зегьы ираԥызго Нарҭ Сасрыҟәа ихӡырымгара, иламыс, иаԥсуара рыҳаракыра.
Ишьахәуп апоема злаҩу аԥсуа бызшәа, уи амҵәыжәҩа азҭо, излабеиоу, излацәыцәу аметафоризм…
Аԥсынтәыла Асовет мчра шьақәгылаанӡатәи аԥсуа нхаҩыжәлар зҭагылаз амыҟәмабарақәеи, асовет аамҭа аантәи рыԥсҭазаареи еиҿырԥшны ирыхәаԥшуп №. Џьонуа иепикатә поема «Тәан Рашьыҭ» аҟны.
Автор ипоема хациркуеит аҩымҭа афырхаҵа хада Тәан Рашьыҭ Аҟәа сасааирҭак аԥхьа дшааиуа аӡбахә аҳәарала. Уи изыԥшны игылоу бырги ҿари иеигәырӷьаҵәа аԥсшәа иаҳәо иԥылоит. Иара иԥхьарца кны, иԥсы ишьарц аҿар драԥгылан асасааирҭахь дхалоит.
Асасааирҭаҿ Рашьыҭ иԥсы ишьонаҵы,
Раԥхьаӡа Аҟәа шибаз иҳәарцы
Аҿар аниҳәа, нас днатәан,
Абас иҳәеит уи аҵыхәтәан:
– Абар, ианбыкәу акыр ҵуеит,
(Рашьыҭ лакәҵас иҳәауеит),
Шьапыла мацара ҩы-мчыбжьа,
Амҩа сықәын, сӷьызкуан,
Ус, санааи Аӡҩыбжьа,
Қьырала инкылан адилижанс,
Саб сицны хәылԥазык
Саахьан Аҟәа зынзаҵәык.
Тәан Рашьыҭ излаиҳәо ала Аҟәа амамиқәара ахатәан, илашьцан абна тоураҿ еиԥш. Аха амшын ахықәахь ҩ-џьара, аарла ҩ-цәымзаркырак ҭаауан. Урҭ зшәақьқәа зхарыззала агаҿа иаваз аҟарулцәа рцәымзақәа ракәын. Уи ауха Рашьыҭ иоупа икәыршаны аӡәы иҩны аӷәраҿы дыԥхьеит. Адырҩаҽны ақалақь дналс-ҩалсны ибеит, аха иидыруаз уаҩ диқәымшәеит. Тәан Рашьыҭ Аҟәа дназгазгьы қьафурамызт, ахақәиҭраз иқәԥоз ианшьа Адгәыр ашьамҭлаҳәқәа ишьаҵаны дахьҭакыз ихәы ааигеит. Иаби иареи аҭарџьман дынкыланы, акыр иҭаны, абахҭа агәашә аҟны инеит. Уаҟа Адгәыр дырзааргоз џьышьа акыр иԥшит, аха аҭӡы хьшәашәа акгьы амҳәеит, дара уаҳа уи дрымбаӡеит. Дгәынқьуан Рашьыҭ. Аҩымҭаҿы иуԥылоит ажәытә Аҟәа аара шыцәгьаз, ажәытәуаа рнанамгара, рҵарадара, ррыцҳара рыӡбахә зҳәо ацәаҳәақәа. Аҩымҭа иаҳәоит Аҟәа егьа анапы агзаргьы ажәлар бзиа ишырбоз, аҳҭны қалақьс ишыршьоз.
Апоема аҩбатәи ахаҿы Тәан Рашьыҭ Аҟәа даазгаз, иара иахьа дызҿу, занааҭс имоу, иԥсҭазаара ҳнагәылаирԥшуеит автор:
Рашьыҭ аҿаҩахь дынхауеит,
Шьхарԥык дамоуп, дыхьчауеит,
Аферма рахә иаԥцаны,
Аԥсҭа дҭоуп уахи-ҽни,
Ҽнак днарԥыршәан иуӡауам,
Уи ирахә нықәны ӡы ижәӡауам.
Аха Рашьыҭ иахьа абра,
Амшын ахықәаҿ, аԥсара
Маҳәҵас иахьгылоу икахәхәа,
Ахәыцра дшалаз дҭахәхәа
Са дызбеит дтәаны.
Анаҩсан уи аԥхьаҩцәа дыдирдыруеит Рашьыҭ имаҭа, Аҟәатәи школк аҟны аҵара зҵо, агәырҵҟәыл бзиа змоу Ақсент. Уи иоуп ҳазҭагылоу аамҭазы аргылара дуқәа ирымҽхаку Аҟәа аихьӡарақәа Рашьыҭ изырбогьы. Иара ихәҭаахьала Рашьыҭгьы имоҭа иеиҳәаша имоуп:
– Абри акәын абахҭа, дад, Ақсент,
Абракәын ахақәиҭраз иқәԥоз
Аҟарса хьшәашәа ахьырзыԥшыз,
Абџьар ӡхыган жәлары ирызҭоз,
Аброуп ақәԥацәа ахьҭакыз.
Аброуп саншьа Адгәыр зыхьӡыз,
Ҳәагәыжьла дҳәынҷаны цәгьала,
Дахьыршьыз арԥыс маӡала!..
Ирҳәоит, усҟан аӡә знык,
Ашаха ԥиҵәар зынзаҵәык,
Деиҭакнарҳар ҟамларызшәа,
Нас ахақәиҭра ирҭарызшәа,
Аха Адгәыр изы уи ҟамлеит,
Дызхылҵыз ажәлар дрыԥхеит,
Дҭахеит ашьажәцәа рнапаҿы,
Амшын ахықәан аҟәараҿы…
Анаҩсан апоет ҳнаргәылаирԥшуеит Тәан Рашьыҭи уи имоҭа Ақсенти зхәаԥшуа ишәҭы-какаҷуа ҳаамҭазтәи
Аҟәа аихьӡарақәа, нас игәалаиршәоит иқалақь гәакьа Аҟәеи, иԥсадгьыли Аџьынџьтәылатә еибашьра Ду ианҭагылаз, иара ихаҭа абџьар кны ишихьчозгьы:
Аҟәа, убзиабара сгәы иҭашуан,
Угәадура ҩызара сызнауан,
Сахьцалакь ҳаицызшәа збон сара!
Ақалақьқәа анаҿыз абылра,
Афронт аҿы жәылара санцоз,
Аибашьцәа атәыла зыхьчоз,
Уаргьы урыланы уқәԥон,
Саԥхьа угылан уцозшәа збон!
Ицеит урҭ амшқәа, абар иахьа,
Аҟәа, укәа сҭоуп ҩаԥхьа.
Басла ахықәан са исыԥсшьарҭоуп,
Сгәы иадҳәалоуп, исашәаҳәарҭоуп,
Ҟарулс сахьгылаз анкьа абра…
Арҭ ацәаҳәақәа рышьҭахьгьы поезиатә ажәа хыркыла апоет ашәа рзиҳәоит СССР зыхьӡыз ҳаԥсадгьыл ду ақалақьқәа, акәакьҭақәа жәпакы рыҟнытә ԥсшьара асовет уаа зҭаауаз иқалақь гәакьа Аҟәа аԥшӡарақәа, абеиарақәа.
Апоема анаҩстәи ахәҭақәа рыҟны апоет дихцәажәоит зыжәлар рдоуҳатә беиарақәа ӡырызго, иреиӷьу рхаҭарнакцәа зхы рылазырхәуа, збаҩхатәра ԥшӡа аа-зырԥшуа Тәан Рашьыҭ. Уи аӡәы ҳәа дрылагылоуп ижәлар рыкәашаратә, рашәаҳәаратә баҩхатәра ахәшьара азҭо реизара, рныҳәа ду иалахәу ауаа. Хықәкыла ашәа рзиҳәоит зышәҭ-какаҷра игәы шьҭнахуа Аҟәа, уи џьанаҭызтәыз ижәлар.
Апоема «Тәан Рашьыҭ» хыркәшоуп ажәлари, урҭ ркоммунист партиеи рзын гимнра зуа, Рашьыҭ гәаныла ииҳәо ажәақәа рыла:
– Зегь ҳгәы иақәшәо назыгӡаз,
Зегь ҳгәыӷырҭа, зегь ҳзааӡаз,
Ҳпартиа уҳамоуп гәыӷырҭас,
Уара уоуп аиааишьа ҳа иаҳзырҵаз,
Рашьыҭ ашәа иҳәо дҟазҵаз!
Ҳәарас иаҭахузеи, арҭ аҵыхәтәантәи ацәаҳәақәа, апоема ахқәа жәпакы ирыҵоу аԥсҭазаара злаҟаз ала акәымкәа, иртатаԥшьны ацәыргара апафос иахьатәи ҳаамҭауаҩ илымҳаҿы, игәаҿы цқьа изааиуам. Избанзар, апоема анҩыз аамҭа иара ахатәы идеологиатә мҳәыр бааԥсы аанархеит, авульгартә социологизм иԥсхыхгоу анырра анаҭеит. Аҩымҭаҿы излаарԥшу ала, аԥсҭазаараҿы бааԥсрас иҟаз зегьы ажәытә аамҭаҿы акәын иахьыҟаз, асовет аамҭа аан зегь бзиоуп, зегь таташьуп, акәтаӷь былгьошәа иҟоуп. Ҳәарас иаҭахузеи, ус иҟамызт аҩажәатәи ашәышықәса 40-тәи ашықәсқәа рынҵәамҭазы «Тәан Рашьыҭ» анҩыз аамҭа аан. Усҟангьы аҳра ауан Сталин ихаҭара акульт, Бериа ахәымга игыгшәыгтә политика, амилаҭ еилыхра, шьоукы аҵәы иахаҵаны рӡыргара, рырҽхәара, даҽа шьоукых рыргәамҵра, рхырҵәара, ауаа қьиақәа рыла абахҭақәа рырҭәра, аколнхацәа шеишықәсеи иаадрыхуаз ралхәдатәра аполитика. Асеиԥш иҟоу анегативтә цәырҵрақәа ыҟан Аԥсынгьы, Асовет тәыла егьырҭ акәакьҭақәа рҿгьы, аха урҭ ибаӡом Тәан Рашьыҭ, ирбаӡом уи икәша-мыкәша игылоу ауаагьы. Урҭқәа иҽрылаимгалеит, дрывсит апоема авторгьы, избанзар, дрывымсыр, дҟаломызт ихаҭагьы, аԥхьаҩ иахь изнеиуамызт ипоемагьы. Ари афакт уаҩы иинарбоит апоема «Тәан Рашьыҭ» анҩыз аамҭазы иҟаз аидеологиа аԥсуа литература, иара убас асовет литература зегьы еиԥш ишаԥырхагаз, аԥсы шахнахуаз. Егьа убас иҟазаргьы №. Џьонуа ипоема «Тәан Рашьыҭ» аԥсҭазаараҿы иҟаз аҵабыргхаҭа асахьақәа ахьаныԥшуа рацәоуп, убри
азыҳәан ауп уи аԥхьаҩцәа гәахәала изрыдыркылазгьы. Амала иазгәаҭатәуп, ҳаԥсуа литературатә критикаҿы ари апоема иагызгьы, иабзазгьы шҳәаз ҳақлаҵәҟьа. Абар, Ҷиҷико Џьонуа диижьҭеи 90 шықәса аҵра иазкны Гьаргь Гәыблиа агазеҭ «Аԥсны» ианиҵаз «Иналукааша аԥсуа поет, ашәҟәыҩҩ» зыхьӡу астатиаҿы зыӡбахә ҳамоу апоемазы Ш.Д.Инал-иԥеи иареи ргәаанагарақәа шцәыриго: «Аамҭала акритикаҿы иахцәажәахьан, аԥхьаҩцәагьы ибзианы ирыдыркылт апоема «Тәан Рашьыҭ» . Акритик, аҵарауаҩ Ш. Д. Инал-иԥа ахәшьара ҳаракы аҭауа иҳәоит: «Ара даарԥшуп зықәра зфахьоу, ажәытә аахыс акыр гәаҟра иахаану, аха згәамч дуу, иахьа насыԥла инхо-инҵуа… арахәааӡаҩ, еицырдыруа аԥхьарцарҳәаҩы Тәан Рашьыҭ… Иара дуум, аха ахаа-цәа аҟәнуп, бызшәа бзиала еилфаҷа иҩуп»… Ҿырԥштәы шааимгогьы иажәақәа рыгәра угоит, аха иара убри аамҭазы, хадаратәла, иагугьы давсуам: «Еиҿыхарак, еимакык-еиҿакык, конфликтк убаӡом, зегь таташьуп, шәаҳәароуп, кәашароуп…»
«Иҟоуҵои, аԥсҭазаара ус иҟан, уи анымԥшыр ауамызт, аконфликтдара атеориа злахьынҵахаз аҩымҭақәа маҷмызт аԥсуа литератураҿы». Сгәанала ҳакадемик Ш. Д. Инал-иԥагьы, ҳапрофессор Гь. К. Гәыблиагьы апоема «Тәан Рашьыҭ» азы ишәаны, изаны, ҳақла, обиективла иахцәажәеит, урҭ ҟаимаҭла ирдыруан излацәажәоз азҵаареи уи зхылҵыз аамҭа алеишәеи.
«Аԥҳәысҳәаҩ» (1955–1956), зыхьӡу апоема аҟны апоет иҿаԥхьа проблема хаданы иқәиргылоит изызҳа-зыӷьо аҿар аҭаацәареи ауаажәларреи рҿы рааӡара, аԥсҭазаара ҿыц иаԥырхагоу аҟазшьақәа, ашьцылара бааԥсқәа, ажәытәра иацәынхаз иҽеим ақьабзқәа, аҵас цәыхцәыфарақәа рықәыӡбра. Араҟа №. Џьонуа исатира амчра зегьы амуча, амааӡа, апаразит хымҩаԥгашьа ҟазшьас иҵызгаз арԥыс бжьаҩашьа-хабжьаҟьала Заур Ацба иқәикуеит. Апоемаҿы қәнгала ирҿаасҭаны иаарԥшуп аԥсҭазаара алахәаахәҭра апринцип, ауаҩытәыҩса иуаҩра атәамбара, ахьысҳатәра апринцип ахаҭа.
Дызусҭада, дзеиԥшроузеи нас иара Заур Ацба ҳәа ҳазҿу? Иаб Зафас ргыларак аҟны ииҭахыз мацара идгалан аус зуаз, уи анаплакы еимызҵәаз, нас ахәаахәҭра нап азыркыз, амал агарҭа змам уаҩуп, дынхоит Кьалашәыр, иан лакәзар уахгьы-ҽынгьы итәаны асақә аҵәаԥшь ҟаҵара иахамшәалоз аӡә лоуп, Гәаԥханашь лыхьӡуп. Хаҵеи-ԥҳәыси зҳәоу еиқәшәо, знапы еикәыршаны иҟоу уааӡам. Рыҷкәын Зурикгьы ааӡара бзиак ирҭартә даргьы ыҟамызт..
Иан Гәаԥханашь Арда лзын илҳәо ажәа мацарақәагьы ирныԥшуеит уи лмешьчанра: «Ачаиҿыхҩы илоуҳәауазеи, сара уи аӡӷаб дысҭахым»; абжьаратә школ дзылгазгьы уамак инамҭеит, аус иуам, иҵара иацимҵеит, иџьыбақәа ԥарала иҭәуп, имашьына дақәтәоуп, ҽнак ҩынтә иҽеиҭеикуеит, аҩыжәра дахашәалом, аисра ақәԥара дазҟазоуп, знык хҩык еидгәалан ипҟоит, ибыз хны иҿоуп, аҭыԥҳацәа дыҩуа дрышьҭоуп, иара иҩызцәа аҷкәынцәа-абжьысцәа дрыцуп, ҷырпаӷьк, абџьаргьы ныҟәызго, ҩажәаҟа шықәса ихыҵуеит. Абас дыҟоуп апоема афырхаҵа хада Зурик Ацба. Ақалақьаҿ Аҟәа дибеит еицырдыруаз ачаиаарыхҩы, аԥҳәызба ԥшӡа Арда. Иара итәала бзиа дибеит, длеилаҳаит, дуӡӡак измырԥшӡакәа ихжәаны, бзиа дшибаз, амал змоу ани аби дшырԥоу, ирымоу зегь иара изы ишырҭаху, диццар, зегьы иареи лареи ишыртәхо леиҳәеит, аха Арда уи ихымҩаԥгашьақәа лгәамԥхеит, мап ицәылкит. Абри аахьымӡӷишьан Зурик Ацба арыжәтә иҽаршьны, машәыршақә иқәшәаз иидыруаз астудентцәа Баӡ, Сакәыт, Манча Арда дҳәаны дизтәазшәа, инеира дазыԥшызшәа раҳәаны, ижьаны аҵхыбжьон лҭаацәа ирықәлан дрымхны, Арда хатә ԥҳәысыс дигарц далагеит. Уаанӡа Ардеи Баӡи гәаԥхеибашьозаарын, аха Зурик сара сҿы аус лымоуп аниҳәа, Баӡ ибзиабаҩ игәы
лзынхазаргьы, имырзакәа Зурик дицхраарц иақәикит, Баӡгьы, Сакәытгьы, Манчагьы Зурик ҩызара изырун ҭацаагара идәықәлеит. Аха аҵыхәтәаны Зурик Ацба Арда лажәа шимамыз анеилыркаа, арыжәтә мыцхә ыжәны иҟаз Ацба дышиашамыз иаҳәаны, мчыла дҳәынҷаны имашьына дыҩҭартәаны иҩны днаган иԥырҵит. Зурик арыжәтә анихыԥсаа иара иҩызцәа бжьысқәаки иареи рҽеинырианы аҩы рҽадыршьын, Зурик Ацба даҽа ԥҳәызбак дизааргарц амҩа иқәлеит, аха амҩан авариа ҟарҵеит. Уаҟа машәыршақә ирыниаз Баӡ иҟалазеи ҳәа Зурик днаидгыланы даниазҵаа, дхысын Баӡ дихәит. Зурик Ацба дҭаркит. Аҵыхәтәан бзиа еибабоз Баӡи Ардеи еизынхеит.
Ари аҩымҭа шәагаалагьы, иқәнаргыло апроблемақәа рылагьы ихатәроуп №. Џьонуа илиро-епикатә поезиаҿы. Апоема «Аԥҳәысҳәаҩ» аҟны ааӡара апроблема ауп ӡбатәыс, хықәкы хадас иқәгылоу. Ари азҵаара ианакәызаалакгьы алитератураҿы имажәӡо, актуалра злоу проблемоуп. Аҩымҭа ахы инаркны аҵыхәанӡа рахәыц ҟаԥшьҵас иагәылсуеит – хықәкы змам ауаҩы дызусҭазаалакгьы аԥсҭазаараҿы гәыхәтәыхьӡара шимоуа, дызлоу ауаажәларра рыҩнуҵҟа жьымдырҵас дмыцхәны дшыҟало, дшынасыԥдахо. «Аԥҳәысҳәаҩ» афырхаҵа хада Зурик Ацба ирқьынцыцны иааӡоу, дааизар аахыс зыԥсҭазаараҿы изакәызаалак хьанҭарак зыбӷа иқәмыӷәӷәац, ихырҳагоу, ихәарҭоу иадарак иаҵамлац, иаҵаларцгьы згәы иҭам, иҵауроу, ауаажәларратә ԥсҭазааразы ихәарҭоу аус хатәрақәа ҟазҵо аҿар ирыламҳәуа, ирыцәтәыму уаҩуп. Уи ас еиԥш иҟалара, зегь раԥхьаӡа иргыланы изхароу иани иаби рхаҭақәа руаҩытәыҩсатә, рыуаҩышәатә ҟазшьақәа ахьылаҟәыз, дара рхаҭақәа реизыҟазаашьақәа ахьҽеимыз, рыжәҩа еибыҭаны, ҳәатәы еиқәшәала рыҷкәын иааӡара рхы ахьаладмырхәыз ауп, даҽа ганкахьала араҟа ирхароу ыҟоуп ҳәарада ашкол, иара убас Зурик Ацба иеиԥш
иҟоу, ихарҳагам аҿар, уи аамҭа аантәи ауаажәларра цқьа иахьырхыламԥшуаз, уаҩҵас имҩақәызҵашаз аҭагылазаашьа ахьырзеиҿырымкаауаз. Иҟалап аӡәы, ауаажәларра аҿар рааӡара ишԥахыламԥшуаз иҳәаргьы, аха рыцҳарас иҟалаз, уи амчра хырҳага улаԥш иҵашәом апоемаҿы.
Егьа убас иҟазаргьы, «Аԥҳәысҳәаҩ» аҟны ауаҩытәыҩса иааӡара, уи апроблема ииашан аӡбраҿы аџьа ианнакыло аҭыԥ, изҩыдоу аҭаацәара аԥҵара уҳәа реиԥш иҟоу азҵаарақәа рықәыргылара, автор имаурҽхәаша усуп. Ҵабыргуп, апоема афырхацәа хадацәа ируаӡәку Арда лцәажәашьақәа џьара-џьара аԥсуа ԥхьаҩ игәы еихьнашьыртә иҟазаргьы, инеизакны ари алитературатә хаҿсахьа автор иқәҿиарақәа ирхуԥхьаӡалартә иҟоуп. Имаҷӡам аҩымҭаҿы апоет ҟазарыла иҟаиҵаз аҭыԥқәа, ахаҿсахьақәа.
Иласуп, исахьаркуп автор ипоезиатә бызшәа, уи азааигәоуп ажәлар рцәажәара, апоемаҿы хыԥхьаӡара рацәала ажәаԥҟақәа уԥылоит, урҭ ԥсабаратәны, апоет ипоезиатә цәаҳәақәа бырлашҵас иргәылԥхоит, идырԥшӡоит, абжьы хаа рхарҵоит. Диашоуп, хыхь изныкымкәа зыӡбахә ҳҳәахьоу Кәымф Ломиа, ари аҩымҭа ааидкыланы уахәаԥшуазар автор иқәҿиарақәа ирхыԥхьаӡалоуп зҳәо.
1971 шықәсазы Ҷ.Џьонуа иаԥиҵоит аԥсуа жәлар рзын ибӷаԥҵәаганы иҟалаз амҳаџьырра атема иазку апоема «Аӷба – царҭа змам». Апоет иҩымҭа ахы икуеит игәазырҳагоу асахьа ԥшӡа аарԥшрала. Ԥсшьарамшык аҽны амшын ахықәан апарк аҟны итәаны зыԥсы зшьо апоет ибла аҿаԥхьа амшын иҭаланы зҽызкәабо, ахәыҷ баҳчаҿ ирааӡо ахәыҷқәа дрыхәаԥшуеит. Урҭ гәырӷьаҵәа, аԥслымӡ рҽылаԥсаны амра рҽадыршәуеит, рырҵаҩы дырхылаԥшуеит, зных амшын иҭаланы рҽыркәабоит, ашәа рҳәоит, игәырӷьоит, иччоит, амшын аҟәара рымҽхаркуеит. Убри аамҭазы, апоет
илаԥш иҵашәоит насҭхашәа амшын ихгылоу ӷбакы. Уи игәалашәоит (иҟалап аӷба игәаланаршәазар) зықьҩык инареиҳаны аԥсуа мҳаџьырцәа зманы Ҭырқәтәыла иӡхыҵыз аӷба иҭаз ауаа рлахьынҵа:
Аҭырқәа итәылаҿ хара,
Асакара ианықәха дара,
Иԥсӡо ианалага, ихынҳәны,
Аҩныҟа иаауан рыҽӡаны.
Аха иаднамкылт Баҭым…
Аԥсныҟа ихынҳәыргьы азин ыҟамызт. Аӷбаҿы ауаа анҵәара иаҿын. Убасҟан, Ҭаҭуаз захьӡыз аԥсыуа хаҵак иҟаиҵаз ааԥхьарала, акаԥдан иҳәаны, изҭаз аӷба ахы Аԥсныҟа идырхеит. Аԥсны агаҿа ианазааигәаха, аԥсуа шьхақәа рбо иналага игәырӷьеит амҳаџьырцәа. Ус Аҟәа абаӷәаза иаадгылт аӷба. Амҳаџьырцәа, хәыҷи дуи, еибак-еибашьҭуа рыԥсадгьыл агаҿахь иӡхыҵуа ианалага, ақалақь аҟнытә абџьар мца рыжәырҵеит аԥсуа мҳаџьырцәа. Араҟа апоет ихы иаирхәеит Аԥсны аҭоурых аҟны аҭыԥ змаз ахҭыс: ишдыру еиԥш, «1200-ҩык аԥсацәа-амҳаџьырцәа, аӷба «Агиос Петрос» иҭаланы Ҭырқәтәылантәи иаауаз, Аԥсны иӡхыҵырц ианалага, Аҟәатәи арратә участка аначальник, аполковник Аракин адҵа иҟаиҵаз ала, бџьармцала ирԥылеит…» – Автор.
Араҟа хыԥхьаӡара рацәала аԥсуаа ҭахеит, иаанхаз ааха ӷәӷәа зауз, изҭаз аӷба иаманы агаҿа иадҵны амшын ихылеит:
Аӷба дәықәлеит уаҳа злам,
Аӷба, аӷба – царҭа змам!
Абас ала, иаанхаз, зыԥсы ҭаз амҳаџьырцәа реиқәхареи рҭахареи рзын еилкааны акгьы зымҳәо, илахьеиқәҵагоу ацәаҳәақәа рыла ихиркәшоит апоет ипоема:
Аурҭ ууан, имлагон…
Амшын еибафон. Ҵаҟа ицома,
Аӷба агәаҟцәа ҭанархома,
Ма еиқәнархома хаҵаҵас?
Ацәқәырԥ аваҩуан зымҩа.
Иадыркуазшәа иҟәашӡа ахҩа,
Аҷныш ақәпапон, еимцклас…
Аха идәықәлеит аӷа ицас,
Аӷба дәықәлеит уаҳа злам,
Аӷба, аӷба царҭа змам!
Апоет ихәыцрақәа рыҟны иааиуа лаԥшҵашәарақәаны иаарԥшуп апоема асиужет. Уаҟа имҩаԥысуа атрагедиатә хҭысқәа зегьы аарԥшуп ирхханы, аԥхьаҩ аемоциатә нырра ӷәӷәа изҭо, исахьарку апоезиатә ажәа иаҟазараны, зны узыргәырӷьаша, зны ушынеибаку уеиларӷәӷәа узымпыҵакны узыргәжәажәаша, аҵанӡа узырхәыцша сахьа гәыҭшьаагақәаны. Иаагап убас еиԥш иҟоу автор иуалыуашареи, ипоезиатә баҩхатәреи, иҟазареи зныԥшуа, ҵакыла еиуеиԥшым апоема атекст аҟнытә иаагоу цәаҳәақәак:
«…Адгьыл шьҭан аҿы ӡәӡәаны».
«…Ацәқәырԥ неиуан аӷба иаԥгылан,
Амшын рчалтуан илакьуа».
«…Ашьха дуқәа ууаӡа,
Игылагәышьан рхы ларҟәны,
Аԥсны џьабон, ахцәы ԥыртланы...»
«…Аха убасҟан, абџьар кны,
Нырцә аԥаҩаҿ хаҵак дгылан,
Алашьцара ихы иҭарԥо»…
«…Игон ахысбыжь дыдраҵас,
Аӷбахь амцабз цон цҳаҵас…»
«…Аԥаҩгьы ҳәҳәон… Аԥаҩ гәынқьуан:
«Ихыӡлахьаз шәарҭ амшын,
Иахьынеиԥырхо шәца, шәымԥшын!..»
«…Ишеит амш ашәы ашәҵаны…»
«…Арыцҳара атәыла иаҟаран,
Еибахеибафо ихыҵны ицон…»
…Иаҳәауазшәа: «Аԥсынра,
Кыкахшыла ҳа ҳзааӡаз,
Ҳудкыл ҳадгьыл, мап умкын…»
Аӡы хьшәашәа урҭ аазгаз.
Иԥнартлан ахҭырԥақәа,
Иԥеиԥеиуа хыхь ихын»…
Арҭ ацәаҳәақәа апоема «Аӷба – царҭа змам» асиужет иахьааҳақәшәаз иагәылаҳхыз фрагментқәоуп, аха рхала мацара урзыӡырҩыргьы иргәылыҩуеит зыԥсадгьыл залымдарыла иаҟәыршьааз амҳаџьырқәа ирыхҳәаау мыткәмабжьны, ррыцҳара иахылҵуа реквиемны.
Аџьа абзиабара илаҵаны ауаҩы иааӡара еснагь анасыԥ ахь, иаамысҭашәоу ахықәкқәа рахь дышкылнаго, аџьабаа зцым, ахамхаԥагьареи аҽыруазҟьареи реиԥш иҟоу аҟазшьақәа, ашьцылара бааԥсқәа шьҭикаартә иааӡоу ауаҩ қәыԥш, мышкы ахы мышкы аҵыхәан дшахьхәуа, ааха ӷәӷәа шиоуа атәы аҳәоит Ҷиҷико Џьонуа илиро-епикатә поема «Агәашә аҟынӡа» .
Дуӡӡак ируадаҩны еиларсым ари апоема асиужет. Аҩымҭа аперсонажцәа хадақәа дыруаӡәкуп ақалақь
аҟны инхо, иреиҳау агроном ҵара зауз аҷкәын қәыԥш Маџьга Саӡба. Уи иҵара даналга ашьҭахь, аусуразы анкьа зны иаб дахьиз дахьааӡаз ақыҭа ашҟа ацара идырҵоит. Аха Маџьга иани иаби (еиҳараӡак иан) ари аҩыза ахҭыс трагедиаҵас ирыдыркылеит, иагьырыӡбоит рыҷкәын уеизгьы-уеизгьы ақалақь аҟны даанкыланы џьара усурак даладыргарц. Аха Маџьга ишиҭахымгьы, ақыҭаҿы дцаны аусура далагар акәхоит, дагьалагоит. Дук мырҵыкәа, хьӡыда-цәада, иусура ныжьны, дхьагәгәа, дахьынтәцаз ақалақь ашҟа дхынҳәуеит. Иара бзиа иибоз, ақалақь аҟны ииз, ақалақь иааӡаз, аџьа абзиабара зларааӡаз, еснагь дызлаз ауаа рҟны зхы бзианы иныҟәызгоз, зҩызцәагьы, зҭаацәагьы ирылаҵәаны иҟаз, ауаҩытәыҩсатә ҟазшьа ҟәымшәышәқәа змаз Ҟәараса лакәзар гәык-ԥсыкала, деигәырӷьаны дцоит ақыҭахь, уаҟа лзанааҭ ала илымоу аҵара-дырра ақыҭауаа идлырхәоит. Уи лусура лара лхаҭагьы агәахәара лнаҭоит, дызлоу, иаалыкәыршаны иҟоу ауаагьы ҳаҭыр ақәырҵоит, ларгьы дара ақыҭауаа реихьӡарақәа дреигәырӷьоит. Апоемаҿы иаарԥшу аԥсҭазааратә хҭысқәа рыла автор аԥхьаҩцәа агәра диргоит Ҟәараса лынасыԥ шылыԥшаауа ақыҭаҿы, аус ахьылуа аколнхара ахантәаҩы Адгәыр Шамба иҩнаҭаҿы.
Асимволтә ҵакы амоушәа иҟоуп апоема ахы «Агәашә аҟынӡа». Адгәыр Шамбеи Ҟәарасеи макьана Ҟәараса лгәашә аҟынӡа ауп иахьынӡанаскьеибагахьоу, иахьынӡанеихьоу еиларҵараны иҟоу рынасыԥқәа, аха аҩымҭа аԥхьаҩ агәра игоит урҭ рынасыԥ, бзиа еибабо рыҩнаҭақәагьы ишрыҩнаргало.
Ажанртә ҷыдарақәа рыла №. Џьонуа иаԥҵамҭа «Агәашә аҟынӡа» лиро-епикатә поемоуп. Араҟа имҩаԥысуа, автор еиҭеиҳәо аепикатә хҭысқәа инарывар-гыланы, аҭыԥ хатәра ааныркылоит алирикатә моментқәагьы: автор емоциала иааигәаны идикылоит ифырхацәа рхымҩаԥгашьақәа, уи ддыргәырӷьартә рхы анымҩаԥырго, дреигәырӷьоит, зны-зынла рыгхаԥхақәа игәы анидырхьуагьы ыҟоуп. Апоема асиужеттә цәаҳәаҿы аҭыԥ ҷыда рымҽхакуп Ҟәараса лцәаныррақәа, луалуашарақәа, аллегориатә ҵак ҷыда (аподтекст) змоу уи ллирикатә ажәа.
Апоема «Агәашә аҟынӡа» атематика актуалра аҵоуп Аԥсны азын иара иахьагьы. Иахьа, даҽа аамҭанык еиԥшымкәа ақыҭа иаҭахуп ҳаамҭа иақәнаго аҵара-дырра ҵаулақәа рыла еибыҭоу, ҳажәлар русуратә традициақәа, рморал-етикатә цәаҩа бзиақәа, раамысҭашәара, рыуаҩышәара ҳаракы злааӡоу аҿар. Убри аҟнытә, Ҟәарасеи Адгәыр Шамбеи реиԥш иҟоу аҿар рхаҭарнакцәа рабиԥара иаҵанакуа асахьаркыратә хаҿсахьақәа ааӡаратә ҵак ду рымоуп.
Апоема акомпозициа еилыхха иҟоуп, уи асиужет зны-зынла еиԥҟьоит автор игәҭахәыцрақәа, ипозициа аазырԥшуа игәаанагарақәа рыла, аҩымҭа иалоу афырхацәа рдиалогқәа рыла, Ҟәараса ллирикатә ажәа ала. Арҭ апоема асахьаркыратә цәеижь акомпонентқәа зегьы уи акомпозициа аҵкар рацәа арҭоит, идыруадаҩуеит, иҟарҵоит итаруа, зымҽхак ҭбаау сахьаркыратә организмны, абжьы рацәа зхоу лиро-епикатә ԥҵамҭа ҟаимаҭны.
Жәытәнатә аахыс, иахьа Шәача ду ҳәа изышьҭоу ақалақь акәша-мыкәша азеижәтәи ашәышықәса аҩбатәи азыбжанӡа инхоз-инҵуаз аубых жәлар рытрагедиатә лахьынҵа аарԥшра иазкуп №. Џьонуа илиро-епикатә поема «Харантә иааҩуа абжьы» (1965–1971).
Апоема алирикатә фырхаҵа, автор Шәача дыҟоуп; ақалақь аҭоурыхтә ҭыԥқәа днарылс-ҩарылсны ибоит, нас дааԥса-дкараха аԥсабара аҭыԥ ԥшӡак аҟны дахьықәиоу илацәа нҭаауеит, нас ԥхыӡушәа, лабҿабоушәа ихәыцраҿы лаԥшҵашәараҵас ицәырҵуеит аибашьрахь ицо аҽыуаа, аубых еибашьцәа, уи инашьҭарххны иҿаԥхьа иаацәырҵуеит убых қыҭак, иҵхәраан иааиуа ӡыхьк, уаҟа уи диниоит Асмаҭ зыхьӡу убых ҭыԥҳак. Лара
излалҳәо ала аԥҳәызба лашьцәа хҩык аибашьра адәаҿы иҭахеит, убри аҟнытә апоет-алирикатә фырхаҵа диҳәоит лаб аҭаҳмада Шьаҳан иҟынӡа длыццаны шәаџьҳәара лыциурц, игәырҩа хьанҭа ицеиҩыршарц иаргьы-ларгьы. Автори аԥҳәызбеи аҭаҳмада иҿы инеиуеит. Уи ашьҭахь, Асмаҭ абџьар шьҭыхны еибашьра дцоит. Аӷацәа хацәынмырха дырҿагыланы дшеибашьуа дҭахоит Асмаҭ дҳәаны (дыркааны) дызмаз арԥыс Есҳаҟ. Уи ицынхәрас лара ашьоуцәа рырхәҭа хадара азылуеит. Асмаҭгьы дҭахоит. Апоема алирикатә фырхаҵа – апоет дырҩегьых аҭаҳмада иҟны шәаџьҳәара иуеит, иԥҳагьы дышҭахаз иеиҳәоит. Аҵыхәтәан аубых ҭаҳмада, аб Шьаҳан ихаҭа иԥсҭазаареи, ижәлари ртрагедиатә лахьынҵа далацәажәоит. Апоема хыркәшоуп апоет иажәақәа рыла. Уи игәалашәараҿы аԥсы ахалоит аубыхқәа ртрагедиатә ҭоурых аҟнытә иаагоу епизодк. Апоет лирикатә емоциа ӷәӷәала идикылоит апоемаҿы ицәыргоу аубых жәлар рҭоурых атрагедиатә хҭысқәа. Асмаҭи, Есҳаҟи, аҭаҳмада Шьаҳани рлахьынҵазын, аубых жәлар зегьы ртрагедиатә лахьынҵазын апоет ихҭысуа ахәыцрақәа ирхылҵуа абжьы гоит реквиемк аҳасабала. Алирикатә фырхаҵа игәалашәараҿы зԥсы ҭало аперсонажцәа рыбжьқәа апоема зегьы алирикатә шәыгақәа аҿықәырҵоит. Апоема ахы инаркны аҵыхәанӡа иааиԥмырҟьаӡакәа рҽеиҭнырыԥсахлоит адраматә, иара убас, атрагедиатә хҭысқәа, автор илирикатә гәҭахәыцрақәа, нас урҭ зегьы ицәырыргоит афеодалтә еиндаҭларақәеи, атәыла хәыҷи, атәыла дуи рмилаҭ интересқәеи хацәынмырха реидыслара, ирыхҟьаз аубых жәлар ртрагедиатә лахьынҵа асахьа гәыҭшьаага.
Иуадаҩуп, ихьанҭоуп аубых ҭаҳмада Шьаҳан иҟны шәаџьҳәара иурц апоет даннеиуа, аҭаҳмада иҩны аԥхьа игылоу аџьҵла амҵан дтәаны, ижәлар ртрагедиатә лахьынҵазы аԥхьарца ианҵаны иаирҳәо амыткәма азыӡырҩра:
Аҳәынҭқар ҳаигәамԥхеит, Ҳаҟәнишьеит ҳара.
Ҳтәыла хәыҷы ҳамаикит, Иаҳцәигеит иара.
Ҳтәыла хәыҷы алаижьт Амца, абылра.
Ҳтәыла хәыҷы аԥшӡара Ҳақәӡит ҳара.
Ашәақь-мца иазымгаз, Иацәынхаз аԥсра,
Амшын ихиҭәҳәалт, – Ихыӡлеит жәлара…
Апоет Шьаҳан иҟны дышшәаџьҳәаҩу, Асмаҭ дышҭахаз аниеиҳәалак, аҭаҳмада Шьаҳан абас иҳәоит:
– Дад, ҳара аублаа иахыӡааз жәларуп!
Шәышықәса ҵырц маҷк агуп абар,
Ҳтәыла ҳахашҭхьеит, иӡит ҳхабар
Ҳанаурқәа нымхазар, мап уаҳа акгьы,
Уара узацәажәо сыԥсхьеит схаҭагьы…
Абарҭ ахҭысқәа зегьы автор ашьацра дахьылаиаз ихдырра ԥхыӡҵас иагәылсны ицоит. Иара ашырҳәа дҩаҵҟьоит, абаҳча ыҵырҭәаа аџьџьаҳәа ауаа неиҩеиуеит. Макьана адунеи ианыӡааз, збызшәа зцәыӡыз, иуаажәлар жьрацәарала ирзааигәаз, иахьа ижәларгьы иаргьы ихьаан ирзынхаз аубыхқәа иҿахҵәаз рыԥсҭазаара ихҭысуа, игәныҩуа дгылоуп. Уи ипоема хиркәшоит аԥхыӡ еиԥш ихҭигаз аҩымҭа леитмотивҵас акырџьара иагәылыҩуа ацәаҳәақәа реиҭаҳәарала:
Адгьыл ианыҩны игозшәа саҳауан:
«Гәырԥ-гәырԥ-гәырԥ, гәырԥ-гәырԥ-гәырԥ!»
Абираҟ инаргоз шьала иӡсауан,
Аҽцәа цон, ицон гәыԥ-гәыԥ!
Ари апоема ахы инаркны аҵыхәанӡа ианыԥшуеит аубых жәлар рдоуҳа, рқәыԥсычҳара ахьықәыз адгьыл блахкыгақәа ирҭааз, доуҳала зҽырзааигәазтәыз №. Џьонуа поет ҳасаблагьы, уаҩыҳасаблагьы зысакьаҳәымҭа иҭагылаз аӡәы злаиакәыз ала, шаҟа емоциа ӷәӷәала, гәыбылрала ихҭысыз ҳаиашьаратә убых жәлар ртрагедиатә лахьынҵа.
№. Џьонуа илиро-епикатә поема «Аныҩбжьы» , аҩымҭа алирикатә фырхаҵеи, уи ибзиабаҩ ԥҳәызбеи рқәыԥшра аан ирыхҭысыз, еиԥҟьаз абзиабара аӡбахә аҳәоит. Ари абзиабара аӡбахә иҩуеит апоема афырԥҳәыс лԥа – раԥхьаӡатәи зырҿиаратә дебиут ахәшьара аиҭарц азын аԥышәа змоу апоет изназго. Аҷкәын қәыԥш ари абзиабара аҭоурых даԥхьоит. Аԥышәа ду змоу, ҳаҭыр зқәу апоет иакәзар, аҩымҭа атекст хаирҭәаауеит ицқьоу, иҟәымшәышәу бзиабаратә цәалашәара ҳаракыла игәылҭәаау иара ихатәы лирикатә хәыцрақәа рыла. Апоема акомпозициа еихышәшәо еиҿкаауп аԥхьаҩ даднаԥхьалартә еиԥш. Аҩымҭа ҟаимаҭла, уаҩы агәра игартә ицәырнагоит ауаҩытәыҩса иԥсҭазаараҿы абзиабара амчхара ӷәӷәа аҵакы. Абзиабара ари апоема аҟны иаарԥшуп ауаҩытәыҩса иуаҩышәара зырԥшӡо, аамысҭашәара илазҵо, уаҩытәыҩсатә цәанырра ҳаракны, цәанырра ҟәымшәышәны.
«Аныҩбжьы» абжьы рацәа зхоу поемоуп. Араҟа автортә лирикатә хьаҵрақәа шырацәоугьы, аҩымҭаҿы имҩаԥысуа ахҭысқәа реиҭаҳәашьа аепикатә ҟазшьа амоуп. Ахҭыстә ҟазшьа змоу апоема ахәҭақәеи автортә лирикатә хьаҵрақәеи рҽеиҭнырыԥсахлоит, ихеибарҭәаауеит, насгьы дара апоема зегьы аемоциатә уа-лыуашара ӷәӷәа аҵарҵоит.
Апоема аҵаки, ахҭысқәа раарԥшышьа аформеи, аҩымҭа ианыԥшуа иҳараку асахьаркыратә ҩаӡареи, №.
Џьонуа ипоема «Аныҩбжьы» ҳаамҭазтәи аԥсуа литератураҿы иреиӷьу алиро-епикатә ԥҵамҭақәа ируакны иҟарҵоит.
Ари апоема аԥхьаҩ иҵанаҳәоит абзиабара иашаҵәҟьа ззылԥхаз ауаҩы ианылзеилымкаа, ма ианизеилымкаа, урҭ аҩыџьагьы рыԥсы ҭанаҵы ишрыцзаауа згәыхәтәы намӡаз абзиабара ду иахылҵуа ахьаа гәыҿкаага.
«Амаамын сасра ишцаз»  хәыҷтәы поема лахҿыхуп. №. Џьонуа ари аҩымҭа анаԥиҵоз аамҭазы, ахәыҷтәы журнал «Амцабз» аҟны аҭакзыԥхықәу маӡаныҟәгаҩыс аус иуан; ирлас-ырласны ашколқәа рахь днеиуан, ахәыҷқәа рдунеи дамадан, ҳхәыҷтәы литература иагыз-иабзазгьы иаҳа ибарҭан. Уи ауп, ари апоема хәыҷгьы раԥхьаӡа ажурнал «Амцабз» адаҟьақәа рыҟны асахьа лахҿыхқәа ацҵаны изикьыԥхьызгьы, хаз шәҟәны изҭижьызгьы.
«Амаамын сасра ишцаз» ахәыҷқәа бзиа ибаны иаԥхьартә еиԥш, ажәеинраала еиҿартәышьа аформа уаҩы иҿаҿы иааиуеит, иласуп, еихышәшәо, аԥсышәа цқьала ицәажәоит, адиалогқәа реиҿкаашьа маншәалоуп, иԥсабаратәуп, ахәыҷқәа реицәажәашьа иазааигәоуп, иашьашәалоуп. Аҩымҭа ахәыҷқәа гәахәарыла иеиҭарҳәаша асиужет амоуп. Цаца хәыҷы акәырҷыжь дақәтәаны, Манча дицны абаҳчахь иахьцаз, уи абаҳча иналс-ҩалсны ирбеит. Уаҟа зҩызцәа ирцәыбналаз амаамын ҵлакы ишықәтәаз ангәарҭа, Манча иара аҟаҵашьақәа ҟаҵо, иргәыбзыӷны аҵла илбааиган, Цаца лкәырҷыжь иақәыртәаны рыҩныҟа иргеит, акры аҿарҵеит. Амаамынгьы аҩызцәа ҿыцқәа иҭабуп ҳәа ранаҳәеит. Нас, шәыҟә дук азаарган, абӷьыцқәа аартны амаамын аԥхьа иқәырҵеит, ҳаргьа аҵара ҳҵоит рҳәеит. Манча хәыҷы икәымжәи икабеи амаамын иашәҵаны, иҟама хәыҷы аҟәниҵеит, нас ампыл иадырсит, идырхәмарит. Манча иаб данааи, амаамын иаашьахаз дшазҵаауаз, ихылԥа ихшәаны
ианкаҳа, амаамын мпылыз џьышьа иаамҵанарсын аҩызцәа иднарбарц «аҩныҟа» иаанагеит. Аҩызцәа уи иашәыз аԥсуа маҭәақәа ашәырхит. Иарах аҽырԥагьаны аҩызцәа рыгәҭа итәаны, аҽны иабаз, иаҳаз, иахҭысыз ажәабжьқәа шеиҭанаҳәоз, Манча иара дашьҭаланы даакылсит. Уи амаамынқәа, гәырӷьаҵәа иԥылеит.
Абас ари апоема ахәыҷқәеи амаамынқәеи реиниара аӡбахә ырлахҿыхны иӡырнагоит. Аԥхьаҩцәа ари апоема гәахәарыла ирыдыркылт. Ахәыҷқәа аԥсабара иазааигәанатәуеит, рынаԥшы-ааԥшра арҭбаауеит.
«Амшәқәа қарымҽо, иқәын икәашо»  ахьӡуп №. Џьонуа егьи ихәыҷтәы поема. Аригьы аԥхьаҩцәа хәыҷқәа гәахәарыла ирыдыркылаз ҩымҭоуп, хыԥхьаӡара рацәала ахәыҷқәа хызхша, изеигәырӷьаша аперсонажцәа алоуп, араҟа иҟоуп ахәыҷ баҳчаҿтәи аԥсуа маҭәа ԥшӡақәа зшәу Аҷкәынцәа-Ахәыҷқәа, Аӡӷабцәа хрыҩшәақәа, ахәыҷ баҳча азааигәара игылаз ацирк аҟнытәи Амшә ҟәарҽарқәа, Ажьақәа. Арҭ зегьы реиниара, реицәажәара, рыхәмарра, амшәқәа аркьыл еимакуа реимҵакьачара, аперсонажцәа зегьы рышәаҳәарақәа, амшын рҭалара, аглисер иақәтәаны рынеиааира, аҟәараҿы амырхәага рыцәиалара, рыкрыфара аамҭа анааилак амашьына иҭаланы ашәа ҳәо доусы рыҩныҟақәа рахь ианцо. Амшәқәа қарымҽо иахьықәу икәашо уҳәа, ахәыҷтәы ҩымҭа зда ихәарҭам асахьа лахҿыхқәа цәырнагоит, иҩуп аритмика ласы зҵоу, ахьхьаҳәа аԥсышәа цқьала иҩу жәеинраала ласыла.
Иааизакны хыхь зыӡбахә ҳҳәаз №. Џьонуа икалам иҵихыз апоемақәа ажәба: «Нарҭ Сасрыҟәа», «Тәан Рашьыҭ», «Аԥҳәысҳәаҩ», «Агәашә аҟынӡа», «Аныҩбжьы», «Харантә иааҩуа абжьы», «Аӷба царҭа змам», «Амаамын сасра ишцаз», «Амшәқәа қарымҽо, иқәын икәашо» лагаламҭа бзиақәоуп аԥсуа лиро-епикатә поезиаҿы. Урҭ традициа бзиоуп аԥсуа литератураҿы апоема еиуеиԥшым ажанртә формақәа раларҵәараҿы, рҭышәныртәалараҿы.
Ҷиҷико Џьонуа, аԥсуа шәҟәыҩҩцәа реиҳараҩӡак реиԥш, ҳлитератураҿы раԥхьа поетк иаҳасабалоуп дышцәырҵыз, аха XX ашәышықәса 40-тәи ашықәсқәа рынҵәамҭа инаркны уи ҟасарыла ихы ԥишәон апрозаҿгьы, аха иара убри аамҭазгьы поетк иаҳасабала ирҿиаратә усура гәыгәҭаижьӡомызт иԥсҭазаара аҵыхәтәантәи амшқәа рҟынӡа. Амала машәыршақә имҳәазар ҟалап 1962 шықәса рзы Ш. Д. Инал-иԥа №. Џьонуа изы абас: «Апоезиа каимыжьӡеит уи (№. Џьонуа иоуп зыӡбахә имоу Б. Г.), иахьагьы даԥырҵны дыҟаӡам, аха даазқәылаз иаҳа апрозахь ихы кыдикыло далагеит. Уи иара шәҟәыҩҩы ҳасабла ишәра, изҳара иҭышәынтәалара иазҳәоуп.
№. Џьонуа поетк, иара убас прозаикк иаҳасабала ихцәажәахьеит, ирҿиамҭа ахә ҳаракны иршьахьеит аԥсуа литератураҭҵааҩцәеи, акритикцәеи, апоетцәеи, апрозаикцәеи еиуеиԥшым рабиԥарақәа ирыҵаркуа арҿиаҩцәа. Убарҭ иреиуоуп: Шьалуа Инал-иԥа, Хәыхәыт Бӷажәба, Кәымф Ломиа, Алықьса Гогәуа, Гьаргь Гәыблиа, Руслан Қапба, Никәала Кәыҵниа уҳәа убас аӡәырҩы.
Абар, №. Џьонуа диижьҭеи 70 шықәса аҵра аиубилеи аназгәарҭоз «Ажәа сахьарк амчи анархеи» зыхьӡу истатиаҿы уи изкны апоет, апрозаик, ажурнал «Алашара» усҟантәи аредактор хада Никәала Кәыҵниа ииҩуаз: «Аԥсуа поезиа зџьабаақәа рацәаны иадызҵаз №. Џьонуа прозаикк иаҳасабала ибзианы деицырдыруеит ҳара ҳаԥхьаҩцәа. Уи инапы иҵыҵит имаҷымкәа
ажәабжьқәа, аповестқәа, аочеркқәа, агәалашәарақәа. Ипоезиатә рҿиамҭақәа реиԥш, Ҷ.Џьонуа ипрозатә ҩымҭақәагьы аԥҵоуп бызшәа цқьала, бызшәа беиала: акырџьара ҟазарыла еибыҭоуп уи исахьаркыратә маҭәахәқәа, ажәа лыԥшаахуп, еибатәны еиццәажәоит уи ицәаҳәақәа, иҳәоуқәа. Ашәҟәыҩҩ иџьушьаша раԥхьа игылоуп уи иҩымҭақәа амилаҭ цәа ахьырхоу, амилаҭ ҟазшьа аҷыдарақәа ахьаадырԥшуа».
Асовет литература зегьы аҟны аиԥш, аԥсуа литератураҿгьы аконфликтдара аҳра анауаз аамҭа аан ауп Ҷиҷико Џьонуа апрозатә ҩымҭақәа раԥҵара даналагаз. Уи арҿиаҩ қәыԥш ипроза ианымԥшыр ауамызт. Убасҟан иаԥиҵаз раԥхьатәи ҩымҭа хатәроуп ажәабжьоу «Гәдиса Шларба» . Уи актәи авариант «Дыргәын» ахьӡын, аха 1955 шықәсазы, ари аҩымҭа агха-ԥхақәа рҽеины ахгьы «Гәдиса Шларба» ҳәа иԥсахны, аҩымҭа афырхацәа хадақәагьы иаҳа аԥсҭазаара аҵабырг иазааигәатәны, иԥсабаратәны иҟаҵаны аԥсы рхеиҵеит автор. Дыргәын – д-Гәдисахеит, Мышьа – Кәаӷьына ихьӡиҵеит, рҟазшьақәа дрыхәаԥшны аперсонажцәа даҽа аӡәык-ҩыџьакгьы рыхьӡқәа иԥсахит.
Ажәабжьоу аҟны инарҭбааны иӡыргоуп 50-тәи ашықәсқәа рылагамҭазтәи аԥсуа шьха қыҭаҿтәи анхамҩатә ԥсҭазаара. Ари ақыҭаҿы иаадрыхуеит аџьықәреи, аҭаҭын, аҩымҭаҿы излаабо ала иларҵеит ачаи плантациақәагьы, ирааӡоит аԥсаса, ашьамаҟа, ианҵаны ирымоуп ауахьад, ақыҭаҿтәи аколнхараҿы аҿар рыбригада ԥхьагыла напхгара аиҭоит Гәдиса Шларба. Уи ихаҭа зҵара-дырра иаззырҳауа, акомҿареидгыла иалоу, аԥхьагылара змоу арԥысуп, ақыҭанхамҩазы деиҿкааҩ бзиоуп, дҽыбӷаҟазоуп, абаҩхатәра змоу кәашаҩуп, шәаҳәаҩуп, дҵоуроуп, дгәымшәоуп, иаб Елҟан Шларбагьы дышьхауаҩын, дшәарыцаҩ дуун «шәақь ԥынҵала
агәыԥ зырчоз уаҩын», дынхаҩ наган, Аџьынџьтәылатә еибашьра Ду аан Кавказтәи ҳашьхақәарҿы деибашьуан, Нхыҵ Кавказ дҭахеит, аибашьраҿы дҭахеит Гәдиса иашьагьы. Гәдиса иҿырԥшыгоу фырхаҵаны даарԥшуп аҩымҭаҿы, ақыҭан зегьы ҳаҭыр иқәырҵоит, бзиа дырбоит, иара иҿыԥшуеит аҿар, идгылоит ақыҭаҿы иҟоу иҵоуроу ауаа зегьы, урҭ иреиуоуп аколнхара ахантәаҩы Хьрыԥс Акшба, Никәа, ақыҭсовет ахантәаҩы Сардиан Ашәба, Ԥуԥка Ҷкадуаԥҳа, Цақәа Ахԥҳа, Қәҭар Никәа, Хьзан, Марушьа, Ҟәыбҷа (Кәыпта), Ламара Гәниаԥҳа, Марушьа, уҳәа убас аӡәырҩы.
Ауаа зегьы ԥшра-сахьала, ааӡашьала ишеиԥшым еиԥш ҟазшьалагьы еиԥшхом. Ари аҩымҭаҿы даарԥшуп Гәдиса Шларба иҩызак Кәаӷьына ҳәа, уи абжьаратә ҵара имоуп, Аџьынџьтәылатә еибашьра ду далахәын, иан дырқьынцыцны длааӡеит, иаб Аҩӡы Ҭемраз Кәаӷьына иан длылҵны акырынтә аҳәса ааигахьеит, Кәаӷьына зҵара иацызҵар зҭахым, ақыҭа дәқьан иҵагыланы аус зуа, аха зыуаажәлар рҭахрақәа рыгәхьаа мкыкәа бжеиҳан зыдәқьан ашә аркны аҭыԥҳацәа хыхуа ирышьҭоу, ақалақь ахь ицаны, мариала, џьабаада аԥсҭазаара зҭаху аӡә иоуп. Ажәакала Кәаӷьына амешьчан ҟазшьақәа змоу, далаҟаӡамкәа зых зымхаԥагьоу, иҵкыс еиӷьу аҭыԥҳацәа дрылаԥшны иреиӷьу дызгар зҭаху аӡә иоуп. Аха Кәаӷьынагьы иҩызцәа рыбзоурала иқыҭа дацәыӡуам, аҭаацәарагьы аԥиҵоит, ауаажәларразгьы дхәарҭахартә даарԥшуп аҩымҭа анҵәамҭаҿы.
Ирацәаҩуп аҩымҭаҿы инхо-инҵуа еизҳазыӷьо ақыҭатә ҿар. Урҭ рабацәа рабиԥара аӷьараҳәа ирывагыланы ирчаԥоит рқыҭагьы даргьы рԥеиԥш лаша. Аҩымҭа зыхьӡ аху Гәдиса Шларба иакәзар ақыҭа школ арҵаҩы Цақәа Ахԥҳаи иареи рынасыԥ аилаҵара иазку рчара аҿҳәара иазхәыцуеит аҩымҭа ахыркәшамҭаҿы. Ажәакала ажәабжьоу «Гәдиса Шларба» аҟны иаарԥшуп иахьеи-уахеи еизҳазыӷьо, аԥеиԥш лаша змоу аԥсуа қыҭа
аԥсҭазаара. Сара сгәанала, Ҷиҷико Џьонуа иажәабжьоу «Гәдиса Шларба» аҟны иқәыргылоу апроблемақәа иахьагьы актуалра рымоуп аԥсуа қыҭазы, ус анакәха уи иахьагьы аԥсҭазааратә ҵаҵӷәы змоу, аԥхьаҩ изын хаҳара злоу ҩымҭоуп.
Аԥсуа милаҭтә ҟазшьа, милаҭтә колорит ҭоуиҭадала акәымкәа, иааигәаны, цәала-жьыла изныԥшуа афырхацәа рлахьынҵақәа цәырнагоит ашәҟәыҩҩ ипрозатә ҩымҭақәа рахьтә иалкааны зыхцәажәара ахәҭоу, иақәнагоу ажәабжь «Ахра шкәакәа» .
Ари аҩымҭа ҵаҵӷәыс, гәыцәс иамоуп, ԥсыс иахоуп аԥсҭазаараҿы иҟалахьаҵәҟьоу хҭыск, аԥсуа шьха қыҭақәа ирхылҵыз арԥыски ԥҳәызбаки рыбзиабара цқьа, рыбзиабара ду зыниаз аԥынгылақәеи урҭ ирыхҟьаз атрагедиа хлымӡаахи рҭоурх.
Еиҿыгәҳәаауа бзиа еибабаз ари ажәабжь афырхацәа хадақәа – Асҭанеи Марҭеи ԥшра-сахьала, ҟазшьала, уаҩышәала иаарыкәыршаны игылаз ирылукаауаз, зыбзиабаратә цәалашәарақәа ҽа-шьоукы рыбзиабара еиԥшымыз, иаҳа иҳаракыз иԥшқарахыз, ихымкыхыз цәалашәарақәан. Уақәшаҳаҭымхарц залшом Алықьса Гогәуа Асҭанеи Марҭеи рыбзиабара иаиҭо абри аҩыза аҟазшьарба: «Асҭанеи Марҭеи рыбзиабара иаабац, хаҵеи-ԥҳәысреи мацаразы зхы зкыз бзиеи-бабарамызт, уи иҵегь иҳаракын, аҽа ԥсын иахаз. Марҭа лашьцәа реиԥш иҟаз ауаа уи рызхымгеит, избанзар, урҭ рзы раҳәшьа лынасыԥ иаша, лыбзиабара цқьа акәым аус злоу, дара рхамхабзиара иавамлашаз, амҳәыреиԥш рнапы зқәу анасыԥ ауп (уи анасыԥ ҳәа узазҳәозар).
Аха Марҭеи Асҭанеи рыбзиабара иара аганахьала ус акгьы иаҵагылоз бзиабарамызт.
Зыбзиабара аныӡба, ашәарҭа иацәызгарц идәықәлаз арԥызбеи аԥҳәызбеи агәаҟра бааԥсы иақәшәеит. Урҭ рымҩа ашьхақәа рҿы асы иакхьан, аха убригь иаиааирц иалагеит. Аха асыԥсацара наӡаӡа дагеит Марҭа.
Дагьԥсымкәа дагьбзамкәа дынхеит Асҭана. Асыԥсацара машәырын ҳәарада, аха ҳара ҳтәала автор иҳәарц иҭахымызт иҟалаз зегьы машәыруп ҳәа, – ахшыҩҵак шьақәирӷәӷәоит А. Гогәуа. Нас абас инаигӡоит иажәа, «– Автор абра иҳәеит усҟантәи аҭагылазаашьа зеиԥшраз, дара злаз ауаа, зыбла ихгылаз зеиԥшраз ала, Марҭеи Асҭанеи рыбзиабара иақәнагоз, уи иашьашәалаз анасыԥ наӡашьа амамызт ҳәа. Аԥсабара ус ирԥымгыларгьы, иахьакәзаалак ирхьымӡар ҟаломызт».
А. Гогәуа иааидкыланы №. Џьонуа иажәабжь «Ахра шкәакәа» ахәшьара ҳаракы аиҭоит, аха игәы еихьызшьуа малырқәакгьы амоуп ҳәа игәы иаанагоит ари аромантикатә цәа-хаа зхоу аҩымҭа. «Абри аҩымҭа аҵыхәтәаны аԥсуа литература иаланагалахьоу ажәабжь бзиақәа иреиуоуп» – иҳәоит А. Гогәуа заа зыӡбахә ҳҳәаз №. Џьонуа «Иалкаау» иҩымҭақәа раԥхьажәаҿы.
А. Гогәуа игәы еихьнашьуеит ажәабжь аҟны Марҭа лашьцәа уаҩы ишимбац ала иуаа бааԥсқәоу, мамзаргьы иара аамҭа мацара иахаразу цқьа иахьеилкаам.
А. Гогәуа гәыбӷан ииҭоит ажәабжь афырхаҵа хада Асҭанагьы. «Асҭана дызлахаҵа ӷәӷәаз ала иҵегь ихьчар акәын ибзиабара, иҵегь иҽирӷәӷәар акәын».
А. Гогәуа игәаанагарала «…иара Асҭанагьы убра дҭахароуп (Марҭа дахьҭахаз аҭыԥ ауп зыӡбахә имоу – Б.Г.), убас аҭахуп, ажәабжь аидеиа убрахь ихоуп, уаҳа царҭа амаӡам уи аҭагылазаашьа иархаз амҩа. Ари аиԥш аан зыԥсы ҭаны инхо, еиҳараҩык рықәԥараҿы, рыԥсҭазаараҿы иаҵахоит. Аха абри аиԥш аан иҭахо, зыԥсы ақәызҵо шамаха еснагь аиааира ргоит. Избанзар, урҭ ирҭынхоит ахра шкәакәеиԥш ишыцқьоу инхаз рыбзиабара».
«Ахра шкәакәа» акомпозициа еиҿкаауп автор игәҭакы аарԥшразы изырманшәалаша асиужет еиҿартәышьа еиҳа еилыкка иҟанаҵап ҳәа игәы иҭеикыз ала. Ажәабжьҳәара хациркит, иҟалашаз атрагедиа аныҟала ашьҭахь. Ари автор игәҭакы, ирҿиаратә хықәкы иҵанаҳәаз усуп, сиужетеиҿкаашьатә цхыраагӡоуп.
Ҳәарас иаҭахузеи, ари атрагедиатә хҭыс даҽа сиужетеиҿкаашьатә композициак азыԥшаазаргьы ауан ҳәарада, аха ҳавтор иалихыз, ҳазлеигӡаз абри акәхеит… (Иҟалап уи аԥсҭазааратә ҵабырг аҟнытә иаауаны даламкьысзаргьы).
Абраҟа иазгәасҭар сҭахуп А. Гогәуа игәынамӡарақәеи игәаанагарақәеи рҟасара уаҩы мап рцәикыртә ишыҟам. Избанзар, ажәабжь «Ахра шкәакәа» анҵәамҭа уажәы ишыҟоу, аромантикатә-цәа зыҟәныз, иҳаракыз, аԥсуа шьхауаҩ идоуҳатә ԥсабара иазааигәаз ажәабжь афырхаҵа хада Асҭана ихаҿсахьа ланарҟәуеит, уи иаӷацәа – иабхәындцәа Маџьгеи Сузари дрыцҳашьаны иламкьысыртә аҟара дқабаданы дҟанаҵоит.
Ҳәарада, «Ахра шкәакәа» асиужет, уи асахьаркыратә ансамбль иаҳа еиқәнаҳәалар, еилаҭәах иҟанаҵаргьы ҟаларын Асҭана Марҭа лытрагедиатә лахьынҵа аӡбахә Маџьгеи Сузари рычныр Алхас иаҳәаны данаалга, игәамчхара еиқәырханы, имаз игәҭыха ҳәаны даналга, дыхәжәаны иԥсы ааихыҵызҭгьы. Усҟан Марҭагьы шәаџьҳәара лзиуан, иара иакәзар, уаҳа уи еиҳаз шьҭа акгьы изыҟаҵомызт, иагьиҭахымызт, игәы ҟычны, инарцәымҩагьы жәҩангәашәԥхьарас ишьаны дықәлон, иԥсы ахаара злаз Марҭа иԥсы лхьигӡон. Уи аҩыза аԥсра иареи лареи рыбзиабара ду иаҳа иаҳақыз, иаҭәаз ԥсрахон ҳәарада.
Ҵабыргуп, автор иажәабжь анҵәамҭаҿы џьара Алхас иҿала иҳәоит Асҭана иахь зхы рхоу абарҭ ажәақәа:
«– Еҳ, уара узыҳәа аԥсцәаҳагьы дышԥабжьаӡи. Ларгьы уаргьы шәеицыԥсыр уҭынчымхоз…»
Аха автор иажәабжь ус еиԥш ихимыркәшеит уеизгьы. Усҵәҟьа ихиркәшар, ажәабжь ҟамлозар акәхарын.
Ажәабжь аԥхьаҩцәа ирызцәырнагаз еиуеиԥшым агәаанагарақәа автор ирҿиамҭа ақәҿиарақәа аиуит ҳәа ауп иаанаго. Уи дара аҵанӡа иархәыцит, агәыҵха, ахьаа рнаҭеит, афырхацәа хадақәа Асҭанеи Марҭеи рлахьынҵақәа даара иааигәаны ирыдыркылартә иҟаиҵеит автор ҳәа ауп иҳәаақәнаҵо. Убри ауп А. Гогәуа «Ахра шкәакәаҿы» игәы еихьызшьша акы-ҩба малыр адибалазаргьы ахәшьара бзиа заиҭаз. Абар уи, зыӡбахә ҳамоу ажәабжь азы иажәа шыхиркәшо: «Ажәабжь «Ахра шкәакәа»… аԥхьаҩцәа ргәаҿы гәынҷыхьак ааннажьыртә иҟам. Избанзар, убасҟак амч амоуп иара злабзиоу, поезиа ҳаракыла иаҳәаз аҿахәы...»
Диашоуп сгәанала А.Гогәуа иара ажәабжь ажанртә ԥсабара алкааразы абас аниҳәогьы: «Аиашазы, иара ажәабжь ахьӡ ссир иамоу иаҵаҩызар ҟалоит «абзиа-бараз апоема» ҳәа.
Ҷыдала иалкааны иазгәаҭатәуп Ҷ.Џьонуа иажәабжь «Ахра шкәакәа» аԥхьаҩцәа рыҩнуҵҟа аимак-аиҿак ӷәӷәаны ишыҟанаҵаз.
1962 шықәса октиабр 30 аҽны «Ахра шкәакәа» иазкны Ш.Д. Инал-иԥа Аԥснытәи ашәҟәыҩҩцәа Реидгылаҿы инеиҵыхыз ажәахә ҟаиҵеит. Ашьҭахь ари астатиа алхны, «Ажәабжьк азы» ҳәа, хыс иаҭаны, икьыԥхьын Ш. Инал-иԥа 1975шықәса рзы Аҟәа ашәҟәҭыжьырҭа «Алашара» аҟны иҭижьыз ашәҟәы «Мҩахәасҭала ахрақәа рахь» аҟны (ад. 248–264).
Ш.Инал-иԥа истатиа «Ажәабжьк азы» аҟны инеиҵыхны еилыргоуп, иагу-иабзоу ҳәоуп, ахәшьара ҳаракгьы аҭоуп «Ахра шкәакәа». Абар ари ажәабжь иазку истатиа ахыркәшамҭазы Ш.Д.Инал-иԥа ииҳәо: «Ажәабжь имырхьаацәашәа иҳанаҳәоит ҩыџьа, цәгьара
зламыз аҿарацәа ссирцәа, ажәытә аамҭа аҩеидасха рнамҭакәа, рыбзиабара цқьа илақәыӡ ишцаз атәы. Урҭ анасыԥдақәа ргәаҟҵәаҟра апафос ду аныԥшуа иҟаҵоуп. Арҿиамҭа абзиабара иашазы аҭакԥхықәра ҳаранакуеит. «Ахра шкәакәа» уанаԥхьалак, иаразнак иухашҭуа аҩымҭақәа иреиуам. Уи уаԥхьаны ианаурклакь ашьҭахьгьы, акырынтә аҽугәаланаршәоит, шьарда аамҭа угәы иҭынҵәом, уархәыцуеит, ухшыҩ азцоит».
«Ахра шкәакәа» ахәшьара ҳаракы аиҭеит апоет Кәымф Ломиагьы. Уи инапҩымҭа аҟнытә ацитата аагоуп хыхь зыӡбахә ҳҳәаз Ш. Инал-иԥа истатиа «Ажәабжьк азы» аҟны. Иаагап «Ахра шкәакәеи», уи автор №. Џьонуа ибаҩхатәреи рзы К. Ломиа игәаанагара: «Ахра шкәакәа» акырӡа зыӷьӷьара дуу ҩымҭоуп. Ари ажәабжь №. Џьонуа иҟазара иагәҭылсаҵәҟьоуп. Уаԥхьо уҿааухар, иубоит автор иажәабжь дахӡыӡааны, деиҷаҳаны, игәыбылра адҵаны ишиҩыз. Ари ажәабжь абзиабара ҳаранакуеит. Уи ахы инаркны аҵыхәанӡа апоезиа ацәа шамшамуа иахоуп. Абри аҩымҭала автор дхалеит асахьаркыра ахәқәа рахь».
№. Џьонуа иажәабжь «Ахра шкәакәа» ахәшьаразы аинтерес аҵоуп ашәҟәыҩҩ апрофессор Гьаргь Гәыблиа игәаанагарагьы. №. Џьонуа диижьҭеи 90 шықәса аҵра иазкны агазеҭ «Аԥсны» адаҟьақәа рыҟны Гь. Гәыблиа иикьыԥхьыз астатиа «Иналукааша аԥсуа поет, ашәҟәыҩҩ» аҟны уи иҩуеит: «Ахра шкәакәа» ԥсра зқәым аб-зиабара иасимволны иаабоит».
XX ашәышықәса, 60-тәи ашықәсқәа рылагамҭаз №. Џьонуа иажәабжь «Ахра шкәакәа» аԥсуа литератураҿы иҟалеит ицәырҵраҵәҟьаны. Убри ауп аԥсуа ԥхьаҩцәа рацәаны иахьыҟаз аорганизациа дуқәа рыҟны уи аилыргарақәа нарҭбааны изеиҵырхоз. Ари ахшыҩҵакҳәаақәнаҵоит А. М. Горки ихьӡ зху Аҟәатәи
Аҳәынҭқарратә педагогтә институт астудентцәеи арҵаҩцәеи №. Џьонуа иажәабжь «Ахра шкәакәа» аилыргара ахьеиҿыркаазгьы.
Араҟагьы иҟан принципла ацәажәара.
№. Џьонуа иажәабжь «Ахра шкәакәа» иазкны ажәахә ҟаиҵеит апоет Владимир Анқәаб. Уи инарҭбааны дахцәажәеит ажәабжь иагыз иабзаз. Аилыргара активла рхы аладырхәит аҿар. Ари аилыргараҿгьы иазгәаҭан «Ахра шкәакәа» ҳаԥсуа литератураҿы иреиӷьу ажәабжьқәа ишыруакыз. (Уи агхақәа рацәаны иадызбалоз шыҟазгьы.) Ауаҩы еснагь ауаҩытәыҩса ибзиабара, ирыцҳашьара илазароуп, аха ауадаҩра данҭагылоу, аекстремалтә ҭагылазаашьа анимоу аамҭазы еиҳагьы дыгәцаракҩызароуп. Избанзар, усҟан ауп ауаҩра, агәцаракра аарԥшра аныуадаҩу. Изхысҳәаауа, Ҷиҷико Џьонуа имоуп жәабжьк «Аԥхьарцарҳәаҩы»  ҳәа. Ари ажәабжь аҟны ицәыргоуп гитлертә фашизм СССР иқәынхоз ажәларқәа аеқстремалтә ҭагылазаашьа бааԥсы анырзыҟанаҵа, аибашьра ашьаарҵәыра ианаланаргыла аамҭазы, абџьар кны зыԥсадгьыл зыхьчоз ашәҟәыҩҩ ихҭысыз, дызлахәыз епизодқәак раан иҩызцәеи иареи рҭагылазаашьақәаки, рхымҩаԥгашьақәеи сахьаркны ицәыригоит автор алирикатә фырхаҵа Адамыр иажәабжь «Аԥхьарцарҳәаҩы» аҟны. Ари ажәабжь аԥсҭазааратә ҵабырг иазааигәатәны иаанарԥшуеит гитлертә фашизм иаҿагыланы иқәԥоз асовет жәларқәа рхаҭарнакцәа зегьы ирылагыланы аԥсуа жәлар рхаҭарнакцәагьы фырхаҵарыла ишықәԥоз. Ҳажәлар рфырхаҵара ӡыригоит автор аибашьра аан иара дшаԥсыуаз гәҩарас иҟаҵаны зхы изырдырыз аԥсуа нхаҩ хӡырымга аԥхьарцарҳәаҩы ихаҿрала. Ари ауаҩ ихаҿсахьа гәыҿкааганы, уаруалыуашартә, уаргәжәажәартә, уархәыцыртә ауаҩытәыҩсатә ԥхара аҵаҵаны иааирԥшуеит ашәҟәыҩҩ. Ҟазарыла еиҿкаауп ажәабжь акомпозициагьы.
Ажәабжь алирикатә фырхаҵа Адамыр, аибашьра ашьҭахь зны, Бзыԥ ашкол аҟны дахьнеиз диниоит, аибашьра ҟалаанӡа анкьа зны Аҟәа аҵара аниҵоз иқәшәалоз, даараӡа дизааигәаӡаны дшыҟамызгь, аԥсшәа бзиа гәык-ԥсыкала иазҳәалоз, изеиҳәалоз иҩыза арҵаҩы Хфар. Арҭ ас ашкол аҟны ишымгәыӷӡоз ианеиқәшәа аҩыџьагьы даара иаргәырӷьеит. Хфар араҟа даԥшәымамзи, иҩыза ауха сасра ҳәа иҩныҟа, Лӡааҟа дымҩахигеит. Адамыр имҩахыҵразы истимул бзианы иҟалеит Хфар «саб аҩреи аԥхьареи издырӡом, аха дыԥхьарцарҳәаҩ бзиоуп, узхара иԥхьарцагьы уазыӡырҩып» ахьиҳәаз.
Аҩымҭа алирикатә фырхаҵа Адамыр иҩыза Хфар иаҳәшьа Цацикәа ақыҭсовет аҟны аус луеит, иан дыԥҳәыс быргуп, аҩны дыҟоуп, дыҩныԥҳәысуп. Ауха Адамыр дыԥхьоит Лӡаа, Хфар иҩны. Адырҩаҽны Хфар иаб аԥхьарцарҳәаҩы Едрыс иԥхьарца ирцәажәоит. Ари ажәабжь асиужет иагәылагалоуп Едрыс игәылацәақәакгьы, Хфар дызҭаху ҷкәынцәақәакгьы, аха урҭ ажәабжь аперсонажцәа хадақәа, рдунеи аарԥшразын сахьаркыратә цхыраагӡақәак ирҩызоуп, хьыӡҳәала ицәыригом автор. Аҭаацәара зегьи агәылацәеи шгылоу Адамыр ицәыригоит аибашьраҿы аҩреи-аԥхьареи ззымдыруаз Лӡаатәи нхаҩы хынҷыгәыгә хәыҷык, ԥхьарцарҳәаҩык дышиниахьаз, иԥҳәыси, иԥеи, иԥҳаи рышҟа асалам шәҟәы шизиҩхьаз, ҳаибганы Аԥсныҟа ҳнеир ԥас уҟасҵоит ҳәа иазҳәахьаз еибашьҩ дук, аха ихьӡи ижәлеи шихашҭыз, 17 шықәса раахыс дышишьҭоу, аха дшизымԥшааз аӡбахә. Адамыр аҭаҳмада-аԥхьарцарҳәаҩы дихыҽхәо иҳәеит уи «Аџьынџьтәылатә Еибашьра аорден актәи аҩаӡареи», «Аиаҵәа ҟаԥшьи» рорденқәа шимаз.
Арҭ зегьы зыхҭысыз Адамыр, ииҳәаз зегьы ирылаҟаз иакәзаарын иаха аахыс дсасны дызҭаз аԥшәма еиҳабы Едрыс.
«– Дад, сыҷкәын! – ҳәа Едрыс инапы рџаџаны Адамыр дгәыдикылоит. Урҭ еилаҵәаны рнапқәа еикәдыршоит.
Абас игәырԥшааганы, игәышьҭыхганы инҵәоит ажәабжь. «Аԥхьарцарҳәаҩы» ҩуп ауаҩытәыҩсатә ԥхара аҵаҵаны, ахҭысқәа аԥсҭазаара аҵабырг иазааигәатәны, исахьарку аԥсышәа цқьала.
Ани ахшареи реихӡыӡаара угәы арԥшаартә иаанарԥшуеит «Ан»  зыхьӡу №. Џьонуа иреиӷьӡоу иажәабжьқәа руак. Ақәыџьмақәа иԥхадырсыз ашьабсҭа аԥа хәыҷы ишахӡыӡаауаз, ишахьчоз, нас иара аԥсы шҭаз агыгшәыг аҽрымҭакәа, иууаӡа ганха адгьыл ҭакнаҳарахь иԥаны аҽшашьыз асахьа ацәыргашьа хымԥада аҟаза инапала иҟаҵоуп.
Аԥхьаҩ аҵанӡа дамырхәыцырц залшом ашәҟәыҩҩ ашәарыцаҩ Алмас иирҳәо ажәақәа:
«Иараби, ииааиуеи еиҵеиуеи нибамырҵәалар шԥаҟамлои! Ашьабсҭа ҭамхар шамуаз абеит. Уаҳа ԥсыхәа анамоу, али ԥси рыбжьара наҟ, каҵәарашәа иахьыҟаз ихыҵрызшәа аӡыс иарбаны, иаварԥало инаскьаган иааикәҟьашан, ақәыџьмақәа иара иахьырԥшны алада ахәада илықәлеит, икаԥа-чаԥо, ԥаса аасҭа иласкәантраӡа»…
Араҟа ганкахьала автор Алмас иҿала ииааиуа-иҵеиуа рнибарҵәара, ԥсы зхоу зегьы ирымымҵәаӡо ирымоу аџьунглиатә закәан бааԥс дақәыӡбоит. Даҽа ганкахьала ауаҩытәыҩсаҵәҟьагьы дааҵашьыцыртә ицәыригоит Ан-ашьабсҭа ахаҭа агыгшәыгқәа ирҿаҵахәхартә еиԥш аҽыҟаҵаны, аԥа – ашьабсҭаӡыс шахьчаз асахьа:
«…Ашьабсҭа маҷк инаскьахьаны, адыхҳәа иџыџӡа иааҭгылт. Ашьҭахьҟа иаақәгьежьын, ахы ҳаракны, аџьмеиԥш, аԥазы абжьы ҭганы иааӷзыӷызит. Аха зы-быз ҭҳәаны илеиуаз ақәыџьмақәа анларыдибаҳәала, дырҩегь инаҭрысын, аҽрымҭакәа икакәкәа ишлеиуаз, ацаҟьа азқәа ианлықәыхх, иеиҵас иууаӡа иԥеит… Ааи, иԥеит, уаҳа царҭа анамоу, ишыбзаз ахы рнамҭеит…»
Заа ишаҳҳәаз еиԥш, иахькаҳаз лыԥхала изымгылаӡеит, ашьа аҿыҵхәырны аҿыланахеит, аԥсгьы аахыҵит. Ари ашәарах зықәшәаз арыцҳарагьы ҟаиҵоит ашәҟәыҩҩ аԥхьаҩ ауаҩытәыҩсатә рыцҳашьара ӷәӷәа изцәырнагартә еиԥш, аҵанӡа дархәыцыртә еиԥш. Сгәанала, ари автор изын иқәҿиароуп, исахьаркыратә баҩхатәра ӡырызго фактуп.
Аха иҟоуп араҟа маҷӡак иадамзаргьы угәы еихьызшьша хҭыскгьы. Ашьабсҭа аҭахашьа, аҭҳарцәҳәа иааугәаланаршәоит Д. И. Гәлиа икалам иҵыҵыз еицырдыруа ажәеинраала «Аҽацә» аҟны уи аԥстәы аҭахашьа. Аха ари афакт уи аҟара иацклаԥшымзаргьы ауеит. Араҟа еиуеиԥшым ажанрақәа рыҟны ауп аус ахьҳамоу. Д. Гәлиа иҩымҭа жәеинраалоуп, араҟа зыӡбахә ҳамоу жәабжьуп. Ӷәӷәала еицәыхароуп аҽацәи ашьабсҭеи рҭахашьа злаарԥшу аҟазара аматериал ахархәашьагьы. Насгьы ари ажәабжь «Ан» аидеиа хада, ан аԥа шеиқәнархо ауп, ари аоригиналра аныԥшуеит ҳәарада. Ҵоуп, араҟагьы иҟоуп ахақәиҭраз аԥсҭыхра, аидеиа, ахықәкы ҳаракы, аха уи ихадоу мотивым ари ажәабжь азы.
Шәагаала имаҷу абри ажәабжь аҟны №. Џьонуа зԥа иахӡыӡо ашьабсҭа ан, арыцҳара мацара аарԥшраҿы даанҿасуам, уи ашәарыцаҩ Алмас иҿала дрықәыӡбеит аӡәы иԥырхагамыз, иҟәбаҟәшәо ашьха иқәыз ашәарах машьца аԥеи иареи аибааӡара иахьызмыгӡаз ақәыџьмақәа, даныӡбоит Алмас ихгьы, ақәыџьмақәа ахьизымшьыз азы, ақәыџьмақәа рзын иаԥшьигаз ихысрала ашәарах машьца ашьара иахьықәиҟьаз, ашәара даҽа шәарак ахьациҵаз азы.
Дцәажәон Алмас игәыԥжәареи ихьааи изеиқәымкуа:
«… – Ишԥагәаҟуаз шьабсҭа мыжда! Уара уҷкәыноуп, Самԥал, ахшара изын ан лгәыбылра шаҟароу абаудыруеи. Аӡәы иԥырхагамыз, иҟәбаҟәшәо ашьха иқәыз ашәарах, аԥеи иареи аибааӡара иахьырмыгӡеит…
…Сгәы ишԥалоу: ицеит ақәыџьмақәа, сыԥсы сҿаҵаны. Агыгшәыгқәа ашьабсҭақәа дырбзазом! Ашәарах рзы сшыҟоу удыруеит, Самԥал, урҭ ррыцҳашьара ҵасым ҳәа исыԥхьаӡон, аха сара иахьаҟара схы санымыӡбац…
…Ашьабсҭа аҭахара саргьы сацхрааит: Схыс-цыԥхьаӡа иара сеихсуаз џьшьаны, иҟанаҵара азымдыруа иԥаԥашькуан. Иҟалаша аныҟала, сшәақь сгәышԥлымҳа иаҵаргәаны, схәыцуа сышгылаз мацара, абри ақәаршаҩы бааԥс зегьы аасхызгеит…»
…Аӡыс шԥарыцҳахеи! Ан иахьҵәыуо ахала џьара игылоуп уажәы!.. – абас илахьеиқәҵагоу ажәақәа рыла ихиркәшоит Алмас ашьабсҭа аԥеи иареи илахьеиқәҵагоу рлахьынҵа аӡбахә. Уи иҩыза Самԥал ашьабсҭа ԥсны иахьышьҭаз инахәаԥшыргьы иҭаххеит, аха Алмас имукәа ирзыԥшыз рҩызцәа рҭыԥахь рҿылархеит.
Абас инҵәоит, агыгшәыгреи амашьцареи, анреи аԥареи ирыҵоу агәыбылреи, арыцҳашьареи ацәымӷреи, аԥсабара иану ԥсы зхоу зегьы реизыҟазаашьаҿы иҟоу ацәгьеи абзиеи инарҵауланы урыззырхәыцуа, зышәагаа маҷу, аха акрызҵазкуа азҵаарақәа ықәзыргыло №. Џьонуа иажәабжь ҟаимаҭ «Ан». Уи ибзианы ианыԥшуеит автор ипозициа, ари апозициа еснагь игуманисттәу позициоуп, иҳақу, ииашоу, иҵауроу, иуаҩышәоу, аиашара, ауаҩра, ауаҩышәра ашьақәырӷәӷәара иазықәԥо, иацхраауа позициоуп.
Аԥсадгьыл абзиабара, аԥсадгьылаз ахымшаҭара №. Џьонуа ипоезиаҿы еиԥш, ипрозаҿгьы хадара злоу атемақәа иреиуоуп. Абри атема иазкуп уи иажәабжь ҟаимаҭ «Асолдаҭ изы абаллада» . Ажәабжь аҟны иаарԥшу ахҭысқәа шаҟа иԥсабаратәны, иԥсҭазааратәны иаарԥшу ала аԥхьаҩ агәра имгарц залшом, уи Аџьынџьтәылатә еибашьра Ду иалахәыз автор ихаҭа ибла иабахьаз, ихҭигахьаз аԥсҭазаара аҵабырг аҟнытә иаагоу аепизодқәа ишрылху.
Ахҭыс мҩаԥысуеит Нхыҵ Кавказ, Ҟәбина аӡиас ахықәан. Зхыԥхьаӡара жәаҩык иреиҳамыз асовет солдаҭцәа, ацхырааразы ар рызнеиаанӡа раԥхьа ишьҭаз адәышкәаӷьаз ду аӷа ирымҭар акәын. Арҭ асолдаҭцәа жәеизантә аӷа дыԥхьарцоит. Аӡәызаҵәык ида зегьы
ҭахеит фырхаҵарыла. Инхаз аӡә заҵәыкгьы иџьаԥҳаны нҵәаанӡа хацәынмырха афашистцәа дырҿагылан. Нас ишәақь импыҵарӷәӷәа икны напышьашәала аӷацәа драбашьуан дара жәпаҩык ршәақьԥсақәа илаҵаны дышьҭырхаанӡа. Абџьар ихы изамырхәо даныҟала:
«Шәгыл шәиԥхьыӡ дамыӷ зынқәоу, Адунеи амлашьцәа, атәқәа!» ҳәа еицырдыруа акоммунисттә «Интернационал» ажәақәа ашәаны ишиҳәоз аԥсра даԥылеит.
Абасала асовет уаа рфырхаҵара, рпатриотизм ааирԥшит автор «Асолдаҭ изы абаллада» зыхьӡу иновеллаҿы.
Аколлективтә џьа, аиҩызара иашаҵәҟьа, абзиабара атемақәа аус рыдулоуп №. Џьонуа иажәабжьоу «Аеҵәақәа еилаарцыруеит»  аҟны.
Ари аҩымҭаҿы иаарԥшуп аҿар ашьаҵаӡахырҭатә комбинат аусураҿы ихадароу мчны ишыҟоу, дара зегьы аӡәк иеиԥш ишеидгылоу, ишҵаурақәоу, акы згу аӡәы дыҟазаргьы игәҭамсыкәа, напы идкыланы, амҩа иашахь дышкылырго, аҿар еснагь рҵарадырра ишаздырҳауа узырбо аепизодқәа.
Ажәабжьоу «Аеҵәақәа еилаарцыруеит» иафырхацәа хадақәаны ицәыргоуп Ҟанчоу, Ҭемраз, Кәраница уҳәа даҽа ԥыҭҩык. Урҭ русураҿы ахьӡ-аԥша змоу ҿаруп, аха рцәажәашьақәа, рхымҩаԥгашьақәа рыҟны агха-ԥхақәа змоугьы ыҟоуп. Убас ихымҩаԥгашьақәа рҿы агха-ԥхақәа маҷымкәа измаз ҷкәынан Ҟанчоу, аха уи иҩызцәа иашақәа Ҭемрази Кәраницеи игха-ԥхақәа мӡакәа иаҳәаны, иҟазшьа бзиақәа шырбогьы ирдырны, амҩа иашахь дкылыргоит, иаргьы аҩымҭа аҵыхәтәаны иҩызцәа иашақәа зусҭцәоу шеиликаауа убартә иҟаиҵоит автор. Аҩымҭаҿы абзиабара амотив цәыргоуп Ҟанчоуи Кәраницеи реизыҟазаашьала. Ҵабыргуп урҭ рыбзиабарагьы иаԥықәсыло аԥынгылақәа ыҟоуп, аха аҵыхәтәан дара рынасыԥ аилаҵара шыҟало агәра угартә инҵәоит аҩымҭа.
Ажәабжьоу аҟны ицәыргоуп амешьчан хдырра змоугьы, урҭ дреиуоуп Земфира зыхьӡу аԥҳәызба. Уи абзиабараҿгьы, егьырҭ еиуеиԥшым аԥсҭазааратә цәырҵрақәа рҿгьы, лидеалқәа шылаҟәу, штрихқәак рыла рцәыргара илшеит автор.
Ажәабжьоу «Аеҵәақәа еилаарцыруеит» аҟны автор ауаажәларраҿы аҿар жәлар рԥеиԥш лаша зчаԥо мчы ӷәӷәаны ицәыригоит. Урҭ ирылшоит рыԥсҭазаараҿы, русураҿы ирыгу, ирыбзоу гәаҭаны, амҩа иаша алхра, уи амаҵ аура, ԥхьаҟагьы иара аперспектива аиуртә амҩақәҵара.
Ауаҩытәыҩса илахьынҵа уадаҩ, уи зыруадаҩыз еиуеиԥшым аԥсҭазааратә, асоциал-политикатә цәырҵрақәа раарԥшра, асахьаркыратә литература ажанрқәа зегьы рзын, еиҳараӡак апроза азын еснагь здаҟам цхыраагӡан, ицхыраагӡа бзиоуп, хьы-лабак иаҩызоуп иахьагьы.
Асовет тәылаҿы ахаҭара акульт аҳра анауаз, хара змаӡамкәа ахара зыдлаз, Санарда ҳәа аԥсыуа арԥыск илахьынҵа уадаҩи, уи иадҳәалоу проблемақәаки ра-арԥшра иазкуп Ҷ.Џьонуа иажәабжьоу «Аҵәҵәа зхоу ашәҟәы» .
№. Џьонуа ари ажәабжьоу аҟны баҩхатәрала иааирԥшуеит ауаҩы егьа дфырхаҵазаргьы, иԥсадгьыли, иҩызцәеи, ижәлари, иуа-иҭахи, иахьеи-уахеи дыз-лагылоу рзын дхәарҭаны гәык-ԥсыкала дыҟазаргьы, уаа гәымхақәак, ма дахьынхо атәылаҿы аҳра зуа қәнагала еиҿкаам мчрақәак, закәанқәак ирыхҟьаны, аиаша аилкаара, ашьақәырӷәӷәара агәхьаа мкыкәа, уи ауаҩы хазына ишакәым изныҟәо иалагар, алакышьышь еиԥш дыркыр, датәарымбар, лажәхырԥа изырур, гәык-ԥсыкала бзиа иибо, иара изын зыԥсы ҭызхырц зылшо ауаҩы, ихатәы насыԥхараны иҟоу аԥҳәызбаҵәҟьагьы, изқәа леиарханы, аҽшьра игәаԥхартә еиԥш ихы ицәымыӷхар шалшо.
Аха ажәабжьоу «Аҵәҵәа зхоу ашәҟәы» автор иҩымҭа хиркәшоит убри чҳашьа змамыз ауаҩытәыҩсатә рыцҳара ду иақәшәаз, аҟазаареи аҟамзаареи рхықә аҟны инеины игылоу, ауаатәыҩса рдунеи иацәыбналар зҭаху ауаҩгьы, згәы цқьоу, ауаҩытәыҩса игәыбылра змоу, деилызкаауа аӡә диқәшәар, уи арыцҳара иақәшәаз, аарҩара иқәнакыз ауаҩы, қәаршаҩык изаур, аԥсҭазаара дазыхынҳәыр шалшо агәрагара аԥхьаҩгьы, арыцҳара иақәшәаз, аҩымҭа афырхаҵа хада Санардагьы ирыцәмырӡкәа. Абри аидеиа ажәабжьоу аҟны иаарԥшуп Санардеи Аминаҭи рлахьынҵала, урҭ уаҵәтәи рԥеиԥш-лашахь рхьарԥшрала.
Аҩымҭаҿы ибзианы иӡыргоуп, иара убас, аԥсуа жәлар рхаҭарнакцәа, егьырҭ асовет жәларқәа рхаҭарнакцәа реиԥш, гитлертә фашизм ишаҿагылаз, иара Санарда иеиԥш, уи иашьеиҳаб, Асовет Еидгыла Афырхаҵа Чамаз реиԥш иҟаз хыԥхьаӡара рацәала аҵеицәа хьӡырҳәагақәа шырхылҵуаз, урҭ рахьтә аӡәырҩы фырхаҵарыла рыԥсы ахҭынҵаны рыԥсадгьыл ду – СССР шеиқәдырхаз.
Ари аҩымҭа асахьаркыратә ҷыдара бзиақәа рахь иԥхьаӡатәуп уи акомпозициа аиҿкаашьа, ахҭысқәа неивга-ааивго реиларсшьа. Арҭқәа, ҳәарас иаҭахузеи, шаҳаҭра руеит аҩымҭа автор исахьарку ажәа азҟазак иаҳасбала дышхатәроу азы.
Заа изныкымкәа ишазгәаҳҭахьоу еиԥш, №. Џьонуа Аџьынџьтәылатә еибашьра Ду аҭәагашоура иалахәыз аԥсуа шәҟәыҩҩцәа дызларуаӡәкыз ала, аибашьра ате-матика исахьаркыратә рҿиамҭаҿы аҭыԥ хатәра ааннамкылар ауамызт, иагьааннакылеит ипоезиаҿгьы, ипрозаҿгьы. Аибашьра атема иазкуп Ҷ.Џьонуа иажәабжь кьаҿқәа: «Ашәарацацәа ҿарацәа» , «Агәалашәара» . Актәи ажәабжь («Ашәарацацәа ҿарацәа») аҟны иаарԥшуп Аџьынџьтәылатә еибашьра Ду аан, 1943 шықәсазы, Нхыҵ Кавказ, аӡиас Ҟәбина ахықәан алеитенант еиҵбы Шамба инапхгарала аԥшыхәцәа ргәыԥ иалаз асовет еибашьцәа иаадырԥшуаз афырхаҵарақәа.
«Агәалашәара» зыхьӡу ажәабжь иаанарԥшуеит уи афырхацәа хадақәа, аибашьраан еицеибашьуаз акапитан Козлови, Маҳҭы Ақапбеи аибашьра ашьҭахьтәи реиҩызареи реиҭанеиааиреи рыӡбахә. Зыԥсшьара Аԥсны, зҩыза Маҳҭы Ақапба иҩны изхызго Козлов игәалаиршәоит «Аԥсра афабрика», «Европазегьтәи анышәынҭра» ҳәа изышьҭаз атҟәацәа рлагер иҩызцәеи иареи ахы ианақәиҭыртәуазтәи ахҭысқәа, алагер аҿтәи апалач Рауфман исолдаҭцәеи иареи нырҵәаны атҟәацәа-абаандаҩцәа рхы ишақәиҭыртәуаз, уи ибла ихгылоит абаандаҩцәа ирхыргаз атрагедиа, жәанызқьҩыла амца иалажьны ирбылуаз абаандаҩцәа ррыцҳарақәа, еиқәхазгьы зҭагылаз аџьаҳаным ԥсҭазаара асахьақәа, афашистцәа иаадырԥшуаз агыгшәыграқәа.
Ажәабжь «Агәалашәараҿы» №. Џьонуа ицәыригоит афашистцәа ирҿагыланы иқәԥоз асовет ар ргәымшәара, иаадырԥшуаз агуманизм, даҽа ганкахьала, уи исахьарку ажәа алшарақәа рыла иааирԥшуеит ауаатәыҩса рҿаԥхьа гитлертә фашистцәа иҟарҵаз агыгшәыгра. Асовет уаа ӡыригоит зыԥсадгьыли ауаатәыҩсеи афашизм иацәызыхьчо ԥсҿыхыҩцәаны. Аҩымҭа ианыԥшуеит ауаатәыҩса афашизм иацәызыхьчаз, иахьагьы аиаша ахьчара аҭаххар, уи ахьчара шрылшо, еснагь уи рыҽшаздырхио.
Аџьынџьтәылатә еибашьра Ду ашықәсқәа раан еибашьҩык, абџьар кны хацәынмырха аӷа иҿагыланы иқәԥоз шәҟәыҩҩык, уаҩытәыҩсак иаҳасабала Ҷ.Џьонуа ихигоз ахҭысқәа даара иԥсҭазааратәны, иԥсабаратәны ицәырызго, ашәҟәыҩҩ заа иаԥиҵаз инеиҵыху, ихатәроу ҩымҭоуп ажәабжьоу «Амаӡақәа рымаӡа» .
Ари ажәабжьоу ахы аҵаҟаҵәҟьа епиграфс иаҵаҩуп аҩымҭа иаанарԥшуа аамҭа хьанҭа иарҿиаз арыцҳарақәеи, автор ихаҭа уи аамҭа инаҭаз ахәрақәеи рахь ухьазырԥшуа ажәақәа: «Аџьынџьтәылатә еибашьра иалаӡыз сашьцәа Володиеи Џьавдеҭи, зҿышәымҭуазеи, џьым, шәабаҟоу, сара шәшыгәхьаазгаз сҳәаӡомызт, аха саазқәылаз сычҳара хыҵуа ишалагаз жәдырыр иауазеи?»
«Амаӡақәа рымаӡа» аҟны иаарԥшуп Нхыҵ Кавказ, Моздок ақалақь акәша-мыкәша, аӡиас Терек, Малка рӡыԥшаҳәақәа, Цимлианск, Прохладни уҳәа аҭыԥқәа рыҟны асовет ар рфицар қәыԥш – аҩымҭа автор Ҷиҷико Џьонуа иҩызцәеи иареи злахәыз аибашьратә хҭысқәа, урҭ ахҭысқәа дара хацәынмырха рхы шрыладырхәуа, аӷа хәымга иҟәаҟәа шԥырҵәо, аха даргьы аӡәырҩы шырхәуа, ишыршьуа атәы зҳәо аепизодқәа. Абри ажәабжьоу аҟны автор акырынтә рыӡбахә иҳәоит ицеибашьуаз, иԥсы ҿызхуаз, зыԥсы ҿихуаз иҩызцәа: Саша Лиждвои (аибашьра ҟалаанӡа Киевтәи акиностудиаҿы операторс аус зухьаз), аштаб аначальник амаиор Филипов, акурсант Усатов, Молчанов, Кузнецов, Џьоев, Борис Славкин, алеитенант еиҳабы Фоменко, Андреи Миасоедов, арота аполитрук Владимир Руденко, аҟарач ҭыԥҳа аҩымҭа алирикатә фырхаҵа – ашәҟәыҩҩ иԥсы злаҵәан бзиа иибо, бзиа дызбо Салима реиԥш иҟоу ауаа хазынақәа.
Ари ажәабжьоу аҟны зыӡбахә ҳәоугьы, зыӡбахә ҳәамгьы аперсонажцәа, иара автор днарылаҵаны аибашьра аҭәагашоура ӷәӷәа ианалашәалак, ма фырхаҵарыла аибашьратә еидыслараҿ ииааины ианалҵлак Ҷиҷико Џьонуа аҩымҭаҿы акырынтә игәалаиршәоит Ҷлоу ақыҭан, Аимара аҳаблан, дахьиз-дахьааӡаз амӡырха агәашә данҭыҵуаз иаб Махаз Џьапуа ишьҭаиҳәаз ажәақәа: «– Уаб иџьынџь умазкыз уаргьы дықәумцакәа умун!» Арҭ ажәақәа леитмотив хаданы ирымоуп аҩымҭаҿы имҩаԥысуа ахҭыс хадақәа зегьы. «Абри сгәы архаҵон. Исыԥхьон ԥхьаҟа!» – иҳәоит авторгьы иажәабжьоу ахыркәшамҭаҿы.
Аха ари ажәабжьоу даҽа мотив хадакгьы рахәыц ҟаԥшьны ахы инаркны аҵыхәанӡа иагәылсуеит, уи
аҩымҭа алирикатә фырхаҵа – автори Салимеи руаҩытәыҩсатә цәанырра ду, рымаӡақәа рымаӡа, рыбзиабара ауп. Аха рыцҳарас иҟалаз, Салима аибашьраҿы фырхаҵарыла дҭахоит, автор уи инапала деиқәикуеит, иҩызцәеи иареи еицхырааны лызқәаҭыԥ дырхиоит, лхы зқәылҵаз лыԥсадгьыл дамардоит, аха лыԥсы аҭыҵымҭаз автори лареи рыбзиабара ду аӡбахә зҳәоз амшынҵа, «Амаӡақәа рымаӡа» инапаҿы иоуртә лҽаалыртуеит алирикатә фырхаҵа иҿаԥхьа. Автор изынхоит «Амаӡақәа рымаӡа».
Ари аҩымҭа поемак иаҩызоуп зыԥсадгьыл зхы ақәызҵаз автор иашьцәа Володиеи Џьавдеҭи рзы, ивыршьааз иеибашьратә ҩызцәа рзы, аҟарач ҭыԥҳа Салимеи иареи рыбзиабара ду – «Амаӡақәа рымаӡа» азы.
Ла иабо хы иаԥсоуп рҳәоит аԥсуаа. Ирацәоуп ари ажәаԥҟа иаҳәо, аха ауаҩытәыҩса аибашьра аҭәагашоура агәҭаҵәҟьа далагыланы абџьарла данеибашьуа, дзеибашьуа ихаҭа димшьыр, уи иара данишьуа аамҭазы иибо, абара мацара еиԥшым, уи хамышҭыхәуп. Ҷиҷико Џьонуа абџьар аанкыланы хацәынмырха афашизм иаҿагыланы иеибашьуаз аԥсуа шәҟәыҩҩцәа дызларуаӡәкыз ала игәалашәарақәа рышәҟәы «Амца дырцәоит мцала» (Аҟәа, 1974) хамышҭыхәк иаҩызоуп.
Ашәҟәы дафырхаҵа хадоуп алирикатә фырхаҵа – автор. Уи еиҭеиҳәоит, иааирԥшуеит хаҭала дызлахәыз, иибаз, иаҳаз, ивагыланы еибашьуаз, ивыршьааз, ивырхәааз, иахьеи-уахеи дызцыз иеибашьратә ҩызцәа асовет уаа. Урҭ рхыԥхьаӡараҿы иҟоуп аурысцәа: Кузнецов, Луниов, Усатов, Слипчук, Стрельников, аполитрук Белов, Панченко, Владимир Биков, Фомин, аԥсацәа: Леуа Голанӡиа (адивизиа акомиссар), Виктор Бжьаниа, Андреи Басариа, Мышьа Гадлиба, Аруҭан Барганџьиа, абалкар ԥҳәызба – аҳақьым Салима Кадир-иԥҳа Аминова, ауаԥсқәа Шьалуа Маргиев, Џьоев, ақырҭуа Тофик Аманаӡе убас аӡәырҩы.
«Аԥхьажәа ацынхәрас» зыхьӡу арҭ агәалашәарақәа рышәҟәы аԥхьатәи адаҟьаҿы №. Џьонуа иҩуеит: «Афронт аҿы сара амшынҵақәа зҩыртә сзыҟамлеит: абџьар кны аԥхьа инеиуаз архәҭақәа срылан. Убри аҟнытә зыӡбахә сымоу… цәала-жьыла аибашьра иадҳәалоу арҭ ажәабжьқәа, ақьаад ахь ииазгарц азы уажәы снапыршьышьуеит, избанзар дареи сареи иҳабжьалаз аамҭа аԥарда иснамырбо рацәахеит… Аха ус егьа иҟазаргьы… сгәалашәарақәеи сареи ҳнапқәа еибаркны, иахьанӡагьы цқьа имӷьац жәытә ҭабиақәак ҳарҭаланы ҳҿынаҳхоит…»
Абарҭ ажәақәа рыла автор игәалашәарақәа рышьҭа дышхыло ҳаиҳәоит, аха убарҭ ажәақәа рышьҭахь асноскаҿы иҳәоит игәалашәарақәа рыртытра хықәкыс, идеиас иамоу аҽыҵгагьы. Иахәҭаны иҳаԥхьаӡоит уи аҽыҵга агәаларшәарагьы: «Афронт аҿы сыблала избаз ахҭысқәа иахьанӡа иҵәахын, схала заҵәык издыруан, сара исхатәын, аха урҭ ирыхҳәаау сгәалашәаратә жәабжьқәа акьыԥхь ахь рхы ансырха, аибашьра ацәымӷреи уи ақәыӡбареи рзы, маҷк иадамхаргьы, агәқәа рыр-цыхцыхра рылшарымашь ҳәа сгәы иҵхо ицәырызгоит ари аҩымҭа».
Уиқәшаҳаҭымхарц залшом автор. Уи игәалашәарақәа рышәҟәы «Амца дырцәоит мцала» ахы инаркны аҵыхәанӡа иагәылубаауа аибашьра аҭәагашоура, алаӷырӡ, ашьа, агыгшәыгра, ауаа реихӡыӡаара, асовет уаа милаҭ еилых ҟамҵакәа рнапқәа еикәыршаны афашизм иаҿагыланы хацәынмырха рықәԥара зеиӷьаҟам қәыӡбароуп афашизм азы.
№. Џьонуа игәалашәарақәа рышәҟәы «Амца дырцәоит мцала» акомпозициа, ахҭысқәа реилаҵашьа даара уаҩ дыхнахыртә еиԥш ҟазарыла иҟаҵоуп. Аибашьра ахьымҩаԥысуа аҭыԥқәа: (урҭ араҟа еиқәаҳаԥхьаӡом уиаҟара, заа ибиографиаҿы иаҳарбахьеит) Нхыҵ Кавказ, Дон аӡиас ахықәқәа, ақалақьқәа, ақыҭақәа ҿаҿаӡа
убла иаахгылартә иҟаҵоуп аҩымҭаҿы. Автор хараӡа иаҩсхьоу аамҭеи дызҭагылоу аамҭеи раан иҟало ахҭысқәа џьабаада, ҟазарыла еихышәшәо еилеисоит, аки-аки хеибарҭәаауа, реилкаара уадаҩымкәа, ахҭысқәа неивга-ааивго иҟаиҵоит, аамҭа апанорама ккаӡа аԥхьаҩ ибла аҿаԥхьа ииаигоит, илаԥш иҵаиршәоит, ибла ақәикуеит.
«Амца дырцәоит мцала» баша агәалашәарақәа рышәҟәык аҳасабала исыдсымкылеит сара. Уи зыхҭысқәа еилаҭәах еиласоу, иаанарԥшуа аԥсҭазаара аҵабырг ахронологиа мацара иадҳәаламкәа, ауаҩы дызлагыланы деибашьуа, аԥсра абла дҭаԥшуа аԥсҭазааразы дықәԥо, аԥсҭазаара ҳаракуа, уи агәыбылра ӷәӷәа дыркуа, зыԥсҭазаара иааикәыршаны игылоу ауаа идзырхәо, азеиԥш уаҩытәыҩсатә идеиа бзиақәа мырӡкәа изыхьчо, ауаҩ иҟазшьа ҳаракқәа ӡырызго игхақәагьы мӡакәа ирықәыӡбо алирикатә фырхаҵа – автор иеибашьратә хҭысқәа, насгьы урҭ анымҩаԥысуа аамҭа хьанҭа аазырԥшуа фырхаҵаны дӡырызго, дызлагылоу иаамҭагьы иаргьы ӡырызгаз сахьаркыратә ҩымҭоуп. Агәалашәара аформала автор аибашьра аамҭа гәыс-гәаҵәас иамаз цәыригоит, ацәгьеи-абзиеи еилыршәшәо, аԥсҭазаара аԥсы ахьҭаҵәҟьаз, нас аԥсы зызҭаҵәҟьаз агәаӷьҵәҟьа зыхьчоз ауаа, аҭынчреи, аԥсадгьыли, ауаҩреи рзы асовет уаа гитлертә фашизм иаҿагыланы имҩаԥыргоз Аџьынџьтәылатә еибашьра Ду аантәи аԥсҭазаара аҵабырг цәыригоит. «Амца дырцәоит мцала» убри Асовет жәлар рџьынџьтәылатә еибашьра аантәи ахамышҭыхәқәа аазырԥшуа жәабжь дууп, сахьаркыратә белетристикоуп, сахьаркыратә хроникоуп, автор баҩхатәрала еиҿаиртәыз гәалашәароуп.
Сгәанала «Амца дырцәоит мцала» Ҷиҷико Џьонуа исахьаркыра-рҿиаратә қәҿиарақәа ируакуп. Уи асовет жәлар афашизм иаҿагыланы имҩаԥыргаз Аџьынџьтәылатә еибашьра Ду азы ҳаԥсуа прозаҿы иаԥҵоу иреиӷьу аҩымҭақәа ируакуп.
№. Џьонуа иаԥиҵаз аҩымҭа «Ампахьшь хәбаба» амилаҭцәа зхоу, аԥсуа доуҳатә ԥсабара иқәгылоу, аԥсуа бызшәа цәыцәыла иҩу, иреиӷьӡоу аԥсуа жәабжьқәа ируакуп. Ганкахьала уи еиҵаҭәы иҟоу, аԥсыуа шьха қыҭа ԥшӡак уналанарԥшуеит. Нас арыжәтә мыцхә ыжәны иҟоу Арзамеҭ Бганбеи, иҽы ццышәи зыниаз арыцҳареи, амашәыри унагәыланарԥшуеит. Нас иҟоуп автор ҟазарыла еиҿикаауа акомпозициатә хьаҵра. Ҟаимаҭла еиҿкаау аԥсуа чара, уи иаҵоу акәамаҵамақәа, аҵас, ақьабз, ачеиџьыка, аԥсыуала аҳаҭыр еиқәҵара, абыргцәеи аҿари реимадара, ашәаҳәара, акәашара.
Даҽа ганкахьала забацәа рыбзиара иаҵаҽырбо, иҽхәо, ирқьынцыцны иааӡоу Чаба амарӷьаԥал ихаҿрала, ажәабжь аҟны уаҩы ибоит, аӡәы идамзаргьы ибааԥсны иааӡоу ауаҩы арыцҳара ду ҟаиҵар шилшо ауаажәларраҿы.
Ҳәарас иаҭахузеи, амааӡа агәымхара аҟаҵара изымариоуп, еиҳараӡак арыжәтә иҽанаиргалак нахыс.
Аҩымҭа афырхаҵа хада Арзамеҭ Бганба, Аџьынџьтәылатә еибашьра Ду аан фырхаҵарыла афашистцәа зырӡыӡоз аԥырҩы, аҭынчра аамҭаҿы, иара аҭамадара ахьныҟәигаз ианшьа иԥа ичараҿы акәыз, иҩыжәшьа, ихымҩаԥгашьа бзиоуп, ааӡара, ачҳара имоуп, ауаа рыгәшәа-мшәа икуеит, дмилаҭ хьӡырҳәагоуп, аха арыжәтә мыцхә анижә, Чаба игәымхара анизацла, убриҵәҟьагьы иара иаҵкыс иеиҳабыз ақыҭсовет ахантәаҩы, ауаҩ нага, иҩыза бзиа Батаҵәҟьагьы дизымӡырҩит. Мчыла арыжәтә зыржәны иҟаз аҽырҳа гәамҵ дицәақәтәеит. Убри ауп ари аҩымҭа аҟны идеиа хаданы изыҟоу, хықәкы хаданы изамоу арыжәтә мыцхәы ажәреи, зымгәа азага ззымдыруа Чаба иҩызцәа амааӡақәеи рықәыӡбара.
Убри ауп ажәабжь «Ампахьшь хәбаба» ахыркәшамҭаз ашәҟәыҩҩ аԥсреи абзареи ирыбжьагылоу, ахәышәтәырҭаҿ ишьҭоу Арзамеҭ иан аҭакәажә абас зылирҳәо:
«Ааи, нан, нан! Сара узысмеигӡазеи Арзамеҭ? Арыжәтә мыцхәы шәымжәлан ҳәа уара уакәымзи аҷкәынцәа ирабжьалоз! Узыниазеи рыцҳарас? Сзыхурҟьазеи нан! Уан сакәымзи, нан»…
Ажәабжь аидеиа цқьа иаликаарц азын ауп автор иажәабжь ахыркәшамҭаҿы абас зиҳәогьы:
«Арзамеҭ иан дибозар, дыҳәҳәар ҟаларын:
– Ауаҩы, уқәра кьаҿуп… Уҟанаҵ уҟаз хаҵаҵас, аха иулшоит утәылазы иҵегь ҟауҵарц: абашазы ухы ҭаумырхан! Ргәы иаумырган анацәа!..»
Шаҟа ибзианы, шаҟа ииашаны иҳәоузеи арҭ ажәақәа! Уаҩы игәы инархьгәышьоит, аха арҭ ажәақәа анҳәази уажәи рыбжьара 47 шықәса шыҵхьоугьы, урҭ иахьагьы даҽа аамҭанык еиԥшымкәа актуалра шрымоу иаанхоит. Арыжәтә мыцхә ажәра, хыԥхьаӡара рацәала ауаа рыԥсҭазаарақәа зыркьаҿуа, ма иҿахызҵәо иахьатәи ҳаԥсуа уаажәларра апроблема хадақәа ируакуп, зҵыхәа ԥҵәатәу анегативтә цәырҵрақәа иреиуоуп.
Ҷиҷико Џьонуа ипрозаҿы аҭыԥ ҷыда ааннакылоит ажәабжь кьаҿ. Уи зшәагаа маҷу ажәабжь кьаҿ ахышәара-ҵышәара иҭагӡаны акрызҵазкуа абзазаратә, иара убас афилософиатә проблемақәа ықәиргылоит. Еиҳараӡак урҭ ажәабжь кьаҿқәа рыҟны автор дрықәыӡбоит аԥеиԥш лаша, аперспектива змоу аԥсҭазаара иамҩалацәам, уи аизҳазыӷьара иаԥырхагоу, иаԥышьклаҳәуа ауаа.
Убарҭ аԥсҭазаара аизҳазыӷьара иаԥырхагоу, ԥеиԥш-лаша змам ауаа лаҟәқәеи, аԥсҭазаараҿы макьана имаҷымкәа аҭыԥ аанызкыло анегативтә цәырҵарқәеи цәырыргоит, иагьҿаԥырҽуеит Ҷ.Џьонуа иажәабжь кьаҿқәа: «Алабҷашь зку» , «Аԥаҭхь» , «Абду дрықәыӡбоит» , «Адәыӷбаҟны» , «Аиҩызцәа реимак» , «Абзиабареи агәҭыхеи» , «Ателефон иаҵәақәа» , «Татаԥшь»  уҳәа убас егьырҭгьы. Араҟа аԥхьаҩ иԥылоит, автор дызқәыӡбо
шықәса ҩынҩажәа џьарак итәаны ззанааҭ ала аус зуаз, аха даныҩагыла дзыԥсахшаз уаҩ дызмааӡаз Мураҭ-иԥа Раџьаб, ашкол аҟны аԥсуа литературеи аҭоурыхи рзы ирҵаҩу, аха зыҩны, зхатә библиотекаҿ аԥсуа литературатә, ма ҭоурых шәҟәык ҩнам арҵаҩцәа, зҩыза аԥаҭхь имжәыр аԥсуара изныҟәымгошәа згәы иабо ауаа лаҟәқәа, абду Дар-иԥа Ҳаҭхәа дызқәыӡбо зыԥҳазаҵә аԥсшәа лызмырҵо аԥсуа рҵаҩы Шьашьна Сиуарна-иԥҳа, Зураб иеиԥш иҟоу жәлар рмал еимызҵәо ауаа, Ҷаӷьыци Алҵыкәи реиԥш иҟоу, арыжәтә мыцхәы ыжәны зхы зырччархәуа ауаа лаҟәқәа, ауаҩы сизгәааит ҳәа иҟам-иным ацәгьа изызҳәо Мадина лҩызцәа зыбыз зҿы иҭамгыло ауаа хьымӡӷыдақәа, Кәынта Таҳир-иԥа иҩызцәа цәгьа-мыцәгьала амалрҳаҩцәа, Агра лҩызцәа амораль зцәыӡхьоу, хәыцырҭа змам, агәҿыӷь иакны иаго аҳәса цәаԥҽыгақәа…
Амала иазгәаҭатәуп араҟа еиқәаҳаԥхьаӡаз №. Џьонуа иажәабжьқәак рыҟны иаҳԥыло аперсонажцәа зегьы шуаа лаҟәқәам, урҭ ирылоуп иҵауроу ауаа ҟаимаҭқәагьы. Ҿырԥштәыс иаагар ауеит «Ателефон иаҵәақәа». Ари ажәабжь аҟны иуԥылоит иҳаҵ-ҳаҵо аҵара иашьҭоу, иагьаҿу аҿаргьы. Убарҭ дреиуоуп астудент Хьымца. Уи аҵара иҵоит, ииашоу, ицқьоу ахәыцрақәа змоу, ацәгьа-мыцәгьа ҿаԥызҽуа, иҿырԥшыгоу аԥсҭазаара аиҿкаара зҽаззырхио ҵеиуп. Нанашь зыхьӡу аперсонаж лакәзаргьы, амузыка зҵо, макьана иқәыԥшу ԥҳәызбоуп, аха уб-ригьы шьҭа илылшоит аҩны Агра ишакәым данцәажәо, ҩ-ҿык, ҩ-хымҩаԥгашьак анаалырԥшуа, дымшәа-дмырҳа уи лхымҩаԥгашьа ақәыӡбра. Аҩымҭаҿы уамак ицәыргамзаргьы, уаҩы ибоит араҟа Нанашьеи Хьымцеи шракәхо уаҵәтәи амш зтәхо.
«Ателефон иаҵәақәа» ҟарҟаруеит иҳәоит автор, избанзар, урҭ ирылацәажәо реиҳараҩык ирҳәо акгьы зымҳәо кәты ҟарҟаррак иаҩызоуп азы, «ателефон иаҵәақәа» рыла ахәаахәҭҩы иԥҳәыс Агра луадақәа
зегьы ирҳәогьы рацәоуп, урҭ рырацәарагьы иаҳәоит дара зтәу аҩнаҭа аԥшәмаԥҳәыс лаашьара, лдунеи ҭшәа аԥсабара. Арҭ амаҭәарқәеи аҭагылазаашьақәеи асимволтә ҵакы риҭоит автор.
Хаз ҷыдала иӡбахә ҳәатәуп ажәабжь кьаҿ «Татаԥшь» аперсонаж хадацәа ируаӡәку Гәыдым. Ари зқәыԥшра аан знапхы цәгьаз, арҳәра, аӷьычра амҩа-ҵәыры ианылаз ҷкәынан, аха иҩыза бзиа аколнхара ахантәаҩы Никәа Хәрашьыҭ-иԥа ибзоурала хатә џьабаала анхара-анҵыра напы аиркын, иахьа дыбзанхаҩны, ихы-ихшара, иҭаацәара уҳәа дмахәҿараауп, деиҵаҭәы дыҟоуп. Ажәабжь алирикатә фырхаҵа – автор (акорреспондент) игәаԥхаз Гәыдым иԥҳа ԥшӡа «Татаԥшь» лакәзаргьы аҵара зҵо студент ԥҳәызбоуп, аԥеиԥш-лаша лзыԥшуп. Гәыдым иқәыԥшымҭазтәи иҩыза (автор уи ахьӡгьы иимҭеит), аӷьычра иаҟәымҵыз иакәзар, длахьынҵадахеит, аҳәахәдажә еиԥш длыбжьахәаша дыӡит. Ажәакала ажәабжь «Татаԥшь» зхатә џьабаала инхо-инҵуа илахьынҵа шыԥшӡоу, аӷьычра иаҟәымҵыз дышлахьынҵадахаз аҳәоит.
Арҭ ажәабжь кьаҿқәа ааизакны цқьа ирыцклаԥшуа имбарц залшом урҭ ааӡаратә ҵакқәа шрымоу, ишхырҳагоу, аха иҟоуп арҭ аҩымҭақәа рыҟны аԥхьаҩ игәы еихьызшьшагьы. Ажәабжь кьаҿқәа ридеиатә ҵакқәа бзиоуп, аха урҭ аҵакқәа хтцәаны, газеҭтә публицистикатә статиак аҟны еиԥш ианцәыргоу ыҟоуп. Ари маҷк рсахьаркыратә мчхара аркәадоит.
№. Џьонуа иажәабжь кьаҿқәа аԥхьаҩ ирылибаауеит аессеқәагьы. Убарҭ иреиуоуп сахьаркышьалагьы, ҵакылагьы автор ибаҩхатәра зныԥшуа аессе «Ацыха-ӡыхь» . Аҩымҭаҿы ҟазарыла ицәыргоуп ҭабара зқәым аԥсуа литература аӡыхь ыҵызхыз Дырмит Гәлиа ихигаз аџьамыӷәа цәгьа, уи иԥсҭазаара даналҵгьы, иара еиҵихыз ацыха-ӡыхь иаҿыхәоз, иацызҵоз аԥсуа шәҟәыҩҩцәа Дырмит ихәышҭаараҿы ицыха-ӡыхь аӡыхтарҭаҿы гәцаракрыла анҵас ирԥылоз, издызкылоз Елена Андреи-иԥҳа Гәлиа лџьабаа. Лара убри Е. А. Гәлиа лоуп автор иессе зыхьӡниҩылазгьы.
Ҷиҷико Џьонуа изы ахәыҷтәы жәабжьқәа рыҩра социалтә заказк, социалтә уалԥшьак анагӡара иаҩызан. Аԥсуа школ, аԥсуа хәыҷқәа, аԥсуа хәыҷтәы журнал «Амцабз» аныҟала, иҟалар акәын аԥсуа хәыҷтәы литературагьы. Иара ашәҟәыҩҩ ихаҭа иакәзар, заа уи ихәыҷтәы поемақәа ҳанрыхцәажәозгьы ишаҳҳәаз еиԥш, ахәыҷтәы журнал «Амцабз» аредакциа аҟны аус аниуаз ауп ахәыҷтәы жәабжьқәа рыҩра даналагаз.
Ҷ.Џьонуа ихәыҷтәы жәабжьқәа реилазаараҿы аҭыԥ хатәра ааныркылоит «Ленин изку ажәабжьқәа» . Урҭ хыԥхьаӡаралагьы имаҷӡам – жәаҩа жәабжь ыҟоуп.
Акоммунист партиеи асовет Ҳәынҭқарреи рышьаҭаркҩы, Асовет жәлар рхада В. И. Ленин ганрацәала еилаз ипартиатә, иҳәынҭқарратә, иуаажәларратә усура ду, ихатә ҭаацәаратә ԥсҭазаара уҳәа ирызкны агәалашәарақәа, еиуеиԥшым ажанрқәа ирыҵаркуа асахьаркыратә, иара убас аҭҵаара-дырратә усумҭақәа, арҿиамҭақәа рацәаны иаԥҵан асовет литератураҿы. Аԥсуаагьы иҳамоуп аԥсышәала ицәажәо ҳара ҳхатәы Лениниана. Аԥсуа литератураҿы иҟоуп асовет жәлар рхада Владимир Илиа-иԥа Ленин изку, аԥсуа шәҟәыҩҩцәа иаԥырҵаз: ажәеинраалақәа, апоемақәа, ажәабжьқәа, агәалашәарақәа, егьырҭ адунеи абызшәақәа рахьтә иеиҭагоу аҩымҭақәагьы. Абаҩхатәра ҟаимаҭ змаз аԥсуа шәҟәыҩҩ №. Џьонуа иакәзар, иаԥиҵеит В. И. Ленин иааигәаны дыздыруаз аурыс усуҩ Н.А.Емелианов игәалашәарақәа рхархәарала аԥсышәала иҩу асовет жәлар рхада изку ахәыҷтәы жәабжь ҟаимаҭқәа. Урҭ ажәабжьқәа рцикл зеиԥш хыс иамоуп «Ленин изку ажәабжьқәа» ҳәа. Ацикл еиднакылоит ахәыҷтәы жәабжь кьаҿқәа: «Алакә ацынхәрас», «Амаӡа», «Аҵх еилаарцыр», «Асаҟәа-стол», «Иҿҟьаса ишьҭан», «Аԥсыӡҳәынҭқар», «Аҳәҳәагақәеи аҷҟарапатқәеи», «Амҩа иқәлеит», «Анасыԥ», «Ацәмаҭәа», «Ацҳаражәҳәаҩ», «Амрагыларахь ицәылашоит».
Урҭ ирныԥшуеит В. И. Ленин иҩызцәа абольшевикцәеи иареи Октиабртәи ареволиуциа Ду аиҿкаара рыҽшазыҟарҵоз, В. И. Ленин Разлив, нас Финтәылан дтәаны ареволиуциа-политикатә статиақәеи, аҭҵаара-дырратә усумҭақәеи анаԥиҵоз аамҭа. Ажәабжьқәа рҟны ганкахьала иӡыргоуп ааԥсарак агәхьаа мкыкәа В.И.Ленин инеиԥынкыланы уахи-ҽни имҩаԥигоз арҿиаратә, аҭҵаара-дырратә, апартиа-напхгаратә усура ду, уи аџьажәлари, ауаатәыҩсеи, ахәыҷқәеи рахь иааирԥшуаз агәцаракра, агәыбылра, даҽа ганкахьала ахархь-уааи, ахәыҷқәеи, иҩызцәеи, иара Ленин ишҟа меигӡарахда ицәырыргоз агәыбылреи, агәрагареи, ахӡыӡаареи.
«Ленин изку ажәабжьқәа» ртематика ханарҭәаауеит «Амиланҭра»  зыхьӡу №. Џьонуа ихәыҷтәы жәабжь кьаҿгьы. Араҟа аԥсуа шәҟәыҩҩ гәыблыла иӡыригоит ажәабжь аперсонаж хада, Саша хәыҷы ажәлар рхада иахь имоу абзиабара ду, агәцаракра, иара убас В. И. Ленин иара Саша иахь иааирԥшуа агәцаракра.
№. Џьонуа икалам иҵихыз ахәыҷтәы жәабжь ҟаимаҭқәа ируакуп «Акәаш былуан» . Уи араҟа ихы иаирхәеит Абрыскьыл изкны аԥсуа жәлар иаԥырҵаз аҳәамҭа. Уаҟа ганкахьала иааирԥшуеит ҳажәлар рхақәиҭреи, рыбзазара аиӷьтәреи рзы ақәԥаҩ ду, жәлар рсахьаркыратә фантазиа иахылҵыз афырхаҵа Абрыскьыл ихаҿсахьа ес-ииуа аԥсуа биԥарақәа ишрымардо, ашкол аҟны аҿар ари алегендартә фырхаҵа игәыбылра шрыларааӡо, даҽа ганкахьала уи ихьӡ иадҳәалоу аҭыԥқәа шыддырбо дара аҵара дзырҵо арҵаҩцәа. Ажәабжь аҟны ашәҟәыҩҩ Абрыскьыл изку ажәлар рфырхаҵаратә ҳәамҭа иеиҭаирҳәоит ажәабжь аперсонажцәа хәыҷқәа раб – ажәабжьҳәаҩ (автор
уи ихьӡ иҳәаӡом). Ажәабжьҳәаҩ ишиҳәо ала, ажәлар Абрыскьыл ихы иақәиҭтәра идырҵоит иара ианшьа Ашьханыҟәа зыхьӡу аԥсуа хаҵа ӷәӷәа. Абрыскьылгьы аԥсуа жәлар рахь ихы рханы иҟаиҵо алабжьарақәагьы Ашьханыҟәа иоуп изирҳәо: «Уахьнеиуа сара сцынхәрас сыуаажәлар рҿаԥхьа ухырхәа, усызрыҳәа ргәы кармыжьырц. Рнапқәа еикәыршаны бзиа еибабалааит, дара-дара шьҭибахуанаҵы дгьыл ахаан аӡә дыриааирацы зыҟалом!»
Араҟа ажәлар рфырхаҵа ижәлар ирыҵеиҳәоит аԥеиԥш-лаша роурц азы зда ԥсыхәа ыҟам ахымҩаԥгашьа «ашьҭибахра», аидгылара.
Ажәабжь аҟны иаарԥшуп аҳәамҭа аҩбатәи афырхаҵа хада Абрыскьыл ианшьа Ашьханыҟәагьы, аԥсыцқьа зхамыз аҭакәажә лгәаԥхарала иҭахара.
№. Џьонуа иажәабжь «Акәаш былуан» еиҵагыло аҿар ирыланааӡоит ажәлар рхақәиҭразын, рыбзазашьа аиӷьтәразын алегендартә қәԥаҩцәа дуқәа Абрыскьы-ли, уи ианшьа Ашьханыҟәеи рышҟа абзиабара ӷәӷәа.
«Ҽнак аӡарақәа шгәарысхыз»  ахьӡуп раԥхьаӡа акәны абнахь аӡарақәа гәарызхыз ажәабжь алирикатә фырхаҵа, аперсонаж хәыҷы ихәыцрақәа, имчымхарақәа, аӡарақәа рлеишәа, рхымҩаԥгашьа, агәыла ԥҳәыс лыцхыраара, аӡар рыхьчара (ргәарх-гәараҵара) ауадаҩрақәа, аҷыдарақәа, ахьча хәыҷы иамхаҟаҵаз аҩжьрақәа, игха-ԥхақәа, аҭаацәа имаршәа кны ишизныҟәаз, аха иусуразы лахь ширҭаз ҟаимаҭла иаазырԥшуа Ҷ.Џьонуа ихәыҷтәы жәабжь.
Ари ажәабжь автор иқәҿиарақәа рахь иԥхьаӡатәуп, зыӡбахә иҳәо аӡар ргәархра иацу ауадаҩрақәа аԥсҭазааратә ҵабырг иазааигәаны, иԥсабаратәны иахьааирԥшуа.
Ажәабжь ҟаимаҭла унагәыланарԥшуеит аԥсасеи ашьамаҟеи маҷымкәа ианызҵоз, аҿаҩа қыҭаҿтәи аԥсуа ҭаацәара ду абзазара асахьақәа.
«Манча»  зыхьӡу аессе аҟны Ҷ.Џьонуа аԥсҭазааратә факт, аԥсҭазааратә ҵабырг ҵаҵӷәыс ишамоу, мҩашьахуа аԥхьаҩ агәра игартә исахьаркны иааирԥшуеит аԥсуа литература ашьаҭаркҩы Дырмит Гәлиеи, аԥсуа ҵаралашара амаҵзуҩ ду Кондрат Фиодор-иԥа Ӡиӡариеи ҿыц ажәеинраалақәа рыҩра иалагаз аҿар шаҟа ирызҿлымҳаз, ирыхӡыӡаауаз, ирыцхраауаз, арҿиаратә усура ргәы ацԥыҳәо иҟалартә, арҿиаратә усура аҭакԥхықәра ду шаҭаху рмаршәа кны, ргәы ахмыршәакәа ишреилдыркаауаз.
Иахьеи-уахеи еиҵагыло аҿар рааӡараҿы ани аби рхы аладмырхәыр, ацәгьа-мыцәгьа анрыдырбала иаԥхьдмырҟәҟәаар, ирыгу-ирыбзоу разҳәо ауаа қьиақәа ирхамҵгылар, рыгәра рымгар, урҭ аҟазшьа бааԥсқәа шьҭырхыр шалшо, ахәыҷқәа иҟам-иным раҳәара шхәарҭам, уи дара шәаргәындақәаны ишыҟанаҵо агәра угартә иҳәаақәырҵоит «Ацҳа иҿаҟәеит» , «Иҟам-иным»  зыхьӡу №. Џьонуа ихәыҷтәы жәабжьқәа.
№. Џьонуа ихәыҷтәы жәабжьқәа ааизакны ухаҿы иааугозар, иумбарц залшом урҭ иахьеи-уахеи еиҵагыло ҳҿар аԥсадгьыл абзиабара, ауаҩы ҳаҭыр иқәҵара, аиҩызара, аџьа ацәымаашьара, агәымшәара, аиҳаб ҳаҭыр иқәҵара реиԥш иҟоу ауаҩытәыҩсатә ҟазшьа бзиақәа шрыларааӡо, ахатәы бызшәеи алитературеи ргәыбылра шыддыркуа.
Аԥсуа жәлар рфольклор аҟны аҭыԥ хатәра ааннакылоит аҿаԥыцтә жәабжь. Аԥсуа шәҟәҩыра ҟалеи-уажәи рыбжьара ҳашәҟәыҩҩцәа, ҳҵарауаа, ҳарҵаҩцәа, ҳажәлар рҿаԥыцтә беиара абзиабаҩцәа зегьы ашәҟәы ианырҵахьоу аҿаԥыцтә жәабжьқәа, иахьеи-уахеи аԥсуаа рыԥсҭазаара, урҭ рыҿцәажәара иацклаԥшуа ауаҩы, имбарц залшом ари ажанр ҳфольклор ажанрқәа зегьы реиҳа ишбеиоу, ишеизҳазыӷьоу ҳаԥхьаҟагьы
аперспектива, аԥеиԥш-лаша зауша ҿаԥыцтә беиараны ишыҟало. Уи еиҳараӡак шәагаала имаҷуп, ахшыҩҵак еилацаланы, иԥҟаны иҳәоуп, илахҿыху аҵакы амоуп, ажәлар рыхшыҩҵарра, рыччаԥшь аныԥшуеит, анекдот ҟазшьа амоуп, ҳажәлар ргәы иахәо, ргәы иамыхәо, иҵәылырхуа ԥҟаны иаҳәоит, рхәыцшьа аныԥшуеит, рбызшәа ацәыцәышьа, асахьаркыра-рҿиаратә цхыраагӡақәа меигӡарахда ицәырнагоит. Убри ауп, ҳәарада, аԥсуа ҿаԥыцтә жәабжьқәа ҳажәлар рдоуҳатә беиарақәа ирызҿлымҳаз, иҭызҵаауаз зегьы рылаԥш иаҳа изыҵашәоз, ашәҟәы изанырҵоз, рхы изадырхәоз.
Машәыршақә иҟамлаӡеит Дырмит Гәлиа ирҿиамҭаҿы аԥсуа ҿаԥыцтә жәабжь аҭыԥ хатәра ахьааннакылаз. Аԥсуа новеллист, адраматург, атеатрҭҵааҩ Миха Лакрба иакәзар, адунеи иадыруа иаԥсуа новеллақәа реиҳараӡак ҳажәлар рҿаԥыцтә жәабжьқәа иахьрылхыз. Ҳажәлар рҿаԥыцтә беиара абаҟа дуқәа згәылазыгӡаз Баграт Шьынқәба иҭижьыз «Ахьырҵәаҵәа» аҟынгьы ари ажанр аҭыԥ хатәра ааннакылоит. Сара дсыздырам аԥсыуа поетк, прозаикк, драматургк аԥсыуа ҿаԥыцтә жәабжьк змаҳац, ашәҟәы ианызымҵац, зхы иазмырхәац.
Аԥсуа ҿаԥыцтә жәабжь еиԥш иҟоу ҳажәлар рдоуҳатә беиара ажанр ԥшӡа Ҷиҷико Џьонуа иеиԥш иҟаз, абаҩхатәра змаз аԥсуа шәҟәыҩҩ илаԥш иҵамшәар ауамызт ҳәарада.
№. Џьонуа ашәҟәы ианиҵеит, иара ишиҳәаз еиԥш «ажәлар рҳәамҭахьтә» иаагоу аҿаԥыцтә жәабжь кьаҿқәа: «Адныҳәалара» , «Апатефон» , «Амаана» , «Аҽыкәаша» , «Аҭацаагацәа» , «Ашьоура иаҟәыҵит» , «Хҩык аашьаҩцәа» , «Ирабжьигеит» , «Афилософ» , «Кәымпыл игәы еибакит» , «Абаӷь ԥагьа» , «Хабжькәыт амшә деихсит» , «Аԥҳәысҳәара» .
Арҭ ажәлар рҳәамҭахьтә иаагоу анекдот ҟазшьа змоу, ажәлар рыччаԥшь зныԥшуа ажәабжь кьаҿқәа
ганкахьала иҿаԥырҽуеит ахамхаԥагьара, акаҷбеира, хшыҩ зҵам амч ду, амҽыӷра, ауаҩ ихьҳәара, қәнамгала ацәажәара, аашьара, аҽхәара, абзамыҟәра, ахымдырра, даҽаганкахьала иӡырыргоит, иҳараркуеит ауаҩытәыҩсатә ҟазшьа ԥшӡақәа: аҟәыӷара, ачеиџьыка, аиҩызара, агәеилыҷҷара, ахшыҩҵарра, алаф, ауаҩра зныԥшуа ахаҵара, ачҳара, ахараԥшра, ауаҩышәара, аамысҭашәара, аҿаԥыц-ԥшӡа...
Аҿаԥыц жәабжьқәа №. Џьонуа ашәҟәы ианиҵеит ажәлар рҳәамҭақәа рыхшыҩҵак хадақәа, рбызшәа аҷыдарақәа, риумор, ридеиатә хықәкы, ражәабжьҳәаратә форма рыцәмырӡкәа, аха ашәҟәыҩҩ ибаҩхатәра, иҳәоуртәашьа астилистика рбырҵкал иҵыхны. Автор зегьынџьара еиқәирхеит жәлар рҿаԥыцтә жәабжь аҟазшьа ҷыда, иԥҟаны, ажәа мыцхәык мҳәакәа ахшыҩҵак агәылыршәара аформа, алаконизм.
Ишдыру еиԥш, адунеитә литература аҩымҭа лыԥшаахқәа рыла аԥсуа литература арбеиара, ҳашәҟәыҩҩцәа хатәрақәа зегьы ируалԥшьаны ирыԥхьаӡон аханатәгьы. Ари ииашаз, ҳашәҟәыҩҩцәа рҟәыӷара, рпатриотизм, ргуманизм зныԥшуаз принциптә знеишьан. Ари азҵаара иашаны еиликаауан, ибаҩхатәра лаша адиҵеит Ҷиҷико Џьонуагьы.
Аоригинал аҟны ирымаз аҵакы, ирыҵаз аритмика, ирхаз абжьыхаа еицамкыкәа, ҟазарыла, баҩхатәра ҳаракыла Ҷиҷико Џьонуа аԥсшәахь еиҭеигеит Алеқсандр Сергеи-иԥа Пушкин иажәеинраалақәа: «Аӡын хәылбыҽха», «Абаандаҩы», Михаил Иури-иԥа Лермонтов иажәеинраала «Бородино».
№. Џьонуа аԥсышәала ирцәажәеит, иара убас, Николаи Погодин еицырдыруа ипиеса «Кремльтәи акурантқәа». Уи аԥсшәахь еиҭеигахьан, иара убас аурыс, аукраин, ауаԥс, абаза, аҟарач, ақырҭуа поетцәа аӡәырҩы
ражәеинраалақәа. Иара Ҷиҷико Џьонуа иреиӷьу иажәеинраалақәа аурысшәахь еиҭеигеит А.Ревич, урҭ «У подножья горы» ҳәа, хыс ирыҭаны, Москва ашәҟәҭыжьырҭа «Советский писатель» иҭнажьит 1961 шықәсазы. Шьоҭа Акобиа ақырҭшәахь еиҭеигаз №. Џьонуа иажәеинраалақәеи ипоемақәеи хаз шәҟәны иҭыҵит Аҟәа, Аԥҳәынҭшәҟәҭыжьырҭаҿы 1958 шықәсазы №. Џьонуа иреиӷьу иажәеинраалақәеи ипоемақәеи ақырҭшәахь еиҭаганы, хаз шәҟәны иҭыҵхьан Қарҭ, ашәҟәҭыжьырҭа «Мерани» аҟынгьы, 1985шықәсазы. Уи иажәеинраалақәа рнылахьан аурысшәалеи, украин бызшәалеи, қырҭшәалеи Москва, Днепропетровск, Қарҭ еиуеиԥшым аамҭақәа раан иҭыҵыз Аԥсуа поезиа антологиақәа.
Заа ишазгәаҳҭахьоу еиԥш, №. Џьонуа аҵара иҵон Аҟәатәи адраматә студиеи, Ш. Русҭавели ихьӡ зху Қарҭтәи атеатртә институт адраматә студиеи рыҟны. Уи ашьҭахь, 1938 шықәса инаркны Аџьынџьтәылатә еибашьра дуӡӡа иалагаанӡа, Аҟәатәи адраматә театр аҟны дактиорын. Уи ҵара-дырралагьы, усуралагьы акыр шықәса атеатр дызламадаз ала, ибаҩхатәра ԥишәар акәын адраматә ҩымҭақәа раԥҵараҿгьы, ус иагьыҟаиҵеит. Иара икалам иҵыҵит ҩба-ҩба сахьа (ҩба-ҩба акт) змоу апиесақәа: «Агәырӷьаҿҳәаша», «Ԥоу, ԥҳау?», «Илауҵаз ауп иааурыхуа».
Арҭ еиқәаҳаԥхьаӡаз №. Џьонуа ипиесақәа реизга хаз шәҟәны, «Агәырӷьаҿҳәаша» ҳәа зеиԥш хыс иаҭаны, 1959 шықәсазы, Аҟәа, Аԥҳәынҭшәҟәҭыжьырҭа аҟны иҭыҵит. Зыӡбахә ҳҳәаз апиесақәа шәагаала имаҷқәоуп, аха урҭ рыҟны автор иқәиргылоит иахьатәи ҳаамҭазын актуалра злоу, абзазаратә проблемақәа.
«Агәырӷьаҿҳәаша» зыхьӡу ҩ-сахьак змоу №. Џьонуа икомедиа аҟны имҩаԥысуа ахҭысқәа зегьы агьаргьаласа еиԥш апиеса аперсонаж хада Ерасҭа иҩнаҭа иахаҵәиуеит, уаҟа ауп дара ахҭысқәагьы ахьымҩаԥысуа.
Ерасҭа, араионтә масштаб зымҽхакыз амаҵура иахагылаз аӡәы иакәын, аха ихатәы интересқәа ажәлар ринтересқәа реиҳа иҳаракны иахьиргылоз аҟнытә имаҵура дамырхын, иҩны иԥшәмаԥҳәыс Кәакәалеи иареи еидтәалоуп. Ус, ақалақь аҟнытә даауеит уаҟа аус зуа, зхатә мешьчан интерес ссақәа ирымҽхаку, уамак ззеилымцо иԥҳа Анҭица. Уи лоуп аҭаацәагьы агәылацәагьы ршьапы иқәзыргылаз. Ақалақь аҟны уи аҭел дылзасит зауадк аҟны напхгаҩыс иҟоу лымаҳә Мақьҭаҭ иԥҳәыс, лара лаҳәшьа – Сусана. Уи лаҳәшьа Анҭица адырра лылҭеит Мақьҭаҭ ишьахалара ҳаракуп, («повышенное давление крови») имоуп ҳәа аҳақьымцәа ишиарҳәаз азы. Анҭица ахыҭҟьа ажәа «Повышение» анлаҳа сымаҳә «апавышение» ирҭеит лҳәеит, наҟ иацыз ажәақәа дырзымӡырҩӡакәа. Аҩны дахьааиз лаб Ерасҭа «умаҳә повышение ирҭеит, дминистрхеит» ҳәа, иаҳәан гәырӷьаҿҳәашас амашьына «Москвич» лзааихәарц дақәлыршаҳаҭит. Лаби лани уаҵәы рыҩны иааиран иҟоу рымаҳәи рыӡӷаби рзын ачара ду дырхиеит, ргәылацәа зегьы ршьапы иқәдыргылеит. Иҟалаз аиаша еилкаахаанӡа апиеса аперсонажцәа зегьы ргәазыҳәарақәа, рҭахрақәа, рхаҿрақәа аадырԥшуеит. Ерасҭа сымаҳә дминистрхазар, саргьы сеиҭашьҭихып, амаҵура бзиа сырҭап иҳәеит, Анҭица смаҵура шьҭаҵаны сымаҳә иахь еиҳау маҵурак салагап лҳәеит, Ерасҭа иԥҳәыс Кәакәала ҳахҵәаны ақалақь ахь ҳцап, уа аҩын бзиа ааҳхәап лҳәеит, Ерасҭа уҵарҭышагаҩуп ҳәа иазҳәоз Кәынтеи Хьудари ахьхьаҵқәаз ҟалеит, Хыгә заҵәык ида егьырҭ зегьы рпозициақәа рыҟны ихьаҵит. Аҵыхәтәаны иҟалаз аиашаҵәҟьа анеилкааха Ерасҭа иԥсы илшәшәаны дкаҳауеит.
Ажәакала, араҟа иҟалаз амц дырраҭара, акомедиа «Агәырӷьаҿҳәаша» аперсонажцәа зегьы рдоуҳатә хаҿрақәа рыцәгьеи рыбзиеи цәырнагоит.
Апиеса «Агәырӷьаҿҳәаша» аҟны автор исахьарку ажәа алшарақәа рыла дрықәыӡбоит зхатә интересқәа ажәлар ринтересқәа раҵкыс иҳаракны изыргыло акариеристцәа, аҵарҭышагаҩцәа, уала-ҭахыла аҭыԥқәа зшо ачынуаа, амҵақьақьаҩцәа, зхатә гәаанагара змам ауаа лыбз-ҩыбзцәа, Анҭица лҩызцәа амешьчанкацәа. Даҽа ганкахьала акомедиаҿы иаарԥшуп зхатә џьабаала инхо-инҵуа Хыгә, Хьудар рҩызцәа Ерасҭараа ирыгу-ирыбзоу рҿаҿы иразҳәо, ирҿагыло, аџьа иаҵагылоу, иҵауроу, зыԥсҭазаараҿы заԥхьаҟагьы аперспектива, аԥеиԥш лаша змоу аперсонажцәа.
«Ԥоу, ԥҳау?» зыхьӡу Ҷ.Џьонуа ҩ-сахьак змоу ипиесагьы жанртә ԥсабарала икомедиоуп. Апиесаҿы автор ганкахьала иаҳирбоит аԥхьагылара змоу аԥсуа қыҭаҿтәи аџьа иаҵагылоу аҿар рхаҭарнакцәа: Панџьеи Ҭакәынеи реизыҟазаашьа бзиа, рҭаацәара ԥшӡа. Панџьа иреиҳау ақыҭанхамҩатә ҵара змоу, ақыҭаҿы ҳаҭыр зқәу, Москва ақыҭанхамҩатә цәыргақәҵа иалахәыз ԥхьагылаҩуп. Иԥшәмаԥҳәыс-ихатәҩыза Ҭакәына лакәзаргьы дколнхаҩ ԥхьагылоуп. Аԥа длоуны ахшараиурҭа дҭыҵуеит. Апиесаҿы иҵоуроу персонажцәан иаарԥшуп иара убас, ахәыҟаҵаҩ Хаџьгәаҭи, амедицинатә усзуҩ Фелдышьи, урҭ бзиа иеибабо, заԥхьаҟа изҩыдоу, насыԥла иҭәу аҭаацәара қәыԥш еиҿызкаараны иҟоу уаауп.
Апиесаҿы автор дрықәыӡбоит амешьчан дунеихәаԥшышьа змоу Маҵисеи Қәеизеи. Урҭ Панџьа иани иаҳәшьеи роуп, аха Ҭакәына дколнхаҩуп ҳәа драҭәаршьом (Панџьагьы диаҭәаршьом). Дара Панџьа изын ԥҳәысыс дырҭахуп аҳақьым Венера. Аха урҭ ирыздырам Венера дышԥҳәызба ласу, лцәа шыԥҽу, дышцәгьаршҩу, Панџьа Ҭакәына дикалрыжьырц азын, Ҭакәына илоуз аԥа даҽаӡә лыԥҳа лыла дшылыԥсахыз, (аха уи алылмыршеит Фелдышь), лара Венера лхаҭа Панџьа диццар шылҭаху.
Аҵыхәтәан иҟоу аиаша зегьы ирбо ираҳауа иҟалоит. Венера лмаҵура дамырхуеит, Панџьа иан Маҵисеи
иаҳәшьа Қәеизеи рмешьчанра, рыхдырра алаҟәра ҿаԥҽхоит.
Апиеса иӡырнагоит иҳаранакуеит ауаҩра, уи зҟазшьоу: Панџьеи, Ҭакәынеи, Хаџьгәаҭи, Фелдышьи реиԥш иҟоу, иҵауроу ауаа қьиақәа, ауаҩытәыҩсатә насыԥ ду змоу, измазарцгьы зықәнагоу, заԥхьаҟагьы аперспектива змоу ауаа. Апиеса иахықәкы хадоуп: ацәгьеи абзиеи еиҿагылан реиқәԥараҿы, еснагь абзиа, аиаша аиааира шырго аҳәаақәҵара.
Заа ишаҳҳәаз еиԥш, «Ԥоу, ԥҳау?» – комедиоуп. Апиесаҿы акомедиатә ҭагылазаашьа рзеиҿкаауп, ирччархәны иаарԥшуп, усеиԥш азныҟәара зықәнагоу Венереи, Маҵисеи, Қәеизеи.
Автор ирҿиаратә қәҿиароуп ҳәарада апиеса ахы инаркны аҵыхәанӡа, аԥхьаҩ иҟаларызеишь ҳәа игәы хыҭ-хыҭуа акомедиа аперсонажцәа реизыҟазаашьақәеи, имҩаԥысуа ахҭысқәа рхханы рцашьа адинамикеи дахьрымҽхаку, апиеса иалоу ауаа рцәажәашьа, рхымҩаԥгашьа, рҭеиҭыԥшқәа индивидуализациа ахьрызуу.
Акомедиа «Ԥоу, ԥҳау?» ҩуп аԥсыуа бызшәа цқьала, бызшәа цәыцәыла; еилаҭәах, еиқәтәа-еиқәгыла иҟоуп автор иҳәоуртәашьа, ажәақәа реишьҭагылашьа астилистика.
«Илауҵаз ауп иааурыхуа» зыхьӡу апиесаҿы №. Џьонуа дрықәыӡбоит уи аперсонаж хадацәа ируаӡәку Алҵыкә иҩызцәа аҭаацәара аԥымҵакәа зарԥысра иахыс-хьоу, аус зымуа, иҟьала-ԥалаха Аԥсны агаҿа аԥшаҳәа иавоу, зани заби рџьыба иҭаԥшуа, рҟәаҟәа иқәтәоу Аԥсныҟа иаауа аҭыԥҳацәа – аԥсшьаҩцәа инарышьклаҳауа ирышьҭоу, хьӡы змам, цәа зхам, аҟатабааҳәа аԥсшьаҩцәа зыҩны иҩноу аҳәса бжьахәҳахәыҭҩцәа зацәҳауа адәы иқәу, ауаажәларра азынгьы, зхы азынгьы акгьы иаԥсам абжьаҩашьа-абжьаҟьалақәа, ауаа хьымӡӷыдақәа. Иара убас, ари апиесаҿы автор дрықәыӡбоит Хрымсада
лҩызцәа аҭыԥантәи ақалақьтә нхарҭатә ҩынусбарҭақәа рахь иӡырымгаӡакәа, закәанла ишаԥу еиԥш, аамҭала официалла ашәҟәы иҭамыҩӡакәа, Катиеи Хадиџьеи рҩызцәа аԥсшьацәа здызкыло, аԥара рымызхуа, аҳәынҭқарра иацәӷьычуа ауаа лаҟәқәа.
Ҳзыхцәажәо №. Џьонуа ипиесақәа ирзеиԥш сахьаркыратә ҷыдарақәоуп ирылахәу аперсонажцәа рмаҷра, ахҭысқәа ахьымҩаԥысуа аҭыԥқәа аҭаацәаратә масштабқәа рҟынӡа рырҭшәара, аха иаадырԥшуа, иқәдыргыло апроблемақәа рҵакқәа, рымҽхакқәа рырҭбаара, апиесақәа рҿы имҩаԥысуа ахҭысқәа рдинамика аҵарра, аибарххара аинтерес аҵаҵаны, аԥхьаҩ, ма ахәаԥшҩы игәы хыҭ-хыҭуа, иҟало збандаз ҳәа ахҭысқәа дрымҽхаркыртә асиужет аиҿкаара, аперсонажцәа рбызшәа ацқьара, абеиара, аиндивидуализациа азура, аҳәоуртәашьа астилистика аилыххара, амариара, апиесақәа ридеиатә ҵакқәа, ридеиатә хықәкқәа рҟасара, ргуманизм аҵаулара.
Иагьа иркьаҿны иҳәатәызаргьы, ари ҳусумҭа хәыҷы аҟны изыхцәажәоу азхом Ҷиҷико Џьонуа ирҿиамҭа амҽхакы нхарҭәааны аӡыргаразын. Иазгәаҭатәуп, уи акыр шықәса аԥсуа газеҭқәеи ажурналқәеи, Аԥснытәи ашәҟәҭыжьырҭеи дышрымадаз, ишиҩуаз, иагьшикьыԥхьуаз еиуеиԥшым астатиақәа, анҵамҭақәа, агәалашәарақәа уҳәа убас еиуеиԥшым агазеҭтә жанрқәа ирыҵаркуа аматериалқәа. Инагӡаны еизгам СССР иқәынхоз амилаҭқәа жәпаҩык рлитературақәа рыҟнытә еиҭаган иикьыԥхьхьоу асахьаркыратә ҩымҭақәа. Инагӡаны еизгам исалам шәҟәқәа. Урҭ зегьы рыԥшаара, рыҭҵаара, акьыԥхь разырхиара ҳаԥхьаҟатәи ҳлитератураҭҵааҩцәа рабиԥарақәа ируалԥшьоуп.
Ҷиҷико Михаил-иԥа Џьонуа иархив аҟны иҟоуп макьана акьыԥхь зымбац, ԥшь-цәаҳәак рыла ишьақәгылоу жәеинраалак. Сгәанала уи ашәҟәыҩҩ иԥсҭазаара аҵыхәтәантәи амшқәа руак аҽны иҩит.
Исҭахуп, абри ҳаԥсуа литература ахаҭарнак лаша, арҿиаҩы ԥшӡа, сҩыза ду Ҷиҷико Михаил-иԥа Џьонуа ҵкар рацәала еилоу ирҿиамҭеи, дызнысыз амҩа уадаҩ ахцәажәареи ирзыскыз сажәа хәыҷы хсыркәшарц иара ицәаҳәа ԥшӡақәа рыла:
Сышәхамҵгылт, саҭашәымҵан,
Шәааины шәгылоуп, кыр шәыԥшит.
Аха сшәыҳәоит, ихашәымҵан,
Аӡәы ишәеиҳәар: уи дыԥсит!
