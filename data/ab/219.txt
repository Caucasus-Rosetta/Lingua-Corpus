Борис Ҭыжәба (1931–2012) иҩымҭақәа реизга аҩбатәи атом еиднакылоит аҵыхәтәантәи ашықәсқәа рзы инапы иҵижьыз апублицистикатә рҿиамҭақәа. Аԥсны иаци иахьеи, ахьааи агәырҩеи, атәымтәыла иҟоу ҳџьынџьуааи, ҳазлагылоу ҳажәлари ирызкуп урҭ. Аԥхьаҩ зинтерес икыша, иҭоурых ахь дхьазырԥшыша акыр ирацәоуп.
Борис Ҭыжәба, аҭынхацәа, 2015
Аԥҳәынҭшәҟәҭыжьырҭа, 2015
Аԥсабара злеибарку дац-ԥашәла ауп. Машәыршақә акәӡам аҵарауаа аԥсабара азакәанқәа ауаатәыҩса рҿиара азакәанқәа изрыдырҳәалазгьы. Ииашангьы иныҟәеит урҭ аҵарауаа дуқәа. Мшәан, ауаҩы ихаҭа аԥсабара дахәҭоуми… Ус анакәха, адунеи иқәынхо ауаатәыҩса зегьы иԥкаа-ԥкаауа, иҭҵаа-ҭҵаауа уҿыноухар, уасхырк ауп ирымоу. Уаҟа унанамгарц залшом. Нас иабацәырҵи абысҟак аиԥшымрақәа? Шәҩыла, зықьҩыла зхыԥхьаӡара ыҟоу амилаҭқәа, ажәларқәа? Ҳгәанала ус аҟалара зыхҟьаз – ауаатәыҩса рыԥсаҟьара ауп, адунеи еиуеиԥшым акәакьқәа рахь иахьнанагаз, еиуеиԥшым аԥсабаратә ҭагылазаашьақәа ахьроуз ауп.
Ажәытәра ариаҟара сҽагәылахалан сзалацәажәо, аԥсуаа ҳҭоурых еилыскаауеит ҳәа сҿанынасха, сгәысҽанӡамкәа, азқьышықәсақәа сахьыргәылархалаз ауп. Сара стәалагьы сазкылсит схәы-сжьы зыргылаз ахшыҩҵак: иахьа адунеи иадыруа аԥсуаа – ажәытәӡа зны знырҳара ыҟаз, зымҽхак ҭбааз, зхыԥхьаӡара рацәаз жәлар дук ирҟәырҷахоуп. Ус схәыцратәы сҟазҵаз, сызгәылазгалаз аҭоурыхтә хҭысқәа рҿы избаз рахьтә акык-ҩбак зҳәаз еиԥш, сырзааҭгылоит ҵаҟа. Амала, аԥхьаҩ, заанаҵы иусырдыруеит зыӡбахә сымоу аҭоурыхтә хҭысқәа шәҟәыҩҩык, публицистк иаҳасабала сышрыхцәажәо. Насгьы аиҳараӡак сыззааҭгыло, иахьа уажәраанӡагьы уиаҟара иҭҵаам, аԥсуа жәлар – жәларык
раҳасабала реидкылара иалахәыз – аԥсилааи, абазгааи, мсымааи инарываргыланы зыӡбахә ҳәаз – асаныгцәа ҳәа аҭоурых иазаанхаз абшьҭра роуп.
Амшын Еиқәа иаҵанакуа Кавказ аҿықәаҿ, убраҟа Аԥсынгьы налаҵаны, аурымцәа зегьраԥхьаӡа ианааз ҳәа рыцхәк алкааны иахьа уажәраанӡагьы аҭоурых аҿы уаҩы издыруам. Амшын Еиқәа (ажәытәан уи Понт ҳәа акәын ишашьҭаз) аартра аурымцәа рлегенда излаҳәо ала, Фессалитәи аҳ иԥа Иазон хадара ззиуаз аргонавтаа – амшынуаа рыхьӡ ауп изыдҳәалоу. Уи алегенда ҳазну аамҭазы иззымдыруа маҷуп, адунеи иқәынхо ажәларқәа зегьы еиҭаганы ирылаҵәахьеит, убри аҟнытә араҟа аиҭеиҭаҳәара ахәҭаны иҳаԥхьаӡом, уи акәӡам хықәкыс иҳамоугьы. Амала, алегендаҿы ицәыргоу Аԥсни аԥсуаа рхылҵшьҭрақәаки ирыдҳәалоуп ҳәа ҳгәы иззаанаго хҭысқәак ҳарзааҭгылар ҳҭахуп.
Раԥхьатәи ахҭыс. Аргонавтаа Дарданели Босфори иаарыбжьысны Амшын Еиқәа алада-мрагыларатәи аҿықә инаваршәны иҩеит ҳәа рҳәоит. Аҩбатәи авариант уи иаҿагылоит. Уа излаҳәо ала, амшын ааихҵәаны, аҩада Тавриҟа иҩеит ҳәа ауп. Ишдыру еиԥш, аргонавтаа Кавказ иахьааиз, урҭ здызкылаз аколхцәа раҳ Аеҭ ҳәа ихьӡын (иҟалап аԥсышәала уи Ҳаиҭ ҳәа акәзар). Аколхцәа раҳ Аеҭ иашьа Перс ҳәа хьӡыс измаз, аҭоурых аҿы излацәыргоу ала, усҟантәи аамҭазы аҳас дыҟазаарын Тавриа.
Ажәакала, алегенда агәра ҳнаргоит Кавказаа амшын аҿықәаҿтәи ртәыла – Колхида Аеҭ аҳра иуан ҳәа, уи иашьа Перс ҳәынҭқарс дыҟан Тавриа атәылаҿы. Алегенда – легендоуп, аха аҭоурых аҿы абас ҟаларц залшарызу?!»
«Агеографиатә аартрақәа рҭоурых иазку аочеркқәа» актәи атом аҿы ҳаԥхьоит абас: «Милеҭаа (аурымцәа рхылҵшьҭрақәа ируакуп – Б. ).) Понт аҿықәан 70 инарыцны ауаа реиланхарҭақәа ҟарҵеит, убарҭ рыхәҭак, иқалақь духақәазгьы ыҟоуп. Ҳара ҳаамҭа ааиаанӡа VIII
ашәышықәсазы Амшын Еиқәала Кавказ ашҟа амҩа ылызхыз, иҟалап ԥсыӡкцәазҭгьы… Урҭ ирышьҭаланы инеизгьы аиха аазхәоз ракәхарын… Аԥсыӡкцәа ракәхап Ҟрымынӡа инаӡаз, нас Босфор Киммериатәи (Керчтәи) аӡыбжьахала иахысны Меоҭида аӡиа (Азовтәи амшын) ирызгьы. Ҳара ҳаамҭа ааиаанӡа абыжьбатәи ашәышықәсазы урҭ Кавказ аҿықәаҟынӡагьы иааӡеит».
Страбон излеиҩуаз ала, Бырзентәыла аасҭа Амшын Еиқәа аҿықәаҿы аӡы еиҳа излахьшәашәаз ала, сас дыздызымкыло амшын (Аксинтәи Понт) ҳәа ахьӡырҵеит.
Урҭ ахьааиз ирбеит Тамантәи адгьылбжьаха ааҩс усҟан инхоз-инҵуаз, «Синды» ҳәа изышьҭаз, адгьыл иқәаарыхуаз ауаа. «Тамантәи адгьылбжьахала иадыз Амшын Еиқәа аҿықә аҟны ҳара ҳаамҭа ааиаанӡа афбатәи ашәышықәсазы милеҭааи уаҟа инхоз асиндцәеи еилахәҳахәҭуан. Асиндцәа ирыман дара рхатәы баӷәазагьы – асиндцәа рбаӷәаза ҳәа изышьҭаз. Уи ыҟан уажәтәи Анапа ҳәа изышьҭоу ақалақь аҭыԥ аҿы».
Зыӡбахә ҳамоу ашәҟәаҿы «Синды» ҳәа изҿу зусҭцәада?
Аԥсуа жәлар реидкылара ахыҵхырҭаҿы аԥсилааи, абазгааи, амсымқәеи инарываргыланы асаныгцәа (Саниги) ҳәа зыӡбахә ҳәоу ракәӡами? Мшәан, асаныгцәа ахьынхозгьы Шәача инаркны Тҟәаԥс, Анапа, Никопсиа уҳәа Азовтәи амшын аҟынӡатәи аҭыԥқәа рҿы акәымзи. «Синды» ҳәа изҿу асаныгцәа анракәха, аҭоурых аҿы аԥсуаа ҳара ҳаамҭазтәи актәии аҩбатәии ашәышықәсқәа рзы ауп ианцәыргаз (актәи ашәышықәсазы – аԥсилаа, аҩбатәи ашәышықәсазы – абазгаа) ҳәа иарбоу иашам.
Асаныгцәа аԥсуа жәлар реидҵара излалахәыз, ауасхыр аҿы излаҟаз ала, насгьы еиҭаҳҳәоит, ҳара ҳаамҭа ааиаанӡа афбатәи ашәышықәсазы зыӡбахә ҳәоу «синды» дара рнаҩсан даҽа џьоукы рыдҳәалара зламуа ала, урҭ асаныгцәа рхаҭа зларакәу ала, ҳара ҳаамҭа ааиаанӡа VI ашәышықәсазы
аԥсуаа аҭоурых аҿы ицәырган, аҭоурых иадыруан ҳәа бжьыҭгала аҳәара азин ҳамоуп. Ус аҳәара азин ҳарҭоит «синды» – асаныгцәа.
Ари иаҳҳәаз шиашоу Аргонавтаа ирызку алегендагьы ишьақәнарӷәӷәоит. Мшәан, аколхцәа раҳ Аеҭ иашьа Перс ҳәа захьӡыз Тавриа аҳас дызлаҟаларыз, аԥсуаа рхылҵшьҭрақәа ируаку асаныгцәа – «синды» уа инымхозҭгьы, уатәи адгьылқәа рымпыҵакымызҭгьы, рыԥсадгьыл уанӡа имнаӡозҭгьы? Аҭоурых аҿы излашьақәырӷәӷәоу ала Колхида ахәҭа ӷәӷәак Аԥсынреи аԥсуааи ирыҵарымкуаз…
Ажәакала, аурымцәа Амшын Еиқәа аҩадалагьы аладалагьы иҭҵаауа, даҽакала иуҳәозар, амшын аҩадахьтәи аганахьалагьы, аладахьтәи аганахьалагьы еилкаауа, иаарԥшуа ишаауаз иахьеиқәшәаз, иахьеиԥылаз ҳәа аҭоурыхҩҩцәа рнапы ахьақәыркуа Аԥсны ауп, ахәҭакахьала – Пицунда.
Абри ашьҭахь, ҳаамҭа ааиаанӡа ахԥатәи ашәышықәсазы, урҭ иаадыртыз адгьылқәа зегьы, убарҭ рыҩнуҵҟа Амшын Еиқәа аҿықәқәагьы налаҵаны, иҟарҵаз ахсаалаҿы ибзианы иубоит Кавказ; иубоит Ермантәыла, Колхида, уи иҩахыкны «Синды» ҳәа ззырҳәоз – асаныгцәа Меоҭида (Азовтәи) амшын аахыс иааныркылоз аҭыԥгьы. Уимоу, аурым ҭоурыхҩҩцәа, хыхь ишазгәаҳҭахьоу еиԥш, излазгәарҭаз ала, ҳара ҳаамҭа ааиаанӡа VI ашәышықәсазы урҭ рыхәҭак Меоҭида амшын нырцә Тавриаҿы инхон, еиҳараӡак адгьылқәаарыхра знапы алакыз.
Аԥсуаа рхылҵшьҭрақәа ажәытәӡа аахыс рдац-ԥашә ахьынтәаауа ҭысҵаауеит ҳәа зҽазызкуа дарбан ҵарауаҩзаалак Ааигәатәи Мрагылара, Азиа Маҷ рышҟа днанамгар ауам. Ахаттқәа, кас-кассаа, кашогаа, обешлаа уҳәа аԥсилааи, абазгааи, аедыгьқәеи здырҳәало урҭ абшьҭрақәагьы уаҟа ауп аҭоурых аҿы зегьраԥхьаӡа иахьаабо. Ус анакәха, аԥсуа жәлар реидкылараҿы аҭыԥ ду аанызкылаз асаныгцәа ажәытәӡатәи рышьҭамҭагьы издыруада уаҟа
иаабозар ҳәа, уахь ҳхы ҳархозаргьы, аҭоурых иазҿлымҳау шәҟәыҩҩык иаҳасабала ҳаздызыԥхьало афактқәа маҷымкәа ицәырҵуеит.
…Ауаатәыҩса раԥхьаӡа адунеи иахьықәнагалаз, ркультура ахы ахьыҵнахыз ажәытәӡатәи ацивилизациа ахәшҭаарақәа ируакуп ҳәа иршьоит Ааигәатәи Мрагылара, еиҳа инҭкааны иазгәаҳҭозар, аӡиасқәа Евфраҭи Тигри рыбжьара. Уаҟа, амшын аҿықәан, ҳара ҳаамҭа ааиаанӡа ԥшьнызқь шықәсазы ашумерцәа ҳәа аҭоурых аҿы иаанхаз ажәлар рыбзоурала иаԥҵан ақалақь-ҳәынҭқаррақәа акыр. Урҭ идыргылон ахаҳә ҩны дуқәа… Аӡы ықәҵаны, ирԥсааны акәын адгьыл ишықәхандеиуаз, рымгәахә шаадрыхуаз. Ашумерцәа рыԥсадгьыл «калам» ҳәа акәын ишашьҭаз. Уи ажәа еиҭоугозар иаанаго «атәыла» ауп. Уаҟа инхоз ауаа ракәзар «санг-игига» ҳәа ирышьҭан, ари ажәагьы еиҭаганы иуҳәозар, зхахәы еиқәаҵәаз ауаа ҳәа ауп ишцәажәо.
Аха уажәазы араҟа иаҳҳәарц иаҳҭаху, ашумерцәа раамышьҭахь ҳара ҳаамҭа ааиаанӡа XX ашәышықәсқәа рзы Азиа Маҷ аҿы ицәырҵыз, уаҟа мацара акәымкәа, Аахыҵ-Кавказ азы, ахәҭакахьала аԥсуааи аедыгьқәеи рзы зышьҭа аанзыжьыз ртәы ауп.
Даҽакгьы, Азиа Маҷ аҿы урҭ ахьынхоз аҭыԥқәа руак иахьӡын Тавра ҳәа. Амшын Еиқәа аҩадахьтәи акәакь аҿы иаабо «Синды» ахьынхо ртәылагьы Тавриа ҳәа иашьҭан. Нахьхьигьы аахьхьигьы идгьылқәаарыхцәан.
«Санг-игига», «синды», «саныги» ахьӡқәа еидаҳкылар, шаҟа еизааигәоузеи, шаҟа еиқәҿырҭуазеи ҳәа агәаанагара узцәырымҵырц залшом, иҟалап, ҳара инеиҟәыҭха-ааиҟәыҭхашәа ҳашрыхцәажәо акәӡамкәа, урҭ ажәытәӡа аахыс, азқьышықәсақәа иргәылсны иаауа ажәлар еиуеиԥшым аамҭақәа рзы ишрышьҭаз ахьӡқәа ракәзаргьы.
Абар, саныгаа рыхьӡ инадҳәаланы ҳаԥсуа ҵарауаҩ ду Ш. Инал-Иԥа ииҩуа: «Трапезунд инаркны Керасунынӡа (Фарнакиа) Амраҭашәарахьтәи атерриториа знапаҿы иҟаз
массиноикаа, мамзаргьы мосиникаа рзы ҳара ҳаамҭа ааиаанӡа ахәбатәи ашәышықәса анҵәамҭазы Қсенафонт аинтерес зҵоу адырраҭарақәа ҟаиҵоит. Уи излеиҩуала, урҭ амҿы иалхыз абаақәа дыргылон, аиха аус адырулон, бџьарс ирымазгьы уи иалхыз, аҟама еиԥшыз аҳәа кьаҿқәа ракәын, ача аадрыхуан, амшынҳәақәа-адельфинқәа ркуан, ахьа рыҟәшәон.
Г. А. Мелиқишвили иакәзар, мосиникаа асаныгцәа рыхьӡ иадкыланы дрыхцәажәеит…
…Ҳара ҳаамҭа ааиаанӡа аҩажәатәи ашәышықәсазы, Азиа Маҷ араионқәа рҿы ицәырҵуеит еиуеиԥшым аетникатә гәыԥқәа еидызкылоз, аиҳараӡак хаттааи хеттааи ҳәа изышьҭаз ажәларқәа зланхоз ақалақь-ҳәынҭқаррақәа. Аҵыхәтәаны урҭ рҽеидыркылоит, иагьаԥырҵоит зымч ӷәӷәаз, зымҽхак ҭбааз хеттаа рҳәынҭқарра.
Хеттаа рҳәынҭқарра иаҵанакуеит х-аамҭак: ажәытәтәи, абжьаратәи, аҿатәтәи. Ажәытәтәи иаҵанакуеит ҳара ҳаамҭа ааиаанӡа ажәаатәи ажәафтәи ашәышықәсақәа; абжьаратәи – ажәохәтәи ашәышықәса; аҿатәтәи – ажәиԥшьтәи ажәахатәи ашәышықәсақәа.
Аҳәа иҟәнын… Ахыци-ахәымпали икын. Ахаҵа ԥшраҵәҟьа иман. Ҳара аишәа ҳахьахатәаз ҳамаҵ руан зхахәы аушьҭыз, амра еиԥш илашоз аҷкәынцәа ԥшӡақәа…»
Асовет хеттолог В.Иванов иҩуеит: «Ҳара ҳаамҭа ааиаанӡа х-нызқь шықәса рнаҩсан хаттаа ҳәа иҟаз ажәлар рбызшәа Кавказ Аҩада-Мраҭашәараҿы инхо аԥсуааи адыгааи рбызшәақәа ирзааигәазҭгьы ҟалап, иара убас Кавказ Аҩадеи Мрагылареи рҿтәи (Нахтәи-Даӷьсҭантәи) абызшәақәеи иареи ахьеиԥшқәоугьы ыҟоуп». («Адунеи ажәларқәа рмифқәа», ад. 590).
Хеттаа рҳәынҭқарра ашьаҭаркраҿы дгылоуп ҳәа аҭоурых иадыруа Лабарна иоуп (даҽа ҭоурыхтә хыҵхырҭақәак рҿы Табарна ҳәа ишьҭоуп). Ҳара ҳаамҭа ааиаанӡа XVII ашәышықәсазы Азиа Маҷ аҿы зхы иақәиҭны иҟаз ақалақь-ҳәынҭқаррақәа зегьы еидикылт. Адгьылбжьаратәи Егеитәи амшынқәа рахь днаӡеит. Уимоу, аҩада – Амшын Еиқәахьгьы дкылсит. Аха абраҟа, Амшын Еиқәа аҿықәан, акаскцәа («Кас-касы») рабшьҭрақәа жәба ракәу, жәаҩа ракәу рҽааидыркылан, дара рышҟа Лабарна днармышьҭит. Акаскцәа «Кзыл-Ирмак аӡиас амрагыларахьтәи акәакь инаркны, Амшын Еиқәа аҿықә иаваршәны амрагыларахьтәи Понттәи ашьхарақәа рҟынӡа рымпыҵакын». Урҭ уаа еибашьцәан.
«Агеографиатә аартрақәа рҭоурых азы аочеркқәа» актәи атом аҟны ҳаԥхьоит абас: «Ҳара ҳаамҭа ааиаанӡа XVI ашәышықәсазы урҭ рабашьра далагеит аҳәынҭқар Тухалиа III, амала, иара дшақәымгәыӷуаз аҟара акаскцәа хыԥхьаӡара рацәала иҿагылт». Уи аамышьҭахь аҳәынҭқарра иахагылаз иара иҷкәын Суппилуима актәи иҽанааирӷәӷәа, ир иманы акаскцәа дрыжәлеит: «Анцәа имчала каскаа ртәылаҿ аиааира згеит…» Аҭоурых абри аҩыза анҵамҭа азаанижьт иара.
Аха араҟа, ҳара ҳтәала, даҽа зҵаароуп аҵакы змоу. Хыхь иаҳҳәахьеит В. Иванов игәаанагарала, «хаттаа рбызшәа аԥсуааи аедыгқәеи рбызшәақәа ирзааигәоуп». Ус анакәха, хеттаа рнапаҿы иааргаз акаскцәа зусҭцәада? Хеттааи дареи агеи-ашьхеи реиԥш еицәыхараз жәларқәазу, шьҭрала еизааигәаз, еишьашәалаз, зыбз еибакыртә иҟаз жәларқәазу?
Еиҭа Азиа Маҷ ашҟа ҳаиасыроуп. Еиҭа ҳара ҳаамҭа ааиаанӡатәи азқьышықәсқәа иргәылоу аҭоурых еимҳарттароуп, ҳагәылалароуп. «Адунеи ажәларқәа рмифқәа» ҳәа зыхьӡу астатиа авторцәа И. Диаканови И. Соколови абас рыҩуеит: «Ҳара ҳаамҭа ааиаанӡа XVI-XIII ашәышықәсқәа рзы Касситтәи абшьҭрақәа Вавилониа рнапаҿы иааргеит». «Каскаа», «кас-касаа» ҳәа хыхь В.Иванов зыӡбахә имази «касситтаа» ҳәа И. Диаконови И. Соколови злацәажәои жәларк ракәӡами? Ҳаԥсуа ҵарауаҩ ду Ш. Инал-Иԥа «Аԥсуаа ретно-культуратә ҭоурых азҵаарақәа» ҳәа зыхьӡу иусумҭаҿы
«Каскааи абешлааи аԥсуа-адыгтә абшьҭрақәа ретникатә еизааигәара азҵаатәы азы» ҳәа зыхьӡу ахаҟны иҩуеит абас: «Ҳара ҳаамҭа ааиаанӡа XVII-XIII ашәышықәсқәа рзы, Богазкеитәи архив аҿы ирбаз хеттатәи адокументқәа изларҳәо ала, каскаа (кас-кас) аетникатә термин зызкыз ажәлар Амшын Еиқәа аладахьтәи аҿықәаҿы инхон, изларҳәо ала, Кавказ ахьӡгьы дара рҟынтә иаауеит». Анаҩс аҵарауаҩ иҳәоит, ҳара ҳаамҭа ааиаанӡа XV ашәышықәсазы «Гага» ҳәа зыӡбахә рҳәоз атәыла хеттатәи ахьӡ «кас-кас» ауп ҳәа. Аҭоурыхҩҩцәа еицҿакны изларҳәо ала, кас-кассааи абешлааи (урҭ аҭоурых аҿы акырџьара еидкыланы ауп ишрыхцәажәо) Азиа Маҷ Аҩада-Мрагыларахьтәи акәакь аҟны жәытә-натә аахысгьы инхон. Каскаа хазы ҳарзааҭгылозар, ҳара ҳаамҭа ааиаанӡа XVII ашәышықәса инаркны VII ашәышықәсазынӡа изныкымкәа аҭоурых аҿы ирыхцәажәан – зны «кас-кассаа» ҳәа рзырҳәон, даҽазных – «каскаа» ҳәа ирышьҭан, даҽаџьара «кашкаа», мамзаргьы «кашекаа» ҳәа рзырҳәон. Ас еиуеиԥшымыз ахьӡқәа зрыҭоу, дара урҭ аҭоурых документқәагьы еиуеиԥшым амилаҭқәа рхаҭарнакцәа иахьырҩуаз акәзар ауеит.
Каскаа ртәы аҭоурых иазаанзыжьыз иреиуоуп, иаагозар ҿырԥштәыс, хеттаа, ассириаа, урартаа уҳәа ҳара ҳаамҭа ааиаанӡатәи ажәытәӡатәи мрагыларахьтәи егьырҭ ажәларқәа. Абешлаа ракәзар, аиҳараӡак рыӡбахә ахьҳәоу ҳара ҳаамҭа ааиаанӡатәи XII ашәышықәсазтәи ассириатәи аҭоурыхтәи хыҵхырҭақәа рҿы ауп.
Ҳара ара каскаа ирызкны ирыҩхьоу, ирҳәахьоу аиҭаҳәара ҳҽазаҳкуам. Хыхь ҳшалацәажәаз еиԥш, Ш. Инал-Иԥа иусумҭаҿы урҭ инҭкааны дырзааҭгылахьеит. Диаконов В., Иванов В., Мелиқишвили Г. уҳәа егьырҭ аҵарауаагьы урҭ азҵаатәқәа ирзааҭгылахьеит.
Амала, ҳара еиҭах инаҵшьны иазгәаҳҭарц иаҳҭаху – Кавкази Азиа Маҷи рҿы (ауаатәыҩса зегьраԥхьаӡатәи рцивилизациа ахьцәырҵыз ҳәа иршьо) ажәларқәа етникала ишеимадаз атәы ауп. Азиа Маҷ аҿы зыӡбахә ҳәоу «каска», «кас-кассаа», «кашка» ирзааигәоу, иузырҟәымҭхо ирыдҳәалоу Кавказ Аҩада-Мраҭашәара инхоз «касогаа», мамзаргьы «абешлаа», «аԥсилаа» роуп.
«Агеографиатә аартрақәа рҭоурых иазку аочеркқәа» рҿы иаабо ахазарцәа ркагонат (Хазартәи аҳәынҭқарра) ахсаалаҿы Кавказ Аҩада-Мраҭашәара, Ҟәбина аӡиас инаваршәны «касогаа» ҳәа ануп. Урҭ аедыгьқәа роуп.
Аедыгьқәа рыӡбахә ҳаналацәажәа, иаҳгәалаҳаршәар ҳҭахуп «Меланхленаа». Урҭ ртәы зҳәаз аурымцәа роуп, иаанагогьы «аплашь еиқәаҵәақәа зшәу» ҳәа ауп. Араҟа иадаҳҳәалар ҳҭахуп аҭоурых аҿы «амазонка» ҳәа ицәыргоугьы. «Агеографиатә аартрақәа рҭоурых иазку аочеркқәа» рҿы ҳара ҳаамҭа актәи ашәышықәсазтәи аҭоурыхҩҩы Помпони Мела иеиқәиршәаз адунеи ахсаалаҿы Кавказ Аҩада-Мраҭашәара иахьаҵанакуа, Ҟәбина аӡиас инаваршәны ишану «касогаа» ҳәа акәӡам, «аедыгьқәа» ҳәагьы акәӡам – «амазонка» ҳәа ауп.
«Амазонка» рҭоурых илегенданы ауп ишаанхаз. Уи алегенда излаҳәо ала, амазонкацәа ртәылаҿы иҟоу зегьы ҳәсоуп, ахацәа зынӡаскгьы иҟаӡам. Аҷкәын дир дыршьуазаарын. Аӡӷабцәа ракәын иаанрыжьуаз. Амазонкаа еибашьцәан, уимоу Бырзентәылаҵәҟьа иақәлон ҳәа аҳәоит алегенда.
Ҳара ҳгәанала, алегенда – легендоуп, азааҭгылара аҭахым. «Меланхленааи» (аплашь еиқәаҵәақәа зшәызи), амазонкааи акасогцәа-аедыгьқәа, ачерқьесцәа ракәын. Зыплашь еиқәаҵәаны абырзенцәа ирбозгьы, акәымжәы зшәыз аедыгьқәа ракәхарын. Амазонкаа ҳәсоуп ҳәа зырҳәозгьы аедыгьцәа ркәымжәқәа аҳәса рҵкқәа иахьреиԥшныршьалоз акәхарын…
Убарҭ рыҵаҟа усҟан Меоҭида ҳәа изышьҭаз Азовтәи амшын инаркны Амшын Еиқәа аҿықәаҿынӡа инхоз «синды» – асаныгцәа ракәын. Хыхь ишазгәаҳҭахьоу еиԥш, асаныгцәа
– саниги, «синды» рыхьӡқәа иреиԥшугьы Азиа Маҷ аҿы иҟан – «санг-игига» ҳәа изышьҭаз. Каскааи – касогааи, ганкахьала, абешлааи – аԥсилааи даҽаганкахьала, аҭоурыхдырҩцәа рыбжеиҳараҩык аӡә роуп ҳәа ишьақәдырӷәӷәозар, нас «синды» – «саныгаа» ганкахьала, «синг-игига» аҽаганкахьала аӡәроуп ҳәа ашьақәырӷәӷәара замуеи? Мшәан, Кавказтәи ажәларқәа, еиҳараӡак аԥсуааи аедыгьқәеи ҳара ҳаамҭа ааиаанӡа ажәытәӡатәи рышьҭа Азиа Маҷ иадҳәалоуми, нас иамуӡои аԥсуа жәлар реидҵараҿы зыӡбахә ҳәоу асаныгцәагьы рышьҭа Азиа Маҷ иадҳәалазар?
Абраҟа иаагар ҳҭахуп даҽа литературатә-ҩыратә хыҵхырҭакгьы. Зыӡбахә ҳамоу Г. Гельмольт инапхгарала Германиа иҭыжьыз «Ауаатәыҩса рҭоурых» ахԥатәи атом ауп. Уи еиҭаганы 1904 шықәсазы Петербург иҭыжьын. 268-тәи адаҟьаҿы абас ануп: «Раԥхьатәи аимператорцәа рхаан, Митридат иҳәынҭқарра иаҵанакуаз зхатә хьыԥшымра змаз атәыла хәыҷқәа аҭоурых ианыӡааит… Убарҭ иреиоуп ҳара ҳаамҭа иаҵанакуа 63 шықәсазы Понттәи аҳрақәа рықәӡаарагьы. Рим азы ихьамҭаз ҭыԥқәан Тавра (Исавриеи Киликиеи) атәыла. Уи атәыла ауааԥсыра рхаҳәатәала иныҟәон, ибнаршәыраз ртәыла амшын иаҿықәын. Убри аҟнытә урҭ амшынқәылаҩцәа ҳәа ирышьҭан. Ртәылахь инеиуан зхы еиқәзырхарц зҭахыз абрагьцәа. Киликиатәи амшынқәылаҩцәа ирҿагыланы Рим қәԥон. Убас шакәызгьы, ареспублика акәзааит, аимпериа акәзааит урҭ ашьхауаа раанкылара рцәыуадаҩын. Убарҭ ирхыԥхьаӡалоуп писидонаагьы. (Синди, Саниги шаҟа ирзааигәоузеи). Аиашазы, урҭ ашьҭахьтәи аимператорцәа рхаангьы иқәылон, иабрагьцәа шәарҭан, имшынқәылаҩцәа шәарҭан. Иреиӷьыз реибашьцәа Амрагыларахьтәи Римтәи аимператор ихьчаразы иргон. Урҭ рахьтә ҩыџьа (Зенони Лев III) Византиа аимператорцәасгьы иҟалахьан…»
Аҿырԥшразы иааҳгар ҳҭахуп даҽа факткгьы.
Евгариеи Прокопи Кесариатәи изларыҩуаз ала, афбатәи ашәышықәсазы Амрагыларахьтәи Римтәи аимператор Иустиниан Актәи хаҭала дзыхьчоз абазгаа ракәын, урҭ разыҟаҵаразы, рааӡаразы Константинополь ашкол аартны иман. Руаӡәк, Ефраҭ захьӡыз, аимператор изааигәақәаз дреиуан. Идҵала Аԥсныҟагьы даахьан…
«Ауаатәыҩса рҭоурых» ахԥатәи атом 83-тәи адаҟьаҿы усҟан Азиа Маҷ аҿы еибашьыгас ирымаз атәы ахьаҳәо, зегьреиҳа зҵазкуа аибашьыга-ҽыуардын ауп ҳәа инаҵшьны иазгәаҭан. Зегь раԥхьа уи зхәыцыз итәы аҳәара уадаҩуп, амала ҳара ҳаамҭа ааиаанӡа х-нызқь шықәса рзы Вавилониа уи ыҟамызт. Аибашьыга-ҽыуардын хеттааи каскааи рхаан ауп Вавилониа ианцәырҵыз. Урҭ уахь иназгаз хеттаа ракәу, мамзаргьы Азиа Маҷ Аҩадахьтәи акәакь (каскаа ахьынхоз) аҟынтә акәу еилкаам. Машәыршақә акәхарым зыӡбахә ҳамоу ашәҟәаҿы абас занугьы: «Абнауаа ( варвары) ҳәа зыӡбахә ҳәоу хеттаа ҳәа изышьҭоу ажәлар роуп. Мшәан, урҭгьы каситаа рхаан ауми Вавилониа аҳра аныруаз». Дара абарҭгьы машәыршәа еиқәшәаз фактқәамзар ҟалап. Ҳара ишаадыруа, ажәытәӡатәи хаттаа рҳәынҭқарра знапаҿы иаазгаз хеттаа, хаттаа рнырра ӷәӷәа шрымаз иаанхеит…
Аҵарауаа аӡәырҩы хаттаа рхылҵшьҭра иашақәа ҳәа иршьо каскаа роуп. Убри азы акәхап урҭ хеттаа амрагыларахьтәи ркәакь аҿы изаабогьы, ашьҭахь хеттаа Вавилониа аҳра аныруаз каситаа ҳәа дара аҳра рыцызуаз каскаа ракәзаргьы ҟалоит… Ииашоуп, урҭ мрагыларахьтә иааит ҳәа ҵарауаҩцәақәак ишьақәдырӷәӷәоит, аха иҟоуп ҩадантә илбааит ҳәа агәаанагара змоугьы, насгьы хыхь ишазгәаҳҭаз аиԥш, аибашьыга-ҽыуардынгьы аҽыуаа еибашьцәагьы Вавилониа ианаабо уаҟа хеттааи каситааи аҳра аныруаз ауп. Арахь аҭоурых аҿы излаадыруала, «Каскааи хеттааи жәытә-натә аахыс аҽыуаа» ҳәа ззырҳәоз ракәын. Еицырдыруа асовет ҵарауаҩ ду Турчанинов Маиҟәаԥ иибаз ахаҳә ианыз
аҩыра, ишдыру еиԥш, ирцәажәеит аԥсышәала. Ари афакт заҳгәалашәаз каситаа Вавилониа рнапаҿы ианаарга, уатәи адгьыл ашара иалагеит, адгьыл зырҭозгьы аиҳараӡак каситаа аибашьцәа ракәын. Ирзалырхуаз адгьыл аханы ахаҳәқәа ахадырсуа иалагеит, уи адгьыл зтәу ауаҩы изы ршаҳаҭгак аҳасабала. Убри анаҩсгьы уи ахаҳә ианырҵон адгьыл зырҭаз зинқәас имоу. Уи азинқәа еилазгоит ҳәа иалагаз анцәа иахьтә лахь шиоуаз, дышҭахоз.
Абарҭ ахаҳәқәа рыӡбахә заҳҳәаз, Турчанинов ирцәажәаз ахаҳәгьы ахьарсыз атәыла ахаҟны ауп. Арҭ реиҿырԥшрагьы иунаҭо ыҟоуп…
Каситаа Вавилониа аҳра руан 576 шықәсеи жәымзи ҳәа рҳәоит хыҵхырҭақәак. Каситтәи аҳәынҭқарцәа рхыԥхьаӡара 36-ҩык ыҟан. Дара аҳра аныруаз ашықәсқәа нарбаны, рыхьӡқәа рыжәлақәа нагӡаны иануп хыхь зыӡбахә ҳҳәахьоу ашәҟәы, «Ауаатәыҩса рҭоурых» аҿы. Урҭ рыҩнуҵҟа иуԥылоит абарҭ ахьӡқәагьы – Харба, Ниниба уҳәа егьырҭгьы. Абраҟа инаҵшьны иазгәаҳҭарц ҳҭахуп даҽакгьы, каситтәи аҳәынҭқарцәа аԥхьа ирыҩуан «кашшааи вавилонааи рҳәынҭқар» ҳәа. Ԥыҭрак анҵы «кашшаа» ашьҭахьҟа ииаргеит. Аҵыхәтәантәи аҳәынҭқарцәа ракәзар дара злыҵыз «кашшаа» рыхьӡ зынӡаскгьы анҵара иаҟәыҵит… Аҵарауаа излашьақәдырӷәӷәо ала, урҭ рхатәы бызшәагьы рхашҭит, рхатә культурагьы рцәыӡит, ишьҭырхит Вавилониа злацәажәоз акадд бызшәа, Вавилониа акультура акәхеит дара ркультурагьы. Убас, «змилаҭра зхашҭыз аҳәынҭқар Кадашман Харба касситаа рнапала дыршьит» .
Евлин Кренгель Брандит «Ажәытәтәи Вавилониа ашҟа аныҟәара» ҳәа захьӡу ишәҟәаҿы абас иҩуан: «Амилаҭ хдырреи, уи инадкыланы амилаҭ еиқәымчрақәеи аҳәынҭқарра дуқәеи аимпериа дуқәеи раан ауп ианцәырҵ. Усҟан ауп зегьраԥхьаӡа ианаарԥшыз ауаатәыҩса рыҩныҵҟа аиҟарамра иҟаз – зых иақәиҭызи атәцәеи, аҳра зуаз ажәлари ахәура иҭаз
ажәлари рыбжьара иҟаз аиҟарамра. Уи аҩыза аҭагылазаашьа ганкахьы иаргылт амилаҭтә хамаԥагьара, даҽа ганкахьы – ихәыз амилаҭтә хдырра. Аԥхьатәиқәа хәыцуеит: «Ҳара егьырҭ ҳреиӷьуп, избанзар урҭ ҳхәура иҭаҳцалт». Егьырҭ ракәзар: «Ҳара урҭ ҳреицәам, иҳақәымҿиеит акәымзар» ҳәа ихәыцуеит. Аимпериақәа ҟалаанӡа арҭ рҩызцәа агәаанагарақәа зынӡакгьы изцәырҵӡомызт».
…Тигри Евфраҭи рыбжьара, мамзаргьы аҭоурых аҿы Аӡыбжьара ҳәа изышьҭоу аҿы зегьраԥхьаӡа аҩыра аԥызҵаз ажәлар, аҵыхәтәантәи ашықәсқәа рҟынӡа еилкаамызт, еимакын. Ҵарауаҩцәақәак ргәаанагарала, уи аԥҵан Аӡыбжьара аладатәи акәакь аҿы, шумераа ҳәа захьӡыз ажәлар уаҟа инанагаанӡа, уа инхауаз, аҭоурых аҿы зыхьӡ дырым ажәлар рыбзоурала. Аха абар, аҵыхәтәантәи ашықәсқәа рзы асоветтә наука иҟанаҵаз аартра абзоурала аҩыра аԥызҵаз шумераа шракәу шьақәырӷәӷәоуп.
Аӡыбжьара инхоз ажәларқәа зегьы еидкыланы раԥхьатәи аҳәынҭқарра ду аԥиҵеит Саргон (шурум-кеи) шаррум-кеи – уи аҳәынҭқар иашаҵәҟьа ҳәа ауп иаанагогьы. Ҳара Аӡыбжьара аҭоурых инҭкааны алацәажәара ҳгәы иҭаӡам араҟа, иаҳҳәарц иаҳҭаху, ашьҭахь Вавилониа анрылкааха, аиҳараӡак хеттааи каситааи рнапаҿы ианнеиз атәы ауп. Ҳара ҳаамҭа ааиаанӡа 1530 шықәса аламҭалазы аҳәынҭқар Мурсилис хадара ззиуаз хеттаа Вавилониа шьҭырхит. Убри ашьҭахь ауп уаҟа каситаа рҽанышьақәдырӷәӷәа. Евелин Кленгель Брандт излеиҳәо ала, каситаа 350 шықәса Вавилониа рнапаҿы иҟан. (Хыхь ишазгәаҳҭахьоу еиԥш, даҽа ҵарауаак ишьақәдырӷәӷәоит урҭ Вавилониа рнапаҿы иҟан 500 шықәса инарыцны ҳәа). Усҟантәи аамҭазы Вавилониа аҵакы лаҟәит. Аполитикатә роль хаа хеттаа рышҟа ииасит. «Ҳабацәеи ҳабдуцәеи зынӡаскгьы ирымбаӡацыз ацха ҟазҵо ашьхыцқәа ашьха тәылаҿы инхо, хахаа ҳәа изышьҭоу рҟнытә иааҳгеит» ҳәа дахыҽхәаны иҩуан ашьҭахь Вавилониа аҳра зуаз руаӡәк.
Аха, мшәан, изусҭцәада хахаа? Хахаа ҳәа Азиа Маҷ аҿы милаҭ ыҟаӡамызт. Убри аҟнытә, хыхь аҵарауаа ишазгәарҭахьоу аиԥш, хахаа ҳәа зыӡбахә ҳәоу хаттаа роуп, мамзаргьы каскаа роуп. Ишдыру еиԥш, хаттаагьы каскаагьы аӡәы ракәын. Араҟа иазгәаҭатәуп даҽакгьы, хаттаагьы каскаагьы ахьынхоз ашьха тәылаҿы шакәыз.
Е. Кленгель Брандт анаҩс иациҵон абас: «Вавилониа аҽы аннанагаз уаҟа каситаа аҳра аныруаз ауп. Аҽқәа еиҳараӡак иахьырааӡоз Азиа Маҷ ашьхара иаԥну аҭыԥқәа рҿы акәын». Даҽаџьара ҳаԥхьоит абас: «Еиуеиԥшым амыругақәа рыҟаҵаразы аиха рҭахын, зегь раԥхьа иргыланы абҩа. Уи еиҳараӡак иахьааргоз Азиа Маҷ аҟнытә ауп. Избанзар, уаҟа Ермантәыла ашьхараҿы еиԥш, иара убас Кавказ амраҭашәарахьтәи аҿықәи рҿы аихаҵхырҭатә ҭыԥ беиақәа ыҟан».
«Ҳара ҳаамҭа ааиаанӡа ҩ-нызқь шықәса анҵәамҭазы инарҭбааны рхы иадырхәо иалагеит аиха… Аиха усҟан ахьы аҵкысгьы ирҭахын, ахәгьы аман – аиха змаз аибашьраҿы аиааира игон. Аиха ахьыҵырхуаз Ермантәылеи, Аахыҵ-Кавкази, Азиа Маҷи рҟны акәын…»
Вавилониа аматематика бзианы излардыруаз ала, «аеҵәақәа рыҭҵаареи, апланетақәа рҭагылазаашьеи, урҭ рныҟәареи» ирхылаԥшуан. Вавилониаа роуп аҭоурых аҿы зегьраԥхьаӡа ашықәс аԥҵашьа иақәшәазгьы, жәаҩа-мзы рыла еизызшазгьы, есымза 29-30 мшы рзаԥызҵазгьы. Аха ас шықәсык аҩнуҵҟала мышқәак мыцхәхеит. Абарҭ ихашәалоз амшқәа ааидкыланы ес-афбатәи ашықәс азы ажәахатәи амза аԥырҵон. Амала, аибашьрақәеи аилаҩынтрақәеи ирыхҟьаны уи анырхашҭуаз, аҳәынҭқар иусԥҟа ҷыдала ажәахатәи амза аԥиҵон.
«Ауаатәыҩса рҭоурых» актәи атом 38-тәи адаҟьаҿы абас ануп: «Акалендар аԥҵараҿы вавилониаа рҵаҩцәан. Урҭ аамҭа ашықәсқәеи, амзақәеи, амчыбжьқәеи рыла иршаз иахьа уажәраанӡагьы ишьақәырӷәӷәоуп. Амчыбжь бжьымшы рыла изларшаз, уаҟа усҟан ирдыруаз амреи амзеи хә-планетаки рхыԥхьаӡарала ауп. Уи иахьа уажәраанӡагьы иаанханы иҟоуп. Амши аҵхи 12-12 сааҭ рыла ршарагьы дара ирыбзоуроуп… Ашәагақәеи акапангақәеигьы дара рҿоуп иахьаԥҵаз» – абасала, ажәытәтәи Вавилониаҿы иахьа ҳара ҳаиԥш жәабалатәи асистемала иԥхьаӡозаарын. Амала, ашьҭахь ирцәыӡт, аиҭашьақәыргылара азқьышықәсқәа аҭаххеит...».
Аҭоурых аҿы уи аҩыза ахҭысқәа ҟалахьеит. Егьырҭ зегьы ракәым, аҩыра зманы иҟаз, ашьҭахь изцәыӡыз ажәларқәа ирхыԥхьаӡаланы аԥсуаа рыӡбахә иҳәеит иеицырдыруа аурыс ҵарауаҩ Турчанинов.
Астрономиеи адинхаҵареи шеидҳәалаз ҳнарбоит ажәҩан хыџьара ишаны, хҩык анцәақәа рыхьӡ иахьадырҳәалаз. Абар даргьы: Ан, Енлилиа, Еа.
Ашықәс амзақәагьы дара рхатә хьыӡқәа рыман. Убарҭ рахьтә мызкы ахьыӡ абра иааҳгарц ҳҭахуп: «Аб» ҳәа иашьҭан. Аԥсуаагьы ирымоуп амза «Абҵара» ҳәа захьӡу.
Вавилониа астрономцәа руаӡәк абас иҩуан: «Аб мзазы Адад (адыди амацәыси рынцәахәы Вавилониа ишишьҭаз ус акәын) атәылаҿы аӡхыҵрақәа ҟаиҵоит…»
Ҳара ҳаамҭа ааиаанӡа ҩ-нызқь шықәса рылагамҭазы Вавилониа Адунеи шыршаз азы аҳәамҭа аԥырҵеит. Уи аҳәамҭаҿы ажәҩани, аокеанқәеи, амшынқәеи ахьеиқәԥхьаӡоу иаҳԥылоит ажәа Аԥсу – ус акәын аокеан ишашьҭаз. Араҟа еиҿҳарԥшыр ҳҭахуп аедыгьқәа рбызшәаҿы аӡы ԥсы ҳәа ишашьҭоу, аԥсу – иауу аӡы ҳәа шаанаго. Ус анакәха, аокеангьы иауу аӡы, аӡ ду ҳәа акәӡами иаанаго?
Ҳәара аҭахума, ажәақәаки хьыӡқәаки реиԥшра мацара уеизгьы-уеизгьы акгьы рҳәом. Ааигәатәи Мрагылареи, Азиа Маҷи, Кавкази реидҳәалара ҭоурыхла ишьақәырӷәӷәоуп. Убри аҟнытә ҳаиҭазыхынҳәуеит Аӡыбжьара – Вавилониа. Мшәан, алегендаҿ баша иаанымхазар акәхап «Вавилониа абааш зыргылоз рыҩнуҵҟа акасит бызшәа гон» ҳәа.
Ҳаԥхьажәа ахыркәшараҿы иаагар ҳҭахуп ҳара ҳтәала зҵакы дуу афакт. Киевтәи Рус аҳ Владимир Мономах аҳәынҭқарратә дыргақәа Вавилониатәи анцәа игәаԥхарала иоузшәа ашьақәырӷәӷәаразы иҟоу алегенда иаҳәоит: «Вавилониаҟа идәықәҵан абырзен, аурыс, аобез (аԥсуа)» ҳәа.
Аԥсны ажәытәӡатәи аҭоурых аҭҵаараҿы аҵыхәтәантәи аамҭа аҩнуҵҟа иаԥҵоу аҭоурыхтә ҩымҭақәа ирылскаауеит ҩ-усумҭак: «Обезаа ажәытәӡатәи аурыс литеретураҿи Аԥсны аҭоурых азҵаатәқәеи» ҳәа зыхьӡу Алықьса Луман-иԥа Папасқьыр иҩымҭеи «Кавказ ажәытәӡатәи аҩыра аартреи арцәажәареи» ҳәа зыхьӡу Г. Ф. Турчанинов иусумҭеи.
Абарҭ аҭоурыхтә ԥҵамҭа дуқәа иахьа уажәраанӡагьы англыз бызшәахь еиҭагаӡам, зегь реиҳа ҳгәы ҳзырхьша – реиҭагара азҵаатәы зынӡаскгьы иахьықәгылам ауп. Ирҭахызар авторцәа еиҭаргааит ҳәа зҳәо дцәырҵыргьы ауеит. Турчанинов идунеи иԥсаххьеит, Алықьса Луман-иԥа Папасқьыр иакәзар, иусумҭа англыз бызшәахь аиҭагаразы алшара имам.
Амала, арҭ аҩ-усумҭак Аԥсны азы, аԥсуа жәлар рзы иаҳзеиԥшу зҵаатәқәаны излаҟоу ала, ҳгәы иаанагоит аҳәынҭқарра ахахьы иганы, иара иҟанаҵаша усуп ҳәа.
Урҭ рнаҩсангьы, аҵыхәтәантәи ашықәсқәа рыҩнуҵҟала иаԥҵоу аҭоурыхтә усумҭақәа ыҟоуп, Гьаргь Ӡиӡариа ихьӡ зху Аҳәынҭқарратә премиа аиура иаԥсахахьоу.
Иҟоуп… Иҟам зҳәада…
Аха, ҳара ҳазҿу, адунеи егьырҭ атәылақәа, ажәларқәа рахь ажәытәӡатәи ҳҭоурых рызнагараҿы арҭ зыӡбахә ҳҳәаз аҩ-усумҭак ирышьашәало ыҟам ҳәа ауп.
Абриаҟара ҳзырҳәаз Турчанинов иусумҭа ашәҟәы ахцәажәара зыхәҭоу аспециалист иоуп ҳәа ахьаҳаԥхьаӡо ауп, иара Турчанинов иеиԥш, ажәытә ҩырақәа рырцәажәара (дешефровка) зылшо.
Зыӡбахә ҳамоу Турчанинов ишәҟәы иаҳхысыз ашәышықәса ԥшьынҩажәижәабатәи ашықәсқәа рылагамҭазы аҭыжьразы икьыԥхьны атипографиаҿы аталер иахьықәыз иаақәхны иргеит… иагьбжьадырӡт…
Аԥсны ажәытәӡатәи аҭоурых аазырԥшуаз ашәҟәы шҭыҵуаз Қырҭтәыла ианраҳа убас ҟарҵеит ҳәа ашьҭахь иҳалаҩит… Ухәыцыргьы, дара рнаҩсан даҽа-шьоукы, даҽа-милаҭк рхаҭарнакцәа изыҟарҵарыз?..
Даараӡа сшазҿлымҳазгьы, уажәы аабыкьоуп ари ашәҟәы ансымԥыхьашәаз. Иахәҭоу ажәагьы ҳкьыԥхь аҿы макьаназ иҳәам. Аха, хыхь ишазгәасҭаз еиԥш, аспециалистцәа ҳаԥхьаҟа ирҳәозар акәхап.
Маиҟәаԥтәи акургани егьырҭ аҭыԥқәеи рҿы ирбаз ахаҳәқәа ирныз аҩырақәа Турчанинов иахьирцәажәоз–ҳҭоурых иаҵанакуаз азҵаатәқәагьы ааԥшит. Ҵаҟа ҳаззааҭгылоугьы урҭ рыхәҭақәак роуп.
«Ашәуаа (ашуицы) раҳ Пту амшын агаҿа длеиҩеиуа дахьаваз иаӷацәа дырҳәынҷеит, деиқәԥах дҿаҳәаны, Анапа аџьырмыкьаҿы днаган, тәык иаҳасабала дҭиин. Финикиантәи иааз хәҳахәҭҩык даахәан дигеит.
Ашәуаа раҳ Пту Лахьа (Лыхны) ақыҭантәын. Ла ҳәа изышьҭаз аҳәынҭқарцәа рабшьҭра дреиуан. Уи иашьа Аҟәа-қыҭа аҳас даман.
Ахаҳә ианыз аҩыра излаҳәаз ала, аҳ Пту еицырдыруаз, усҟантәи аамҭала ипрогрессивыз уаҩын. Ашәуаа ажәытәӡатәи рҩыра ацәырҵра иара ихьӡ иадҳәалоуп рҳәон. Аҩыра излаҳәо ала, уи «мраҵас иԥхоз Анцәа»
ҳәа ишьҭан. Зны-зынлагьы «Ашәуаа рымра» мамзаргьы «Аҵарауаҩ Асаӡ» ҳәа изырҳәон. Убас дахьыҟаз, убас ахьизырҳәоз азы иҵашьыцуаз, дызцәымӷыз маҷмызт. Аиҳараӡак, дҳәынҷан, тәык иаҳасабала Финикиаҟа данырҭи ашьҭахь, ааха ӷәӷәа арҭеит хаҭала иара иҵанакуаз Гәдау. Аҩыратә баҟақәа ҟәаҟәаны иԥыххааса иқәырҵеит. Раԥхьаӡатәи, ажәытәӡатәи ашәуаа рҩыра здыруаз ауаа ршьуан, иҳәынҷан тәцәақәак раҳасабала ирҭиуан.
Ашәуатәылаҟынтәи аҳәаанырцә инанагаз атәцәа ирыбзоураны ауп ишцәырҵыз ашьҭахь адунеи иахыҵәаз Библтәи аҩырагь.
Тәык иаҳасабала Библ инанагаз аҳ Пту, уантәи Ашәуаа ртәылахь, Аҟәа-қыҭахь, иашьа иахь ҩ-шәҟәык ааишьҭит. Урҭ ашәҟәқәа рҿы иашьа диҳәон дҿихырц. Аха, рыцҳарас иҟалаз, урҭ ашәҟәқәа иашьа имоуӡеит. Дыршьхьан.
Абра зыӡбахә ҳамоу Ашәуаа ажәытәӡатәи ртәыла аҭоурых иазку адокументқәа агәра ҳдыргоит аҭоурыхҩҩцәа ҳаԥхьаҟа инарҵаулан ишҭырҵаауа Ашәуаа ажәытәӡатәи рҳәынҭқарра аҭоурых».
«Кавказ аҭоурых аҿы уажәраанӡа анаука иазымдыруаз ацивилизациа ҿыц аарԥшуп. Ахаҳәқәа ирныз аҩырақәа анцәажәа, излааԥшыз ала, уи Ашәуаа Ртәыла ауп. Х-нызықь шықәса рыҩнуҵҟала еиуеиԥшым археологиатә культурақәа аҵанакуеит. Убарҭ рахьтә зегь реиҳа ижәытәӡатәу Маиҟәаԥтәи археологиатә культура ауп. Аха иара убригь – зегьраԥхьаӡатәи акәын ҳәа ҳазҳәом.
Иҳарцәажәаз аҩырақәа изларҳәо ала, ҳара ҳаамҭа ааиаанӡа х-нызықь шықәса рнаҩсан аҟаҵара иалагеит Маиҟәаԥтәи акурган. Усҟан аԥсуааи, ашәуааи, аубыхцәеи рбызшәа еибакуан, еиҳа ииашахоит – бызшәак ала ицәажәон ҳәа ҳҳәар – уи ашәуаа рбызшәа акәын, Ашәуаа
Ртәыла иаҵанакуаз абшьҭрақәа рцәажәараҿы хаз-хазы рхатәы бызшәа ҷыдарақәа шыҟазгьы.
Ашәуаа рҩыраҿы зегьраԥхьаӡатәи баҟаны иҟоуп Маиҟәаԥтәи акурган аҿы иааԥшыз ачыс маҭәақәа ирну аҩырақәа».
«Азҵаара цәырымҵырц залшом абас: «Ашәуаа рымра» мамзаргьы «Аҵарауаҩ Асаӡ» ҳәа хыхь зыӡбахә ҳҳәаз аҳ Пту ибзоурала акәзар иара Маиҟәаԥтәи акультура шцәырҵыз?»
«Маиҟәаԥтәи аҩыра абызшәа… ҳара ҳаамҭа ааиаанӡа х-нызықь шықәса шаҵанакуагьы, иахьатәи аԥсуа бызшәа иазааигәоуп, иақәҿнаҭуеит».
«Зегьраԥхьаӡа финикиатәи аҩыра Кавказнтәи уахь инеит ҳәа зыбжьы ақәзыргаз австриатәи асемитолог, апрофессор Антон Ирку иоуп. Уи исзиҩыз ашәҟәаҿы дсыҳәон ԥсышәала исырцәажәаз ахаҳәқәа рҿы избаз аҩырақәа рыҭҵаара саҟәымҵырц».
«Ашәуаа рбызшәа ҳара ҳаамҭа ааиаанӡа х-нызқь шықәса рзы изқәыҩуаз атерриториа ҳалацәажәозар – амраҭашәарахь Ҟәбина аӡиас аҟынӡа инаӡон… амрагыларахь акәзар – Фазис (Рион) аӡиас аҟынӡа. Уи ус шакәу Аргонавтаа ирызку амифгьы иаҳәоит. Уи амиф ала, Фазис аӡиас ахы ахьыҵнахуа Амарантәи ашьхақәа рҿоуп. Амарантәи ашьхақәа рхаҭа рыхьӡ аԥсуаа рҟнытә иаауеит – амра звыҵуа ашьхақәа ҳәа ауп ишцәажәо. Иара аӡиас Фазис ахаҭа ахьӡгьы, Н. И. Марр излаиҩуаз ала, иахьыҵыҵуаз ашьхақәа рыхьӡ аҟнытә иаауеит… Қырҭтәылан уи «Ԥасис мҭа» ҳәа ахьӡуп. «Мҭа» қырҭшәала
ашьха ауп иаанаго. «Ԥасис» акәзар, қырҭшәала зынӡаск акгьы аанагаӡом. Арахь аԥсышәалагьы, ашәуа бызшәалагьы иазгәаҳҭозар «Ԥасис» аԥсара аҟнытә иаауеит, уимоу иара аубых бызшәа иадукыларгьы аԥсаҵлазы «ԥсас» ҳәа рҳәозаарын.
Амарантәи ашьхақәа рыхьӡ акәзаргьы, аубыхцәа рбызшәа даара иахаршалоуп – амра аубыхцә «маара» ҳәа излашьҭаз ала.
Ажәытәӡа ашәуаа раҳ Лым ихьӡын. Ари атәы зҳәо ачысмаҭәа Маиҟәаԥтәи акурган аҿы ирбеит. Аҳ даныԥсы, анышә дахьамардоз Маиҟәаԥтәи акурган аҿы ачысмаҭәагьы иҭаххоит ҳәа ицҭарҵазаап. Ачысмаҭәақәа руак аҿы иануп Кавказ амраҭашәарахьтәи ашьхақәа рҿы иахьа уажәраанӡа иаанханы иҟоу абӷаџьма асахьа. Иара убас иҟоуп «аҳ иԥсы аҭра» асахьа знугьы».
«1953 шықәсазы археолог А. Л. Лукин Аҩадахьтәи Ешыра ақыҭан ҳара ҳаамҭа ааиаанӡа аабатәи абыжьбатәи ашәышықәсақәа ирыҵанакуа анышәынҭрақәа ибеит. Аԥсыбаҩқәа рнаҩсангьы, уаҟа иҟан агыгшәыгқәа рсахьақәа зныз апластинкақәагьы. Аха убарҭ агыгшәыгқәа зегьы ирылкаан пластинкак ианыз агыгшәыг асахьа оуман. Усҟан ақырҭуа археологцәа рнырра злаӷәӷәаз ала «Гер» ҳәа хьӡыс иарҭеит. Гыршәала уи иаанаго «абга» ҳәа ауп. Амала, Маиҟәаԥтәи акурган аргылара ианалагаз ҳара ҳаамҭа ааиаанӡа х-нызықь шықәса рзоуп. Усҟан Ашәуааи Аԥсуааи ртерриториаҿы, мамзаргьы Ҟәыбинеи Фазиси аӡиасқәа рыбжьара агырцәа ықәнамгалаӡацызт.
Аԥсышәала уи агыгшәыг ахьӡ нымхаӡеит. Амала, аԥсуаа рцәажәараҿы «ацыҭәҳәа еиԥш слымки» ҳәа нханы иҟоуп.
Араҟа иазгәаҭатәуп, аҳ Лым инышәынҭраҿы уи асахьа аҟазаара иаанаго – аҳ нарцәы дахьнеиз иҭынчра ахьчаларц шакәу.
Даҽаџьара иазгәаҭоуп Ашәуаа Ртәыла ахәҭак Аи ҳәа ишашьҭаз. Колхида аҳәынҭқар Аиеҭ шьҭрала убри аҭыԥантәин.
Даҽаџьара иааԥшит абарҭ ацифрақәа: 68, 19, 38. Акыр ҳархәанчеит, акыр ҳархәыцит. Аҵыхәтәан ҳазкылсит абри алкаа:
Ашәуаа Ртәыла аҳ Лым иԥсҭазаара даналҵуаз 68 шықәса ихыҵуан. Ари – акы. Аҩбатәи – ижәлантәқәа рҟнытә Лым 19-тәи аҳра зуаз иакәын. Ахԥатәи – Ашәуаа Ртәыла еиднакылоит 38 обшьчина, мамзаргьы – абшьҭрақәа. Ирцәажәо атекстқәа рыла урҭ обшьчинақәак, мамзаргьы абшьҭрақәак рыхьӡқәа ирыԥхьоуп. Абар даргьы: Аҟәа, Гәдау, Кәыба…
Ачысмаҭәақәа руак иаҳәоит, аҳ Пту иашьа иахь ииҩыз ашәҟәқәа знапы иҵызхыз Асаӡ Гиач шиакәу. Даҽа чысмаҭәак, агеографиатә хсаала зну, абас аҵаҩуп: «Ашәуаа Ртәылаҿы аҩыра здыруа ауаа» ҳәа.
Ҳара агәра аагоит – аҭыԥантәи ауаа – аборигенцәа ркультура шыҳаракыз, уи ус шакәу Маиҟәаԥтәи акурган ианыԥшуеит. Уа иаабо акультура даҽаџьарантә иаагаӡам, Ашәуаа Ртәыла ауаа ркультура ауп».
Колхида… Аԥсуаа ажәытәӡатәи ҳҭоурых дац-ԥашәла иузаҟәымҭхо ари аҭыԥхьыӡ иадҳәалоуп. Шьоукы урзыӡырҩыр, Колхидатәи Аҳәынҭқарра ҳәа аҭоурых аҟны иҟаӡамызт рҳәоит. Уи цәырызгаз ақырҭцәа роуп, Қырҭтәыла аҳәаақәа алеиҵырхырц, иаладырҭбаарц. Ус зҳәо инагӡаны рықәшаҳаҭхара ауам. Избанзар «Колхида» ажәа цәырызгаз қырҭцәаӡам. Амала, «Қырҭтәыла аҳәаақәа рырҭбааразы рхы иадырхәарц иаҿын» ҳәа иҳәоу иашоуп. Ртәыла ахоура-ҵоура аизырҳаразы урҭ зымҵамсуа ҳәа акры ыҟоума…
Ус егьа иҟазаргьы, хыхь ҳара зыӡбахә ҳҳәаз «Колхида» ахьӡ ацәырҵра ҳазааҭгылап. Колхида здырҳәало Кавказ ауп.
Ҳара ҳаамҭа ааианӡа 479 шықәсазы ажәытәӡатәи абырзен драматург Есхил «Ацаҟьа иадҿаҳәало Прометеи» ҳәа хьӡыс изиҭаз итрагедиатә ҩымҭаҿы аҭоурых аҟны зегьраԥхьаӡа акәны Кавказ ахьӡ цәыригоит. Амала, Кавказ ҳәа уажәы ишырҳәо акәымкәа «Каикасос» ҳәа азиҳәеит. Акыр шәышықәсқәа уи ашьҭахь, Гумбольт Есхил диҿагылт, Кавказ ахьӡ ажәытәӡатәи индиатәи ажәа «Каз» аҟынтә иаауеит ҳәа, иаанагоугьы «асы зқәу ашьха» ауп иҳәеит.
Кавказ акәша-мыкәша инхоз ажәларқәа, зны-зынлагьы иара Кавказ ахаҭа знапаҿы иаазгалоз аскифцәа ракәзар, «Круказ» ҳәа акәын ишашьҭаз. Иаанагозгьы «Сыла иҭаҳәҳәо ашьха» ҳәа ауп.
Абжьаратәи ашәышықәсақәа ирыҵаркуа аамҭак азы аурысцәақәак Кавказ ишашьҭаз «Ашьхақәа» ҳәа акәын рҳәоит.
Ажәаҩатәи азеижәтәи ашәышықәсақәа рыбжьара литературатә хыҵхырҭақәак рҿы Кавказ инеизакны «Колхида» ҳәа азызҳәозгьы ыҟан.
Арҭқәа зегьы аагоуп 2005 шықәсазы иҭыҵыз «Урыстәыла Амшынеиқәа аҿықә атопонимқәа» ҳәа зыхьӡу ашәҟәы (автор В. И. Ворошилов) аҟнытә.
Аҳәаанырцәтәи аҵарауаа дуқәа излашьақәдырӷәӷәахьоу ала ажәытәӡатәи Колхида зҵазкуаз аԥсуааи адыгааи роуп. Араҟа ҳзыхцәажәарц ҳаҿу Алықьса Луман-иԥа Папасқьыр «Обезаа аурыс литератураҿи Аԥсны аҭоурых апроблемақәеи» ҳәа зыхьӡу иусумҭа ду злахациркуа, насгьы ус уҳәар ауазар, иуасхырны иазышьҭеиҵаз ажәытәӡатәи Колхида ауп. Убриазы ҳаргьы уи хазы ҳалацәажәарц ҳҭахуп. Аҭоурых иазҿлымҳау публицистк иаҳасабала еиҳа исзымариоуп Колхидеи колхааи рызҵаара хазы иалкааны азааҭгылара.
Ш. Инал-Иԥеи, Гь. Ӡиӡариеи, З. Анчабаӡеи рнаукатә усумҭақәа раамышьҭахь, изҭаху-ишиҭаху идикылааит, аха Аԥсни аԥсуа жәлари рҭоурых аҭҵаарарҿы зыӡбахә ҳамоу, ҳазлацәажәо А. Папасқьыр ишәҟәы иадаҳкылаша даҽакы аԥҵам – азҵаатәқәа рықәыргылашьа, рҭакқәа рыҟаҵашьа, алитературатә хыҵхырҭақәа рхархәашьа уҳәа рганахьала.
Зегь реиҳа ихадароуп ҳәа иаҳшьоу – Аԥсни аԥсуа жәлари рҭоурых иашаҵәҟьа аԥҵаразы иаҭахын, ус уҳәар ауазар, амҩа ҿыц.
Ҩбаҟа ажәа рыла акәзаргьы «амҩа ҿыц» ҳәа зыӡбахә сҳәаз сазааҭгылоит.
Иахьа адунеижәларбжьаратәи аҭагылазаашьа даара ишыхьамҭоугьы, ҩ-мыч дук ҳрыбжьахашәа ҳшыҟоугьы, ҳара ҳгәыӷуеит, иахьа акәымзаргьы уаҵәы, мамзаргьы знымзар-зны Аԥсуа Ҳәынҭқарра шазхарҵо азы. Қырҭтәыла аҵарауаа, ахәҭакахьала, аҭоурыхҩҩцәа
рҳәынҭқарратә газеҭ  адаҟьақәа рҿы лассы-лассы иқәгылоит уи иаҿагыланы. Зегь реиҳа изқәыӷәӷәо–аԥсуаа ианакәызаалакь рхатә ҳәынҭқарра рымамызт ҳәа ирҳәо ауп. Абжьаратәи ашәышықәсақәа рзы Кавказ зырхыџхыџуаз Аԥсуа Ҳәынҭқарра ахьӡ ауп акәымзар, ҵакыла еидҵоу Қырҭтәыла аҳәынҭқарра акәын рҳәоит иахьагьы. Аҩажәатәи ашәышықәса, аиҳараӡак асовет аамҭа аҩныҵаҟала Сталини Бериеи рхы иархәаны, асовет ҭоурыхҭҵаараҿы, хыхь ишаҳҳәаз ала, Аԥсны аҭоурых Қырҭтәыла иалаӡҩаны иҟарҵеит.
Аџьынџьтәылатә еибашьраҿы аԥсуаа аиааира аагеит, Аԥсуа Ҳәынҭқарра ахьыԥшымра адунеи зегьы ирылаҳҳәеит, арахь Аԥсны аҭоурых аҭҵаараҿы еиҭакра дук ҟаҵам. Уимоу, ақырҭуа ҭоурыхҩҩцәа имшәа-имырҳа ирҳәац еиҭарҳәоит, арахь ҳаԥсуа ҭоурыхҩҩцәа, џьара аӡәык-ҩыџьак ракәымзар, дара рус алаӡамшәа иақәҿырҭӡом.
Хыхь зыӡбахә ҳҳәаз, зыԥсҭазаара иалҵхьоу ҳҭоурыхҩҩцәа дуқәа Ш. Инал-Иԥеи З. Анчабаӡеи аамҭа бааԥсӡа ишҭагылазгьы, иахьынӡауаз ала иара усҟанҵәҟьа иқәгылон. Имариазма, аҩажәатәи ашәышықәса ҩынҩажәижәабатәи хынҩажәатәи ашықәсқәа раан Пауле Ингороҟва иҿагылара, иаҿаԥҽра… Иагьиҿагылеит, дагьаҿаԥырҽит. Аха усҟантәи аамҭа, усҟантәи аидеологиа рнапқәа ҿанаҳәон, ргәы иҭамыз, рхы иҭамыз, зны-зынлагьы инамцхәны Аԥсны аҭоурых Қырҭтәыла иадырҳәалон. Аиаҳараӡак урҭқәа ахьаабо З. Анчабаӡе иаԥҵамҭақәа рҿоуп.
Убриазоуп А. Папасқьыр урҭқәа зегьы «усҟантәи аамҭа иамҳәыруп» ҳәа зырзиҳәаз.
Аԥсны аҭоурых аҭҵаараҿы, аҩраҿы амҩа ҿыц ҳәа зыӡбахә ҳамоу – абжьаратәи ашәышықәсазтәи Аԥсуа Ҳәынҭқарра шыҟаз, ишҳамаз ашьақәырӷәӷәараҿы Алықьса Папасқьыр ицәыригаз амҩа ауп. Уаанӡа, Аԥсуа Ҳәынҭқарра аныҟаз аабатәи ажәабатәи ашәышықәсақәа ирыбжьанакыз аамҭазоуп, ашьҭахь – Леонидаа раҳәшьаԥа Баграт Багратион ила рдинастиа аныԥсахха нахыс, мамзаргьы ажәабатәи ашәышықәса анҵәамҭеи ажәахатәи ашәышықәса аҽанеиҩнашози рҟынӡа иҟаз еидҵоу Қырҭтәылатәи аҳәынҭқарра акәын ҳәа ҳҭоурых аилархәара ишазкыз ааирԥшит А. Папасқьыр «Баграт Ахԥатәи Аԥсуа Ҳәынҭқарреи» ҳәа шықәсқәак рнаҩсан хаз шәҟәны иҭижьыз иусумҭаҿы, уажәы ҳзыхцәажәо «Обезаа ажәытәтәи аурыс литератураҿи Аԥсны аҭоурых апроблемақәеи» ҳәа зыхьӡу ифундаменталтәу иусумҭа ду аҿы уи хазы ҟәшаны иагәылалеит.
Аха уажәтәи ҳақәгылара зызку, зыӡбахә ҳамоу аусумҭа актәи аҟәша иаҵанакуа «Колхидеи колхааи» роуп.
«Прометеии аргонавтааи рхаантәи Колхида, Қырҭтәылатәи аҭоурыхҩҩцәа издырҳәало ақырҭуа абшьҭрақәа роуп, – ҳәа иҩуеит А. Папасқьыр, – арахь аҭҵааҩцәа аӡәырҩы ргәаанагарала, ажәытәӡатәи Колхида алацәажәара ауӡом аԥсуааи адыгааи рдунеи иаҟәыҭханы».
Ҳара ҳаамҭа ахәбатәи ашәышықәсазтәи Псевдо-Арриан инаиркны, ашьҭахь ажәибжьтәи ажәаатәи ашәышықәсақәа рзы А. Ламберти, нас уи иныррала В. Н. Татишьчевгьы убрахь дналаҵаны, Колхида здыркылоз Гыртәыла акәын, аколхцәа ҳәа иршьозгьы агырцәан. Дара убарҭ ирыдицәылт З. Анчабаӡегьы. Амала А. Папасқьыр иазгәеиҭоит, иара З.Анчабаӡе «ҳара ҳаамҭа актәи ашәышықәсазы Колхида ацентр аҿы ақырҭуа абшьҭрақәа аанамгацызт» ҳәа шиҩхьаз.
Араҟа иџьоушьаша акгьы ыҟаӡам. Хыхь ишазгәаҳҭахьоу еиԥш, З. Анчабаӡе аҩажәатәи ашәышықәса ҩынҩажәижәабатәи хынҩажәатәи ашықәсқәа рзы Пауле Ингороҟва иҿаԥҽраҿы ахадаратә ҭыԥ шааникылозгьы, изыхҟьазаалакгьы убарҭ ҳазхыҽхәо иаԥҵамҭақәа рҿыҵәҟьа Аԥсны аҭоурых аҿы ила иамырбакәа иаиҩыжьыз рацәоуп. Урҭ зегьы рзааҭгылара ус имариам. Убри аҟнытә еиҳа ихадароуп ҳәа иаҳшьо акык-ҩбак рыӡбахә ҳҳәоит ҵаҟа:
Актәи. Ҳара ҳаамҭа актәи аҩбатәи ашәышықәсақәа рзы римтәи аҭоурыхыҩцәа аԥхьа – аԥсилаа, ашьҭахь – абазгаа аҳәынҭқарцәа рыман рҳәеит. Урҭ аҳәынҭқарцәа ахазыргылаз Рим аимператор иоуп. Аԥсилаагьы абазгаагьы аҳәынҭқаррақәа рымамызҭгьы аҳәынҭқарцәа зхадыргылоз?
Аҩбатәи. Ақьырсиан динхаҵара Кавказ зегь раԥхьа ахы ахьакыз Аԥсны ауп, ҳара ҳтәала, аԥхьа – Анаҟәаԥиа, нас – Пицунда. Избан Анаҟәаԥиа аԥхьа изҳаргылаз? Избанзар, Иисус Христос ишьҭахь иапостолцәа ирышьҭашәарыцо ирышьҭалт. Урҭ рыԥсы аиқәырхаразы ақьырсианра адац-ԥашә еиҳа иахьашьҭхьаз адунеи акәақьқәа рахь еихеит. Аԥсныҟа, насгьы Пицунда акәӡамкәа Анаҟәаԥиахь – ажәытәтәи Аԥсны аҳҭнықалақь ахь иааит Андреи Аԥхьанаԥхьеи Симон Кананити. 325 шықәсазы акәзар, Никеиа имҩаԥысуаз ақьырсианцәа зегьраԥхьаӡатәи Адунеизегьтәи реизара ду далахәын Аԥснытәи ақьырсианцәа зегь рыхьӡала, Пицундатәи аепископ Стратофил. Усҟаназ Қырҭтәыла ақьырсианра зыхьӡыз зынӡаскгьы ирыздырӡомызт. Ус шакәыз мызқәак рышьҭахь рҳәынҭқарратә газеҭ  дара рнапала ианырҵеит. Абарҭ рҩызцәа аҭоурыхтә фактқәа шҳамоугьы, ақырҭцәа рышьҭахь ҩышә шықәса анҵы ауп аԥсуаа ақьырсианра анрыдыркылаз ҳәа иҩуеит З. Анчабаӡе.
Ахԥатәи. Аабатәи ажәабатәи ашәышықәсақәа рзтәи Аԥсуа Ҳәынҭқарра ҵакыла қырҭуа ҳәынҭқарран иҳәеит. Ақырҭуа милаҭ рхыԥхьаӡарагьы ртерриториагьы Аԥсни аԥсуааи раасҭа акырӡа еиҳан ҳәа иԥхьаӡон. Уажәы иааԥшит абазгаа амраҭашәарахьтәи рҳәаа Тамантәи адгьылбжьахала аҟынӡа ишынаӡоз атәы узырбо 565 шықәсазтәи Иустиниан Актәи ихаантәи ахсаала. Ус анакәха, Леон амрагыларахь дандәықәлоз абазгаа, шаԥсыӷаа, аублаа, аедыгьцәа, ачерқьезцәа, аҟабардақәа зегь еидикылахьан. Игәашәҭазар, аԥсилаа, мсымаа рыӡбахә сымҳәаӡеит.
Абра зыӡбахә ҳҳәаз ахсаала анаԥырҵоз, Иустиниан Актәи иимпериаҿы аҭоурыхҩҩы дус иҟаз Прокопи Кесариатәи иҩуан абас: «Фазис (Рион) аӡиас амрагыларахьтәи ахықә аҿы Азиа иахьаҵанакуа ибераа нхоит; амраҭашәарахьтәи ахықә – Европа иахьаҵанакуа – аԥсилаа…» Абас, абазгааи аԥсилааи, егьырҭ хыхь зыӡбахә ҳҳәазгьы еилаҵаны территориалагьы уааԥсыралагьы ираҟараз даҽа ҳәынҭқаррак ыҟаӡамызт усҟаназ Кавказ иахьаҵанакуаз.
Зураб Анчабаӡе абарҭ зегьы дырҿагыланы, ижәлар рҭоурых иагырханы, ақырҭцәа рҭоурых излаҳәоз ала дцәажәеит.
Убас егьа иҟазаргьы, Алықьса Луман-иԥа Папасқьыр уи ауаҩ Аԥсни аԥсуа жәлари рҭоурых аҭҵаараҿы иҟаиҵаз, илиршаз ахә ҳаракны ишьоит, хыхь зыӡбахә ҳҳәаз агхақәагьы «уи аамҭа иамҳәырын» ҳәа рзиҳәеит.
Ҵарауаҩык, ҭоурыхҩҩык, насгьы уаҩԥсык иаҳасабала уи аҩыза апозициа аанкылара иаҳәоу рацәоуп.
Ҳаиҭарзыхынҳәуеит Колхидеи колхааи.
«Ҳара ҳаамҭа ааиаанӡа зқьы, ҩ-нызқь шықәса рнаҩсан Ааигәатәи Мрагылареи, Амшын Еиқәа Кавказтәи аҿықәи, Нхыҵ-Кавкази аԥсуа-адыга-ахат бызшәа ықәыҩуан» ҳәа зҳәаз аҭоурыхҩҩы И. А. Феодоров, ихы иаирхәеит Г. А. Климов, И. М. Диаконов рҭоурыхтә ҭҵаарақәа. Урҭ рхалагь ракәым, дара ақырҭуа ҭоурыхҩҩцәагьы, иаагозар Г. А. Меликишвили, М. П. Инаӡе, Н. В. Хошҭариа, С. Н. Џьанашьиа, убарҭ днарыдкыланы иара З. В. Анчабаӡегьы акырџьара иазгәарҭахьан ҳазну аамҭа актәи ашәышықәсанӡа Колхида ақырҭцәа рхылҵшьҭрақәа шыҟамыз. Н.В. Хошҭариа лакәзар, Чхорҵҟәы имҩаԥылгаз археологиатә ԥшаарақәа аԥсилаа ркультура ишатәыз шьақәлырӷәӷәеит.
«Абасала, – иазгәеиҭоит анаҩсан А. Папасқьыр, – ганкахьала аргонавтаа рхаан (ҳара ҳаамҭа аиаанӡа ҩнызқь шықәса анҵәамҭа инаркны) Колхида аҳра руан Аеҭ ихылҵышьҭра еиуоу. Ажәакала, зқьы шықәса инарыцны Колхида аҳра руан Аеҭидаа рдинастиа. Ус шакәу ақырҭуа
ҵарауаагьы ақәшаҳаҭуп. Амала, даҽа-ганкахьала, Аеҭидаа рдинастиа агырқәеи-аҷанцәеи ирхылҵшьҭроуп (рыхьӡқәа аԥсуааи аедыгааи рдунеи ишатәугьы) ҳәа рҳәоит, ажәакала, аеҭидаа агырцәартәырц иаҿуп».
Арахь, А. Папасқьыр иусумҭаҿы зҿагылара амуа аҿырԥштәқәа ааигеит. Аполлон Родосстәи (ҳара ҳаамҭа ааиаанӡа ахԥатәи ашәышықәсазы) иҩуан: «Аколхцәа рыҩныҵҟа ахаҵа иԥсҭазаара даналҵлак анышә дамардаӡомызт, уи ацә ацәа наикәыршан, аҵла ақәцәахь дхагалан, амахә дадҿарҳәалон. Ибаҩқәа рхала ианаанхалакь, иаалбааганы анышә иамардон». Уи ус шакәыз ажәибжьтәи ашәышықәсазгьы ишьақәдырӷәӷәеит: Лука, Евли Челеби, А. Ламберти. Аколхцәа реиԥш ус ҟазҵоз, аԥсуаа рыда Кавказ даҽа милаҭк ыҟаӡам. Убри мацара азымхои аколхцәа шаԥсыуааз азы».
Зыӡбахә ҳамоу анаукатә усумҭаҿы А. Папасқьыр дазааҭгылеит аколцәа ирызкыз М. Инаӡеи Ш. Инал-Иԥеи реимак. Амала, уи ашҟа ҳаиасаанӡа «Аԥсуаа ретно-культура аҭоурых азҵаатәқәа» ҳәа зыхьӡу Ш. Инал-Иԥа ишәҟәы аҟны иҟоу аҟәша ҷыда «Колхидааи аколхцәеи» ҳазааҭгылоит. Уаҟа ҳаԥхьоит: «Аҭоурых иадыруеит ҩ-колхидаки аколхцәа рҳәынҭқаррақәа ҩбеи – акы, Алада – Колхидатәи аҳәынҭқарра ҳәа азырҳәон; егьы – Аҩада-Колхидатәи аҳәынҭқарра (ажәытәтәи абырзен хыҵхырҭақәа р-Колхида)».
Уажәшьҭа М.Инаӡеи Ш. Инал-Иԥеи реимак ҳазааҭгылап. «Ш. Инал-Иԥа излеиҳәо ала, ақырҭцәа рыҭҵаарақәа рҿы излашьықәдырӷәӷәо ала, аԥсуа абшьҭрақәа Колхида русс алаӡамзаарын… Абри салацәажәоит ҳәа даналагоз (дызҿу Ш. Инал-Иԥа иоуп) идыруазар акәын аҩыратә хыҵхырҭақәа рҿы аԥсуааи адыгааи рыӡбахә зынӡаскгьы ишҳәаӡам».
Ас зҳәаз М. Инаӡе имацара иакәымкәа, ақырҭуа ҵарауаа зегьы ихы нарықәкны Шь. Инал-Иԥа иҩуан: «Абри аҩыза алкаа ҟауҵар ауеит ҳара ҳаамҭа ааиаанӡа афбатәи ашәышықәсазы, Колхидатәи аҳәынҭқарра
анаԥырҵоз аԥсуаа етникатә елементк аҳасабала иахьатәи Аҟәа алада-мрагыларахьтәи аганаҿы усҟан урҭ ыҟамызҭгьы; мамзаргьы иахьа Амраҭашәарахьтәи Қырҭтәылаҿы иаҳԥылоу аԥсуа-адыгатә топонимикатә ҭыԥ-хьыӡқәа мааԥшызҭгьы; ҳара ҳаамҭа ааиаанӡа IV ашәышықәсазы Колхида анапхгаҩы Куджи (аԥсышәала Қәыџьма), иара убас Аԥсырҭи – ԥсыуа хьыӡқәамзар; аколхцәа рҿы зԥсҭазаара иалҵуаз ахацәа рыԥсыбаҩқәа ацә ацәа рыкәыршаны аԥхьа аҵлақәа рҿы икнарҳауаз, ашьҭахь – рыԥсыбаҩқәа анышә ишамардоз еиԥш аԥсуаагьы ирымамызҭгьы; аколхцәа рԥара-ҿырпы ацә асахьа иану, ажәытәӡа аахыс аԥсуаа ирымоу ацә акульт иадҳәаламзар…»
Аколхцәа рҿы зыԥсҭазаара иалҵуаз ахаҵа иԥсыжра иадҳәало аҵас-қьабз далацәажәауеит Вахуштигьы,-ҳәа иҩуеит Алықьса Папасқьыргьы, насгьы убри инацҵаны иҳәоит абас: «Аколхцәа рыԥсыжра еиԥшу Кавказ ажәларқәа аӡәгьы имаӡам, аԥсуааи адыгааи рабшьҭрақәаки рҟны ада, ус шакәу анаукаҿы зегьы еицгәарҭахьеит. Ари – акы. Аҩбатәи – ҳара ҳаамҭа ааиаанӡа афбатәи ашәышықәса аахыс уи ус шакәу аҩыратә хыҵхырҭақәа ирнуп. Ажәакала, уи аҩыза ақьабз жәытә-натә аахыс измаз аколхцәа-аԥсуаа ракәын, аколхцәа-алазцәа-агырцәа ракәымызт аха….»
Ажәак-ҩажәак рыла акәзаргьы, аргонавтаа ирызку алегенда ҳазааҭгылап.
Уаҟа ишаҳәо ала аргонавтцәа рхаан Колхида аҳәынҭқарс иҟаз Аеҭ иоуп, уи иҷкәын, Медеиа лашьа Аԥсырҭ ихьӡуп. Аеҭ иашьа Перс ҳәа зыхьӡыз, «Агеографиатә аартрақәа рҭоурых иазку аочеркқәа» рҿы ишану ала ҳәынҭқарс дыҟан Тавриа атәылаҿы. Фазис, мамзаргьы усҟан уа инхоз афазиан жәлар Аеҭ иаҳәшьа лакәын ҳәынҭқар-ԥҳәысс ирымаз. Ажәакала, Аеҭ ихылҵшьҭра зқьы шықәса инарыцны аколхцәа ирҳәынҭқарцәан. Иаагозар ҿырԥштәыс, ҳара ҳаамҭа ааиаанӡа аҩбатәи
ашәышықәсазы аколхцәа рҳәынҭқар Саулаҟ ихьӡын. Дыҟан аколхцәа рҿы даҽа ҳәынҭқаркгьы Ака зыхьӡыз, Аҟәа ахьыӡгьы уи иҟынтә ауп иахьаауа ҳәа агәаанагара ыҟоуп.
Аколхцәа рҳәынҭқарцәа хазы-хазы абас ҳзырзааҭгыло, урҭ рыхьыӡқәа милаҭла аԥсуааи адыгааи иахьрыдҳәало ауп.
Уи ус шакәу, ара ҳзыхцәажәо А. Папасқьыр ишәҟәаҿгьы инаҵшьны ауп ишазгәаҭоу.
Уажәшьҭа ари азҵаатәы хаҭала сара сшазыҟоу азы ҩбаҟа ажәа сҳәар сҭахуп. Аха уи ашҟа сиасаанӡа исгәаласыршәарц сҭахуп ҩажәа шықәса Гыртәыла иҟаз италиатәи аҵарауаҩ. Ламберти ииҳәаз. Уи Гыртәыла аҳ инапынҵақәа назыгӡоз Георги Липартиани дихыҽхәаны дахьихцәажәоз «Колхида данахагылаз» ҳәа инаҵшьны иазгәеиҭеит. Ажәакала, Ламберти Гыртәыла Колхида ауп ҳәа ишьеит, агырцәа-колхаа роуп иҳәеит.
Аиҳарак, убринахыс ауп амраҭашәарахьтәи акьыԥхь аҿы «Гыртәыла Колхида иадкыланы» аҩра ианалага. Амраҭашәарахь мацара акәым, иара Урыстәылагьы…
Арахь ишыҟаҵәҟьоу ҳалацәажәозар, хыхь еиқәыҳаԥхьаӡахьеит, иара уажәгьы еиҭаҳҳәоит: Колхида аҳәынҭқарра ахадацәа ҳәа зыхьӡқәа ҳәоу, иаагозар: Аеҭ, Аԥсырҭ, Саулаҳ, Ака, Қәыџьма уҳәа егьырҭгьы аԥсуааи адыгааи рмилаҭ хьыӡқәа роуп. Аколхцәа рмилаҭтә қьабызқәеи аԥсуааи адыгааи рмилаҭтә қьабзқәеи еиҩдырашьа шрымам ҳаламцәажәаӡаргьы.
Иахьатәи Аԥсынтәылеи ажәытәӡатәи Колхидеи еидаҳкылозар – уаҟагь иузеиҩымдраауа рацәоуп. Иаагозар, Колхидеи колхааи ҳәа ажәытәӡа зыӡбахә рҳәози Клыхәреи калдахәарааи злеиԥшыми? Лхаа, быхәлаа, ԥсышхаа (Тҟәаԥс азааигәаратәи ҭыԥ хьӡуп), мамзаргьы шаԥсыӷааи колхааи еизааигәаӡами, еиҟәыҭхашьа рымоума?…
Аха, ҳара ҳтәала, зегьреиҳа ахшыҩзышьҭра зҭатәу Алықьса Папасқьыр ишәҟәаҿы иқәиргылаз азҵаара ауп. Абар иаргьы:
«Агырцәа зхылҵаз ажәлар Колхида атерриториахь рааратәы иахьа уажәраанӡагьы аҭоурых аҿы аӡәгьы изышьақәмырӷәӷәац. Урҭ жәытә-натә аахыс Колхида ишынхоз шьақәырӷәӷәоуп.
Убри инадкыланы ишәгәалаҳаршәар ҳҭахуп, анаука адунеи аҿы П. Ушакови егьырҭ ҵарауаацәақәаки рконцепциала, агырцәа етникатә хылҵшьҭрала ақырҭцәа рабшьҭрақәа ишреиуам атәы рҳәахьеит. Урҭ рконцепциа излашьақәнарӷәӷәо ала, ҳара ҳаамҭа ааиаанӡа 1500-1800 шықәса рнаҩсан аԥсуааи ачерқьесцәеи рабшьҭрақәа иааныркылон Кавказ Амшынеиқәа аҿықә зегьы – Колхида (Ԥуҭ-Баҭым) инаркны Евфрат аӡиас аҟынӡа, насгьы урҭ шан ԥшь-абшьҭракны: митаниаа, колхаа, абасгаа (аԥсуаа), аублаа». Ажәытәтәи Колхида инхоз агырцәеи алазцәеи ракәӡамызт, аԥсуааи аублааи шракәыз шьақәирӷәӷәеит апрофессор А.К. Глеие. «Аладантә иҩеиуаз ақырҭцәа рабшьҭрақәак ргәыԥ Колхида инхоз аколхцәа ассимилиациа рзыруит». П.Ушаков излаиҩуа ала, уажәтәи агырцәа ажәытәӡа зны ассимилиациа ззыруз аԥсуааи адыгааи рхылҵшьҭраа роуп. Уи ус акәзар ауеит, избанзар, аҵарауаа ирзышьақәырӷәӷәом агырцәа зхылҵыз даҽаџьарантә иааит ҳәа, ақырҭцәа даҽаџьарантә раара шышьақәырӷәӷәоу еиԥш.
Агырцәа шқырҭуа хылҵшьҭрам еилкаауп. Урҭ рҵас-қьабзқәа рыла, рантропологиатә хаҿсахьала, ршьа аилазаашьала иззаигәо аԥсуаа роуп, ақырҭцәа раасҭа»…
Абри алкаала ихҳаркәшоит «Обезаа ажәытәтәи аурыс литератураҿи Аԥсны аҭоурых апроблемақәеи» ҳәа зыхьӡу Алықьса Папасқьыр ишәҟәы Колхидеи аколхцәеи ирызку аҟәша ахцәажәара.
Иаҳхысыз ашәышықәса, сымҩашьозар, хынҩажәижәабатәи ашықәсқәа рзы ҳаԥсуа ҭоурыхҩҩы Миша Гәынба хымш ҿҳәарас иаҭаны имсхит, ҳазну аамҭа афбатәи ашәышықәсазтәи Амрагыларахьтәи Римтәи Аимпериа, мамзаргьы аҭоурых аҿы Византиа ҳәа зыхьӡ аанхаз, усҟантәи аамҭазы адунеи зырхыџхыџуаз аҳәынҭқарра ду аҿтәи аҭоурыхҩҩы Прокопи Кесариатәи ишәҟәы «Аготтцәа рабашьра». Хымшгьы сҭахымхеит, изласгәалашәо ала, уахыки ҽнаки рыла саԥхьеит иахьа уажәраанӡагьы исхамышҭуа аҩымҭа. Зыӡбахә сымоу ашәҟәы аабатәи ахы зызку абазгаа роуп.
Уаанӡагьы аҭоурых аҿы еилыскаахьан аԥсуа жәлар ҳашьҭра азқьышықәсақәа иргәылсны ишаауаз. Аԥсуа жәлар, жәларык раҳасабала реидкылараҿы, урҭ рабшьҭра дуқәа (племиа ҳәа изышьҭоу) аԥсилааи абазгааи иааныркылаз аҭыԥ ахәшьара уадаҩуп.
«Архнышьна еиҩызҵәаз аишьцәа ҳауп, ҳҵас-ҳқьабз, ҳаламыс зҳәаз еиԥш акуп, аҵыхәтәаны, амилаҭ-зламилаҭу ҳәа изларшьо ҳбызшәа – аԥсуа бызшәоуп» ҳәа еилкааны рҽеидырымҵазҭгьы, адунеи аӡеибафара егьараан иналаӡ ицахьазаарын. Ҵоуп, аҭоурых аҿы урҭ шцәырҵыз хазы-хаз ауп. Аԥхьа, ҳазну аамҭа актәи ашәышықәсазы аԥсилаа рыӡбахә рҳәеит, аҩбатәи ашәышықәсазы – абазгаа. Аха аҭоурых аҿы урҭ реиԥш иагьаҩ рыӡбахә рҳәахьан. Ахара ҳазцари, аԥсуааи адыгааи ҳазхылҵыз ҳәа иршьо ԥшьба-хәба нызықь шықәса рнаҩсан Ааигәатәи Мрагылара зымпыҵакны изкыз ахаттқәа рҭоурых иазҿлымҳау имбарц залшом, рыкәша-мыкәша шаҟа тәыла, шаҟа милаҭ, шаҟа абшьҭрақәа рыӡбахә ҳәаз, аха иахьа уажәраанӡагьы урҭ зусҭцәоу еилкааӡамкәа иаанханы иҟоуп. Иаанханы иҟоуп, избанзар, аҭоурых ӡлагара иахәлашәеит, алу зқәаҳаз ача какал акәзааит, аԥш акәзааит цыра-заҵәык иадамхаргьы еибганы ишзаҿымҵуа еиԥш, хыхь зыӡбахә ҳҳәаз ажәларқәагьы аҭоурых алу иаҵаҟьацт.
Иаҵаҟьацт, избанзар, еицәаз-еижьыз зеидымгылт, аԥсилааи абазгааи реиԥш еилаҵәаны, иаку жәларны изыҟамлеит.
Сара ибзианы еилыскаауеит аԥсуаа милаҭк, жәларык ракәны рыҟалараҿы даҽа-абшьҭрақәакгьы рыӡбахә шҳәоу, сызҿу – саныгааи мсымааи (мисимианы) роуп. Урҭгьы ҳҭоурых аҿы ирымоу аҭыԥ аӡәгьы ирымеикуам, амала, сара стәала, аԥсилааи абазгааи иузрыдкылом, наҟ ргәыҵасра аӡәгьы игәы ишҭаӡамгьы.
Избан, аԥсилааи абазгааи урҭ зегьы ирылкааны рыӡбахә зысҳәо?
Избанзар, ҳҭоурыхҭҵааҩцәа иахьа уажәраанӡагьы ирызҭымҵаац аҭоурыхтә ԥҵамҭақәа, ахәҭакахьала, хыхь зыӡбахә сҳәаз афбатәи ашәышықәсазы Прокопи Кесариатәи ииҩыз ашәҟәы «Аготтцәа рабашьра» абазгаа ирызку аабатәи ахаҿы «урҭ (Прокопи Кесариатәи дызҿу абазгаа роуп. Б.).) ҩыџьа аҳәынҭқарцәа рыман, амраҭашәаратәи ахәҭаҿы ҳәынҭқарс иҟаз ихьӡын Сқьеԥарна, амрагыларахьтәи ахәҭаҿы – Аԥсырҭ (Оԥсит)» ҳәа ахьиҳәо ауп.
Абраҟа сара иналкааны, иахьа уажәраанӡагьы ҳҭоурыхҭҵааҩцәа ззааҭымгылац (еиҳа сиашахоит, иазааҭгылазгьы, ииашамкәа иазнеит сҳәар. Б.).) ҩ-зҵаарак шьҭысхуеит.
Аԥхьатәи азҵаара. Сара стәала, афбатәи ашәышықәсазы абазгааи аԥсилааи рҽеидыркылахьан, еилаҵәахьан. Аҳәаанырцә, егьырҭ атәылақәа рҿы, иаагозар ҿырԥштәыс, Амрагыларахьтәи Римтәи Аимпериаҿы урҭ
ишрышьҭаз абазгаа ҳәа акәын. Зҽеидызкылаз абазгааи аԥсилааи дара рхаҭа ртәыла Аԥсны ҳәа азырҳәахьан, рмилаҭтә хьӡы акәзаргьы, аԥсилаа рҟнытә – аԥсуаа ҳәа рхы иазырҳәахьан. Амала, ртәыла, анҭыҵ урҭ зеиԥш хьӡыс ирымаз Абазгаа ҳәа акәын. Аԥсны аҩнуҵҟа абазгаагьы аԥсилаагьы хазы-хазшәа, уаанӡа ишыҟаз еиԥш, иаанханы иҟан. Убриазы ауп, амрагыларахьи амраҭашәарахьи ҳәа Прокопи Кесариатәи атәыла зеиҩишо, аҳәынҭқарцәагьы хазы-хаз рыӡбахә зиҳәо. Абазгаагьы аԥсилаагьы еиламҵәахьазҭгьы, Сқьеԥарна Џьамтәылаҟа данца, «Абазгаа ртәыла» ахьчара Аԥсырҭ инапы изланыларыз?
Аҩбатәи азҵаара. Шәгәы ишԥаанагои, Прокопи Кесариатәи ажәа «аҳәынҭқар» баша иҿыҵашәама? Мшәан, абазгаагьы аԥсилаагьы ирыҵаркуаз ртәылақәа хәыҷқәазҭгьы, ирхагылаз «аҳәынҭқарцәа» ҳәа рзырҳәарызма?
Сара стәала, абри азҵаатәгьы иахьа уажәраанӡа аҵарауаа рыбла иҵамшәац, изыцрамсыц зҵаароуп.
Прокопи Кесариатәи «абазгаа ҩыџьа аҳәынҭқарцәа рыман, аӡәы амрагыларахь, егьи – амраҭашәарахьтәи акәакь дахагылан» иҳәеит.
Хыхь сахьалацәажәоз, уи шеилкаатәу абазгааи аԥсилааи ҳәа ауп ҳәа ишьақәсырӷәӷәарц сҽазыскит.
Аԥхьа ҳазааҭгылап амрагыларахьтәи акәакь – Аԥсилаа Ртәыла.
Абри ауаҩ дызлацәажәо закәи? Адунеи аҭоурых аҿы, мамзаргьы адунеи ахсаалаҿы Аԥсны ҳәа ирдыруа Ԥсоу аӡиаси Егры аӡиаси ирыбжьоу атерриториа ауп. Ҳазну аамҭа актәи ашәышықәсазы зыӡбахә рҳәаз аԥсилаа ракәзар, урҭ иааныркылоз атерриториа Аалӡга аӡиас инаркны Гәымсҭа аӡиас аҟынӡа инаӡон. Ус ишьақәзырӷәӷәо ақырҭуа ҭоурыхҩҩцәа рхала ракәӡам, рыцҳарас иҟалаз, ус ишьақәдырӷәӷәоит ҳаԥсуа ҭоурыхҩҩцәагьы. Урҭ зегьыҵәҟьа уи азҵаатәы шьҭырхуам, аха иахьа
уажәраанӡа ишьҭызхуаз ус ауп ишцәажәоз. Убарҭ зегьы даарылкааны иӡбахә ҳәатәуп, иаҳхысыз ашәышықәса хынҩажәатәи ашықәсқәа рзы Пауле Ингороҟва итеориа – аԥсуаа рабшьҭра хадақәа абазгааи аԥсилааи қырҭуа абшьҭрақәоуп ҳәа зҳәаз, дԥыххааса дықәызҵаз ҳаԥсуа ҭоурыхҩҩы ду Зураб Анчабаӡе.
Уи иҭоурыхтә ԥҵамҭақәа рылацәажәара гәаӷьыуацәоуп. Хыхь ишысҳәаз еиԥш, иара иакәымзар ақырҭуа литератор, аҭоурыхҩҩы Пауле Ингороҟва иаҿаԥҽра зылшоз усҟан ҳарҭ аԥсуаа уаҩ дҳамамызт. Убриазоуп, Аԥсны аҭоурых Қырҭтәыла иахьадицәылоу, «усҟантәи аамҭа дамҳәыруп» ҳәа зиҳәаз Алықьса Папасқьыр.
Убас егьа иҟазаргьы, сара уажәы сызлацәажәарц сҽыззыскыз – аԥсилаа ртерриториа ахоура-ҵоура ахьынӡанаӡааӡоз аарԥшраҿы, Зураб Анчабаӡе иаҳаҭыр баны ивсшьа сақәымшәеит. Сызлаивсри, сара избаз амҩа иара даԥгылазар. Зны иақәыскит, Алықьса Папасқьыр иеиԥш, «усҟантәи аамҭа дамҳәыруп» ҳәа ҳәаны сивсны сцарц. Аха ус ҟасҵар, амхырҭаҿы аԥш шьапқәа аҳаскьынқәа рҟынтә имрыцқьаӡакәа анышә рықәыҳәҳәаны иахысыз арашәаҩ сиҩызахоит.
Ҵаҟа иаазгоит 1959 шықәсазы Зураб Анчабадзе иҭижьыз «Абжьаратәи ашәышықәсқәа рызтәи Аԥсны аҭоурых аҟнытә (VI-XVII ашә.)» ҳәа зыхьӡу ишәҟәы аҿтәи цыԥҵәахақәак:
«Аԥсилаа Ртәыла афбатәи ашәышықәсазы Аалӡга аӡиас инаркны Гәымсҭа аӡиас аҟынӡа инаӡон…»
Даҽаџьарах иҵегьгьы инаҵшьны абас иҩуеит: «Аԥсилаа аладатәи ретникатә ҳәаа Аалӡга аӡиас (ақырҭуа хыҵхырҭақәа рҿы Егрис-ҵҟали ҳәа изышьҭоу) аҟны иалагоит. Машәыршақә иҟамлаӡеит, ҳара ҳгәанала, ашьҭахь иаку Аԥсуа аҳраан (Аԥсуа ҳәынҭқарра ҳәа иҳәаӡом. – Б.).) уи аладахьтәи аҳәаагь Аалӡга аӡиас (Егрис-ҵҟали) аҟны аҟаларагьы. Ажәакала, Аԥсуаа раҳреи алазцәа раҳреи рҳәаас Аалӡга аӡиас акәын иҟаз…»
Диашоуп зегьрыла Зураб Анчабаӡе, иара уасхырс иҟаҵаны ицәыриго ақырҭуа хыҵхырҭақәа ирҳәо иашазар. Ҳара машәыршақә иаҳҿамшәаӡеит ирҳәо иашазар ҳәа. Мшәан, дара рхаҭақәа имӡаӡакәа ирыҩуеит ажәаатәи ашәышықәса алагамҭазы Москва амҵан ақырҭцәа рколониа еиҿкааны ишрымаз.
Уи шыҟалаз абас ауп: аџьамцәа дрыцәшәаны ақырҭуа ҳәынҭқар Вахтанг Афбатәи изааигәаз иуаа иман Урыстәылаҟа ахеиқәырхараз дцеит. Аурыс ҳәынҭқар Пиотр Актәи уи дрыцҳаишьан Москва ақалақь анҭыҵ (усҟан Москва аҳәаа уажәы Пушкин ибаҟа ахьықәгылоу инҵәон) иахьа Беларусиатәи авокзал ахьыҟоу, ирзалихыз аҭыԥ аҿы, ақырҭцәа рколониа еиҿыркааит. Уаҟа еизыргеит ақырҭуа ҵарауаа. Ақырҭуа ҳәынҭқар Вахтанг Афбатәи иҷкәынцәа Вахуштии Бакарии рхадарала «Қырҭтәыла аԥсҭазаара» еиҭа ҿыц ирҽеины, ихарҭәааны, иагыз-иабзаз ацҵаны ирҩит.
Араҟа излацәажәо, ажәабатәи ашәышықәсазтәи «Қырҭтәыла аԥсҭазаара» ҳәа иаԥҵаз ауп. Ақырҭцәа иҟарҵалак ранахоит акәымзар, адунеи ахи-аҵыхәеи зегьынџьара ирдыруеит, иԥҟараны ирымоуп ажәытә ҭоурыхтә хыҵхырҭақәа рылакьысра шыҟамлоу. Убасҟан «Қырҭтәыла аԥсҭазаара» ҿыц иҩны иагәыларҵаз ҳара аԥсуаа иҳаҵанакуа акы, аԥсуа ҭоурыхҩҩцәагьы ус акәу џьшьа иахьа уажәраанӡагьы ажәак ахырымҳәаац. Уимоу ҿырԥштәыс иааганы зҩымҭақәа рҿы зхы иазырхәақәоугьы ыҟоуп.
Абар иаргьы: Аабатәи ашәышықәсазы Леон Аԥсуа Ҳәынҭқарра аа-гәберниакны ишазшәа анырҵеит. Зегь реиҳа иџьоушьаша, Аԥсны ахаҭа х-губерниак алихызаап. «Аԥсны» ҳәа хьӡыс иззынхаз Гәымсҭа аӡиас инаркны Ԥсоунӡа (иҟоу атерриториа) акәзаап иаҵанакуаз, насгьы убразаҵәык акәзаап аԥсуаа рхала ирымҽхакны иахьынхоз.
Аҩбатәи: «Аҟәатәи» ҳәа акәымкәа «Цхумтәи» ҳәа ахьӡиҵазаап, насгьы Гәымсҭа аӡиас инаркны Аалӡга
аҟынӡа аҵанакуазаарын, инхозгьы аԥсуааи агырцәеи ракәзаарын.
Ахԥатәи: «Бедиатәи агуберниа» ҳәа акәзаап ишашьҭаз. Уаҟа инхоз зегьы гырцәазаарын…
Шәгәы ишԥаанагои, Қырҭтәыла абжеиҳарак зымпыҵазкхьаз Леон даԥсыуа цқьамызҭгьы, инапаҿы иааигаз, еиҿикааз аҳәынҭқарра «Аԥсуа Ҳәынҭқарра» ҳәа ахьӡиҵарызу? Нас убри ауаҩ иара ихатә ԥсадгьыл Аԥсны ишарызу х-губерниакны, уимоу – аԥсуаа еснагь «ҳаҳҭнықалақь» ҳәа изышьҭаз, ашәышықәсқәеи азықьшықәсқәеи иргәылсны иаауа Аҟәа иамоу аԥсуа хьӡы днагәыҵасны, ақырҭуа хьӡы «Цхуми» ааганы – «Цхумтәи агуберниа» ҳәа ахьӡиҵарызу?
Аҭак аҟаҵара аҭахӡам. Аԥсуа Ҳәынҭқарра губерниақәаны изшазгьы, урҭ ахьӡқәа рыхьӡызҵазгьы аԥсуа ҳәынҭқар Леон иакәӡам. Ус иҟазҵаз Вахушти иоуп – ажәаатәи ашәышықәса алагамҭазы Москва амҵан, ақырҭуа колониаҿы «Қырҭтәыла аԥсҭазаара» иара ишиҭахыз ала «ахарҭәаара» данаҿыз.
Машәыршақә акәхарым, ақырҭуа ҭоурыхҩҩы К. Г. Григолиа «Қырҭтәыла аԥсҭазаара» абас дзахцәажәаз:
«…Рҽеирақәак иаларгалаз рыгәра угаратәы иҟам. Убри аҟнытә Вахтанг (дызҿу Қырҭтәыла аҳәынҭқар – Вахушти иаб Вахтанг Афбатәи иоуп. Б.).) ихаантәи аредакциа зызуу «Қырҭтәыла аԥсҭазаара» зегьрыла ииашоуп ҳәа адгылара уадаҩуп».
Абри иҳәазгьы агәхьаа мкыкәа, ажәаатәи ашәышықәса алагамҭазы «Қырҭтәыла аԥсҭазаараҿы» Вахушти иҟаиҵаз «аиҭакрақәа» уасхырс иныҟаҵаны, аҭоурых нарҳәы-аарҳәны аҩра иалагаз ақырҭуа ҭоурыхҩҩцәа дызрывымсит Зураб Анчабаӡегьы. Уи акәхеит, Вахушти Аалӡга аӡиас «Егрис-ҵҟали» ҳәа иазиҳәаз (аԥсышәала Егры аӡиас ҳәа шаанагогьы, уи ахьӡ зху иахьагьы Аԥсни Қырҭтәылеи рҳәааҿы иҟоу аӡиас шакәугьы) дамҵасны изикыз. Иҟалап уи иаамҭазтәи Қырҭтәыла анапхгара имҩаԥыргоз рполитика дзавымсызар, иавсуаз
«ажәлар раӷа» ҳәа ирыхьӡырҵоз дацәшәазаргьы… Уигь џьашьатәӡам.
Иахьа арҭ ацәаҳәақәа равторгьы ҿы-ӷәӷәала сзырцәажәо иахьатәи аамҭазтәи аполитика шакәу дыртәуп. Уажәадагь исҳәахьеит «ар ирнымиаз дхаҵа ӷәӷәоуп» ҳәа аԥсуаа ражәа ишалоу. Диашазаргьы ауеит Алықьса Папасқьыр, Зураб Анчабаӡе иҭоурыхтә ԥҵамҭақәа рҿы имбаӡозшәа иаҩижьуаз рзы «уи аамҭазтәи мҳәыруп» ҳәа ахьиҳәо.
Ус акәзаргьы, иахьатәи аамҭазтәи аполитика азин зласынаҭоу ала, ари исҳәо сара схатә гәаанагароуп, амала, иахьынӡасылшо ишьақәсырӷәӷәоит аҭоурыхтә документқәа рыла.
Сагьалагоит Прокопи Кесариатәи ишәҟәы «Аготтцәа рабашьра» аабатәи ахы – абазгаа ирызку аҟны Аԥсилаа Ртәыла аладатәи акәакь, мамзаргьы аҳәаа дахьалацәажәо ала. Абар уи ишиҩуа:
«Фазис аӡиас (дызҿу Рион аӡиас ауп. Б.).) Евксинсктәи амшын (Амшын Еиқәа. Б.).) иахьалалоу, ганкахьы Азиа иахьаҵанакуа иҟоуп ақалақь Петре, аӡиас егьи аҿықә, Европа иахьаҵанакуа инхоит аԥсилаа…»
Абри адокументгьы Зураб Анчабаӡе иблақәа хҩаны даҽакала исырцәажәоит ҳәа далагеит. Абар уи ишиҳәо:
«Петре ақалақь Цихисӡири ауп ҳәа иаҳшьар, аӡиас Фазис ҳәа зыӡбахә ҳәоу Аалӡга акәхоит…»
Риони Аалӡгеи еидкылашьас ирымоуи, Рион аасҭа Аалӡга кәарак иаҩызоуп, иамур Егры аӡиас иадикылар даҽакын.
Прокопи Кесариатәи афбатәи ашәышықәсазы ишьашәалаз даҽа ҭоурыхҩҩык Амрагыларахьтәи Римтәи аимпериаҿы дыҟамызт. Насгьы аҭоурых хыҭҳәаала, уҳәан-сҳәанла изыҩуаз дреиуамызт. Убриазоуп Византиа аҳәынҭқар ду Иустиниан Актәи ихы дадкыланы иаҳҭынраҿы дызимазгьы.
Ҳара ҳтәала, «Фазис аӡиас Европа иахьаҵанакуа аҿықә аҿы аԥсилаа нхон» ҳәа ииҳәаз акала узавалом. Уи иажәақәа
шьақәзырӷәӷәо даҽа документқәак, даҽа-ҵарауаак, ҭоурыхҩҩцәақәак, бызшәаҭҵааҩцәақәак ирҳәазгьы аагап. Ҳагьалагап аԥсуа бызшәа аҭоурых аҭҵаараҿы, аԥсуаа ражәа ишалоу еиԥш, зхы аџьыка ықәызххьаз аҵарауаҩ ду, академик Николаи Марр ииҩыз ала:
«Кота – аколхцәа рҳәынҭқар иаҳҭынра ахьыҟаз акәын изахьӡыз. Фазис (Рион ) аӡиас ахықәан иҟоу Қәҭешь ауп Кота ҳәа ажәытәан изышьҭаз. «Кутаиси» қырҭшәала исырцәажәоит ҳәа уалагар акгьы аҳәаӡом… Уи ахьцәажәо аԥсуа бызшәаҿы ауп. Кота аԥсышәала «ақыҭа» ҳәа ауп иаҳәо».
Абри иацаҳҵап Иури Воронов Ҵабалаа ажәытәӡатәи ркультура наӡон фазианаа рҟынӡа ҳәа ииҳәо. Иаку акультура змаз – иаку ажәлар ракәын. Урҭ ҳәарада аԥсилаа ракәын ҳәа археологиатә ԥшаамҭақәа рыла еиҿырԥшны ишьақәирӷәӷәоз, ҳара ҳтәала акала узавало иҟам.
Абарҭ хыхь иаагаз шьақәирӷәӷәоит ақырҭуа археолог ду, академик Оҭар Џьаԥариӡе «ажәытәан Баҭым инаркны Аахыҵ-Кавказ зымпыҵакыз аԥсуаа – адыгаа – ахаттқәа ракәын» ҳәа ииҳәо ала.
Абарҭ зегьы хьаҳәа-ԥаҳәарада ишьақәирӷәӷәоит ақырҭуа ҭоурыхҩҩы ду Иване Џьавахишвили «Ақырҭуа жәлар рҭоурых» ҳәа зыхьӡу ишәҟәаҿы:
«Кавказ зегьраԥхьаӡа иқәнагалаз аԥсуааи абешлааи роуп. Урҭ ирышьҭалан ашьҭахь Кавказҟа иааит ашәанцәа, аколхцәа уҳәа егьырҭгьы. Убри азоуп аԥсуаа рышьҭа ӷәӷәаны изану ажәытәтәи Кавказ атопонимикаҿы» ҳәа инаҵшьны иагьазгәеиҭоит.
Аҵыхәтәаны, ҳара ҳгәаанагарала Аԥсҳа Леон машәыршақә иҟаимҵазар ҟалап Аԥсуа Ҳәынҭқарра аҳҭнықалақь Қәҭешьҟа иахьиаигаз. Насгьы, шәгәы ишԥаанагои, ҳаԥсуа жәлар рабшьҭрақәа зегьы рыҽшеидырҵазгьы, хазы аԥсилааи абазгааи уи еидҵаз Аԥсны аҟны зхоура-ҵоура ҭбааз абшьҭрақәамызҭгьы, ахәҭакахьала, аԥсилаа Гәымсҭа инаркны Прокопи
Кесариатәи инаҵшьны ишазгәеиҭаз еиԥш Фазис (Рион) аӡиас аҟынӡа имнаӡаӡозҭгьы, Леон Аԥсуа Ҳәынҭқарра аҳҭнықалақь Қәҭешьҟа, атәым милаҭ рышҟа ииаигарызу?
Иахьа иаҳзааиз аамҭа ҳхы иархәаны Аԥсилаа рыдгьылқәа ақырҭцәа ықәцаны, ишааныркылаз азҵаатәы ҳҭоурыхҩҩцәа, ҳҵарауаа ишьҭыхны адунеи зегьы иаҳартә, иалацәажәартә аҟынӡа ихагалатәуп.
«Ақырҭуа хҵәацәа Аԥсныҟа ирхынҳәтәуп» ҳәа шырҳәо, ҭоурыхла ажәытәӡа аԥсуаа зқәынхоз ҳадгьылқәа шәыргьежьыроуп ҳәа ҳзықәгылар – хьыӡрацара ицаз ҽадаиала ддыргьежьт ззырҳәо иақәшәоит.
Уажәшьҭа иаамҭоуп дара рхқәа рзыркыша азҵаарақәа рцәыргара.
….Ҳархеологцәа Аԥсилаа Ртәыла еиуеиԥшым акәакьқәа рҿы ирбеит, агәаанагара злаҟоу ала, Гиеносаа рнаплыхымҭақәа. Убарҭ аҭыԥқәа иреиуоуп ашьхара иаԥну аҳаблақәа, иаагозар, Џьанҭыхә, Ҵабал уҳәа егьырҭгьы.
Иури Воронов излашьақәирӷәӷәоз ала, урҭ Фазис аӡиас аҟынӡа иуԥылон. Ҵоуп, уи Гиеносаа ркультура акәӡам зыӡбахә иҳәаз, Ҵабалтәи акультура ауп. Амала, ҳара ҳгәы излаанаго ала, ҵабалааи гиеносааи акгьы зларыбжьамыз ала, араҟа ҩ-культурак хазы-хаз ҟалашьа рымамызт.
Фазис аӡбахә анцәыраагах, уи инадҳәаланы асоветтә аурыс ҵарауаҩ ду Г. Ф. Турчанинов «Кавказ ажәытәӡатәи аҩыра аарԥшреи арцәажәареи» ҳәа зыхьӡу иусумҭа 85-тәи адаҟьаҿы ианиҵеит абас:
Аԥсуа Ҳәынҭқарра аладахьтәи акәакь ахь ҳаиасуазар, Баҭым авараҿы иахьагьы ииасны ицо Чорох аӡиас, усҟан Аԥсара ҳәа аԥсуа хьӡы аман, уи иҩахыкны илеиуаз аӡиас Фазис «Европа иахьаҵанакуа ахықә аҿы Аԥсилаа нхоит» ҳәа Прокопи Кесариатәи иҩны изаҳзаанижьызгьы, ииашаҵәҟьаны аԥсилаа нхон азоуп.
Аԥсуа аамысҭцәа Жәанаа рқыҭа, иахьанӡагьы Жәыргьыҭ ҳәа изашьҭоу – урҭ ирқыҭан азоуп.
Аҵыхәтәаны, абызшәаҭҵааҩ ду академик Н. Марр «Аԥсуа Ҳәынҭқарра аҳҭнықалақь Қәҭешь ахьӡ қырҭшәала акгьы аанагаӡом, аԥсышәала Қәҭешь – «ақыҭа» ажәа аҟнытә иаауеит» ҳәа ииҳәазгьы, ҵаҵӷәык амаӡамкәа иҟам. Ус шаҟа!
Аԥсилаа ирызку аҩымҭа аԥысҵоит ҳәа зҽазызкуа дарбанзаалак, убарҭ рхыԥхьаӡараҿы аҭоурыхтә публицистика знапы алакугьы, 2006 шықәсазы ҳҵарауаа О.Бӷажәбеи С.Лакобеи ажәабатәи ажәеизатәи аклассқәа рҿы итәоу аҵаҩцәа рзы иҭрыжьыз, хыхь зыӡбахә ҳҳәахьоу арҵага шәҟәы «Аԥсны аҭоурых» дазааҭымгылакәа даҩсны дызцом.
Сара сыхәҭаахь, уи арҵага шәҟәы санаԥхьа, уажәшьҭа изызӡарызеи, исгәамԥхо аҭыԥқәа шызбазгьы, авторцәа руаӡәк иасҳәеит аԥсшәахь ишәзеиҭазгоит ҳәа. Ус зысҭаххаз, «исгәамԥхоз аҭыԥқәа» сыриашарц акәын. Уи – акы. Аҩбатәи, ақырҭуа ҭоурыхҩҩцәа Мариам Лордқьиԥаниӡеи Ҭамаз Гамахариеи Қарҭ иҭыҵуа
рҳәынҭқарратә газеҭқәа «Сақарҭвелои» «Свободнаиа Грузиеи» рҿы арҵага шәҟәы «Аԥсны аҭоурых» аҵәаӷәа ахьшьны ианықәгыла, агазеҭ «Республика Абхазиаҿы» урысшәала аҭак рысҭеит. Ҳәара аҭахума, уи ашәҟәы иамоуп ҳәа ззысҳәаз агхақәа иаармарианы, хыхь-хыхьла срыхцәажәеит. Уажәы Аԥсилаа ртема снапы злаласкыз ала, сазааҭгыларц сҭахуп зыӡбахә сҳәаз ашәҟәы «Аԥсилаа» ҳәа зыхьӡу ажәиԥшьтәи ахы.
«Изусҭцәада аԥсилаа, насгьы урҭ иааныркыло атерриториа абанӡанаӡои?»
Абри аҩыза азҵаарала иалагоит уи ахы. Авторцәа, сара стәала, ииашаны иҟарҵоит ажәабатәи ажәеизатәи аклассқәа рҿы итәоу аҵаҩцәа рҿаԥхьа абри аҩыза азҵаара ахьықәдыргылаз.
«Зегьраԥхьаӡа аԥсилаа рыӡбахә иҳәеит еицырдыруа римтәи аҭоуорыхҩҩы Плинии Аиҳабы, ҳара ҳашықәсԥхьаӡара ианалага 79-тәи ашықәс азы» – ҳәа иалагоит ҳҭоурыхҩҩцәа Аԥсилаа рҭоурых.
Арҭ ацәаҳәақәа равтор, аҭоурыхтә публицистика снапы злалаку ала, уажәы сызлацәажәо азҵаатәы акьыԥхь аҿы ишьҭысхижьҭеи акыр шҵуагьы, уаҩы ишимбац среигәырӷьеит абарҭ ацәаҳәақәа:
«Актәи аҩбатәи ашәышықәсақәа рзы Аԥсилаа иааныркылон Фазиси Себастополиси (Аҟәа) ирыбжьанакыз атерриториа абжеиҳарак, ус шакәу археологиатә материалқәа рыла ишьақәдырӷәӷәахьеит». Арҭ ацәаҳәақәа сзырзааҭгылаз, афбатәи ашәышықәсазы Прокопи Кесариатәи иҭижьыз «Аготтцәа рабашьра» ҳәа зыхьӡу ишәҟәаҿы «Фазис (Рион) аӡиас Азиа иаԥну ахықә аҿы ибераа нхоит, Европа иаԥну ахықә аҿы аԥсилаа нхоит» ҳәа ианиҵаз аҭоурых знапы алаку аԥсуаа иҳамбаӡазшәа ҳахьаҩсуа ауп. Ари исҳәазгьы иашаӡам. Урҭ ацәаҳәақәа ибеит, ибеит-моу, инарҳәы-аарҳәны ақырҭцәа ишыргәаԥхашаз ала дрыхцәажәеит Зураб Анчабаӡе. Уи излеиҳәаз ала, Прокопи Кесариатәи Фазис ҳәа дызҿу
аӡиас «Аалӡга акәзаап»… Иумаҳара иҟоузеи?! Фазис (Риони) ҳәа изҿу ӡиас дууп. Ианамуӡах, Егры иадикылар ма ҳгәы амҟажози, аха Аалӡга хәҷы иадкылан ус уҳәар ҟалома?
Араҟа даҽакгьы ҳалацәажәарц ҳҭахуп.
Зураб Анчабаӡе Аалӡга «Егрис-ҵҟали» ҳәа ахьӡиҵеит. Уи аԥсшәахь еиҭоугар «Егры аӡиас» ҳәоуп иаанаго. Зураб Анчабаӡе иҩымҭақәак хазы ҳарзааҭгыларц ҳгәы излаҭоу ала, уажәазы ара иаҳҳәаз азхазааит.
Аҭоурыхтә документқәеи археологиатә ԥшаарақәеи еиҳа-еиҳа ицәырҵуа ианалага, иккаӡа иааԥшит ақырҭцәеи, алазцәеи, агырцәеи Фазиси Чорохи аӡиасқәа ирырны арахь, Аԥсуа Ҳәынҭқаррахь аара ианалагаз Аԥсуа Ҳәынҭқарраҿы Қәҭешь аҳҭнықалақьс ианыҟала ашьҭахь шакәу, уи ашьҭахь шакәу Имереҭиагьы Гуриагьы ҳәа аҭыԥхьыӡқәа анцәырҵ. Уаанӡа урҭ аӡәык-ҩыџьак ракәын Аԥсуа Ҳәынҭқаррахь иаанагахьаз.
Изааӡарызеи Леонгьы, иара ишьҭахь Аԥсҳацәас иҟалаз иԥацәеи имаҭацәеи гха дуӡӡак рыман – игәазианцәан, рҳәаақәа аартны, шәышықәсала иаарышьҭуаз ақырҭцәеи, алазцәеи, агырцәеи анырацәаха, Европа иаҵанакуаз атерриториаҿы инхоз аԥсилаа маҷ-маҷ иргәыҵасуа Егрынӡа иаарыгӡеит.
Абар уи «Аԥсны аҭоурых» аҟны ишану:
«Алазцәа аԥсилаа ирышьҭаланы афбатәи ашәышықәсазы Егры аӡиас ахықә иадырцалт».
Аԥсилаа ирызку ҳастатиа хҳаркәшоит Арриан Рим аимператор иахь иишьҭыз иҩымҭа аҟнытә иааго ацәаҳәақәа рыла. Аха заанаҵ аԥхьаҩ иҳардырыр ҳҭахуп, Арриан еиқәиԥхьаӡо ажәларқәа Амшын Еиқәа аладахьтәи акәакь, – Ааигәатәи Мрагылара, мамзаргьы Азиа Маҷ (уажәтәи Ҭырқәтәыла атерриториа аҩадахьтәи акәакь) аҟнытәи ишалаго:
«Ҳара ҳраҩсит абарҭ ажәларқәа: Ксенофонт ишиҳәо еиԥш, трапезунаа рнаҩсан аколхцәа нхоит… нас – дрилаа,
сара стәала – урҭ санаа ракәзар ҟалап… санаа рывараҿы инхоит макронааи гениохааи, нас зидритаа… алазцәа… алазцәа рнаҩсан – инхоит Аԥсилаа, рҳәынҭқар Иулиан ихьӡуп. Уи ҳәынҭқарс дҟазҵаз уара уаб иоуп. Аԥсилаа рнаҩс абаскаа нхоит, урҭ рҳәынҭқар Ресмаг амчрахь дназгаз уара уоуп. Абаскцәа рнаҩсан саныгаа нхоит. Урҭ рҿоуп Севастополь (Аҟәа – Б.).) ақалақь ахьыҟоу. Асаныгцәа рҳәынҭқар Спадаг дшьақәзырӷәӷәаз уара уоуп…»
Ари ашәҟәы Римтәи аимператор Адриан иахь изҩыз аҭоурыхҩҩы Флавиа Арриан иоуп, 134 шықәсазы, хаҭала иара Амшын Еиқәа аладахьтәи акәакь иаваршәны аҩадахьтәи акәакь аҟынӡа ӷбала иахыкәшаз, мамзаргьы иҩеиз. Ажәакала, Трапезунтәи Диоскуриа аҟынӡа, усҟан уи ишашьҭаз Севастополь ҳәа акәын.
Ҳаԥсуа ҵарауаҩ ду Ш. Инал-Иԥа Арриан аимператор изишьҭыз ашәҟәы дахьахцәажәо иҩуеит:
«…Абас, Арриан излашьақәирӷәӷәо ала, аколхцәа ртерриториа аладантә, Трапезунттә иалагон…» . Трапезунттәи Севапстопольнӡа (Аҟәа, – Б.).) еиқәиԥхьаӡаз ажәларқәа – трапезунтаа, дрилаа-саннаа, макронаа-махелонаа, гениохаа, зидритаа, алазқәа, аԥсилаа, абаскаа, саныгаа – урҭ рахьтә иарбанызаалак жәларык аколхцәа рнапаҵаҟа иҟан имҳәеит.
Ш. Инал-Иԥа ишәҟәы аҿы иааго Арриан иҩымҭа ацыԥҵәаха иаҳнарбоит, ҳазну аамҭа аҩбатәи ашәышықәсазы Амшын Еиқәа аладахьтәи акәакь инаркны аҩадахьтәи акәакь аҟынӡа инхоз ажәларқәа иааныркылоз ргеографиатә ҭагылазаашьа ахсаала.
Арриан дшалагаз – Амшын Еиқәа аладахьтәи акәакь аҟнытә аҩадахьтәи акәакь аҟынӡа акәымкәа… аҩадахьтәи акәакь инаркны аладахьтәи акәакь ахь ҳдәықәлар – асаныгцәеи, абазгааи, аԥсилааи усҟан иааныркылоз ргеографиатә ҭагылазаашьа зынӡа даҽакала ауп ҳҿаԥхьа ишаацәырҵуа.
Арриан излаиҩуа ала, 134 шықәсазы иахьатәи Аԥсны аҳҭнықалақь Аҟәа (Севастополь) инхоз аԥсилаа ракәӡамызт… егьи аԥсуа абшьҭра ду абазгаагь ракәӡамызт… асаныгцәа ракәын. Ус анакәха, асаныгцәа рнапаҵаҟа иҟаз Аҟәа мацара акәхарымызт… Иахьатәи Аԥсны атерриториа зегьы ааныркылозар акәхарын… Урҭ рнаҩс, Амшын Еиқәа аладахьтәи акәакь ахь ҳхы злахо ала, уажәы Гыртәыла ҳәа ҳазҿу аанызкылоз абазгаа ракәхон. Машәыршақә иаҳҿыҵамшәаӡеит, Жәыргьыҭ ахьӡ аԥсуа аамысҭцәа Жәанаа рҟынтәи иаауеит ҳәа иаҳҳәазгьы… Реишьҭагылашьа злаҟоу ала, абазгаа рнаҩс – иахьатәи Аҷара атерриториа аанызкылоз – аԥсилаа ракәхон.
Аԥсилаа рҟнытә акәзар – аԥсуааи, Аԥсни, Аԥсадгьыли рыхьӡқәа ахьаауа, Аҷара усҟан аԥсилаа нхон, ирыԥсадгьылын ҳәа даҽа-ҭоурыхтә факткгьы цәырҵуеит араҟа – Баҭым аҭыԥан анкьаӡа иҟаз ақалақь Аԥсырҭ злахьӡызи, иахьа Баҭым анаҩсан илеиуа Чорох аӡиас ажәытәан «Аԥсара» аӡиас ҳәа излашьҭази рыла…
Аҩбатәи ашәышықәса алагамҭазтәи аҭоурыхҩҩы Арриан иимператор иахь ииҩыз ишәҟәы ишьақәнарӷәӷәоит, афбатәи ашәышықәсазы Прокопи Кесариатәи «Фазис – Европа иахьаҵанакуа аҿықә аҿы аԥсилаа нхоит» ҳәа ииҳәаз. Уи мацарагь акәым, ақырҭуа археолог Оҭар Џьаԥариӡе «Баҭым инаркны Аахыҵ-Кавказ Амшын Еиқәа аҿықә анкьаӡа зны иаанызкылоз аԥсуа-адыга – хаттаа ракәын» ҳәа ишәҟәы ианиҵаз ахсаала иацу аҩырагьы, «Аԥсны аҭоурых» авторцәа «алазцәа аԥсилаа ирышьҭаланы афбатәи ашәышықәсазы Егры аӡиас ахықә иадырцалт» ҳәа ианырҵази… еилыкка иаҳдырбоит, еиҳагьы ииашахоит – ишьақәдырӷәӷәоит ҳҳәар, аԥсилаа Фазис аӡиас аҟынӡа рымпыҵакны ишынхоз. Ус иҟан азоуп Леон Қәҭешь ргыланы, Аԥсуа Ҳәынҭқарра аҳҭнықалақьс изыҟаиҵаз, Пиотр Актәи Европаҟа аԥенџьыр ааиртырц азы Петербург ргылан, Урыстәыла аҳҭнықалақь уахь ишиаигаз еиԥш.
Убас иҟан азоуп Аԥсҳа Леон Аԥсны аҳҭнықалақьс аԥсилаа амрагыларатәи рҳәааҿы Қәҭешь залихызгьы…
Аҵыхәтәаны, ажәаатәи ашәышықәсазтәи ақырҭуа ҭоурыхҩҩы Вахушти «Қәҭешь зыргылаз Аԥсҳа Леон иоуп» ҳәа ииҳәазгьы шаҟа аҵанакуазеи…
Ус анакәха, Аԥсҳа Леон амрагыларахь ихы ахьирхаз – ақырҭцәа «аԥсуаа рагрессиа» ҳәа ззырҳәаз акәӡамзаап, ажәытәӡатәи аԥсуа дгьылқәа, еиҳа ииашахоит иаҳҳәар – Рыԥсадгьыл ахақәиҭтәра акәзаарын изызкыз.
Аԥсҳа Леон игәҭакы анагӡараҿы абазгаа реиԥш аԥсилаагьы иааныркылоз рҭыԥ, рхықәкы ахәшьара уадаҩуп.
Абазгаа
Машәыршақә иҟамлазар акәхап – 1154 шықәсазы аҭоурых аҿы Киевтәи Урыстәыла аҳ Владимир Мономах имаҭа – Изиаслав «Обезантәи» иԥҳәысаагара. .
Аԥсни, Киевтәи Руси, Урыстәылеи еизааигәахо иалагеит аабатәи ашәышықәса анҵәамҭеи ажәбатәи ашәышықәса алагамҭеи рзы. Усҟан ауп Аԥсны Аҳәынҭқаррагьы абӷа еиҵыхны ианаақәгыла.
Араҟа ҳазааҭгылар ақәнагоуп: «Аԥсны Аҳәынҭқарра» ҳәа анаҳҳәо – ҳара ҳзызхәыцуа Аԥсны иахьатәи атерриториеи, убри инацҵаны Леон Аԥсны иадиҵаз Гыртәылеи, Имереҭиеи, Гәыриеи шракәу. Убас ҳхәыцыртә, убрахь ҳхьаԥшыртә ҳҟазҵаз ақырҭуа ҭоурыхҩҩцәа роуп. Убриала урҭ ирҳәарц ирҭаху, анаукақәа рдоктор Ҭамаз Саникиӡе арҭ ацәаҳәақәа равтор исызкны агазеҭ  ианиҵаз истатиаҿы иануп. Уатәи ацыԥҵәаха аагоит ҵаҟа:
Қырҭтәыла аҵарауаа, аҭоурыхҩҩцәа изырҭаххазеи Аԥсны иахьатәи атерриториа ҳҭагӡара. Ииашаҵәҟьаны, аабатәи, ажәбатәи (ҳгәанала, афбатәи ашәышықәса аахысгьы налаҵаны) ашәышықәсақәа рзы Аԥсны амраҭашәарахьтәи аҳәаа ахьынӡанаӡоз ҳҭоурыхҩҩцәа ирзышьақәмырӷәӷәар, ақырҭцәа ртәы иагоит. Иахьатәи Аԥсны атерриториа, Қырҭтәыла зегьы иадкыланы уахәаԥшуазар – ихәыҷыҵәҟьоуп. Ус анакәха, дара ирыдызцәылоз (гәыкала иҟаиҵозу, даҽа-мчык инарҟаҵозу атәы ҳҳәарым) Зураб Анчабаӡе диашахоит. Даараӡа ишаҳцәымӷугьы иаагоит уи ицәаҳәақәа:
Ажәакала, аԥхьаҩ уажәшьҭа игәоуҭозар акәхап, абриаҟара ҳнахыкәша-аахыкәшо иаҳҳәарц иаҳҭаху – Аԥсны Аҳәынҭқарра (ҳара зыӡбахә ҳамоу – обезаа, абазгаа ирыҵанакуаз, рнапаҿы иҟаз атерриториа ауп) амраҭашәарахьтәи аҳәаа усҟантәи аамҭазы Ԥсоу акәымкәа, Тамантәи адгьылбжьаха аҟынӡа ишынаӡоз ауп. Уи ашьақәырӷәӷәара ҳҭоурыхҩҩцәа ирылшар, Қырҭтәыла аҵарауаа аҿаԥа рҿалон. Нас иҟоума, абриаҟара ҳнақәыӷәӷәаны иаҳҳәо шьақәзырӷәӷәо аҭоурыхтә фактқәа?
Зегь раԥхьа иргылан аӡбахә ҳәатәуп ҳҵарауаҩ Алықьса Луман-иԥа Папасқьыр «Обезаа ажәытәтәи аурыс литератураҿи Аԥсны аҭоурых апроблемақәеи» ҳәа зыхьӡу иусумҭа ду. «Аԥсуааи аурысцәеи наҟ-ааҟтәи реизыҟазаашьа» ҳәа зыхьӡу ахы далагоит абарҭ ажәақәа рыла:
Ишыҟаҵәҟьаз ҳҳәозар, Киевтәи Урыстәыла аҳ Олег 884 шықәсазы аҩадатәи аславианцәа инапаҿы ианааига нахыс, урҭ ахазарцәа ирырҭоз абаџь иаҟәихт. Аславианцәа еидгылазшәа аниба, аҳазарцәа рҳәынҭқар
идгылаша дрышьҭалт, иагьаликааит Абазгаа, урҭ раҳ Феодор иԥҳа аиҵбгьы дииҭеит. Избан, Абазгиа аҳ дзалихи? Ҳара ҳтәала, иара убасҟангьы Абазгиа Кавказ егьырҭ атәылақәа иаарылукаартә ахоура-ҵоурагь ҭбаан, амч-алшарагь аман. Аҳазарцәа рымаҳә Феодор иԥа аиҳабы иакәын Константин. Леон Аԥсҳара аниоуз иашьа аиҳабы Константин ишьҭахь ауп.
Леон иашьеиҳаб «Константин Абазгос» Аԥсҳас дыҟамызҭгьы, амҳәыр ихьӡ знызгьы цәырҵрымызт. Ус аҟаҵара азин змаз Аԥсҳа иакәын.
Абазгиа амраҭашәарахьтәи аҳәаа ахьынӡанаӡоз далацәажәо, А. Папасқьыр хыхь зыӡбахә ҳҳәаз ишәҟәаҿы анаҩс абас аниҵеит:
«Даҽа-ганкахьала, ажәбатәи ашәышықәса актәи азыбжазы Киевтәи Урыстәыла Азиа Маҷтәи Амстриди Ҟрым амрагыларахьтәи аҿықәи ирыжәлахьан, Кьерчынӡа иааӡахьан. Арахь, усҟан Аԥсуа Ҳәынҭқарра амраҭашәарахьтәи аҳәаа Кьерч иҟан».
Араҟа даҽа-зҵааракгьы цәыргазарц ахәҭоуп ҳәа исшьоит. Уи Аԥсҳа Константин ихаан Аԥсилиеи Абазгиеи, мамзаргьы аԥсилааи абазгааи усҟан рҽеидырҵахьан ҳәа сҳәарц ауп сызҿу. Қырҭтәыла аҭоурыхҩҩцәа уи аҩыза аныҟалаз, Византиа аимператор Аԥсҳа Леон «Аԥсны уажәшьҭарнахыс уареи ухылҵшьҭреи наунагӡа ишәымазааит» ҳәа ашәҟәы анизааишьҭ ашьҭахь ауп рҳәоит. Уи аҟны мацараҿгьы иаанымҿаст: «Аԥсынгьы Гыртәылагьы Леон инапаҿы еицааигазшәагь» ацырҵоит.
Қырҭтәыла аҭоурыхҩҩцәа ирҳәо ҳацныҟәар, адунеихаан Аԥсны аҭоурых иашаҵәҟьа аԥҵаны изыҟалом. Урҭ рахь машәыршақә ҳанамхахьаҳәлак, иҳамбаӡакәа Аԥсны агәҭа, ҳаҳҭнықалақь Аҟәа налакны «Цхумтәи аҳра» ҳәа ара акы ыҟазшәагь иааҳҿаркуеит…
Анцәа ила, дара аҵарауаа рхаҭақәа, иаагозар, Хошҭариа (Гиви Ҵулаиа ихаҭагьы убрахь дналаҵаны), Кахьеҭиа аҳәынҭқар Вахтанг Афбатәи уи иԥацәа Вахушҭии Бакарии «Қырҭтәыла аԥсҭазаара» иацырҵаз, иагдырхаз «инагӡаны агәра гатәым» рҳәахьеит.
Арҭ ацәаҳәақәа равтор сгәанала, урҭ рхала ракәымкәа, Қырҭтәыла аҭоурыхҩҩцәа Аԥсни аԥсуааи иҳазкны ирыҩуа, ирҳәо акгьы агәра гатәым, критикала ирызнеитәуп. Иаахтны иаҳҳәозар, Аԥсны аҭоурых аганахь инашьҭтәым.
Абриаҟара сзырҳәо, абыжьбатәи аабатәи ашәышықәсақәа рзы Византиеи Џьамтәылеи ирываҟәылоз Ҳазартәыла аҳәынҭқар иԥҳа аиҵбы (аиҳабы Византиа аимператор диман) Аԥсҳа Феодор дииҭарызу абазгааи аԥсилааи еидгыланы – ртәыла амрагыларахьтәи аҳәаа Фазис (Рион) аӡиас аҟынӡа имнаӡозҭгьы, амраҭашәарахьтәи аҳәаа – Кьерчнӡа? Зегь ҳзырҟьало – аҭоурых аилархәара ауп. Иахьа Гыртәыла ҳәа ҳазхәаԥшуа, усҟан агырцәа ықәынхозҭгьы, афбатәи ашәышықәсазы адунеи аҿы зегьы иреиҳаз аҳәынҭқарра ҳәа зхы зыԥхьаӡоз Византиа, мамзаргьы, Амрагыларахьтәи Римтәи Аимпериаҿтәи аҭоурыхҩҩы ду Прокопи Кесариатәи «аӡиас Фазис Азиа иахьаҵанакуа амрагыларахьтәи ахықә аҿы инхоит ибераа, амраҭашәарахьтәи ахықә, Европа иахьаҵанакуа, аԥсилаа нхоит» ҳәа иҩны иаҳзаанижьрымызт.
Уи ихалагьы иакәым.
Ҳара ҳаамҭа аҩбатәи ашәышықәсазы, ахәҭакахьала 137 шықәсазы хаҭала араҟа иааны зыблала избаз Флави Арриан иҩуан:
«Азидридцәа рывараҿы инхоит алазцәа… Урҭ рнаҩс – инхоит аԥсилаа, Аԥсҳас (царь) ирымоу ихьӡуп Иулиан, Аԥсҳас дҟаиҵеит уаб (дызҿу Византиа аимператор иоуп); аԥсилаа рнаҩс – абасгаа нхоит, Урҭ Аԥсҳас ирымоу Рисмаг ихьӡуп. Аԥсҳара изҭаз уара уоуп; абазгаа рнаҩс инхоит асаныгцәа, Аԥсҳас ирымоу ихьӡуп Спадаг, Аԥсҳара изҭаз уара уоуп. Урҭ рыдгьыл шьҭоуп Севастополь (Аҟәа – Б.).) ақалақь акәша-мыкәша».
Заанаҵ иазгәасҭо – Арриан абарҭ еиқәиԥхьаӡаз зегьы иара ихаҭа дырхысны ишибаз ауп. Ус анакәха, игәра злаҳзымго ҳәа акгьы далаҟаӡам.
Ааигәатәи Мрагылара (иахьатәи Ҭырқәтәыла) амшын аҿықә иаваршәны ауп дшахысыз. Ажәакала, аладантәи Амшын Еиқәа иаваршәны, иахьатәи Аҷара дахысны ауп Аҟәа ақалақь аҟынӡа дшааз. Аха ҳара иаҳҭахуп аладантәи аҩада акәымкәа, аҵыхәтәаны иара зыӡбахә имоу Севастополь (Аҟәа) ақалақь аҟнытә – ҩадантәи алада Амшын Еиқәа иаваршәны ҳалбаарц.
Ҳалагоит Севастополь (Аҟәа) ақалақь згәылакны инхо асаныгцәа рыла. Аҭоурых аҿы урҭ аԥсуаа жәларкны рыҟалараҿы зҽеидызкылаз ԥшь-абиԥарак (ԥшь-племиак) ируакхеит. Ҭоурыхҩҩцәақәак, урҭ гениохаа (амшынрҳәцәа – апиратцәа) ирыдкылан рыӡбахә рҳәоит. Асаныгцәа рхалагь ракәым, абазгаагьы аԥсилаагьы агениохцәа ирыдкылангьы ицәажәоит. Иагьџьашьатәӡам, аԥсуаа жәларыкны еидызкылазгьы урҭ абшьҭрақәа рами. Абриаҟара заҳҳәо, асаныгцәа зхыԥхьаӡара рацәаз абшьҭран. Еиуеиԥшым аҭоурыхтә аамҭақәа рзы рынхара-нҵыра Нхыҵ-Кавказынӡа шрыҵаркуазгьы убоит.
Ус анакәха, ҳара ҳтәала, урҭ иахьатәи Аԥсны мацара акәымкәа, Гыртәыла ахәҭакгьы рыҵакны иҟан аҩбатәи ашәышықәсазы. Уажәраанӡа ишаҳҳәахьоу еиԥш, ҩадантә алада ҳалбаауазар, асаныгцәа рладахьы абазгаа роуп инхоз. Абазгааи Аԥсилааи хыԥхьаӡарала асаныгцәеи амсымқәеи иреиҳан. Ус зхыԥхьаӡара дууз абазгаа Аҷара аҳәаа аҟынӡа иааныркылар ауан…
Аԥсилаа ракәзар, Аҷара атерриториа рымпыҵакын. Ус ҳҳәаратәы иҟоуп иахьатәи Баҭым ақалақь ахаҭыԥан ажәытәан Аԥсырҭ ҳәа зыхьӡыз ақалақь злаҟази уажәы Ҷорох ҳәа Баҭым аладахьы ииасуа аӡиас – Аԥсара ҳәа злахьӡзи рыла. Иҟалап, иара убас аԥсилаа нхозҭгьы Қәҭешьи Фазиси ирыҵаркуаз атерриториақәа рҿгьы, ашьҭахь, афбатәи ашәышықәсазы, хыхь ишаҳҳәахьоу
еиԥш, Прокопи Кесариатәи, «Фазис (Рион) аӡиас амраҭашәарахьтәи ахықә – Европа иахьаҵанакуа аԥсилаа нхоит» ҳәа злеиҳәаз ала.
Ҳаиҭазыхынҳәуеит Алықьса Папасқьыр ишәҟәы, уаҟа 75-тәи адаҟьаҿы иааигоит И. Џьавахишвили ицитата:
Иара уаҵәҟьа иаагоуп И.А. Федоров иажәақәагьы:
Абазгааи аԥсилааи жәларык ракәны рҽанеидырҵаз абри аамҭаз ауп ҳәа иахьа уажәраанӡагьы ишьақәырӷәӷәаӡам. Инықәырԥшшәа уи аныҟалаз, Византиа аимператор «Аԥсны уареи ухылҵшьҭреи наунагӡа абшьҭрала ишәтәызааит» ҳәа Аԥсҳа Леон Актәи ашәҟәы анизааишьҭыз аабатәи ашәышықәсазы (ҳара ҳтәала, Анаҟәаԥиа амҵан Мурван Ҟру (Адагәа) хадас дызмаз 35 нызқьҩык арабцәа рыр ԥыххааса ианықәиҵаз 737
шықәса ашьҭахь) ауп ҳәа иршьоит. Аха уи ашәҟәы ахаҭа (сара сызҿу Византиа аимператор бырзен бызшәала ииҩыз ауп) иахьа уажәраанӡагьы ҳнапаҿы имааиӡац, иҳамбаӡац. Ҳазлацәажәо, ақырҭцәа рбызшәала, еиҭаган иааган аԥсуаа иаҳдырбаз ауп.
Аха мшәан, арҭ ацәаҳәақәа равтор, 2004 шықәсазы, ақырҭуа ҵарауаҩ, анаукақәа рдоктор Ҭамаз Саникиӡе исҭаз аҭак аҿы Византиа аимператор иааишьҭыз ашәҟәы ииашамкәа еиҭагоуп ҳәа сҳәеит. Ус зысҳәаз, уи ашәҟәаҿы Византиа аимператор Аԥсҳа Леон Актәи «аеристав» ҳәа изиҳәазшәа ахьану ауп. Акы – еристав қырҭуа ажәоуп, иаанагауагьы – ар рԥыза ҳәа ауп. Ар рԥызацәа бырзен бызшәала «архонт» ҳәа акәын ишрышьҭаз. Ҩбагьы, Аԥсҳацәа «еристав» ҳәа акәым, «Архонт» ҳәагь рзырҳәаӡомызт абырзенцәа. Кавказтәи егьырҭ аҳәынҭқарцәа ирылкааны ишрышьҭаз «аексиусиантцәа» ҳәа акәын. Уи зегьы иреиҳаз титулын, иаанагозгьы атәыла Ахада ҳәа акәын.
Византиа аимператор Аԥсҳа Леон изааишьҭыз ашәҟәы ҳаназааҭгыла, иҳәатәуп, уаҟа зыгәра ҳзымго даҽа ажәақәакгьы шацу. Иацызҵазгьы, иара ашәҟәы ахаҭа ҳазцәырызгаз Зураб Анчабаӡе иоуп ҳәа агәаанагара ҳамоуп. Мап анакәха, иаргьы джьоуп. Дызжьазгьы, «Қырҭтәыла аԥсҭазаара» инарҳәы-аарҳәны, еиҭакны иҟазҵаз, Кахеҭи аҳәынҭқар Вахтанг афбатәи Москва амҵан «ақырҭцәа рколониаҿы» Қырҭтәыла аҭоурых ҿыц аԥҵаразы еиҿикааз акомиссиа хадас иамаз Вахушти иоуп.
Ажәакала, Византиа аимператор иаашьҭымҭа ашәҟәаҿы иаабоит Аԥсны аҳәаа «Егры аӡиас аҟынӡа инаӡоит» ҳәа иҳәазшәа. Бырзен бызшәала аимператор ииҩыз ԥшааны, аԥсуа ҵарауаа ԥсышәала еиҭаргаанӡа, Византиа аимператор «Егры аӡиас аҟынӡа Аԥсны аҳәаа наӡоит» ҳәа аниҵазшәа иҟоу агәыҩбара ҳнаҭоит. Агәыҩбара заҳнаҭо, уи аԥхьа ҩышә шықәса рнаҩсан, афбатәи ашәышықәсазы Византиа аимпериаҿы аҭоурыхҩҩы ду Прокопи Кесариатәи «Фазис» (Рион) аӡиас
Европа иахьаҵанакуа амраҭашәарахьтәи ахықә аҟны аԥсилаа нхоит» ҳәа ишәҟәаҿы ҳахьаԥхьо ауп.
Убри инадкылан, уажәадагь исҳәахьеит, араҟагь еиҭасҳәоит: «Аԥсҳа Леон деилагазма Аԥсуа Ҳәынҭқарра аҳҭнықалақь атәым жәлар рҿы инаганы иргыларатәы?!»
Ш. Инал-Иԥа еицырдыруа иусумҭа ду аҿы «Ажәытәӡатәи аԥсуаа рабшьҭрақәа» ҳәа зыхьӡу аҟәша аҩбатәи ахы «Абазгаа» дахьрыхцәажәо иҳәоит: «Диодор Сицилиатәи, ҳара ҳаамҭа ааиаанӡа аԥшьбатәи ашәышықәса иаҵанакуа Боспортәи Аҳәынҭқарра дахьалацәажәо «Ԥсоиа» ҳәа тәылак аӡбахә иҳәоит… Уи атәыла иахьа уажәраанӡагь еилкааӡам. Амала Боспортәи Аҳәынҭқарра иахагылаз Евмел (даҽаџьарагь уи аҳәынҭқар Спортакид ҳәа ишьҭоуп) гениохааи ахьеиааи рабшьҭрақәа драбашьуан. Урҭ усҟан иааныркылоз атерриториа Новороссиск инаркны иахьатәи Аԥсны аҟынӡа иааӡон. Ус анакәха, «Ԥсоиа» ҳәа изышьҭаз атәыла Аԥсны иаҵанакуан. Ус шакәу шьақәнарӷәӷәоит аӡиас Ԥсоугьы…»
«Урыстәыла Амшын Еиқәа аҿықәаҿтәи атопонимқәа» ҳәа зыхьӡу В. И. Ворошилов 2005 шықәсазы иҭижьыз ишәҟәаҿы Азовтәи Амшын инаркны Амшын Еиқәа аҿықә инаваршәны Аԥснынӡа иааго аҭыԥ хьыӡқәа рҟнытә акык-ҩбак анаҳҵоит ҵаҟа: Меҩҭа аӡиа, Анапа ақалақь, аӡиас Анаҟәԥсы, аӡиас Анапка, Суԥсех, аӡиас Ԥсыба, ақалақь Ԥсыф, Ӡеԥшь ишьха, Тҟәаԥс, Ԥсышьха, Хачқәыԥса аӡиас, Коԥса аӡиас, Шахишьха аӡиас, Адерба аӡиас, Шьаҳан-Гиреи-иԥа ишьха, Ԥсезуаԥс аӡиас, Муҭыхәа аҳабла, Хосҭа, Кәдеԥсҭа, Мацесҭа, Анаҟәаԥсы, Архышьна-ахәы (Шәача аҳаблақәа руак), Быҭҳа.
«Обезаа ажәытәтәи аурыс литератураҿи Аԥсны аҭоурых апроблемақәеи» ҳәа зыхьӡу Алықьса Луманиԥа Папасқьыр ишәҟәы ахԥатәи ахы «Еиуеиԥшым агәаанагарақәа» ҳәа ахьӡуп.
«Аԥсуа Ҳәынҭқарра» ҳәа абжьаратәи ашәышықәсақәа рзы, ахәҭакахьала, аабатәи ажәахатәи ашәышықәсқәа рзы зыхьӡ-зыԥша газ, амраҭашәаратәи зҳәаа Тамантәи адгьылбжьаха аҟынӡа инаӡоз, амрагыларахьтәи акәзар, – Кахеҭиа аҟынӡа ишьҭаз атерриториа зҵазкуаз иазкны аҭоурыхҩҩцәа иахьа уажәраанӡагьы еиуеиԥшым агәаанагарақәа рыла иқәгылоит. Изныкымкәа-иҩынтәымкәа ҳшазааҭгылахьоугьы, ҳаиҭазыхынҳәуеит уи ахьхацыркыз ашҟа.
Ажәаатәи ашәышықәса алагамҭазы «Аԥсуа Ҳәынҭқарра» ҳәа уаанӡа аҭоурых иадыруаз ахьӡ ԥсахны, уи «Еидҵоу Қырҭтәыла Аҳәынҭқарра акәын» ҳәа иқәгылаз Вахушти иоуп ҳазҿу. Уи ақәгылара илзыршазгьы, уаанӡа аҭоурыхтә ҩыратә хыҵхырҭақәа ҳәа иҟаз зегь еизганы, убарҭ рхыԥхьаӡараҿы «Қырҭтәыла аԥсҭазаарагьы» налаҵаны, иареи «ақырҭцәа ҵарауаа» ҳәа еидикылази, урҭ аҭоурыхтә ҩымҭақәа «ацҵарақәеи» «агырхарақәеи» дара ишырҭахыз иахьыҟарҵази ауп. Агәаанагара ыҟоуп «Аԥсҳацәа рҭоурыхгьы» усҟан ибжьадырӡит ҳәа. Убас шакәызгьы, азеижәтәи ашәышықәса аҽеиҩнашаанӡа (еиҳа ииашахоит 1877–78-тәи аҵыхәтәантәи амҳаџьырра аҟынӡа ҳҳәар) Аԥсни аԥсуа жәлари ақырҭцәа рықәымчуа, мамзаргьы, аԥсуаа ҳҭоурых дара ишырҭахыз иалацәажәартә изыҟамлеит, Акаки Бақраӡе далаҳамҵозар. Иагьзлалацәажәарыз, аԥсуаа хыԥхьаӡарала дара иреиҵамызҭгьы. Уимоу 1640 шықәсазы аҭырқә ҵарауаҩ-ныҟәаҩ Евлиа Челеби хаҭала Аԥсны ахи аҵыхәеи ирылсны зыблала избаз, аԥсуа абшьҭрақәа дырзааҭгылан, абџьар зкыз ахацәа хазы-хаз шаҟаҩ рымаз ҳәа ииҳәаз – арҭ ацәаҳәақәа равтор урҭ зегьы ааидкылан ианеицысҵа – усҟантәи аԥсуаа рыр шәи ԥшьынҩажәа нызықьҩык рҟынӡа инаӡеит. Арахь Кахеҭиа аҳәынҭқарра быжь-нызқьҩызаҵәык ракәын ар
иамаз. Убриазоуп, ажәаатәи ашәышықәса анҵәамҭеи азежәтәи ашәышықәса алагамҭеи рзы Аԥсҳа Қьалышьбеи аҭырқәцәа аниқәла иаалырҟьаны ҩажәихәба нызқьҩык рҟынӡа ар рықәыргылара зилшаз. Уи иара убас фышә рҟынӡа иӷбақәа амшын ихын, Баҭыми Ԥуҭи инадыркны Тҟәаԥсынӡа иара инырра ыҟан.
Аҵыхәтәантәи амҳаџьырра ашьҭахь, Аԥсны иаанхаз аԥсуаа рҵарадареи аурыс ҳәынҭқар «зыгәра гам ажәлар» ҳәа иахьырзиҳәази ақырҭцәа рхы иархәаны, «аԥсуаа-ақырҭцәа №1 роуп», «Аԥсны – Қырҭтәыла иузаҟәымҭхо акәакь ауп» ҳәа Урыстәыла еиуеиԥшым агазеҭқәеи ажурналқәеи ирнырҵо иалагеит. Ҳахькылыргашаз атәы аҳәара уадаҩуп, 1921 шықәсазы Асовет мчра Аԥсны ишьақәымгылазҭгьы.
Аха уажәы уи аҭоурых ҳҽаламгалакәа, ҳаиасып ҳазлацәажәо ашәҟәы ахԥатәи ахы ашҟа.
«Асовет аамҭазы, Сталин ихаан Қырҭтәылан – аԥсуааи аԥсуара иаҵанакуа зегьи аамҭа кьаҿла иқырҭуартәырц азы азҵаатәы иҳәынҭқарратә политикан иҟарҵеит» – абас далагеит Алықьса Папасқьыр ҳазлацәажәо ахы.
Ус анакәха, Аԥсни аԥсуа жәлари рҭоурых нарҳәы-аарҳәтәхеит. Убриазы иаҭаххеит аҭоурыхҩҩцәа реиԥш абызшәа аҭҵааҩцәагьы. Ажәакала, аԥсуа жәлар ржәытә-рҿатә зҳәаз еиԥш рԥсҭазаара аганқәа зегьы ырхәанчатәын: ҳҭоурых – Қырҭтәылеи ақырҭуа жәлари рҭоурых иадҳәалатәын, аԥсуаа рхаҭақәа ракәзар, усҟан ақырҭцәа ртәы иадызцәылоз Миха Делба, иаҳхысыз ашәышықәса ҩынҩажәижәабатәи ашықәсқәа рзы иҭыҵуаз ажурнал «Альманах» аҟны ианиҵаз истатиаҿы «аԥсуаа зхылҵыз гениохаа ракәӡамызт, хьеҭҭаа-субараа ракәын» ҳәа ииҳәаз шьақәырӷәӷәатәын. Убарҭқәа зегьы реиҳа, ақырҭцәа ргәаанагарала, инарҳә-аарҳәтәыз, зхоура-ҵоура ҭбааз абжьаратәи ашәышықәсқәа рзтәи Аԥсуа Ҳәынҭқарра еиҵацалатәын, ирхәыҷтәын, иахьатәи Аԥсны атерриториа иҭацалатәын. Уи анырзыҟаҵа,
дара рҵарауаҩцәақәак иахьагьы ишаҳҿаркло еиԥш, «Амраҭашәарахьтәи Қырҭтәылаҿы Имереҭиеи, Гуриеи, Гыртәылеи рҩызцәа зтерриториақәа ҭбааз, зуааԥсыра рацәаз ирыдкылан – Аԥсны хәыҷӡан, аԥсуа жәларгьы напсыргәыҵак ианӡалон» ҳәа ишьақәдырӷәӷәон.
Убриазоуп, Аԥсуа Ҳәынҭқарра аҭоурых ҳаналацәажәо амрагыларахь ҳаԥшыргьы зырымуа, амраҭашәарахьгьы – Ԥсоу ҳзахырмыжьуа. Убриазоуп урҭ изцәырыргаз: Пауле Ингороҟва, Мариам Лордқьиԥаниӡе, Гиви Ҵулаиа уҳәа ҳаԥсуа ҭоурых еилазхәо егьырҭ ақырҭуа «ҭоурыхҩҩцәеи» «абызшәаҭҵааҩцәеи». Амала, урҭ рҿы иаанҿасыр – ақырҭцәа рҵарауаа рхала роуп Аԥсуа Ҳәынҭқарра аҭоурых еилазхәо ҳәа рымҳәарцаз, аурыс ҵарауаа рышҟа ихьаҳәит. Убасала ицәырҵит, дара рганахь ииаргаз, Алықьса Папасқьыр ҳзыхцәажәо ишәҟәаҿы хазы дыззааҭгылаз аурыс ҵарауаа Л.И. Лаврови Е.П. Алексееваи.
Асовет аамҭазы Аԥсни аԥсуа жәлари рҭоурых аҿы ишықәсы еиқәаҵәақәаны ауп ишаанхаз 1937-1953-тәи ашықәсқәа: зыжәлар рҿахәы зҳәаратәы иҟаз аԥсуа интеллигенциа шьаҭанкыла «ажәлар раӷацәа» ҳәа рыхьӡҵаны рықәхра; аԥсуа алфавит – ақырҭуа алфавит ахь аиагара; аԥсуа школқәа раркра; аԥсуа ҭыԥ хьыӡқәа рқырҭуатәра уҳәа зегьы рганахьала, мҽхакы ҭбаала ианҳажәлоз ауп аурыс ҵарауаҩ Л. И. Лавровгьы аԥсуаа данаҳҿадыргылаз.
Абар, Алықьса Папасқьыр уи дшалацәажәо:
«1946 шықәсазы ленинградтәи аҵарауаҩ Л.И.Лавров дықәгылоит аурыс ҩыратә хыҵхырҭақәа рҿы обезаа ҳәа зыӡбахә рымоу иахьатәи ашәуаа (абазинцәа) зхылҵыз роуп ҳәа. Уи излаиҩуаз ала, ажәытәан аԥсуааи ашәуааи иакыз жәларымызт…» Аԥсуаа ракәымкәа, Л.И.Лавров игәаанагарала, ашәуаа (абазинцәа) роуп ашьҭахь Нхыҵ-Кавказҟа нхара ииасыз…»
Азҵаара цәырымҵыр залшом абас: избан, 1946 шықәсазы аурыс ҵарауаҩ, аабатәи ажәахатәи
ашәышықәсақәа рзы, хыхь ишазгәаҳҭахьоу еиԥш, Тамантәи адгьылбжьахала инаркны амрагыларахь Кахеҭианӡа, аладагьы – Аԥсара (Баҭым аладахьы ииасуа аӡиас Чорох) аҟынӡа зхоура-ҵоура наӡааӡоз Аԥсуа Ҳәынҭқарра уасхырс, гәыцәс иамаз абазгаа (ажәытәтәи аурыс литературатә хыҵхырҭақәа рҿы Обезаа ҳәа аҭоурых иазаанхаз ажәлар) реиҩшара, реиҟәыҭхара зиҭаххаз?
Маҷк иадамхаргьы 1946-тәи ашықәсахь ҳхьаҳәроуп. Уажәраанӡа иаҳҳәахьеит 1937 шықәса инаркны 1953 шықәсазынӡа Асовет Еидгыла ахадараҿы игылаз Сталини Бериеи рхы иархәаны, аԥсуаа рқырҭуатәра ҳәынҭқарратә политиканы Қырҭтәылан ишыҟарҵаз. 1941 шықәсазы излагаз Аџьынџьтәылатә еибашьра Дуӡӡаҵәҟьагьы уи иаԥырхагахартә изыҟамлеит. Аӷа Аԥсны ашьхақәа дырхыҵны Ԥсҳәынӡа дааит… Иахьа, уаҵәы арахь дылбааны, Қырҭтәылаҟа ддәықәлоит ҳәа ишыԥшызгьы, Қырҭтәыла анапхгара Очамчыра араион Аӡҩыбжьа ақыҭа иаҟәҟьаны, «Ахалдаба» ҳәа ақырҭуа хьӡы зыхьӡырҵаз ашҟа Амраҭашәарахьтәи Қырҭтәылантә ихырҵәаны иааргаран иҟаз ауаа рзы аҩнқәа рыргылара иаҿын… иагьынарыгӡеит…
Факт заҵәык ауп ҳазлацәажәаз.
Ус иҟан Араду, Цагера (Очамчыра араион).
Ус иҟан Егри Ԥсоуи рыбжьара зегьынџьара.
Убарҭ инарываргылан аԥсуа ҭыԥхьыӡқәа рыбжеиҳараӡак қырҭуартәит…
Аԥсуа школқәа адыркит…
Абарҭқәа зегь рышьҭахь, абас ззыруаз аԥсуа жәлар – жәларык раҳасабала рҭоурых ырхәанчатәын. Қырҭтәыла мацараҿ акәым, уи анҭыҵ, аԥхьа – Асовет Еидгылаҿы, нас адунеи зегьы аҿы аԥсуаа хазы иҟоу милаҭк раҳасабала рыӡбахә рзымҳәартә иҟаҵатәын.
Аурыс ҵарауаа рганахьала ус зегь раԥхьа зыбжьы газ, мамзаргьы ақырҭцәа идырцәажәаз дреиуоуп Л. И. Лавров. Шәазхәыци, шаҟа ихәыцны, иӡбны иҟаҵаз – аԥсуаа
даҽа жәларуп, ашәуаа (абазинцәа) аԥсуаа рҿы ус рымаӡам, зынӡа хазы иҟоу даҽа милаҭуп, аԥсуаа ара иааныжьны, ашәуаа Нхыҵ-Кавказҟа изцаз уиазоуп ҳәа рҳәарц… Усҟаназ Л. И. Лавров нап злеикыз изынамыгӡеит. Аха зегь дара роуп – ашьҭахь уи азҵаатәы еиҭашьҭырхит.
Еицырдыруаз аурыс ҵарауаҩ Л. И. Лавров иҭахы-иҭахым хыхьынтәи иқәыӷәӷәоз мчык ус дымныҟәар ада ԥсыхәа имамкәа дҭанаргылт ҳәа ҳҳәаратәгьы иҟоуп. Избанзар, «Аублаа ретнографиатә очерк» ҳәа инаука-ҭҵааратә усумҭаҿы аԥсуаа обиективла дрызнеины ауп дышрыхцәажәоз. Иаагап абарҭ ацәаҳәақәа: «Ажәытәан аублаа рбызшәа амҽхак акырӡа иҭбаан, азежәтәи ашәышықәсазы аасҭа. Ҳгәы излаанаго ала, Амшын Еиқәа аҿықәаҿтәи ашәуаагьы (абазинцәа) уи абызшәала ицәажәон. Иҟалап, аублаа рбызшәа – аԥсуаа ажәытәӡа излацәажәоз рбызшәа акәызҭгьы». Араҟа, Л.И.Лавров иаартны иҳәеит ажәытәӡатәи аԥсуа бызшәа Амшын Еиқәа аҿықә аҿы инхоз ашәуаагьы рхы иадырхәон ҳәа.
Зегь дара роуп Л. И. Лавров инагӡаны ҳазиқәшаҳаҭымхо – ашәуа (абазин) ҳәа ара ианыҟаз ирышьҭамызт, усҟан иаԥсуаан зегьы, хьӡыс ирымазгьы уи акәын. Нхыҵ-Кавказ иахьнеиз ауп урҭ «ашәуаа» (абазинцәа) ҳәа ахьӡ ахьроуз. Абазин ажәа, ҳәарада, абазгаа (аурыс жәытә литератураҿы «обезаа») аҟнытә иаауеит.
Рыцҳарас иҟалаз, машәыршақә акәу, Л. И. Лавров изы хыхь ишаҳҳәаз еиԥш, даҽа мчык иднарҟаҵо ҳаздыруам, аха уи итәы иадызцәылоз цәырҵит ҳәа хазы-хазы дырзааҭгылоит Алықьса Папасқьыр. Зегь раԥхьагь зыӡбахә иҳәаз Урыстәылатәи аетнографиа аинститут Кавказтәи асектор аспециалист хада Гиви Ҵулаиа иоуп.
Арҭ ацәаҳәақәа равтор Г. Ҵулаиа дыздыруеит, изныкымкәа ишысҳәахьоу еиԥш, Аҟәатәи арҵаҩратә институт аҭоурыхтә факультет аҟны курск аҿы аҵара еицаҳҵон. Уи ауаҩ аԥсуаа жәларык, милаҭк раҳасабала ишицәымӷыз дцәажәаанӡа ихаҿы ианыԥшуан. Аха, рыцҳарас иҟалаз,
имахәар кны иааивагылазгьы, аҭоурыхтә наука аҭҵаара ашҟа амҩа дықәызҵазгьы, ҳаԥсуа ҵарауаа роуп. Ауаҩы ихы иазиуа иаӷа изиуам ҳәа шаҟа ииашаны иҳәозеи?
«Л. И. Лавров иҭҵаараҿы, «обезаа» ҳәа зны-зынла ақырҭцәагьы ирышьҭан ҳәа ирҳәо ҿымҭ даҩсуазҭгьы, Г. В. Ҵулаиа обезаа ҳәа ззырҳәоз ақырҭцәа заҵәык ракәын ҳәа шьақәирӷәӷәарц даҿуп» ҳәа иҩуеит А. Папасқьыр.
Даҽакала ихы зламҩаԥигарыз Г. Ҵулаиа, хыхь ишаҳҳәахьоу еиԥш, данстудентыз инаркны аԥсуаа ажәытәтәи рабшьҭрақәа – абазгаагьы аԥсилаагьы қырҭуа абшьҭрақәан ҳәа зҳәоз Пауле Ингороҟва итеориа ихы-иԥсы ақәиҵозҭгьы.
Диашоуп, зегьрыла диашоуп Ҭамаз Гамкрелиӡе, ажәытәӡатәи Колхидаҿы, аргонавтаа уахь инеиаанӡа уаҟа инхон абхазы ҳәа ахьиҳәо. Ақырҭуа академик уи иаҵеиҵарц ииҭаху аҵакы уашьҭан ҳазааҭгылап, уажәазы ҳара ҳҵарауаа, ҳархеологцәа, ҳбызшәаҭҵааҩцәа, аҵыхәтәаны ҳҭоурыхҩҩцәа, ақырҭуа ҵарауаҩ, академик, алингвист Ҭамаз Гамкрелиӡе дахьынӡазхәыцыз, иахьынӡаҭиҵааз шеилкаамгьы, ажәытәтәи Колхида аҭоурых – уаҟа егьырҭ зегь раԥхьа инхоз абхазы ракәын ҳәа ииҳәаз иамҵасроуп. Иара иеиԥш акәымкәа, археологиа аганахьалагьы, атопонимика аганахьалагьы, абызшәаҭҵааҩцәа рганахьалагьы, ажәытәӡатәи Колхидаҿы – абырзенцәа зегьраԥхьаӡа ианнанагаз – уаҟа инхоз абхазы шракәу ашьақәырӷәӷәаразы.
Зыӡбахә ҳамоу ашәҟәы автор А. Папасқьыр иааиго афакт мацара шаҟа аҵанакуазеи: «абырзен хыҵхырҭақәа рҿы аколхцәа ҳәа изыхцәажәо ақырҭцәа зхылҵыз ракәзар, дара абырзен авторцәа (Аполони Родосстәи – ҳара ҳаамҭа ааиаанӡа ахԥатәи ашәышықәсазы; Нимфодор Сирокузтәи – ҳара ҳаамҭа ааиаанӡа IV ашәышықәсазы; Ник. Дамасктәи – ҳара ҳаамҭа ааиаанӡа  ашәышықәсазы) ишырҳәоз еиԥш, урҭ зыԥсҭазаара иалҵуаз анышә иамардаӡомызт, ажәцәа илаҳәаны, аҵла
ихагаланы амахә иадҿарҳәалон. Аԥсуааи адыга абшьҭрақәаки рнаҩсан, уи аҩыза аԥсыжра даҽа жәларык, даҽа-милаҭк ирымамызт». Убри анаҩсангьы, ажәытәтәи абырзен ҭоурыхҩҩцәа иаҳзаанрыжьт Колхида аҳәынҭқар ихьӡ – Аеҭ, уи иҷкәын ихьӡ – Аԥсырҭ… Егьа инадырҳәы-аадырҳәырц рҽазыркыргьы урҭ аԥсуа хьыӡқәоуп.
Уажәшьҭа ҳаиасып, ажәытәтәи Колхидаҿы аргонавтаа ирбаз абхазы роуп ҳәа ). Гамкралиӡе ишьақәирӷәӷәарц дызҿу ашҟа.
Ҳҵарауаҩ Алықьса Папасқьыр ишәҟәаҿы «). В. Гамкрелиӡе иетимологиа» ҳәа хыс изиҭаз аҟәшаҿы, егьырҭ аҵарауаа рҩымҭақәа хәыц-хәыц зегьы рганахьала иҭҵааны дышрыхцәажәо еиԥш, ари зыӡбахә ҳамоу академикгьы дизааҭгылеит. Уи иҩуеит: «Аурыс хыҵхырҭақәа рҿы обезаа ҳәа зыӡбахә ҳәоу, Ҭамаз Гамкрелиӡе игәаанагарала, урҭ қырҭуа абшьҭрақәоуп, Қырҭтәылан – абхазы ҳәа ирышьҭан, Бырзентәылан – абазгаа, ажәакала, урҭ роуп «Аԥсуа Ҳәынҭқарра» ҳәа ахьӡҵаны «Ақырҭуа ҳәынҭқарра аԥызҵаз», Гамкрелиӡе итәала.
Ақырҭуа академик Ҭамаз Гамкрелиӡе аҩажәатәи ашәышықәса ԥшьынҩажәатәи ашықәсқәа рынҵәамҭеи ԥшьынҩажәижәабатәи ашықәсқәа рылагамҭеи рзы аԥсуа ҵарауааи ақырҭуа ҵарауааи иаахтны реиҿагылара инарбеит, аԥсуаа рқырҭуатәра азҵаатәы ашәарҭа ишҭагылаз. Ус анакәха, зегь раԥхьа иргыланы ашәарҭа ӷәӷәа иҭагылт, маӡа-аргама ақырҭуа ҵарауаа зықәныҟәоз Пауле Ингороҟва итеориа – аԥсуа абшьҭра хадақәа абазгааи аԥсилааи қырҭуа абшьҭрақәан ҳәа ииҳәаз. Ҵаҵӷәы змамыз ари атеориа ԥыххааса ишықәырҵоз ибеит. Ианамуӡах, уи атеориа аҟнытә ақырҭцәа ирыхәо џьара акы ацриҟьарц далагеит. «Абазгаа», «абхазы», «аԥсилаа», «абазгаа» ҳәа аҭоурых аҿы зыӡбахә ҳәоу аԥсуа абшьҭрақәа асал рыбжьасҵоит ҳәа иҽазикит. Ҳазну аамҭа аҩбатәи ашәышықәсазы Арриан дызлацәажәо абазгаа – ашьҭахь абжьаратәи ашәышықәсазы «абхазы» ҳәа аҭоурых аҿы
ицәырго – аӡә роуп, даргьы – қырҭуа абшьҭрақәоуп. Егьырҭ – «Аԥсилаа», «абазаа» – ԥсыуа абшьҭрақәоуп ҳәа дықәгылт.
Изиҭаххеи, ). Гамкрелиӡе ас аҟаҵара? Ингороҟва итеориа зегьы анизымыхьча, ма ахәҭак дамҵасны икит. Уи ахәҭак ҳәа иаҳҳәазгьы баша-машаӡам. Абазги, иара излеиҳәо ала, абжьаратәи ашәышықәсқәа рзтәи абхазы ракәзар, урҭ қырҭцәоуп ҳәа шьақәирӷәӷәарц дызлаҿу ала, урҭ зхылҵыз абазгаагьы қырҭцәан. Ус анакәха, еиҭаҳҳәоит, Ҭамаз Гамкрелиӡе итәала, Аԥсны ҩ-аборигенцәак аман: аԥсуаа реиԥш абхазаагьы, урҭ қырҭцәан иара итәала.
А. Папасқьыр инаҵшьны излазгәеиҭаз ала, академик ). Гамкрелиӡе, хыхь ишазгәаҳҭахьоу еиԥш, абазааи аԥсилааи – аԥсуаа-адыгаа ирыдиҳәалоит, абхазааи абазгааи – аԥсуаа иаарҟәыҭханы ақырҭцәа ирабшьҭрақәоуп иҳәеит.
Анаҩс, А. Папасқьыр иациҵоит: аҭоурых аҿы аҩбатәи ашәышықәсазы зыӡбахә рҳәаз «абазгаа рыда абжьаратәи ашәышықәсқәа рзтәи абхазаа (ақырҭуа ҭоурыхҩҩцәа жәытә-натә аахыс изызхәыцуаз) рқырҭуатәра мчы амамкәа, ихыбжа-ҿыбжахон. Азҵаарақәа рацәаны излацәырҵуаз ала, рқырҭуатәра агәра уаҩы изымго иҟалон, иқырҭуартәыз абхазаа XIV ашәышықәса нахыс рхылҵышьҭра иахьца-иахьаа ҳәа уаҩы изымдырӡо рыбжьаӡра анаҩсангьы, абыжьбатәи ашәышықәса аҟынӡа урҭ зхылҵызгьы ыҟаӡамкәа ибжьаӡуан». «Сара иахьынӡаздыруа, – иҳәоит анаҩсан А. Папасқьыр, – атермин «абхаз» зегьраԥхьаӡа ицәырҵит абыжьбатәи ашәышықәсазы («Ашхарацуиц» зыхьӡу аерманцәа рхыҵхырҭықәарҿы), уи ашьҭахь – аабатәи ашәышықәсазы ақырҭуа хыҵхырҭақәагьы ирнылт». Абри аҩыза игәҭакы анагӡараҿы академик ). Гамкрелиӡе имцыз-иҵабыргыз, ииашаз-ииашамыз, егьырҭ ақырҭуа ҵарауаа реиԥш, иаргьы зегьы дрымҵасуеит.
Аха «Обезаа ажәытәтәи аурыс литератураҿи Аԥсны аҭоурых апроблемақәеи» равтор Алықьса Папасқьыр иарбан зҵааразаалак ишьҭихуа, дызлацәажәо акәша-мыкәша уи иаҵанакуа акгьы аганахь инмыжькәа зегьрыла ишҭиҵаауа еиԥш, Ҭамаз Гамкрелиӡегьы Аԥсни аԥсуа жәлари ирызкны дзыхцәажәо, ииҩуа ҭҵааны, ақырҭцәа академик ду ҳәа иршьоу, анаука машәырла иаднагало амарҵеиҩҵәҟьа ихы иаҭәеимшьо шимпыҵҟьаз ҳирбоит.
Уи арбану, ҳазааҭгылоит ҵаҟа.
). Гамкрелиӡе абазгаа амшын аҿықә инацәыхаран ашьхарахь инхоит ҳәа ишьақәирӷәӷәо итезис Арриан иҩымҭаҿтәи иааигазшәа иҳәоит. Аха Арриан ус имыҩӡазаап, аиҭагаҩ Н. Кечагмаӡе лара иҟалҵаз лхатә комментариақәа рҿы акәзаап ус иахьҳәоу.
Абарҭ рҩызцәа ақырҭуа ҵарауаа «машәыршәа» иҟарҵо «аилагарақәа», нас иҭоурыхтә фактны алацәажәара иалагоит. Ақырҭуа ҭоурыхҩҩцәа «машәыршәа иҟарҵо аилагарақәа» зыӡбахә ҳамоу А. Папасқьыр ишәҟәаҿы хазы-хазы дырзааҭгылоит. Иара Ҭамаз Гамкрелиӡе дизааҭгылауа, иҩуеит: «уажәы даҽа қырҭуа ҭоурыхҩҩык дтәаны, академик «машәыршәа импыҵҟьаз», ҭоурыхтә фактк аҳасабала далацәажәоит…» ҳәа.
Академик ). Гамкрелиӡе дџьашьатәӡам, избанзар, иҭҵаамҭақәа ҵаҵӷәыс ирымоу, Сталини Бериеи рхаан Аԥсни аԥсуа жәлари рҭоурых еиҭакны иқырҭуазтәуаз ақырҭуа ҵарауаа раԥҵамҭақәа роуп. Иаагап ҿырԥштәы заҵәык (уажәадагь ҳшалацәажәахьоугьы). Ҳазҿу, ақырҭуа ҵарауаҩ, аҭоурыхҩҩы Т. Мибчуани иоуп, ҳаҳҭнықалақь Аҟәа аихамҩатә станциа акәша-мыкәша Лечқоԥ аҳабла – ашәанцәа ртопонимикатә хьӡуп ҳәа «шьақәзырӷәӷәаз». Арахь, Лечкоп ахьӡ – азежәтәи ашәышықәса анҵәамҭаз иааз амедицинатә усзуҩцәа уи аҭыԥаҿ иаадыртыз ахәшәтәырҭатә кооператив (лечебный кооператив) иаазыркьаҿны иахьӡырҵеит – Лечкоп ҳәа.
Т. Мичбуани абас еиԥш иҟоу «иаԥҵамҭақәа» ирыдгылаз, ирыхцәажәаз, насгьы Аԥсни аԥсуа жәлари рқырҭуатәраҿы схы иасырхәоит ҳәа зҽазызкыз иара Ҭамаз Гамкрелиӡе ихаҭа иакадемикра акьардақәа ирҭактәуп.
Алықьса Папасқьыр, Абазгаа Ртәыла ахоура-ҵоура шыҭбааз, уи Тамантәи адгьылбжьахала аҟынӡа ишынаӡоз, афбатәи ашәышықәсазтәи Византиа, мамзаргьы Амрагыларахьтәи Римтәи аимпериа ахсаала ицәыригаз анаҩсангьы, ишьақәирӷәӷәоит адунеи еиуеиԥшым аҵарауаа, аҭоурыхҩҩцәа дуқәа рҩымҭақәа рыла. Убас, иаагозар ҿырԥштәыс, урҭ иаанрыжьт абарҭ аҭоурыхтә фактқәа: Г. Филипсон: «Ҳара ҳҭоурых аб ҳәа иаҳшьо Нестор Амшын Еиқәа Амрагыларахьтәи ахықә аҿы акасогцәа рнаҩсан иибо обезаа роуп, даҽакала иаҳҳәозар, Тмутаракантәи Аҳра анаҩсан инхо аԥсуаа роуп».
В. Н. Лазарев: «Адашьма ахҟьага аматериал змаз обезаа ракәын, тмутараканаа ргәылацәа…».
С. М. Броневски: «Таман иагәылацәаз обезаа ракәын…».
В. Е. Романовски: «Тмутаракантәи Мстислав лассы-ласс драбашьыр акәхон ауаԥсаа, ачерқьезцәа, иара убас аԥсуаа…».
Б. Д. Греков: «Тмутаракантәи аурыс аҳцәа аҳазарцәеи, акасогцәеи, обезааи рҿы абаџь ылырхуан…».
Н. И. Марр: «СССР анаукақәа Ракадемиа ачлен-корреспондент, акыраамҭа Таман аԥшаарақәа мҩаԥызго археолог Спицын излеиҳәо ала, Тмутаракантәи аурыс аҳ дзықәгәыӷуаз иеибашьцәа рхала заҵәык ракәын, уаҟа инхоз аҭыԥантәи обезаа рҟнытә аӡәгьы дахьидымгылоз аҟнытә…».
Марри Спицыни излашьақәдырӷәӷәо ала, «Киевтәи аҳ Свиатослав 965 шықәсазы инапаҿы иааигоит аԥсуаа зқәынхоз Таман адгьылбжьахала… Ажәакала, уаанӡа Таман Аԥсуа Ҳәынҭқарра иатәын…».
Ф. Жорданиа:
«991 шықәсазы Тмутаракантәи аурысцәа зегь реиҳа ирзааигәаз ргәылацәа – Аԥсуа Ҳәынҭқарра акәакьк иақәлеит, уахьтәи Аԥсны Амшын Еиқәа аҿықәахь икылсырц…».
«Ажәаҩатәи ашәышықәсазтәи араб ҵарауаҩ аль-Идриси излаиҩуаз ала, ажәаҩатәи ашәышықәса аҩынҩажәатәи аҩынҩажәижәабатәи ашықәсқәа рзы аԥсуаа рдинастиақәа руак Таман аҳра руан…».
Доминикантәи Иулиан ишьақәирӷәӷәон: «1237 шықәсазы Таман аԥсуаа рабшьҭрақәа зыхәааи џьихааи рнапаҿы иҟан ҳәа».
Алықьса Папасқьыр ишәҟәы аҟынтәи ара иаагаз аҭоурыхтә фактқәа еиҭах ишьақәдырӷәӷәоит Абазгаа Ртәыла, ақырҭуа ҭоурыхҩҩцәа Гәымсҭеи Ԥсоуи ишрыбжьарцало акәымкәа, ахоура-ҵоура акырӡа ишыҭбааз, амраҭашәарахьтәи рҳәаагьы Таманынӡа ишынаӡоз.
Сара еиҭасҳәоит, Алықьса Папасқьыр аҩажәиактәи ашәышықәса раԥхьатәи ашықәсқәа рзы иҭижьыз ишәҟәы «Обезаа ажәытәтәи аурыс литератураҿи Аԥсны аҭоурых апроблемақәеи» Аԥсни аԥсуа жәлари ҳҭоурых иаша аԥҵараҿы иуасхыру наукатә усумҭаны ишыҟоу.
Убас шакәугьы, ашәҟәы аиқәыршәараҿы ҳгәы еихьызшьыз атәы ҳамҳәаргьы ҟалом.
Ашәҟәы злаатуа «Ермантәылеи уи агәылараҿтәи атәылақәеи 862-953 шықәсқәа рзы» ҳәа хьӡыс измоу ахсаала, ҳгәанала, ақырҭуа ҭоурыхҩҩцәа рнапы акьысит… Ус акәымзар, Пицунда ацынхәрас «Бичвинҭа» ҳәа аныларымызт. Ари акы. Аҩбатәи – «Аԥсуа Ҳәынҭқарра иаҵанакуа ҳәа ахсаалаҿы иҳадыргалоугьы – иашаӡам. Ажәабатәи ашәышықәсазы, ахәҭакахьала, Аԥсҳа Гьаргь Аҩбатәи (922-957 ) ихаан Аԥсуа Ҳәынҭқарра иаҵанакуан Қарҭлигьы. Гьаргь Аҩбатәи иҷкәын аиҳабы Константин Қарҭли дахаргылан диман аԥхьа, ашьҭахь – уи ишьҭанеиуаз Леон Ахԥатәи ииҭеит аҳра. Аҵыхәтәан
– иԥҳа Гәырандыхәт илиҭеит. Ус акә, егьыс акә – Қарҭли зтәыз Аԥсуа Ҳәынҭқарра ауп. Арахь ахсаалаҿы уи ақырҭуа Багратидаа рҳәынҭқарра иаҵанакуа иаарԥшуп.
Еиҳагьы ҳгәы ҳнархьт зыӡбахә ҳамоу ашәҟәы аҵыхәтәаны иану ахсаала – «Аахыҵ-Кавказтәи аҳәынҭқаррақәа Х ашәышықәсазы» ҳәа зҵаҩу. Уи ахсаалаҿы еиҭах ақырҭуа ҭоурыхҩҩцәа рҽахьырыгӡеит. «Бичвинҭаҿгьы» иаанымҿаскәа, Аҟәазы – «Цхуми» ҳәа анырҵеит. Насгьы, Абазгаа Ртәыла, усҟан Таманынӡа инаӡоз Гәымсҭеи Ԥсоуи аӡиасқәа ирҭаркит.
Еиҭаҳҳәоит, ахсаалақәа Алықьса Папасқьыр иаԥҵамҭа ду акала изаԥырхагахом. Арҭ зыӡбахә ҳҳәаз ахсаалақәа раасҭа еиҳа ииашоу хсаалақәоуп «565 шықәсазтәи Иустиниан Актәи Иҳәынҭқарра» ахсаалеи «IX ашәышықәсазтәи Урыстәыла» ахсаалеи.
«Абазгааи урҭ ртәыла ахоура-ҵоура ахьынӡанаӡози» ҳәа зыхьӡу сыстатиа аԥхьатәи ахәҭа агазеҭ иананыла ашьҭахь, иаӡәымкәа-иҩыџьамкәа аҭел исзасит. Урҭ рыҩнуҵҟа иҟоуп «устатиа ҳгәаԥхеит» ҳәа исыдызныҳәалаз, иҟоуп «устатиа ҳгәамԥхеит» ҳәа зҳәазгьы. «Хықәкыла ишәгәамԥхаз сашәҳәар ҟамлари?» ҳәа санразҵаа, «уара узыхцәажәо Алықьса Луман-иԥа Папасқьыр иаԥҵамҭа «Обезаа ажәытәтәи аурыс литератураҿи Аԥсны аҭоурых апроблемақәеи» роуп, ҳара ҳгәаанагарала уи ахцәажәара азин змоу аҭоурыхтә наукақәа рдокторцәеи ркандидатцәеи роуп» рҳәеит. Сара урҭ «ишәҳәаз иашам» ҳәа ирҿасмырхьит. Амала, аҭак рысҭеит абас: «Аҭоурыхтә наукақәа рдокторра акәым, ркандидат ҳәа астепенгьы сымаӡам, уи сагьашьҭамызт, аҵара аганахьала аҭоурыхтә факультет сшалгахьоугьы. Сара сырҿиаратә ԥсҭазаараҿы ахадаратә ҭыԥ аанызкылаз аԥсуа милаҭтә кьыԥхь ауп, ахәҭакахьалагьы – «Аԥсуа ҭоурыхтә публицистика». Уи атема иазку ашәҟәгьы ҭсыжьхьеит. Аҩбатәи ашәҟәгьы аҭыжьра иазырхианы исымоуп. Сҭоурыхтә публицистикаҿы, сара стәала, иахьа
уажәраанӡа ҳаԥсуа ҭоурыхҩҩцәа зламкьысыц азҵаатәқәа акымкәа-иҩбамкәа ишьҭысххьеит, иқәсыргылахьеит. Егьирахь, аус ахьызуа ҳаԥсуа газеҭ «Аԥсны» аредакциаҿы ҳреигәырӷьан ауп ҳшырԥылоу ҳҵарауаҩ А. Л. Папасқьыр ишәҟәы иазку аҭоурыхтә наукақәа рдокторцәеи ркандидатцәеи астатиақәа рыманы иаҳҭаар. Аха, рыцҳарас иҟалаз, уи акәым, ақырҭуа ҭоурыхҩҩцәа Аԥсни аԥсуа жәлари ҳҭоурых инарҳәы-аарҳәны, ацәа ахыхны ианалацәажәоҵәҟьа ҳара ҳҭоурыхҩҩцәақәак ҿырҭуам...
Зегь реиҳа сеигәырӷьоит иара сара сҭоурыхтә статиақәа рҿы ишьҭыху азҵаатәқәа ирылацәажәар, акритикагьы азырур…
Уажәы скалам зышьҭысхыз, арҭ хыхь зыӡбахә сҳәаз рзы акәӡам. Аҵыхәтәаны аҭел исзасыз изы ауп. Уи абас иҳәеит:
«Сара Ҭырқәтәылантәи зыԥсадгьыл ахь ихынҳәыз среиуоуп, с-Қәҭарбоуп. «Абазгааи урҭ ртәыла ахоура-ҵоура ахьынӡанаӡози» ҳәа агазеҭ иану уҭоурыхтә ҩымҭа саԥхьеит – исгәаԥхеит, аха исгәамԥхазгьы ыҟоуп. Егьырҭ аҭоурыхҩҩцәа рцитатақәа еиҭамгаӡакәа урысшәала ишҩу иаанужьит. Ҳара урысшәала ҳзаԥхьаӡом».
Уи ауаҩ иҿаԥхьа аҭамзаара шьҭасҵеит, уажәшьҭарнахыс ажәазаҵәык иадамхаргьы аԥсышәала еиҭамгакәа иаансыжьуам ҳәа иасҳәеит, иагьынасыгӡоит.
мамзаргьы «Аԥсҳацәа рсиа»
«Аԥсуа ҳәынҭқарцәа рдиван» ҳәа Баграт Ахԥатәи иԥсҭазаара аҵыхәтәантәи ашықәсқәа рзы иҩны иаанижьыз, егьа иқәаҳҵазаргьы-иқәаҳхызаргьы, инаҳарҳәы-ааҳарҳәызаргьы, ҳара ҳтәала, аиҳараӡак изҵазкуа афбатәи, абжьбатәи, аабатәи ашәышықәсақәа роуп. Аха, мшәан, аҳәынҭқар ҳәа акәымзи ишишьҭаз актәи ашәышықәсазы зегьраԥхьаӡа зыӡбахә ҳәаз аԥсилаа рхада Иулиан. Уи аҳәынҭқар ихьӡ Иулиан ҳәа ауп иҩны ишаанрыжьыз. Убас аҩбатәи ашәышықәсазы зыӡбахә рҳәаз абазгаагьы рхатә ҳәынҭқар дрыман. Уи ихьӡ – Рисмаг акәын. Наҟ-наҟ иҵегьгьы ҳнаскьоит ҳәа ҳалагаргьы арганавтцәа ирызку рлегендаҿгьы аколхцәа ирхагылаз Аеҭи уи иԥа Аԥсырҭи, иара убас Соулаҳи, мамзаргьы Аҟәа ахьӡ зҟынтә иаауа Аки ҳәа изышьҭаз аҳәынҭқарцәа рыхьӡқәа аацәырҵуеит.
Ус иахьа уажәраанӡагьы ҳҭоурых аҿы иҭҵаамкәан шаҟаҩ ыҟада…
Ус акә егьыс акә уажәазы ҳара ҳазааҭгылоит Баграт Ахԥатәи иаҳзаанижьыз «Аԥсуа ҳәынҭқарцәа рдиван».
1014 шықәсазы иԥсҭазаара далҵт Аԥсҳа Баграт Ахԥатәи. Уи Қырҭтәылан Аԥсҳа ҳәа ишьҭаӡам. «Еидҵоу Қырҭтәыла раԥхьатәи аҳәынҭқар» ҳәа ихьӡиҵеит ажәаатәи ашәышықәса алагамҭазы ақырҭуа ҭоурыхҩҩы Вахушти, ус ауп иахьагьы ишизырҳәо. Аха аҭоурых аҿы акы ашьақәырӷәӷәаразы зегьы раԥхьа иргылан иззаҭгылатәу аҭоурыхтә факт ауп. Уи аныҟам, иуҳәогьы
иуҩуагьы ҵаҵӷәы рымаӡам, ихыҭҳәаахоит. Асҟак заҳҳәо, Аԥсҳа Баграт Ахԥатәи иԥсҭазаара даналҵшаз аламҭалаз «Аԥсҳацәа рдиван», мамзаргьы «Аԥсҳацәа рсиа» ахьаанижьыз ауп. «Аԥсҳа» ҳәа ихы имԥхьаӡозҭгьы, иабаиҭаххеи Аԥсҳацәа рсиа ашьақәырӷәӷәара? Аԥсацәа рҳәынҭқар ҳәа акәымкәа, абшьҭрала Багратионаа дызлархылҵышьҭраз ала, сқырҭуа ҳәынҭқаруп ҳәа ихы ишьозҭгьы «Аԥсҳацәа рдиван» акәӡамызт ишьақәирӷәӷәоз, «ақырҭуа ҳәынҭқарцәа рдиван» акәхон.
Баграт Ахԥатәи ақырҭцәа дышԥарзыҟаз, иаагозар – қарҭлиаа?
Баграт Ахԥатәи хаҭала дызхыҽхәан зыӡбахә иҳәоз иабду (иан Гәырандыхәт лаб, 929 шықәса инаркны 957 шықәсазынӡа Аԥсҳас иҟаз) Гьаргь Аҩбатәи Қарҭли инапаҿы иааигахьан, насгьы иԥа аиҳабы Константин Қарҭли дахаиргылахьан. Уажәы ақырҭуа ҭоурыхҩҩцәа – Константин «Қарҭли аҳәынҭқар» ҳәа изырҳәогьы иашаӡам, уи Қарҭли ахылаԥшҩыс акәын дшыҟаз, Қарҭли ахаҭа Аԥсуа Ҳәынҭқарра иакәакьны излаҟаз ала. Ус иҟамызҭгьы, Қарҭли хазы иҟаз ҳәынҭқарразҭгьы, Константин иаб ачарҳәара злаизиуааз… Константин ақырҭцәа (қарҭлиаа) иҵаланы «уаб дахҳәаны уара ҳәынҭқарс уҟалароуп» ҳәа иблахаҵ зладыргьежьыз, Қарҭли аҳәынҭқар ҳәа дахьыҟамыз ауп. Ақырҭцәа (қарҭлиаа) Аԥсни, аԥсуааи, Аԥсҳаи рымч аҵшәааразы Аԥсҳа Гьаргь Аҩбатәи иԥа Константин рхы дадырхәеит.
Аԥсҳа Гьаргь Аҩбатәи, Константин ишьҭахь, Қарҭли хылаԥшҩыс даиҭеит уи ишьҭанеиуаз иҷкәын Леон (ахԥатәи ҳәа аҭоурых иазаанхаз). Аҵыхәтәаны, Аԥсҳа Гьаргь Аҩбатәи иԥҳа Гәырандыхәт, Ҭао-Кларџьеҭ ахәҭак знапаҿы иҟаз Гәыргьен Багратиони данига, леихраҵараан Қарҭлигьы лиҭеит. Амала, ҳҵарауаҩ Алықьса Папасқьыр ииашан излазгәеиҭаз ала, Гәырандыхәт лаб илиҭаз Қарҭлии Гәыргьен инапаҵаҟа иҟаз Ҭао-Кларџьеҭ ахәҭеи агеи ашьхеи еидукылар аиҳа еидкылашьа рымамызт. Уигь
машәыршақә импыҵымҟьаӡеит Аԥсҳа Гьаргь Аҩбатәи, ус ҟаиҵеит лхаҵеи егьырҭ Багратионааи рҿаԥхьа иԥҳа Гәырандыхәт лхы лалмырҟәырц. Иагьылалмырҟәит. Уимоу, лыҷкәын-заҵә длааӡеит ԥсыуа ҵасла, игәыбылра зегьы ианшьцәа ирыдҵаны.
Ус акәмызҭгьы, «Аԥсуа ҳәынҭқар» ҳәа ихы иазиҳәарымызт.
Ҩбагьы, иан Гәырандыхәт лыԥсҭазаара даналҵ, иаб Гәыргьен анышә дахьамадаз ивараҿы акәымкәа, арахь Аԥсныҟа дааганы, Бедиа ауахәамаҿы дижит…
Хԥа, иара ихаҭагьы иуасиаҭ-ажәа аанижьит Аԥсныҟа дааганы, ианшьцәа рԥсадгьыл аҿы, Бедиатәи ауахәамаҿы, иан лывараҿы анышә дамардарц.
Аԥшьбатәи. Баграт Ахԥатәи иԥсҭазаара аҵыхәтәантәи ашықәсқәа рзы идҵа ҷыдала «Аԥсҳацәа рдиван» аԥиҵеит…
Арҭ ацәаҳәақәа зыҩуа сара, ари атема сазҿлымҳауижьҭеи акрааҵуеит. Избанзар, аҭоурыхтә литератураҿ иаанымхаз, иахьа уажәраанӡагьы иаҳзымдыруа Аԥсҳацәа рыхьӡқәа рацәоуп.
Абар «Аԥсҳацәа рдиван» аҟны ишану: «Аԥсны раԥхьатәи Аԥсҳа Анос ихьӡын;
Аҩбатәи Аԥсҳа – уи иԥа Гозар;
Ахԥатәи Аԥсҳа – уи иԥа Иствине;
Аԥшьбатәи Аԥсҳа – уи иԥа Финиктиос;
Ахәбатәи Аԥсҳа – уи иԥа Барук;
Афбатәи Аԥсҳа – уи иԥа Дмитри;
Абжьбатәи Аԥсҳа – уи иԥа Феодосиа;
Аабатәи Аԥсҳа – уи иԥа Константин (Актәи);
Ажәбатәи Аԥсҳа – уи иԥа Феодор;
Ажәабатәи Аԥсҳа – уи иԥа Константин (Аҩбатәи);
Ажәеизатәи Аԥсҳа – Леон Аҩбатәи (Константин Аҩбатәи иашьа).
Зураб Анчабаӡе «Абжьаратәи ашәышықәсқәа рзтәи Аԥсны аҭоурых аҟнытә» ҳәа зыхьӡу иусумҭаҿы иҩуеит абас:
«Раԥхьатәи Аԥсны аҳәынҭқар ҳәа иршьоу Леон Аҩбатәи иҟынӡа иҟаз Аԥсни абазгааи рнапхгаҩцәеи р-Аԥсҳацәеи рыӡбахә зҳәоу хыҵхырҭа-зацәыкуп ари асиа – «Аԥсҳацәа рдиван». Баграт Ахԥатәи ихаан иаԥҵаз ари асиа зегьраԥхьаӡа изыԥшааз, иагьызкьыԥхьыз ақырҭуа ҭоурыхҩҩы Е. Ҭаҟаишвили иоуп».
Аҩажәатәи ашәышықәсазтәи ақырҭуа ҭоурыхҩҩы С. Џьанашьиа ашьҭахь излеиҳәаз ала, «Аԥсҳацәа рсиа» аԥҵан 1008 шықәсеи 1014 шықәсеи рыбжьара. «Аԥсҳацәа рдиван», – иҩуан анаҩсан уи, – ҭоурыхтә меморандумуп. Уи амеморандум аҿы Баграт Ахԥатәи инаҵшьны иазгәеиҭоит Аԥсҳацәа рдинастиа шьала-дала дшадҳәалоу»...
«Аԥсҳацәа рдиван» зыԥшааз, ицәырызгаз, изкьыԥхьыз Е. Ҭаҟаишвили ихаҭа изныкымкәа-иҩынтәымкәа инаҵшьны иазгәеиҭахьан, уи асиаҿы Аԥсҳацәа зегьы шарбам, ишхарҭәаам. Убас иаагозар, Леон Актәи ара зынӡаскгьы дыҟаӡам. Арахь Џьуаншьер излаиҩуа ала, уи, Леон Аҩбатәи иаб иашьа иакәын.
Ақырҭуа ҵарауаа, аҭоурыхҩҩцәа иахьа уажәраанӡагьы «Аԥсҳацәа рдиван» ирҟаҵы-мыҵуа иркуп, иахырҳәаара рыздыруам. Егьырҭ зегь ракәым, арҭ ацәаҳәақәа равтор шықәсқәак рнаҩсан «Бедиа: ахьтәы џьам» ҳәа агазеҭ «Республика Абхазиа» ианысҵаз астатиа даҿагыланы ақырҭуа ҵарауаҩ, аҟазараҭҵаара адоктор Ҭамаз Саникиӡе Қарҭ урысшәала иҭыҵуа рҳәынҭқарратә газеҭ  ианиҵаз истатиаҿы иҩуан:
«Баграт Ахԥатәи «Аԥсҳацәа рдиван» ҳәа иаанижьыз макьана ишахәҭоу иҭҵаам, Б. Ҭыжәба ишиҳәаз акәымкәа, ҳҭоурыхҭҵааҩцәа уи зынӡаск даҽакала ишдырцәажәо агәра згоит».
Даҽакала идырцәажәарц шырҭаху ҳарҭгьы ибзианы иаадыруеит. Уи акәым, Аԥсни аԥсуа жәлар ҳҭоурых зегьи нарҳәы-аарҳәны даҽакала иҳарцәажәоит ҳәа иаҿуижьҭеи акрааҵуеит.
Иара «Аԥсҳацәа рдиван» Пауле Ингороҟвагьы даҽакала исырцәажәоит ҳәа даара иҽиҟьеит. Уимоу, «Аԥсҳацәа рдиван» аҿы алазцәа рҳәынҭқарцәа иԥшаарцгьы иҽазикт, иқәымҿиеит умҳәозар. Иабаиқәҿиарыз, «Аԥсҳацәа рдиван» ианӡам Леон алазцәа дырҳәынҭқарын ҳәа дықәгылазар? Абар уи изы ииҩуаз:
«Леон Актәи арабцәа дырҿагылан аибашьра даналага, Егриси ааныжьны алазцәа ртәыла аҩадахьтәи акәакь – Аԥсныҟа диаст…»
Аҭоурыхтә факт агәхьаа зкым ақырҭуа ҵарауаа, убарҭ рхыԥхьаӡараҿы Пауле Ингороҟвагь днаргыланы, абыз бааӡоуп, иаҳәалак ҟалоит ҳәа ауп Аԥсны аҭоурых шырыҩуаз, иахьагьы ишырыҩуа. Убас шакәугьы, ҭоурыхҩҩцәақәак зны-зынла ргәырҽанӡамкәа ҳара аԥсуаа иҳахәо фактқәак рымпыҵҟьалоит. Ахара ҳазцари, Баграт Ахԥатәи иаԥиҵаз «Аԥсҳацәа рдиван» Е. Ҭаҟаишвили дымхәыцӡакәа ауп ишцәыригаз, еиҳа ииашахоит – ишимпыҵҟьаз ҳҳәар.
Абра ҵаҟа иаазгар сҭахуп «Қырҭтәыла аҭоурых аочеркқәа» аҩбатәи атом (1988 шықәса рзы иҭыҵыз) 184-тәи адаҟьаҿы иану:
«Зхатә хьыԥшымразы иқәԥоз Егриси анапхгаҩцәа Византиа аиҳабыра рыгәрагара анырцәыӡ, Константинополь аахьаҳәны Леон идгылт…» Анаҩс, Леон ҳәа зыӡбахә цәырго дызусҭоу хазы иазааҭгылоит: «Матиани Қарҭлиси» адырраҭарала, уи Леон Актәи иакәын. Арахь С.Џьанашьиа уи зынӡаскгьы дыҟаӡамызт ҳәа иҳәахьеит. Аԥсҳацәа рсиаҿы, мамзаргьы «Аԥсҳацәа рдиван» аҟны Леон ҳәа зыӡбахә ҳәоу аӡәы иоуп. «Қарҭли аԥсҭазаараҿы» уи Леон Аҩбатәи иоуп ҳәа ануп. «Аԥсҳацәа рдиван» аҿы уи, иашьа Константин иаамышьҭахь иҟаз ажәеизатәи ҳәынҭқаруп. Аԥсҳара зуаз («Аԥсҳацәа рсиаҿы» Феодор ҳәа ихьӡ иашамкәа ианылеит»). Ара наҟ-ааҟ еиҿагылақәаз рҿы зыгәра гатәу «Аԥсҳацәа рдиван» ауп, избанзар, уи «Қарҭли аԥсҭазаара» аԥхьа иаԥырҵахьан. Даҽаганкахьала, «Аԥсҳацәа рдиван» аԥҵан Баграт Ахԥатәи идҵала, уи знапы ианиҵаз Аԥсҳацәа рархив ахь зыгәра ганы инаишьҭуаз уаауп. Ус анакәха, «Аԥсҳацәа рдиван» зыҩуаз, рнапы ианҵаз еиҳа ирдыруан, Амрагыларахьтәи Қырҭтәылан «Ақырҭуа аҳцәа рыԥсҭазаареи» «Қарҭли анҵамҭеи» («Матиани Қарҭлиси») аԥызаҵаз раасҭа.
«Аԥсҳацәа рдиван» аҿы Леон иҟынӡа ҳәынҭқарс иҟаз уи иашьа аиҳабы Константин иакәын, иаб иашьа Леон иакәмызт аха…
Константин Абазг ииашаҵәҟьаны аабатәи ашәышықәса алагамҭазы дшыҟаз, Пицунда археологцәа ирбаз амҳәыр ишьақәнарӷәӷәоит. Арахь ақырҭцәа рҭоурыхҩҩцәа рыла «ишьақәырӷәӷәоуп» Леон Актәи (мамзаргьы «Актәи» ҳәа иршьаз) аабатәи ашәышықәса актәи азыбжа аҩажәижәабатәи ашықәсқәа рзы дшыҟаз, аабатәи ашәышықәса аҩбатәи азыбжазы – Леон Аҩбатәи (мамзаргьы «Аҩбатәи» ҳәа иршьаз).
Нас Константин Аԥсҳас данбаҟаз?
Ҳара ҳтәала, аабатәи ашәышықәса 30-тәи ашықәсқәа рзынӡа Аԥсҳас дыҟан Константин. Уи ишьҭахь иашьа Леон – 80-тәи ашықәсқәа рҟынӡа.
«Аԥсҳацәа рдиван» авторцәа агха ҟарҵарымызт, агха ҟалазар – Амрагылара Қырҭтәылан «Ақырҭуа аҳцәа рыԥсҭазаара» аԥызҵаз роуп изыхҟьа…
Хыхь иаагаз – Баграт Ахԥатәи идҵала иаԥҵаз аҭоурыхтә документ «Аԥсҳацәа рдиван» уасхырс иныҟаҵаны, Аԥсны аҭоурых ҩызҭгьы, еимактәы-еиҿактәы ҳамаӡамкәа зегьы рҭыԥқәа рҿы иҟазаарын. Аха асовет аамҭа аҩнуҵҟа аԥсуа ҭоурыхҩҩцәа Аԥсҳацәа рзҵаатәы алакьысра азин рымамызт. Уи рхы иархәаны ақырҭуа ҭоурыхҩҩцәа «Аԥсҳацәа рдиван» ақәныҟәара ацынхәрас, иара уи аҭоурыхтә документ ахаҭа еилархәеит. «Аԥсҳацәа рдиван» аҟны аҳәынҭқар Леон ҳәа аӡәызаҵәык иӡбахә
шҳәоугьы, уи ихаҭыԥан Леонаа ҩыџьа ыҟазшәа, насгьы аабатәи ашәышықәсазы Аԥсҳацәас иҟаз дара урҭ аҩыџьа рхалазаҵә ракәызшәа «Қарҭли аԥсҭазаараҿы» инаган инанырҵеит. Арахь аԥхьа иаԥҵаз «Аԥсҳацәа рдиван» усеиԥш шамҳәогьы…
Иҟалап ус ҟазҵаз, ажәаатәи ашәышықәсазы ажәытәӡатәи аҭоурыхтә ԥҵамҭақәа, убарҭ рхыԥхьаӡараҿы уажәраанӡа зыӡбахә ҳҳәазгьы налаҵаны, ҿыц «изырҽеиз», «иацызҵаз», «иагзырхаз» Вахушти иакәзаргьы. Мшәан, уи иоуми «Қырҭтәыла еидҵо аҳәынҭқарра» ыҟазшәа, насгьы уи раԥхьатәи аҳәынҭқарс Баграт Ахԥатәи («Аԥсҳацәа рдиван» ҳзынзыжьыз) дҟалазшәа Аԥсуа Ҳәынҭқарра аҭоурых зегьы раԥхьа изырхәанчаз…
«Аԥсҳацәа рдиван» аҿы раԥхьаӡатәи Аԥсҳа ҳәа зыӡбахә ҳәоу Анос инаиркны аҵыхәтәаны ихзыркәшаз Аԥсҳа Леон иҟынӡа, аԥсуа ҳәынҭқарцәа ҳәа рыӡбахә ҳәазар, ҳара абраҟа убарҭ ирыцаҳҵарц ҳҭахуп ажәбатәи ажәабатәи ашәышықәсқәа рзы Аԥсҳацәас иҟаз:
Феодосиа Аҩбатәи – 791–825.
Дмитри Актәи – 825–861.
Гьаргь Актәи – 861–868.
Баграт Актәи – 888–893.
Константин Ахԥатәи – 893–922.
Гьаргь Аҩбатәи – 929–957.
Леон Ахԥатәи – 957–968.
Дмитри Аҩбатәи – 968–975.
Феодоси Ахԥатәи, мамзаргьы «Алашә» – 975–978.
Аԥсҳа Анос инаиркны Феодосиа Алашә иҟынӡа еиқәыԥхьаӡоу Аԥсҳацәа рдинастиа ҿахҵәеит. Аҵыхәтәантәи Аԥсҳацәа рышьҭахь хылҵк дызлаҟамыз ала, урҭ раҳәшьаԥа, Гәырандыхәт (Гәыргьен Багратиони иԥҳәыс) лыҷкәын Баграт Ахԥатәи Аԥсҳас дҟарҵеит. Уи ҩажәи жәаф шықәса Аԥсҳас дыҟан. Аҳәынҭқарратә документқәа инапы шрыҵаиҩуаз «Аԥсуа ҳәынҭқар» ҳәа ауп, ҩынтәзаҵәык «Аԥсни Қарҭли рҳәынҭқар» ҳәа аниҵеит акәымзар… Ус иҩуеит ақырҭуа ҭоурыхҩҩы Г. Ҵулаиа.
Баграт Ахԥатәи иԥсҭазаара аҵыхәтәантәи ашықәсқәа рзы, иара ишьҭахь иҷкәын Гьаргь ҳәынҭқарс аҟалара азин шимоу, уи Аԥсҳацәа рдинастиа ду шьала-дала дшазааигәоу, дшалхәу алашьақәирӷәӷәарц ауп, ҳара ҳтәала, «Аԥсҳацәа рдиван» ҩны изаанижьыз. Баграт Ахԥатәи ишьҭахь даҽа ҩышәи ҩынҩажәи жәаба шықәса ҳәынҭқарцәас иҟаз ажәа «аԥсуа» зегьы раԥхьа идыргылон. Убарҭ рахь Давид Аргылаҩгьы, аҳәынҭқар-ԥҳәыс Ҭамарагьы налаҵаны.
Аҳәынҭқар-ԥҳәыс Ҭамара данышьақәдырӷәӷәозАԥсны Акатоликоси Мцхеҭатәи акатоликоси руаӡәк агәыргьын лхаиҵар акәын. Уи анагӡара зегьы еиқәышаҳаҭны Аԥсны Акатоликос инапы ианырҵеит. Убас иҟан азоуп лԥа ихьӡ Гьаргь Аҩбатәи аԥсуа хьӡы Лаша ҳәа зацырҵазгьы. Ус шаҟа…
…Ҳаиҭазыгьежьырц ҳҭахуп «Аԥсҳацәа рдиван». Хыхь ишазгәаҳҭахьоу еиԥш, уаҟа иарбоу Аԥсҳа Леон Аҩбатәи ихала иоуп. Азҵаара цәырымҵырц залшом: «Леон Аҩбатәи» «Аԥсҳацәа рдиван» дануп, Леон Актәи дыҟаӡамкәа. Леон Актәи дыҟазҭгьы Баграт Ахԥатәи мдыршьас имаз? Ҳгәы излаанаго ала Аԥсҳа Леон ҳәа аҭоурых аҟны иҟаз аӡә иоуп. «Аԥсҳацәа рдиван» аоригинал макьаназы ԥсыуак имбац, ибарангьы дыҟамзар акәхап.
Ус анакәха, логикала ҳхәыцыр, «Аԥсҳацәа рдиван» аҿы Леон «Аҩбатәи» ҳәа ацызҵаз, уи адокумент даҽакала «иҳарцәажәоит» ҳәа иаҿу ақырҭуа ҭоурыхҩҩцәа роуп. Аԥсҳацәа рҭоурых аиларҩынтраз иҟарҵазаргьы ауеит.
Даҽа зҵааракгьы.«Аԥсҳацәа рдиван» аҿы «Константин Абазг» ҳәа даҽаӡәы дарбоуп. Уаҟа излаҳәо ала, Леон иашьеиҳаб иоуп, уи иаԥхьа Аԥсҳас иҟаз. Уажәраанӡа ишазгәаҳҭахьоу еиԥш, аҩажәатәи ашәышықәса аҩбатәи азыбжазы, ахәҭакахьала 1954 шықәсазы археологцәа Пицунда аԥшаарақәа анымҩаԥыргоз ирбеит «Константин
Абазгос» ҳәа бырзен бызшәала изныз амҳәыр. Уи аҩыза амҳәыр аҟаҵара азин змаз Аԥсҳас иҟаз иоуп.
Ҳарҭ излаадыруа ала, «Леон Аҩбатәи» ҳәа ақырҭцәа рҭоурыхҩҩцәа иҳадыргалаз, иан аҳазарцәа рҳәынҭқар иԥҳа лакәын. Арахь Константин Абазг Леон иашьеиҳаб иакәын ҳәа «Аԥсҳацәа рдиван» иануп. Ус анакәха, Константин Абазг иангьы Леон иангьы аӡәы лакәын. Леон иеиԥш, Константингьы ганкахьала аҳазарцәа рҳәынҭқар имаҭа иакәын; даҽа-ганкахьала, уи иан лаҳәшьа Византиа аимпериа даҳкәажәын. Уи ауп, ҳәарада, Аԥсҳа ҳәа ихатә мҳәыр зимазгьы. Ус анакәха, ҳара ҳгәанала, аабатәи ашәышықәса аҩажәижәабатәи ашықәсқәа рзынӡа Аԥсҳас иҟаз иара иакәхоит.
Араҟа, Константин Абазги Леони ран лыӡбахә анцәыраага, раб дызусҭзгьы ҳҳәароуп. Еиҭа ҳгьежьуеит «Аԥсҳацәа рдиван» ахь. Уаҟа излаҳәо ала, раб Аԥсҳа Феодор Аҩбатәи иакәын. Уи Аԥсҳас дыҟамызҭгьы, насгьы Абазгаа усҟан ирыҵаркуаз ртерриториа Гәымсҭа инаркны Ҟәыбина аӡиас аҟынӡа имнаӡозҭгьы, усҟантәи аамҭаз рҵакы, рыхьӡ-рыԥша дуумызҭгьы Византиеи Џьамтәылеи ирываҟәалоз, иреикануаз Аҳазарцәа рҳәынҭқар иԥҳа аиҵбы дииҭарымызт… Хыхь ишаҳҳәахьоу еиԥш, иԥҳа аиҳабы Византиа аимператор диман…
Аԥсны ажәытәтәи аҭоурых ҭысҵаауеит ҳәа уаналагалак, ақырҭуа ҭоурыхҩҩцәа уажәраанӡа иаҳцәырҵәахуаз, шаҟа цәырҵуазеи…
Иџьоушьартә иҟоу даҽакгьы.
Ҳара ҳазҿу Аԥсҳара иаԥсахоз роуп. Баграт Ахԥатәи иаҳзынижьыз «Аԥсҳацәа рдиван» аҿы излаабо ала, аԥсҳара еимыздоз аби ԥеи ракәын. Адунеи зегьы аҟны еиԥш, Аԥсҳа иԥсҭазаара даналҵлак, уи иҭыԥ аанызкылоз иԥа иакәын.
Аха аабатәи, ажәбатәи, ажәабатәи ашәышықәсақәа рзы инеиԥынкыланы ҳара даҽакуп иаабо: зыԥсҭазаара
иалҵуаз Аԥсҳа иҭыԥ аанызкылоз, уарла-шәарла акәымзар, Аԥсҳа иашьа иакәын.
Арҭ ацәаҳәақәа равтор уи азҵаатәы иазкны «Изхыбгалазеи Аԥсҳацәа рҳәынҭқарра» ҳәа зыхьӡыз аҭоурыхтә статиала ҳмилаҭтә кьыԥхь аҿы сықәгылахьеит. Убас шакәугьы, ҿырԥштәык аҳасабала араҟа иаазгоит фактқәак.
Леон 791 шықәсазы иԥсҭазаара даналҵ, Аԥсҳас дҟалеит уи иԥа аиҳабы Феодосиа. 825 шықәсазы Феодосиа идунеи аниԥсах, Аԥсҳас дҟалеит уи иашьа Дмитри. 861 шықәсазы Дмитри ишьҭахь, Аԥсҳас дҟалеит уи иашьа Гьаргь Актәи.
Ҳаиасып ажәабатәи ашәышықәса ахь.
Аԥсҳа Гьаргь Аҩбатәи хәҩык аԥацәа иман. Убарҭ рахьтә хҩык Аԥсҳацәан. 957 шықәсазы Аԥсҳас дыҟан Леон Ахԥатәи. Уи ишьҭахь – иашьа Дмитри. Дмитри ишьҭахь – рашьеиҵбы Феодосиа Алашә.
Ишыжәбо еиԥш, «Аԥсҳацәа рдиван» излаҳәо ала, афбатәи, абжьбатәи, аабатәи ашәышықәсқәа рзы аԥсҳара аб иҟнытә аԥа иахь ииасуазҭгьы, ажәбатәи, ажәабатәи ашәышықәсқәа рзы аԥсҳара аиҳараӡак иахьиасуаз аиашьа иҟнытә аиашьа иахь акәын.
Избан? Уи азҵаара – ҳаԥхьаҟа иззаҭгылатәу, иҭҵаатәу зҵаароуп.
«Амра атыҩ иакын…» ҳәа захьӡу аҭоурых очеркқәа рцикл аҟнытә
Уижьҭеи шықәсык акәым, шәышықәсагьы ракәым, азқьышықәса акыргьы ахылахьеит. Абиблиаҿы зыӡбахә ҳәоу 969 шықәса нызҵыз Мафусаил иакәҵәҟьазаргьы, иахьанӡа дзааиуамызт. Нас ҳара уи ахҭыс ҳазлалацәажәари… Аҭоурыхҭҵааҩцәа ажәлар рҿаԥыцтә ҳәамҭақәа, ма археологиатә ԥшаахымҭақәа рхы иадырхәар рылшоит. Сара сакәзар, шәҟәҩҩык, публицистк иаҳасабала, ашьха ӡиас аҵа зны-зынла еилаарцыруа ахьтә ҟәырҷахақәа шырԥшаауа аиԥш, усҟантәи аамҭа иаламӡыкәа ҳара ҳҟынӡа иааз ажәытәтәи аҵарауаа Аԥсни аԥсуааи ирызку ранҵамҭақәа рҿы избаз ажәак-ҩажәак рыдамхаргьы еидкыланы санахәаԥш сҿаԥхьа иаацәырҵыз, сзыршанхаз ажәабжь ссир аԥхьаҩцәа ишәыдызгалоит. Амала, уи ажәабжь аҳәарахьы сиасаанӡа, урҭ ажәақәа избаз абраҟа иаазгарц сҭахуп:
«Аԥсны уареи, уԥацәеи, ухылҵшьҭреи наунагӡа ишәысҭоит. Иудысҵоит Қарҭли аҳәынҭқари уи ижәлари ибзианы урзыҟазаарц. Уара иухәҭам уашьҭарнахыс амчра иумоу ухы иархәаны урҭ урԥырхагахарц…» – абас Аԥсҳа Леон Актәи изиҩит Византиа аимператор Лев Исавр ҳазну ашықәсԥхьаӡара иаҵанакуа аабатәи ашәышықәса актәи азбжазы, арабцәа Анаҟәаԥиа амҵан иԥыххааса ианықәиҵа ашьҭахь.
Ҳара ҳгәанала иара убри аамҭа иаҵанакуеит «Қырҭтәыла аԥсҭазаара» иану Қарҭли аҳәынҭқар Арчил Аԥсҳа Леон Актәи иеиҳәаз: «Сасцәаны ҳануҭаа ҳара иаҳзыҟоуҵаз зегьы рзы хыхь иқәтәоу Анцәа ду илԥха уоуааит. Утәылаҿы ҳаҟазаара ишәарҭамкәан иҟоуҵеит. Уажәшьҭа, ишдыру еиԥш, ҳара ҳтәылагьы ахы иақәиҭуп… Сцоит Цихе-Гоџьи ашҟа. Уара абзиара исзууз азы иаауҭаху унапы ақәк…»
Еиҭасҳәоит, аҭоурыхҩҩцәа арҭ хыхь иҳәоу ажәақәа ишрыхцәажәо атәы салалом, амала, сара ишеилыскаауа аԥхьаҩ иузеиҭасҳәоит ҵаҟа.
…Баша иаҳҳәоит акәмзар, «уххь аагеит, уааины ҳтәыла иуҭаху азу» ҳәа аҭоурых аҿы аӡәгьы машәыршақәгьы иҿыҵымҟьацт. Ишыҟаҵәҟьаз ҳҳәозар, амчра еимакны аби аԥеи рыблақәа ҭибахуан, аиашьеи аиашьеи ахҿа рыбжьалон. Ус иҟан зегьынџьара. Ус ауп ишыҟаз Аԥсны аҳәынҭқарра анԥашәдыркуазгьы. Даҽакала ҟалашьа амамызт.
Аԥсҳа Леон Актәи иоуп Аԥсны абшьҭрала изауз. Амрагыларахьтәи Римтәи аимпериа, мамзаргьы Византиа ҳәа аҭоурых иазаанхаз аимператор идаҭала Аԥсҳас ишьақәырӷәӷәазгьы иара иоуп.
Леон Актәи иашьа дыҟан. «Анаҟәаԥиа амҵан» ҳәа захьӡу Роман Петрозашвили иҭоурыхтә повест аҿы уи Фиодр ҳәа хьӡыс ииҭоит. Ус ауп ҳәа ҳаргьы иаҳшьап. Фиодр ԥҳәысс дигоит усҟантәи аамҭазы зымҽхак даара иӷәӷәаз ахазарцәа рҳәынҭқар иԥҳа.
Зегьраԥхьаӡа Аԥсны иахадыргылаз, хыхь ишаҳҳәахьоу еиԥш, Аԥсҳа Леон Актәи иоуп. Амала, ажәытәӡатәи қырҭуа нҵамҭак аҿы иааԥшхьеит уаанӡа иҟаз рыхьӡқәагьы. Урҭ зегьы рхадараҿы Анос ҳәа аӡәы дгылоуп. Убри азоуп Аԥсҳацәа рдинастиа ҭоурыхҩҩцәак Аносаа рдинастиа ҳәа зазырҳәалогьы. Ус акә, егьыс акә иахьазы, хыхь ишаҳҳәахьоу еиԥш, раԥхьатәи Аԥсҳа ҳәа аҭоурых аҟны иаанхаз Леон Актәи иоуп. З.В.Анчабаӡе
излашьақәирӷәӷәо ала, уи аныҟалаз 737 шықәсазы имҩаԥысыз Анаҟәаԥиатәи аибашьра абзоурала арабцәа Аԥсны ианалырца ашьҭахь ауп.
«Қырҭтәыла аԥсҭазаараҿы» иаагоуп уи иазку Леон Актәи иажәақәа:
«Акесар ари атәыла сиҭеит шьҭрала… Уи аҩадахьтәи аҳәаақәа наӡоит Кавказ ашьха ҳаракқәа рыҩаӡараҿы иҟоу ахазарцәа рӡиас хәҷы аҟынӡа…»
Леон Актәи иԥҳәыс. Қарҭли аҳәынҭқар иашьа иԥҳа лакәын.
Ҳгәанала, аишьцәа аҭаацәара ралаларагьы ус машәыршақә иҟалаз акы акәӡам. Аполитикатә ҵакы змаз хҭысқәан. Иара убри ала мацарала ҳара иаабоит Аԥсны аҳәынҭқарра ашьапкра ианалага нахыс ҩ-мчык шцәырҵыз, ҩ-хырхарҭак шрымаз. Руакы, раԥхьатәи Аԥсҳа Леон Актәи имҩаԥигоз аполитика акәын. Уи амрагыларахь, Қырҭтәылаҟа дыԥшуан, уахь иадицәылон. Қарҭли аҳәынҭқарцәеи иареи шьала-дала изеилысызгьы уи ауп. Аха уи иашьа Фиодр иполитика даҽа ҵакык аман. Уи дахьԥшуаз иабхәа иахь акәын, ахазарцәа рҳәынҭқар ихы идкылан. Убри анаҩсангьы, даҽа бӷакгьы иман. Ҳара ҳазҿу Византиа аҳәынҭқарԥҳәыс лакәын.
Ажәакала, Фиодри Византиа аҳәынҭқари еизааигәаз, еибаҭахыз, зыцәгьеи-зыбзиеи еилаз еимаҳәылацәан. Иҟалап рыҳәса, аиҳәшьцәа, аҳазар ҳәынҭқар иԥҳацәа мыцхә бзиа иахьеибабоз иабзоуразаргьы. Ус ҳзырҳәо аҭоурыхтә фактқәагьы ыҟоуп – наҟ-ааҟгьы рԥацәа ишрыхьӡырҵаз Леон ҳәа ауп.
Амала, абри аҭынхара ду, Фиодр ихы иахьынӡаирхәаз аҳәара уадаҩуп. Избанзар, уи ҳәынҭқарс даныҟаз ҳәа аӡәгьы издырӡом, ус ҳҳәартә еиԥш акгьы ҳнапы иакӡам.
Раԥхьатәи Аԥсҳа Леон Актәи хшара димазу-димамзу ҳаздырам, аха хыхь ишысҳәахьоу аиԥш, сара сҭоурыхҩҩым, шәҟәҩҩык иаҳасабала, насгьы ҭоурыхтә фактк шсымамгьы Леон Актәи ахылҵ диман ҳәа сшьоит.
Ус сзырҳәогьы ыҟоуп. Ахылҵ димамзҭгьы аимператор иааишьҭыз ишәҟәаҿы «уԥацәа» ҳәа аниҵарымызт.
Аҵыхәтәаны даҽакгьы. Аҭоурых аҿы инымхеит Леон Актәи шаҟа шықәса Аԥсҳас дыҟаз. Амала, Леон Аҩбатәи изкны џьарамкәа-ҩыџьарамкәа иаҳԥылоит. «Қырҭтәыла аҭоурых ахроника» ҳәа захьӡу В.Ҷелиӡе ишәҟәаҿы абас ануп: «Леон Аҩбатәи иԥсҭазаара далҵит 798 шықәсазы» ҳәа.
З. В. Анчабаӡе иакәзар, «Леон Аҩбатәи Аԥсҳас дыҟан 746 шықәса инаркны 791 шықәсазынӡа» ҳәа ишьақәирӷәӷәоит. Излаабо ала, арҭ аҩыџьагьы Леон Аҩбатәи иԥсҭазаара даналҵыз арыцхә аҿы еивҟьоит. Аха ҳаԥсуа ҭоурыхҩҩы иҿы ҳара иаабоит уи аҳәынҭқарра данахагылаз 746 шықәсазы шакәу. Леон Актәи иакәзар, ибзианы иаадыруеит ҳәынҭқарс дшыҟалаз Анаҟәаԥиа амҵан 737 шықәсазы арабцәа ԥыххааса ианықәырҵа ашьҭахь. Ус анакәха, уи жә-шықәса ракәын Аԥсҳара анибауаз. Ҳәарада, уаанӡагьы Аԥсны хадара азиуазар акәхарын, аха Византиа аимператор «Аԥсны уареи, уԥацәеи, ухылҵшьҭреи наунагӡа ишәысҭоит» ҳәа зныз ашәҟәы анизаашьҭыз, аимпериа аҿаԥхьа аус ду анынаигӡа, арабцәа ржәылара анааникыла, уимоу, шьҭахьҟа ианыԥхеиҵа ашьҭахь ауп.
Аԥсҳа Леон Актәи ҭынч ихы нықәҵаны иԥсҭазаара далҵу, мчыла иҳәынҭқарра ицәыргоу, уи аҵкысгьы еицәоу – дыршьу еилкаам. Ҳара ҳтәала, аишьцәа рполитикатә хықәкқәа злеиԥшымыз, ирыҵхоз амчқәа злахазы-хазыз ала, аҭоурых аҿы ус лассы ишыҟалало еиԥш, урҭ еиҿагылт… еизыуаамхеит… Аиӷарара ирыбжьалаз рԥацәа рышҟагьы имиасырц залшомызт. Убри аилаҩынтраҿы, иҟалап ашьа каҭәазаргьы, еибга-изҩыда иалҵыз, Аԥсҳас иҟалаз Леон Аҩбатәи иоуп.
Ус ҟамлашьасгьы иамаз, иан лганахьала, иабду ахазарцәа рҳәынҭқар иакәзҭгьы, иан лаҳәшьаԥа – Византиа аимператорс дыҟазҭгьы.
Абжьаратәи ашәышықәсқәа рзы адунеи атәылақәа зегьы рҿы аҳәынҭқар иԥсҭазаара даналҵлак ҳәынҭқарс иҟалоз иԥа иакәын.
Нас иҟалеи, ажәбатәи ажәабатәи ашәышықәсқәа рзы зхоура-ҵоура, зымч-зылшара уҳәа рыла Кавказ егьырҭ аҳәынҭқаррақәа ирылыҳәҳәо иаақәгылаз Аԥсуа Ҳәынҭқарраҿы Аԥсҳа иԥсҭазаара даналҵлак, машәыршәа знык-ҩынтә зҳәаз реиԥш акәымзар, иԥа иакәымкәа иашьа Аԥсҳас дзыҟалоз? Абас адунеи аҿы ишьақәырӷәӷәаз атрадициа ахьеиларгаз акәзар изыхҟьаз ҩышә шықәса иӷәӷәа-ҟацаӡа иҟаз Аԥсуа Ҳәынҭқарра аилабгара?
Изныкымкәа-иҩынтәымкәа аҵарауаа инаҵшьны иазгәарҭахьеит, адунеи ахы-аҵыхәа иқәынхо ауаатәыҩса рыҩнуҵҟа аныки-абыки еицрыхшаз инадыркны, урҭ узеиҩдыраауам ҳәа ззырҳәогьы убрахь инарылаҵаны, зынӡа еиԥшу ҩыџьа ауаа ыҟам ҳәа. Убасҵәҟьа ауп ишыҟоу ажәларқәагьы, амилаҭқәагьы. Доусу рхатә ҭоурых рымоуп, егьырҭ ажәларқәеи амилаҭқәеи изларылукаауа рҵас-қьабзқәа рымоуп. Иаагозар, еиуеиԥшым аамҭақәа рзы адунеи зырхыџ-хыџуаз, зхыԥхьаӡара дууз милаҭқәак, иахьца-иахьаа уаҩы изымдырӡо адунеи ианыӡааит.
Аԥсуаа урҭ ҳрыдкыланы уҳахәаԥшуазар, Анцәа дызхылаԥшу милаҭуп ҳәа ҳзуҳәартә ҳаҟоуп. Еизҳа-зыӷьара дук шҳамамгьы, уимоу, зны-зынла ҳаҟазаареи ҳаҟамзаареи ахықә аҟны инеины ишхықәгылоугьы, ҳаиҭагьежьыхуеит… Излаабо ала, бӷеиҵыхра дук шаҳмоузгьы, иахьа уажәраанӡагьы адунеи ҳанымӡаацт.
Нас иҟалеи, изеилаҳаи Аԥсуа Ҳәынҭқарра ду?
Ари азҵаара еилыскаауеит ҳәа уҽазукыр, акымкәа-иҩбамкәа амзызқәа аацәырҵуеит.
Ауаҩы цәгьарак данақәшәалак, ишьара данықәҟьалак икәша-мыкәша иҟоу рыҩнуҵҟа изхараитәуа иԥшаарц иҽазикуеит, знызаҵәык иадамхаргьы «сара соуп изхароу» ҳәа ихы иазимҳәацт.
Убасҵәҟьа ауп, Аԥсуа Ҳәынҭқарра ду иҳамаз ахьҳцәеилабгазгьы зхароу, ҳхы иадымкылаӡакәа, даҽа шьоук роуп ҳәа заҳҳәо. Иахьа уажәраанӡагьы, уи зыхҟьаз ҳәа иаҳшьо, ҩышә шықәса ҳәынҭқарцәас иҟаз Леонидаа рдинастиа, дара ишыркьарзызгьы, Багратидаа рыла иахьыԥсаххаз ауп.
Ҳаԥсуа ҵарауаҩ Алықьса Папасқьыр, уи ашьҭахьгьы даҽа ҩышә-хышә шықәса дара Багратидаа рхаҭа Аԥсуа Ҳәынҭқарцәа ҳәа рхы иазырҳәон ҳәа шышьақәирӷәӷәогьы, Багратидааи Леонидааи ашьхеи агеи узеидкылараҳа еидкылашьа рымаӡам.
Нас иҟалеи, дала-шьала иаԥсыуаа цқьақәаз Леонидаа рдинастиа зырзеиқәмырхеи, изыԥсаххеи?
Абжьаратәи ашәышықәсақәа рзтәи аԥсуа ҳәынҭқарцәа рҭоурых ҭысҵаауеит ҳәа уҿыноухар, Леонидаа рдинастиа аҳәаақәа урҭысуеит. Урҭ рҟынӡа иҟаз аԥсуа ҳәынҭқарцәа рсиа аацәырҵуеит. Ахара ҳазцои, иара Леонидаа рдинастиа зыԥсахыз, аҵыхәтәантәи аԥсуа ҳәынҭқарцәа раҳәшьаԥа Баграт Ахԥатәи ҳәа изышьҭаз ихаҭа инапала иҩны иаанижьыз, «Аԥсуа ҳәынҭқарцәа рдиван» мамзаргьы «Аԥсҳацәа рсиа иахьа уажәраанӡагьы иҭҵааӡамкәа иҟоу мацара шаҟа уанаҳәои.
Аҭоурых аҿы ҳарҭ ибзианы иаадыруа Леон Актәи, 737 шықәсазы Анаҟәаԥиа ашьапаҿы ҩажәи жәохә нызқьҩык зхыԥхьаӡара наӡоз, Мурван Адагәа хадас дызмаз арабҩцәа рыр ԥыххааса иқәызҵаз аԥсуаа рҳәынҭқар, Баграт ахԥатәи исиаҿы зынӡаскгьы дарбаӡам. Ҳара излаадыруа ала, Византиа аимператор Лев Исавр
«Уажәшьҭарнахыс Аԥсны уареи уара уԥацәеи наунагӡа абшьҭрала ишәымазааит…» ҳәа ашәҟәы ззааишьҭыз Леон Актәи иоуп. Уи иоуп, арабцәа ирцәыбналаны «сеиқәырха» ҳәа Аԥсныҟа иааз Қарҭли аҳәынҭқар Арчили уи иашьа Мири здызкылаз, изыхьчаз… ашьҭахь Мир иԥҳа Гәырандыхәт ԥҳәысс дызгаз… дара ақырҭуа ҭоурыхҩҩцәа рыгәра ҳгозар, Гыртәыла, Имереҭиа, ажәакала – Амраҭашәарахьтәи, Қырҭтәыла Леон Актәи «еибашьрада», «амч ахархәарала акәымкәа» инапаҿы инеит, уи агәрагара шыуадаҩугьы. Агәрагара уадаҩуп, избанзар, Лев Исавр изааишьҭыз ашәҟәаҿгьы иҳәон: «Қарҭли аҳәынҭқари уи ижәлари рганахьала амч иумоу ухы иаумырхәан» ҳәа.
Араҟа ҳара еилыкка иаабоит Леон Актәи имч шыӷәӷәаз. Убас дыҟан азоуп Аԥсны инапы изаниҵаз.
Византиа аимператор уи аҩыза ашәҟәы имҩыргьы, Аԥсны усҟан хазы ицартәы аҟара амч ӷәӷәан азоуп Лев Исавр мчыла акәымкәа, хаала Леон Актәи инапаҿы дааигарц дзалагаз…
Уажәазы урҭқәа зегьы аганахь иааныжьны, ҳазааҭгылап ҩышә шықәса ҳәынҭқарцәас иҟаз Леонидаа рхылҵшьҭра.
Иахьазы Аԥсуа Ҳәынҭқарра ашьаҭаркра Леон Аҩбатәи ихьӡ ауп изыдҳәалоу, аиашареи аиашамреи азҵаатәы шыӡбамгьы. Ус анакәха, ҳарҭгьы уи азҵаатәы ҳаламцәажәаӡакәа аганахь иааныжьны, Аԥсуа Ҳәынҭқарра аҭоурых алацәажәара ҳҽазаҳкып Леон Аҩбатәи ила. Зураб Анчабаӡе излеиҳәо ала уи Аԥсуа Ҳәынҭқарра дахагылан 746 шықәса инаркны 791 шықәса рзынӡа.
Леон Актәи иҟынӡа Аԥсны ҳәынҭқарс иҟаз, аҭоурых аҿы ус ишышьақәырӷәӷәамгьы, ҳара ҳтәала иашьеиҳаб Константин Аҩбатәи иакәын. Избан, уи аҩыза агәаанагара зҳазцәырҵи? Избанрзар, усҟан азы адунеи аҿы зегьы иреиҳаз ҳәынҭқаррақәоуп ҳәа иҟаз Амрагыларахьтәи Римтәи Аимпериеи, мамзаргьы Византиа ҳәа изышьҭази Џьамтәылеи иаарываҟәыло иҟаз Аҳазарцәа Рҳәынҭқарра
акәын. Аҳазарцәа рҳәынҭқар ҩыџьа аԥҳацәа иман. Урҭ зиҭозгьы иара ишьашәалаз, зымч-зылшара ӷәӷәаз аҳәынҭқарцәа ракәхон. Усҟан акәым, иара иахьагьы ус акәымшәа. Иԥҳа аиҳабы дииҭеит Византиа аимператор Константин, иԥҳа аиҵбы – аԥсуа ҳәынҭқар Феодор.
Феодор ишьҭахь Аԥсҳас дҟалеит иԥа аиҳабы Константин. Константин иԥсҭазаара даналҵ ауп Леон Аԥсҳас даныҟала. Абасала ишьақәҳарӷәӷәар – аиаша иаҳа ҳазааигәахоит. Избанзар, еиҭа инаҵшьны, уажәраанӡа ишаҳҳәоз ала иазгәаҳҭоит – аҳазарцәа рҳәынҭқар иԥҳа дзиҭоз Аԥсны аҳәынҭқар иакәхон. Егьырҭ зегь ракәым, аҳазарцәа рҳәынҭқар иԥҳа аиҳабы дызгаз Византиа аимператоргьы уи игәаԥхарымызт, сымаҳәыла ҳәа иваиргылоз Аԥсны аҳәынҭқар иакәхон.
Баграт Ахԥатәи иаҳзаанижьыз асиаҿы усҟан Аԥсҳа иԥсҭазаара даналҵлак иҭыԥ аанызкылоз иԥа шиакәыз ҳамбеи... Аԥсҳара аб иҟнытә аԥа иахь ииасуан. Уажәазы ҳарзааҭгылап ажәбатәи ашәышықәсазы Аԥсуа Ҳәынҭқарраҿы Аԥсҳацәас иҟалаз Леон иԥацәа: Феодосиеи, Дмитри, Гьаргьи.
Леон Аҩбатәи 791 шықәсазы иԥсҭазаара даналҵ Аԥсҳас дҟалеит иԥа аиҳабы Феодосиа. Уи аԥсҳара иуан 791 шықәса инаркны 825 шықәсазынӡа. Амала, ибзианы иаадыруеит Леон иԥа аиҳабы Феодосиа дшизааигаз ҬаоКларџьеҭи ахада Ашот Куропалат иԥҳа.
Леон иԥа аиҳабы Феодосиа Ашот Куропалат иԥҳа дзизааигаз, ҳара ҳтәала, ҩ-ҵакык аман: акы – Аԥсҳас иаанижьуаз иҷкәын бӷаны иабхәа Ашот Куропалат дизгылап ҳәа; ҩба – Аԥсуа Ҳәынҭқарра хоура-ҵоурала иҭбааҭыцәны, насгьы амрагыларахьтәи аҳәаақәа еихҳәа-еиҵҳәаны, ажәытәӡа аԥсуааи аедыгьқәеи зқәынхоз рыдгьылқәа анапаҿы раагараҿы Аԥсҳас иҟалоз иԥа
Феодосиа иабхәа Ашот Куропалат ихы даирхәап ҳәа. Ус иагьыҟалеит.
Кахетиа Ахада Григол Қарҭли шьҭысхуеит ҳәа дандәықәла, Ҭао-Қларџьеҭи ахада Ашот Куропалат имаҳә Аԥсны аҳәынҭқар Феодосиа диҳәеит акахетцәа Қарҭли ралцараҿы дицхраарц. Феодосиа иабхәа дидгылан дықәгылеит. Аибашьра имҩаԥысыз аҿы амаҳәи абхәеи аиааит. Амала, Ашоҭ Куропалат игәы ишаанагоз иҟамлеит. Қарҭли ашьҭахь аԥсуа ҳәынҭқарцәа рнапаҵаҟахь ауп иахьнеиз. Уи иаанаго, Аԥсны аҳәынҭқарцәа ахара ицоз рполитика қәҿиарала ахы кын ҳәа ауп.
Феодосиа иԥсҭазаара далҵит 825 шықәсазы. Аԥсҳас дыҟан ҩажәи жәиԥшь шықәса. Аҭоурыхтә хыҵхырҭақәа изларҳәо ала, хшара димамызт. Уиазы акәу ҳаздыруам, аха, иара ишьҭахь Аԥсҳара ааникылт иашьа Дмитри.
Абар Зураб Анчабаӡе Аԥсҳа Дмитри дышихцәажәо:
«Иашьеиҳаб Феодосиа иеиԥш ауп Аԥсҳа Дмитригьы аҳәынҭқарра аполитикатә ԥсҭазаара активла ихы шалаирхәуаз. Ахәҭакахьала, Буга – Аҭырқәа ҳәа хьыӡшьарас измаз арабцәа рыр рԥызаҩ, 853 шықәсазы Қарҭли знапаҿы иаазгаз, диҿагылан дықәгылт. Рыбжьара имҩаԥысыз аибашьраҿы Дмитри аиааира шизымгазгьы, Қарҭли дашьҭымҵит».
Аԥсҳа Дмитри иԥсҭазаара далҵит 861 шықәсазы. Ажәакала, уи Аԥсҳас дыҟан ҩажәи жәаф шықәса. Иман ҩыџьа аԥацәа. Убас шакәызгьы, Аԥсҳас иҟалаз иԥа аиҳабы иакәӡам, иашьа Гьаргь Актәи иоуп.
Гьаргь Актәи Леон Аҩбатәи иԥа аиҵбы иакәын. Аԥсҳас даныҟалоз 70 шықәса ихыҵуан. Уи Аԥсҳас дыҟан быжь-шықәса.
Гьаргь Актәигьы иашьцәа аиҳабацәа Феодосиеи Дмитри реиԥш Қарҭли Аԥсуа Ҳәынҭқарра анапаҵаҟа иҟаларцаз илшоз зегь ҟаиҵон. Аамҭа кьаҿк аҩнуҵҟала уи илшеит ихықәкы анагӡара – Қарҭли ашьҭыхра, уи ахадасгьы дҟаиҵеит, уаанӡа Аԥсҳас иҟаз иашьеиҳаб Дмитри иҷкәын.
Гьаргь Актәи иԥсҭазаара далҵит 868 шықәсазы. Уи ашьҭахь Аԥсуа Ҳәынҭқарраҿы аилаҩынтра иалагеит. Изыхҟьазгьы, Гьаргь Актәи ԥа дахьимамыз ауп. Убри аҟнытә Аԥсҳас Дмитри иҷкәын, Қарҭли ахадас иҟаз дҟаларц рҭаххеит аҳәынҭқарра анапхгараҿы зажәа ԥхылнадо ҳәа иҟаз аԥсуаа. Уи даҿагылт Гьаргь Актәи иԥҳәыс. Дзакә милаҭыз еилкаам, агәаанагара ыҟоуп дақырҭуан, Шавлианаа дыркьарзын ҳәа, ашьҭахь ҩажәа шықәса Аԥсуа Ҳәынҭқарра знапаҿы иҟалаз. Гьаргь актәи иԥҳәыс илылшеит Қарҭли ахадас иҟаз Дмитри иԥа иҭархара. Дмитри аҩбатәи иҷкәын аиҵбы дқәыԥшын, аха уигь дҭадырхар ҳәа ишәан, хыхь ишысҳәахьоу еиԥш, ҳара ҳтәала, макьаназы зымч-зылшара ыҟаз аԥсуаа Византиа аимператор иахь дыргеит. Уи иоуп ашьҭахь, ҩажәа шықәса рнаҩсан, Шавлианаа ахҳәаны Аԥсҳас иҟалаз, Леонидаа рдинастиа еиҭа ишьақәзыргылаз.
Ишаҳҳәаз еиԥш, уи Дмитри иԥа аиҵбы Баграт Актәи иакәын.
Ажәакала, ҳара ишьҭаҳхыз атема ҳазыхынҳәуазар, ажәбатәи ашәышықәса абжеиҳараӡак аԥсҳара зуаз Леон Аҩбатәи иԥацәа, аишьцәа Феодосиеи, Дмитрии, Гьаргь Актәии ракәын. Хыхь ишазгәаҳҭахьоу еиԥш, аабатәи ашәышықәсазгьы аҳра зуаз аишьцәа Константини Леони ракәын.
Уажәшьҭа ҳаиасып ажәабатәи ашәышықәсахь. Заанаҵ иаҳҳәоит, уаҟагь абри аҩызаҵәҟьа аабоит. Леонидаа рдинастиа зыргьежьыз Баграт Актәи имаҭа Гьаргь Аҩбатәи (аҭоурыхаҿ Аԥсҳацәа зегь реиҳа зымчхара ыҟаз ҳәа иршьоз, ҩажәи жәохә шықәса Аԥсуа Ҳәынҭқарра иахагылаз) фҩык аԥацәеи ԥҳаки иман. Ифҩы-ԥацәа рахьтә хҩык Аԥсҳацәас ишыҟалазгьы (урҭ рыҩнуҵҟагьы аԥсҳара нызкылоз рԥацәа ракәӡамызт, рашьцәа ракәын) рдинастиа рымпыҵҟьеит. Изгазгьы, раҳәшьаԥа Баграт Ахԥатәи иоуп.
Аԥсуаа рдинастиа зырзеиқәымхаз ҳазааҭгылоит анаҩсан.
Ақырҭуа ҭоурыхҩҩцәа, џьара аӡәык-ҩыџьак ракәымзар, Аԥсни аԥсуа жәлари рҭоурых аҭҵаарахь ианиаслак, Қырҭтәылеи ақырҭуа жәлари рҭоурых иадцәыланы ауп ишырыҩуа. Убарҭ рхыԥхьаӡараҿы, Аԥсны аҭоурых аҭҵаараҿы еиҳа обиективла иазнеиуан ҳәа иаҳшьо И. Џьавахишвилигьы С. Џьанашьиагьы нарылаҵаны.
Абар И.Џьавахишвили 1948 шықәсазы «Ақырҭуа жәлар рҭоурых» ҳәа хыс измоу иусумҭа аҩбатәи атом 91-тәи адаҟьаҿы ииҩуа: «Ақырҭуа аҳрақәа зегьы Қырҭтәыла аидҵара азҵаатәы аҿы ахадара еимаркуан. Аҳцәа рыбжьара ашьаарҵәыратә еибашьрақәа мҩаԥысуан. Хазы-хаз дарбан аҳзаалак, егьырҭ аҳрақәа иара инапаҵаҟа аагаразы, иртәымыз рымпыҵархаларц, убриалагьы аҳрақәа зегьы еидҵаны, иараӡәзаҵәык дырхагыларц дықәԥон. Ажәакала, дарбанызаалак дзызхәыцуаз ихы акәын. Кахеҭиа, Ҭао-Қларџьеҭиа, Аԥсны, иара убас Ермантәыла раҳцәа дара рхықәкқәа рынагӡара акәын изызхәыцуаз…»
Ажәакала, «Қырҭтәыла аидҵара» ҳәа ашьҭахь Вахушти хьӡыс изиҭаз, аԥсҭазаараҿы иҟаӡамызт, изҿыз иаиааиуаз-еиҵеиуаз ҳәа шьаарҵәырала аибашьра акәын.
Хыхь иаагаз И. Џьавахишвили иажәақәа рыла «Қырҭтәыла аидҵаразы» имҩаԥысуаз аибашьра аԥсуаа реиԥш аерманцәагьы алахәызаарын. «Қырҭтәыла аидҵара» азҵаатәы аҿы аԥсуаа алазҵаз Вахушти иоуп, ахара ицоз аполитика дазхәыцны. Уи иаанаго – Аԥсны ахаҭа Қырҭтәыла аҳрақәа ируакын ҳәа иҳәарацы акәын. Ус иагьиҳәеит: Леон Аԥсуа Ҳәынҭқарра аа-областкны
ишазшәа, Аԥсны акәзар – х-областкны иҟазшәа. Иаагозар: актәи аобласт – «Аԥсны» ҳәа ахьӡызшәа, насгьы Гәымсҭеи Ԥсоуи ирыбжьанакыз атерриториа мацара акәызшәа иара иаҵанакуаз… Аҩбатәи аобласт – «Цхәымтәи» ҳәа ахьӡызшәа, насгьы уи аобласт аҿы аԥсуаагьы агырцәагьы еицынхозшәа… Ахԥатәи аобласт – «Бедиатәи» ҳәа ахьӡиҵеит, инхоз зегьы агырцәа роуп ҳәа иԥхьаӡаны.
Арҭ афактқәа еиуеиԥшым сҭоурыхтә публицистикатә қәгыларақәа рҿы акырынтә срылацәажәахьеит, аха изызӡари, ҳара ҳаԥсуа ҭоурыхҩҩцәа шьоукы-шьоук, иахьа уажәраанӡагьы ақырҭцәа еиладырҩынтыз ҳҭоурых иатәнатәны ирҳәац рҳәоит, ирҩыц – рыҩуеит.
Абриаҟара заҳҳәо, «Қырҭтәыла аҳәынҭқарра аԥҵараҿы» аԥсуаа иҟарҵаз зегьы ырӡны, уи ҟазҵаз ақырҭцәа роуп ҳәа шьақәдырӷәӷәарц иахьаҿу ауп. Аха уи рзышьақәырӷәӷәараны иҟаӡам Аԥсны аҭоурых дара иртәырымтәыкәа. Уигь ртәыртәраны иҟаӡам, аԥсуа ҭоурыхҩҩцәа рҭыԥаҿы иӷәӷәа-ҟацаӡа ианыҟала.
И. Џьавахишвили излеиҳәо ала, «Қырҭтәыла аидҵара» аԥсуаа шалахәыз еиԥш аерманцәагьы алахәын, урҭ раҳцәагьы еибашьуан.
Диашоуп И. Џьавахишвили аерманцәагьы ақырҭцәа ирабашьуан, иқәԥон ахьиҳәо. Аха урҭ зеибашьуаз Қырҭтәыла аидҵаразы акәӡамызт, хазы-хазы иҟаз ақырҭцәа раҳрақәа Ермантәыла иадырҵарц, аерманцәа рҳәынҭқарра дырҭбаарц, еизҳазыӷьарц акәын.
Уи акәӡамзи изҿыз Аԥсуа Ҳәынҭқаррагьы. Мшәан, «Қырҭтәыла аидҵара» иашьҭазҭгьы, рнапаҿы иааргаз Қырҭтәыла абжеиҳараӡак Аԥсуаа р-Ҳәынҭқарра ҳәа ахьӡырҵозма. Ақырҭцәа Рҳәынҭқарра ҳәа азырымҳәоз?
Зураб Анчабаӡе «Абжьаратәи ашәышықәсқәа рзтәи Аԥсны аҭоурых аҟнытә» ҳәа зыхьӡу иусумҭа 122-тәи адаҟьаҿы ҳаԥхьоит абас:
«Қырҭтәыла аидҵаразы ақәԥараҿы раԥхьатәи ашьаҿа ҟаиҵеит Кахеҭиа Ахада Григол, Қарҭли ашьҭыхрала»…
З. Анчабаӡе Аԥсны аҭоурых аҭҵаараҿы илшамҭақәа ирыҵаркуа шырацәогьы, ирацәоуп, ирацәоуп-моу, даара ирацәоуп иҟаиҵаз агхақәагьы. Урҭ риашамкәа, Аԥсни аԥсуааи рҭоурых иашаҵәҟьа заԥҵахом. Иаагап ҿырԥштәыс уажәы ҳазлацәажәарц ҳгәы иҭоу ахҭыс.
Қырҭтәыла аҭоурых аҿы излашьақәырӷәӷәо ала, «Қырҭтәыла аидҵара» алагеит Аԥсны ала. Ус зырҳәо Аԥсны ахаҭа Қырҭтәыла иузаҟәымҭхо акәакь ауп ҳәа шьақәдырӷәӷәарц ауп. Уиазоуп Аԥсуа Ҳәынҭқарра ақырҭуа аҳрақәа иампыҵанахалоз «ақырҭуа ҳәынҭқарра аидҵара акәын хықәкыс иамаз» ҳәа зырҳәогьы.
Амала, идырны акәу, ус иамхаҳәоу здырхуада, аха хыхь иаагаз Зураб Анчабаӡе иажәақәа ирҳәо зынӡаск даҿакуп.
Қырҭтәыла аидҵаразы ақәԥараҿы Қарҭли ашьҭыхрала, раԥхьатәи ашьаҿа ҟазҵаз Кахеҭиа ахада Григол аниакәха, Аԥсны ала ауп уи шалагаз ҳәа ирҳәо зегь башоуп. Ус анакәха, Аԥсны ш-Қырҭтәыламыз, Қырҭтәыла акәакь шакәмыз шьақәырӷәӷәоуп.
Абраҟа ҳара ҳазлацәажәарц иаҳҭаху атема – иахьа уажәраанӡа ԥсыуа ҭоурыхҩҩык, мамзаргьы ԥсыуа публицистк дызламкьысыц темоуп.
«Ауаҩы ихы иазиуа – иаӷа изиуам» ҳәа аԥсуаа рҿы ирҳәоит. Машәыршақә акәӡам ус зырҳәогьы.
Аԥсуаа ҳҭоурых, ашәышықәсқәа ракәымкәа азқьышықәсқәа иргәылсны иаауа, иԥкаа-ԥкаауа акәымкәа, ус баша сыбла нахызгоит ҳәа зҽазызкуаҵәҟьа, изымбатәбарахоу ахҭысқәа иаԥхьа иаацәырҵуеит.
Адунеи иқәынхо амилаҭқәа, ажәларқәа зегьы рҿы дарбан уаҩыԥсызаалак иан илылаиҵо даҽаӡәы дыҟам.
Аԥсуаа ҳҿы акәзар, Ан лҿаԥхьа зегьы хырхәоит. Шәҩеишьцәа Нарҭаа фырхацәа, Нарҭаа гәымшәақәа ран Саҭанеи-Гәашьа дара рзы ныхак даҩызан, дынцәахәын, уи лҿаԥхьа хәыҷқәаҵас рыхқәа рыкәаҽ игылон лԥацәа.
Иара иахьагьы аԥсуаа ран лхала лакәым, лара илкьарзу ҳаншьцәа ҳәа ирыларҵо дыҟам. Изааӡарызеи, аԥсуаа ҳҿы аншьцәа иааныркыло аҭыԥ аб иашьцәа ирзаанкылом. Усгьы машәыршақә иҟамлазар акәхап – Анцәаҵәҟьа ихьӡ Ан излалыдҳәало ала.
Изакәызеи, Америка ҿыц ааиртуашәа ари дызҿу ҳәа шәҳәаргьы ҟалоит.
Ус анакәха, абриаҟара снахыкәша-аахыкәшо сзырцәажәаз хацсыркып уажәшьҭа.
Спублицист ҩымҭақәа заҩзмыжьуа ибзианы идыруеит урҭ зегьы ҵаҵӷәыс ирымоу Аԥсни аԥсуааи жәытә-натә аахыстәи ҳҭоурых шакәу.
Уажәгьы сиасуеит, иахьа уажәраанӡагьы инагӡаны иҭҵаам, убри иахҟьаны изыхәҭоугьы-изыхәҭамгьы зхыкәлысуа, аха ажәытәра иагәылсны, макьаназы еибга-изҩыда иаауа ҳҭоурых ашҟа. Ус сҳәеит ҳәа, шәгәы иаанамгааит уи аҵанӡа слеины, аҩны андыргыло ауасхыр ашьҭаҵарала ишалаго еиԥш, уантә шьаҿа-шьаҿа, иԥкаа-ԥкаауа сҿаасхоит ҳәа. Ус салагаргьы сылшоит, аха илегендахар ҳәа сшәоит. Убри аҟнытә аҭоурых – аҭоурыхтә факт злаҭаху ала, сызлацәажәарц исҭаху злашьақәсырӷәӷәо афактқәа рыла салагап. Ус анакәха, аабатәи ашәышықәса ашҟа ҳалбаароуп. Аԥсҳа Баграт Ахԥатәи ҳәа изышьҭаз (иаб дақырҭуан) иԥсҭазаара даналҵуаз аламҭалаз Аԥсуа Ҳәынҭқарра знапы ианиҵоз, иззынижьуаз иҷкәын Гьаргь Аԥсҳацәа рдинастиа шьала-дала дшамадоу, дшадҳәалоу алашьақәирӷәӷәарц, иуасиаҭ ажәаны иҩны иаанижьт Аԥсуа Ҳәынҭқарраҿы Аԥсҳацәас иҟаз рсиа.
Уи асиаҿы ажәеизатәи Аԥсҳа ҳәа ауп Леон ахьӡ шҳәоу. Егьырҭ ажәаҩык Аԥсҳацәа рыхьӡқәа иҳәоит. Аха уажәазы урҭ зегь ртәы салацәажәоит ҳәа салагом.
Амала, Леон Аԥсҳас даныҟаз аабатәи ашәышықәса злакәыз ала, ҩбаҟа ажәа рыла акәзаргьы сазааҭгылоит.
Баграт Ахԥатәи иаҳзаанижьыз Аԥсҳацәа рсиаҿы Леон Актәи Леон Аҩбатәи ҳәа ҩыџьа ыҟаӡам. Аԥсҳа Леон ҳәа зыӡбахә ҳәоу аӡә иоуп. Ҳара излаадыруала зыӡбахә ҳамоу Аԥсҳацәа рсиа ҩын 1008 – 1014 шықәсқәа рыбжьара. Аԥсҳа Леон Аҩбатәи ҳәа ихьӡ знылаз «Қырҭтәыла алахьынҵа», шәышықәса уи ашьҭахь ауп ианцәырҵыз, насгьы уи
ахьцәырҵыз Амрагыларахьтәи Қырҭтәылан ауп, Аԥсуа Ҳәынҭқарра амԥынгьы иҟаӡамызт. Агәра агара уадаҩуп усҟан убри аҩыза анырҵеит ҳәа. Агәаанагара злаҳамоу ала, уи ҟазҵаз ажәаатәи ашәышықәса алагамҭазы «Қырҭтәыла алахьынҵа» ҿыц «ихызҩылааз», «изырҽеиз» Вахушти иоуп. Уи иоуп Аԥсуа Ҳәынҭқарра аҭоурых еилазырхәаз, «уи еидҵоу Қырҭтәыла аҳәынҭқарра акәын» ҳәа зегьраԥхьаӡа изҳәаз.
Вахуштәи изиҭаххеи Леонаа ҩыџьа ыҟазшәа рцәыргара? Уи аҭак аҟаҵаразы аҭоурых аҭҵаара иазку аусқәа ҳҭоурыхҩҩцәа раԥхьа ишьҭоуп. Иахьазы иаҳҳәо, Аԥсҳа Баграт Ахԥатәи инижьыз Аԥсҳацәа рсиа иадаҳкылаша даҽа документк шыҟам ауп. Аԥсҳацәа рҭоурых салацәажәоит ҳәа зҽазызкуагьы зегьраԥхьа иргылан дзықәныҟәаша уи адокумент ауп. Уаҟа излаҳәо ала Леон иаԥхьа Аԥсҳацәас иҟан:
Раԥхьатәи Аԥсҳа – Анос иакәын;
Аҩбатәи Аԥсҳа – уи иԥа Гозар;
Ахԥатәи Аԥсҳа – уи иԥа Иствине;
Аԥшьбатәи Аԥсҳа – уи иԥа Финиктиос;
Ахәбатәи Аԥсҳа – уи иԥа Барук;
Афбатәи Аԥсҳа – уи иԥа Дмитри;
Абжьбатәи Аԥсҳа – уи иԥа Феодоси;
Аабатәи Аԥсҳа – уи иԥа Константин Актәи;
Ажәбатәи Аԥсҳа – уи иԥа Феодор;
Ажәабатәи Аԥсҳа – уи иԥа Константин Аҩбатәи;
Ажәеизатәи Аԥсҳа – уи иашьа Леон.
Еиҭаҳҳәахуеит, ари адокумент еиҳау даҽак злаҳамам ала Аԥсҳацәа рҭоурых ашьақәырӷәӷәараҿы иара ҳақәныҟәозароуп. Ус аныҟаҳҵа, Аԥсҳа Леон иаб ҳәа араҟа ицәырҵуа Фиодор иакәхоит. Аҩажәатәи ашәышықәса ҩынҩажәижәабатәи ашықәсқәа рзы археологцәа Пицунда аԥшааратә усурақәа анымҩаԥыргоз «Константин Абазгос» ҳәа бырзен бызшәала изынны ирбаз амҳәыр зтәыз уи иԥа аиҳабы иакәын. Аԥсҳа Фиодор иакәхоит Аҳазарцәа рҳәынҭқар иԥҳа аиҵбы дзиҭазгьы. Аԥсҳас
дыҟан, итәылагьы амраҭашәарахьтәи аҳәаа Таманынӡа инаӡон азы ауп Аҳазарцәа рҳәынҭқар иԥҳа аиҵбы дызииҭазгьы.
Аҭоурых ҭысҵаауеит ҳәа уҿыноухар, угәы уҽанӡамкәа уҿаԥхьа иаацәырҵуеит иџьоушьаша ахҭысқәа рацәаны. Аиҳәшьцәа ирыхшаз рԥацәагьы хьӡыс ирырҭаз – Леон ауп. Аҩыџьагьы ҳәынҭқарцәахеит – аиаҳәшьа аиҳабы лыҷкәын ашьҭахь Византиа аимператорс дҟалеит, аиаҳәшьа аиҵбы лыҷкәын – Аԥсҳас. Константин Аҩбатәи Пицунда ирбаз имҳәыр злаҭырҵааз ала, аабатәи ашәышықәсазы акәын Аԥсҳас даныҟаз. Инықәырԥшшәа иаҳҳәозар – аҩажәижәабатәи ашықәсқәа рҟынӡа. 737 шықәсазы Анаҟәаԥиа амҵан арабцәа ԥыххааса иқәызҵаз, Константин Аҩбатәи иашьа аиҵбы Леон иакәын, ҳгәы излаанаго ала, усҟан зынӡа иқәыԥшыз Аԥсҳан.
Абраҟа ихацҳаркуеит ҳастатиа рахәыц ҟаԥшьны иагәылсуа аидеиа хада.
Арабцәа иқәырцаз, зхы аиқәырхаразы Аԥсҳа Леон иҭааз, Қарҭли Ахадас иҟаз Арчил иашьа Мир иԥҳа Гәырандыхәт Леон дииҭоит. Аԥсуа Ҳәынҭқарра Аԥсҳацәа рахьтә зегьраԥхьаӡа Леони Қарҭли ахадеи еиуацәахеит.
Абасала, абжьаратә ашәышықәсазтәи Аԥсуа Ҳәынҭқарра раԥхьатәи Аԥсҳа ҳәа ҳҭоурых аҿы иаанхаз Леон иаб даԥсыуан, иан – аҳазарцәа рҳәынҭқар иԥҳа лакәын, иԥҳәыс – Қарҭли Ахада иашьа иԥҳа лакәын, мамзаргьы, уи Аԥсны аҳкәажә ҳәа иҟалаз раԥхьаӡатәи қырҭуа ҭыԥҳан. Илыхшеит хҩык аԥацәа: реиҳабы Феодосиа, 791 шықәсазы Леон иԥсҭазаара даналҵ, Аԥсҳас дҟалеит. 825 шықәсазы уи идунеи аниԥсах хылҵ дызлаимамыз ала, иашьа Дмитри Аԥсҳас дҟалеит. 1861 шықәсазы уи иԥсҭазаара даналҵ – рашьа аиҵбы Гьаргь Актәи Аԥсҳас дҟалеит.
Қарҭли ахада Арчил иашьа иԥҳа – Леон иԥшәмаԥҳәыс Гәырандыхәт хыхь зыӡбахә ҳҳәаз лԥацәа, ҳара ҳтәала, раншьцәа рыбзиабара рыларҽны илааӡеит. Лԥа
аиҳабы Феодосиа дизаалгеит Ҭао-Кларџьеҭ ахада Ашот Куропалат иԥҳа. Ҳара иҳаздыруам, Феодосиа ишьҭахь Аԥсҳас иҟалаз уи иашьа Дмитри иԥҳәыс дызмилаҭыз. Иҟалап убригь дақырҭуазҭгьы, ашьҭахь лыҷкәын, Чихи ҳәа изышьҭаз акәакь дызлахадахаз ала. Амала, 861 шықәсазы Аԥсҳас иҟалаз Леон иҷкәын аиҵбы Гьаргь Актәи иԥҳәыс дшақырҭуа ҭыԥҳаз аҭоурых аҟны иаанхеит. 868 шықәсазы Аԥсҳа Гьаргь Актәи иԥсҭазаара даналҵ, Чихи ахадас иҟаз Дмитри иҷкәын аиҳабы, иара Аԥсҳа Гьаргь Актәи иԥҳәыс еиқәлырҽаҽаз ачарҳәарала дҭахоит. Уи иашьеиҵбы Баграт хәыҷы, ҳамҩашьозар амчраҿы иҟаз аԥсуаа маӡала Константинопольҟа дрышьҭуеит, дагьеиқәдырхоит. Гьаргь Актәигьы хылҵ димаӡамызт, уи ауп аиҳараӡак иԥҳәыс (ақырҭуа ԥҳәыс) Дмитри ихылҵ нсырҵәоит ҳәа дызрышьҭалазгьы. Ашьҭахь, ҩажәа шықәса Аԥсуа Ҳәынҭқарра Иоанн Шавлиани ҳәа аӡә дахагылт. Ажәакала, аԥсуаа рдинастиа ԥсахын. Ҳгәы излаанаго ала, уи Гьаргь Актәи иԥҳәыс лашьа иакәын, мамзаргьы, лхаҵа данԥсы ашьҭахь илхалыртәаз дреиуоуп.
Ҩажәа шықәса рышьҭахь, Баграт Актәи Константинопльнтә ар иманы дгьежьуеит. Шавлинаа ахцаны Аԥсҳара ааникылоит.
Ари ҟалеит 888 шықәсазы.Уи ахҭыс иазкны «Матиане Қарҭлиса» аҟны ҳаԥхьоит абас:
«Константинополь иҟаз, Аԥсҳа Дмитри иԥа Баграт, Византиа аимператор ииҭаз ар иманы дыӡхыҵуеит Аԥсныҟа. Адарнас Шавлиани дышьны Аԥсҳара ааникылоит. Иишьыз Адарнас иԥшәмаԥҳәыс иара дигоит».
Уигь дақырҭуан.
Баграт Актәи Аԥсҳас дыҟан 893 шықәсанӡа.
Уи ашьҭахь Аԥсҳас дҟалоит иара иԥа Константин Ахԥатәи. Аԥсҳара иуан 893 шықәса инаркны 922 шықәсазынӡа.
Константин раԥхьатәи иԥҳәыс Ҭао-Қларџьеҭ ахада иԥҳа лакәын. Уи илхылҵыз лԥа Гьаргь Аҩбатәи, ашьҭахь
929 шықәса инаркны 957 шықәсазынӡа Аԥсҳас дыҟан. Аҩбатәи иԥҳәыс – Ермантәыла аҳәынҭқар Гәыргьен иԥҳа лакәын. Уи лахьтәгьы диман ҷкәынак – Баграт ҳәа зыхьӡыз. Амала, иаб ишьҭахь дук мырҵыкәа даачмазаҩхан, иԥсҭазаара далҵит.
Хыхь ишазгәасҭаз еиԥш, Аԥсҳа Константин Ахԥатәи иҷкәын аиҳабы, аҭоурых аҿы Гьаргь Аҩбатәи ҳәа иаанхаз иан дақырҭуан, Ҭао-Қларџьеҭ ахада Адарнес иԥҳа лакәын.
Аабатәи, ажәбатәи, ажәабатәи ашәышықәсқәа рыҩнуҵҟа Аԥсуа Ҳәынҭқарраҿы Аԥсҳацәас иҟаз зегьы дрылкааны аҭоурых аҿы иӡбахә аанхеит 929 шықәса инаркны 957 шықәсанӡа Аԥсҳас иҟаз Гьаргь Аҩбатәи. Рыцҳарас иҟалаз, иԥҳәыс дызусҭаз, дзакә милаҭыз уҳәа аҭоурых аҿы иаанымхаӡеит. Аҭоурых аҿы иаанхаз Гьаргь Аҩбатәи уи иԥҳәыси фҩы-ԥацәеи ԥҳаки шрымаз ауп. Абар даргьы: рԥа аиҳабы Константин ихьӡын. Аԥсҳа Гьаргь Аҩбатәи уи Қарҭли ахадас дҟаиҵоит. Шықәсқәак рышьҭахь, Қарҭли инхоз ақырҭцәа (азнаурцәа) ааиҵалан: «уара уоуп Аԥсҳара зықәнаго» ҳәа ижәҩа ааҭырҟьан, иаб Гьаргь Аҩбатәи диҿадыргылт. Аԥсҳа Гьаргь Аҩбатәи ари аниаҳа, иҷкәын Константин игәы иҽанӡамкәа днаиқәлан, дбаандаҩитәит. Иаб ачарҳәара ахьизиуз азы аԥхьа иблақәа ҭырхт, ашьҭахь уи дагьахыԥсааит.
Константин ишьҭанеиуаз Леон Ахԥатәи иакәын Мықә ауахәама (абаа-ныха) зыргылаз, иԥсҭазаара даналҵуаз ииҳәаз иуасиаҭ-ажәа инықәныҟәан уаҟа анышә иамардаз.
Гьаргь Аҩбатәи иԥацәа рахьтә уи еиҳа иналукаашаз иакәын, иабгьы иԥацәа зегьреиҳа игәра ахьигоз акәхап, Константин иаамышьҭахь Қарҭли ахадас дзыҟаиҵаз.
Сара ари сыстатиаҿы тема хадас исымоу Аԥсуа Ҳәынҭқарраҿы раԥхьатәи Аԥсҳас иҟалаз Леон инаиркны ақырҭуа аҳрақәа рхадацәеи дареи шьала-дала ишеимадаз атәы ауп. Уарла-шәарла, џьара машәыршәа ак ҟалазар сыздыруам, ус аҭоурыхгьы иазнымхеит акәымзар, Аԥсҳацәа ԥҳәысс иааргоз ақырҭуа аҳрақәа рхадацәа
рыԥҳацәа ракәын. Уимоу, дара рыԥҳацәагь зырҭоз ақырҭуа аҳрақәа рхадацәа ракәын. Убас Леон Ахԥатәи Аԥсҳара аниуаз ихьыз итрагедиатәу хҭыск салацәажәоит ҵаҟа.
Аԥсуа Ҳәынҭқарра ажәабатәи ашәышықәсазы Қарҭли анапаҵаҟа ианаанага ашьҭахь, иаанхаз Кахеҭиа акәын. Зныкымкәа-ҩынтәымкәа иабашьхьан, аха инагӡаны, Қарҭли еиԥш Кахеҭиа рнапаҿы ирзаамгацызт. Уи азҵаатәы сыӡбоит ҳәа даҿын Аԥсҳа Константин Ахԥатәигьы. Уи ишьҭахь – иԥа Гьаргь Аҩбатәигьы. Аҵыхәтәаны, ари азҵаатәы ааидгылт Леон Ахԥатәи. Ир иманы ддәықәлеит Кахеҭиаҟа. Кахеҭиа ахадагьы ир иманы диԥылт. Наҟ-ааҟ иааиҿагылт ҩ-рык. Рыбжьара адәкаршәра ду шьҭан. Леон ахԥатәи Кахеҭиа ахада иахь ацҳаражәҳәаҩ дишьҭит «ҳар зеибашьри, ашьа рҩашха изкаҳаҭәари, хаҵаҵас уареи сареи ҳаиԥылап. Уара усиааир – Кахеҭиа аиааит ҳәа иаҳшьап, сара саиааир – аԥсуаа аиаиит ҳәа иаҳшьап» ҳәа адҵа иҭаны. Кахеҭиа ахада дақәшаҳаҭхеит. Еиԥылеит аԥсуаа рҳәынҭқари Кахеҭиа ахадеи. Наҟ-ааҟ рыр шьхынԥсылан ирзыԥшын.
Еицәажәартә еиԥш ианааизааигәаха, Леон Ахԥатәи ҿааиҭит: «Ҳар реибашьра аанаҳкылт. Уареи сареи ҳаибашьрагь анкылара ҳалшоит, сара исҳәо удукылар. Исҳәогь уи ауп: уара аҭаацәара уаламлацт, сара хылҵс исымоу сыԥҳазаҵә лоуп. Ашьа акаҭәара аҵкьыс ҳаиуацәахап» ҳәа.
Ари аниаҳа Кахеҭиа аҳәынҭқар дыҩҽыжәԥан Аԥсҳа Леон Ахԥатәи иҿаԥхьа дшьамхнышгылазаап. Леонгьы дыҩҽыжәҵын, имаҳәхараны иҟаз Кахеҭиа ахада дааигәыдиҳәҳәалазаап. Ар азныказ ишанхеит, нас «ура» ҳәа иҳәҳәазаап.
Ари иаҳҳәаз аагоуп «Қарҭтәыла аҭоурых ахроника» ҳәа Вахтанг Ҷелиӡеи иҭижьыз ишәҟәы аҟнытә.
Зыӡбахә сҳәаз ахҭыс ахҟьа-ԥҟьа аганахь иааныжьны, иара ицәырызгаз ахаҭа сазааҭгылоит.
Аԥсҳацәа ақырҭуа аҳцәа рыԥҳацәа шааргоз еиԥш, аҳәынҭқарреи ажәлари рус азы, аҵыхәтәаны, Аԥсуа Ҳәынҭқарра ахоура-ҵоура арҭбааразы адипломатиара ахархәара аҳасабала рыԥҳацәа ақырҭуа аҳцәа ирырҭон.
Ус акәӡами дышныҟәаз Аԥсҳа Гьаргь Аҩбатәи, иԥҳа Гәырандыхәт Ҭао-Қларџьеҭ аҳ Гәыргьен данииҭоз. Мшәан, егьа иҳарԥшӡарц ҳҽазаҳкыргьы, уи лԥа Баграт Ахԥатәи, Аԥсуа Ҳәынҭқарра иахагылаз, Аԥсҳа ҳәа шизаҳҳәогьы, иара иҟны ауми Аԥсҳацәа рдинастиа ахьыԥҵәаз...
Уи зыхҟьазгьы Аԥсҳацәа ақырҭуа аҳрақәа рхадацәа рыԥҳацәа ахьааргози дара рыԥҳацәа ақырҭуа аҳцәа иахьрырҭози ауп.
«Феодосиа Аҩбатәи иԥсҭазаара далҵт хылҵ димаӡамкәа. Иара ишьҭахь Аԥсуа Ҳәынҭқарра Аԥсҳас дҟарҵеит уи иашьа аиҵбы Дмитри Аҩбатәи… Феодосиа диҿыԥшны, Дмитригьы имч-илшара, иполитикатә хықәкы Аԥсуа Ҳәынҭқарра арҭбаара акәын изызкыз. Ахәҭакахьала, 853 шықәсазы Қарҭли знапаҿы иҟаз арабцәа рҭагылазаашьа дацхраарацы, ир има иааз арабцәа рыр рԥыза Буга-Аҭырқәа диҿагылан диабашьит» ҳәа иҩуеит Зураб Анчабаӡе Аԥсҳа Дмитри Аҩбатәи изкны.
861 шықәсазы Дмитри Аҩбатәи иԥсҭазаара далҵит. Уи ҩыџьа аԥацәа шимазгьы, Аԥсҳас иҟарҵаз урҭ ракәӡам, иашьа аиҵбы Гьаргь Актәи иакәын – Леони Гәырандыхәти рыҷкәын аиҵбы.
Араҟа даҽа-зҵаатәык ҳазааҭымгылар ҟалом.
Леон иԥсҭазаара далҵт 791 шықәсазы, 53 шықәса аԥсҳара аниба ашьҭахь. Ус анакәха, иԥа аиҵбы Гьаргь усҟан дӡыҟны дгаран ҳәа аҳәара уадаҩуп. Иаб Леон иԥсҭазаара даналҵ аахыс 70 шықәса ааҵуаны ауп Гьаргь Актәи Аԥсҳас даныҟалаз. Ажәакала, усҟан Гьаргь Актәи зықәра акырӡа инықәсхьаз уаҩын, дҭаҳмадахахьан.
Ҳара ҳтәала, Гьаргь Актәи иҭаҳмадара иахҟьеит Аԥсуа Ҳәынҭқарраҿы ҩажәа шықәса рыҩнуҵҟа Аԥсҳацәа рдинастиа ахьыԥсаххазгьы.
Уажәазы Гьаргь Актәи Аԥсҳак иаҳасабала быжь-шықәса рыҩнуҵҟа илиршаз ҳазааҭгылоит. Зегь раԥхьа иазгәаҭатәу, иашьцәа Аԥсҳацәа реиԥш, иаргьы Аԥсуа Ҳәынҭқарра арҭбаара даҿын. Даҿын-моу, зназы Қарҭлигь инапаҿы иааигеит.
Уиазы «Маҭиани Қарҭлиси» абас ануп: «Дмитри иашьа, Леон иԥа Гьаргь Актәи Қарҭли ахадас дҟаиҵеит иашьа Дмитри иԥа» (ихьӡ анҵамҭаҿы иарбаӡам). Ҳгәанала, «Маҭиани Қарҭлиси» аҿы зыӡбахә рымоу Дмитри иԥа аиҳабы иакәын.
Гьаргь Актәи Аԥсҳас дыҟан 861 шықәса инаркны 868 шықәсазынӡа.
Иԥсҭазаара даналҵ, Аԥсуа Ҳәынҭқарраҿы хыла-гәыла еилаҩынтит. Еимаркуаз Аԥсҳара акәын. Аха иара Гьаргь Актәи ихаҭа, ҳара ҳтәала хылҵ дызлаимамыз ала, Қарҭли ахадас иҟаиҵаз иашьа Дмитри иԥа (иара усгьы Аԥсҳа Дмитри иԥсҭазаара даналҵ Аԥсҳас аҟалара зыхәҭаз) иара ишьҭахь Аԥсҳас дҟалоит ҳәа иуасиаҭ ажәа нижьхьан, ихьӡ иҳәахьан. Ихьӡ иҳәахьан, иуасиаҭ ажәа нижьхьан азоуп Гьаргь Актәи иԥҳәыс, Аԥсны аҳкәажә дԥаԥашькны уи дзиҿагылаз. Аҿагылараҿгьы даанымҿаскәа «цәгьахәыцралагь дҭалырхеит»… Хыхь иазгәаҳҭахьеит, Гьаргь Аԥсҳас даныҟарҵоз дышҭҳмадахахьаз. Арахь иашьа аиҳабы Феодосиа иеиԥш, уигь хылҵ димамызт. Ҳгәанала, Аԥсҳас даныҟала ашьҭахь ауп қырҭуа аҳак иԥҳа (иауеит дшәаныуазҭгьы, мамзаргьы дагыруазҭгьы) данааига. Аԥсҳа Гьаргь дшыҭаҳмадазгьы ицымцарыз дарбаныз? Аха иажәымҭыҽха иабеиҭахыз аҭаацәара?
Ҳгәаанагарақәа рҳәара ҳаналага – инаҳагӡап.
Ари, зықәра зфахьоу аҭаҳмада иниҵрызеи ҳәа ихәыцны, ахара ицоз рполитика анагӡаразы, ақырҭцәа еиларҟәаҟәаз усзаргьы ауеит. Ишакәхалакгьы, зыжәлеи зыхьӡи нымхаз, зхылҵшьҭра ҳзымдыруа дааганы «Аԥсны аҳкәажә» ҳәа аҳҭынра дыҩнеиҵеит. Амала, аҭаҳмада ҳәа изхәаԥшуаз Аԥсҳа Гьаргь Актәи иара иҟынӡа Аԥсҳацәас иҟаз иашьцәа аиҳабацәа Феодосиа Аҩбатәи Дмитри Аҩбатәи ирылымшаз, раб Леон ихықәкы иара иоуп анагӡара зылшаз. Ҳазҿу – Қарҭли Аԥсуа Ҳәынҭқарра адҵара ауп.
Уи амца днаркит ақырҭцәа. Зегь реиҳа амца лкит «Аԥсны аҳкәажә» ҳәа Гьаргь Актәи иаҳҭынра иҩнеиҵаз иԥҳәыс.
Абас ҳҳәартә ҭоурыхтә документ ҳәа акры аанханы иҟоума?
Ааи, иҟоуп,
Абар иаргьы.
Ақырҭуа ҭоурыхтә хыҵхырҭак иану арҭ ацәаҳәақәа еилыкка ирымҳәаӡои Гьаргь Актәи чарҳәара шизуз. Изызузгьы иԥҳәыс шлакәу. Иҟалап хәшәык иҭаны лара лхаҭа иԥсҭазаара далылхызаргьы.
Уи акәӡами иҳарҳәо «Маҭиани Қарҭлиси» аҟнытә иааго арҭ ацәаҳәақәа:
Иоанн Шавлиани, ҳара ҳгәаанагарала, Аԥсҳа Гьаргь Актәи иԥҳәыс лаб иоуп, мамзаргьы – лашьа иоуп. Мап анакәха, уи илыҿцаауаз хаҵоуп… Иҟалап аҵыхәтәантәи иаҳа ииашазар… Дарбан ԥҳәысзаалак иахьа уажәраанӡа аҭоурых аҿы дцәырымҵӡацт, лаби лашьеи аҳәынҭқарра
иахасыргылоит ҳәа лылацәақәа еихамырҟәысӡакәа ауаҩы ишьра зылзыршахьоу.
Ҳара иаҳҳәахьеит ҳгәаанагара: лхаҵа Аԥсҳа Гьаргь Актәи ахәшә иҭаны дылшьызар ауеит ҳәа. Ус ҳзырҳәаз – Аԥсҳа Гьаргь Актәи иашьа Дмитри иԥа, Қарҭли ахадас иҟаз ишьра ахьлылшаз ауп… Аԥҳәыс ҟадыџь, илыҿцаауа ахаҵа изы ианаҭахха ихышхыҵәан илеиуа аӡиасгьы дҭалоит… амца ақәҵәиаша абылра иаҿу аҩнгьы дыҩналоит…
Ажәакала, Аԥсуа Ҳәынҭқарра ашьаҭаркҩы Леон иаҳҭынра, зыхьӡи зыжәлеиҵәҟьа аҭоурых иазаанымхаз хсак лхы иҭарԥаны дыҩнан. Уи амацара акәындаз, Леон иԥацәеи имаҭацәеи рнырҵәара далагеит… Аԥсҳацәа рдинастиа далгарц.
Ҳара агәра аагоит Аԥсҳацәа ркьарз ҳәа ӡәыр дыҟазар еизаны иҟаҳҵарызеи ҳәа ишкахәыцуаз. Аҵыхәтәаны, урҭ роуп Дмитри иԥа аиҵбы Баграт хәыҷы Византиа аимператор иахь ддәықәызҵаз. Иара убриалагь деиқәдырхеит.
Аԥсҳацәа рхылҵшьҭра, ахацәарԥар рганахьала иаанханы иҟаз, зегьы рыблақәа ҭраа, ргәыӷрақәа наидҳәаланы ҩажәа шықәса иззыԥшыз Баграт иакәын.
Баграт ҩажәа шықәса инарзынаԥшуа Византиа аимператор иҿы ихигеит. Изааӡарызеи, ашьҭахьтәи ахҭысқәа еилыкка иаҳдырбеит, уаҟа аамҭа баша ишихимгоз. Ҳара ҳтәала, хаҭала аимператор идҵала, Баграт дазыҟарҵон Аԥсныҟа ахынҳәра, Аԥсуа Ҳәынҭқарраҿы Аԥсҳацәа рдинастиа еиҭа ҿыц ашьақәырӷәӷәаразы.
Афбатәи ашәышықәсазы – аԥхьа абазгааи византиааи, ашьҭахь – мсымааи византиааи рыбжьара аиҿагыларақәа иҟалаз роуп акәымзар, Византиа аимператор иаҳҭынраҿы аԥсуаа, егьырҭ Кавказ ажәларқәа иаарылкааны ҳаҭыр рықәырҵон. Уиазоуп, уажәраанӡагьы ишазгәаҳҭахьоу еиԥш, Константинополь аԥсуаа рхәыҷқәа аҵара ахьыддырҵоз ашкол ҷыда зырзаадыртызгьы… хаҭала аимператор дзыхьчоз абазгаа зракәызгьы…
Ажәакала, Византиа аимператор Баграт лымкаала ахшыҩзышьҭра изуны, ихатәы ҷкәынк еиԥш дихылаԥшны ауп дшиааӡоз. Ус акәмызҭгьы, Баграт ианизҳа ар иҭаны «уца Аԥсныҟа, Аԥсҳацәа рдинастиа шьақәыргыл» ҳәа дныҳәа-ныԥхьаны амҩа дықәиҵарымызт.
Зураб Анчабаӡе уи аҭоурыхтә факт дахцәажәеит абас:
Абри ахҭыс иазкны «Маҭианеи Қарҭлиси» абас анырҵеит:
Абасала, ҩажәа шықәса рышьҭахь Аԥсуа Ҳәынҭқарраҿы Аԥсҳацәа рдинастиа еиҭа ишьақәырӷәӷәан.
Баграт Актәи Аԥсҳас дыҟан 893 шықәсанӡа. Иԥсҭазаара даналҵ Аԥсҳас дҟалеит иҷкәын Константин Ахԥатәи. Аԥсҳа Константин зегь раԥхьа иргылан иаб иашьа чарҳәра изуны дҭадырхаанӡа хадас дызмаз Қарҭли, еиҭа инапаҿы иааигеит.
Аԥсҳацәа рдинастиа аиҭашьақәыргылара зынӡаскгьы дамыргәырӷьаӡеит Ермантәыла аҳәынҭқар Сумбат. Избанзар, уигь Аԥсҳацәа реиԥш, Кавказ зегь Ермантәыла анапаҵаҟахьы аиагараҿы, зегь реиҳа иара индаҭлоз ҳәа дызхәаԥшқәаз Аԥсҳацәа ракәын. Уи иахҟьаны наҟ-ааҟ иааиҿагылангьы еибашьит.
Аԥсҳа Константин Ҭао-Қларџьеҭ аҳәынҭқар Адарнасе иԥҳа диман, даҽакала иаҳҳәозар, Константин иԥҳәыс Аԥсны аҳкәажә лакәын. Аԥагьы дроухьан – Гьаргь ихьӡын.
Аԥсуа Ҳәынҭқарреи Ермантәылеи реиҿагылараҿы, уимоу, реибашьраҿы Ҭао-Қларџьеҭ аҳәынҭқар Адарнасе иааникылоз аҭыԥ акырӡа аҵанакуан. Избанзар, Аԥсуа Ҳәынҭқарра аамышьҭахь амч-алшара аганахьалагьы, ртерриториа аҭбааҭыцәралагьы, ауааԥсыра рхыԥхьаӡара
аганахьалагьы дара егьырҭ зегьы иреиҳан. Убриазоуп, Аԥсуа Ҳәынҭқарреи Ҭао-Қларџьеҭи раҳҭынрақәа уа-ҭахыла, шьала-дала изеиларсыз.
Егьырҭ зегь ракәым, Аԥсуа Ҳәынҭқарра шьаҭазыркыз Леон иԥа аиҳабы, иара иаамышьҭахь Аԥсҳас иҟалаз Феодосиа, ԥҳәысс изааргаз Ҭао-Қларџьеҭ ахада Ашоҭ Куропалат иԥҳа лакәын. Ус иҟан, еизааигәан, еиуацәан азоуп, Қарҭли еимакны Ашоҭ Куропалати Кахеҭиа ахадеи еиҿагыланы ианеибашьуаз, Аԥсҳа Феодосиа иабхәа Ашоҭ Куропалат дызидгылаз…
Ус ҟаиҵеит усҟан Аԥсҳа Феодосиа…
Аха ус ҟаимҵеит Ҭао-Қларџьеҭ аҳәынҭқар Адарнасе, имаҳә – Аԥсҳа Константини Ермантәыла аҳәынҭқар Сумбати реибашьраан. Имаҳә – Аԥсҳаи, иԥҳа – Аԥсны аҳкәажәи, имаҭа – урҭ рԥа Гьаргьи дрыдымгылакәа, Ермантәыла аҳәынҭқар Сумбат дидгыланы, аԥсуаа драбашьит. Еиҭаҳҳәоит, дзабашьыз имаҳәи, иԥҳаи, имаҭеи роуп.
Ус дызныҟәеи ҳәа азҵаара ицәырҵыз аҭак ҟаҳҵоит ҳәа ҳҽаназаҳк – ҳахькылнагаз зынӡаск даҽа гәаанагарак ахь ауп.
Хазы-хазы иҟаз ақырҭуа ҳәынҭқаррақәеи аҳрақәеи зегьы раԥхьаӡа Аԥсуа Ҳәынҭқарра амч-алша ахьыҟаз амца днаркуан… ишьаҟәаҟәан акәын уи ргәы аҵаҿы ишыҵәахыз… ишьыцуан…
Леон иԥа аиҵбы Гьаргь Актәи иԥҳәыс лтәы зынӡа алацәажәара аҭахым. Хыхь ишаҳҳәахьоу еиԥш, иара Гьаргь ихаҭа чарҳәара изуны иԥсҭазаара далызхыз лара лакәзар ауеит…
Ус ҟалҵеит ҳәа ҳгәы изаанаго:
Акы. Қарҭли Аԥсуа ҳәынҭқарра иахьадиҵаз.
Ҩба. Уаагь даанымҿаскәа Гьаргь Актәи иҟынӡа Аԥсҳас иҟаз Дмитри Аҩбатәи иԥа аиҳабы Қарҭли ахадас дахьыҟаиҵаз.
Хԥа. Иара Гьаргь Актәи иаамышьҭахь Қарҭли ахадас иҟаиҵаз иашьа иԥа Аԥсны изаанижьырц иҽахьазикыз… Иҟалоит иуасиаҭ ажәаны ус иахьаанижьыз иахҟьазаргьы…
Абарҭқәа зегьы рышьҭахь ауп лхаҵа Гьаргь Актәигьы иԥсҭазаара аниԥсах… уи иашьа иԥа – Қарҭли ахадас инижьыз чарҳәарыла данҭалырхазгьы…
Ҳара ҳтәала, уи лхалазаҵәык абарҭқәа зегьы рыҟаҵара лылшомызт – Аԥсҳацәа рдинастиа ҩажәа шықәса еиԥырҟьаны, Аԥсуа Ҳәынҭқарра иахагылаз аби-аԥеи – Иоанни Адарнасе Шавлианааи урҭ ирыдгылаз егьырҭ ақырҭуа аҳрақәа рхадацәеи еиҿкааны ирымаз рчарҳәраҿы рхы дадырхәазаргьы ауеит...
Убриазоуп Аԥсуа Ҳәынҭқарра ишьҭнахыз Қарҭли имихырц Аԥсҳа Константин сиабашьуеит ҳәа зҽазызкыз Ермантәыла аҳәынҭқар Сумбат дызидгылаз Ҭао-Қларџьеҭ ахада Адарнасе. Аԥсҳа Константин даҵахеит. Ихаҭагьы дытҟәаны Ермантәыла аҳәынҭқар Сумбат иаҳҭынрахьы дыргеит. Ус анакәха, данаҵаха, данырытҟәа – дҭаркыр акәын. Аха Сумбат зынӡа даҽакала дныҟәеит – Аԥсҳа Константин сас дахьны диҭаазшәа, ҳаҭыр иқәҵаны, длеи-ҩеиуа иаҳҭынра дыҩнеиҵеит…
Ермантәыла акатоликос, аҭоурыхҩҩы Иоанн излаиҩыз ала «Аԥсҳа Константин Сумбат иаҳҭынраҿы дыҟан акыр аамҭа, аха ашьҭахь Аԥсуа Ҳәынҭқарра анапхгараҿы иӷәӷәоу Аԥсҳа ҿыц иалхразы ацәажәарақәа цоит ҳәа аниаҳа – Аԥсҳа Константини иареи аҭынчратә еиқәышаҳаҭра рыбжьарҵеит. Уи аиқәышаҳаҭра излаҳәоз ала, Қарҭли Аԥсҳа Константин иахь ииаст. Убри анаҩсангьы, Сумбат ачара уны иԥҳа Константин дииҭеит…».
Аха, мшәан, Ҭао-Қларџьеҭ аҳәынҭқар Адарнасе иԥҳа Аԥсҳа Константин димамзи… Уи акыр лыхьма, мамзаргьы лаб Адарнасе Сумбат дидгыланы Аԥсны данақәла, Аԥсҳа Константин лыҩныҟа, лаб иахь диргьежьу?!
Абарҭ ицәыраагаз азҵаарақәа зегьы рҭак ҟаҵаӡам, аҭоурых аҿы уаҳа акгьы нымхеит.
Ус анакәха, уажәраанӡа ишыҟаҳҵалоз еиԥш, урҭ аҭоурыхтә хҭысқәа рзы ҳгәаанагара ҳҳәап. Аԥсуааи аерманцәеи анеибашьхьаз ҳәа аҭоурых иаздырӡом, хҭысзаҵәык ада. Иара уигь аԥсуааи аерманцәеи ракәӡам еибашьыз – Аԥсни Византиеи роуп.
Афбатәи ашәышықәсазы, Византиа Иустиниан Актәи данахагылаз, абазгаа рхәыҷқәа рзы Константинополь ашкол аартны ианимаз, иаҳҭынраҿы егьырҭ амилаҭқәа рхаҭарнакцәа иаарылкааны, рыгәра ганы абазгаа данырыхьчоз, Ефраҭ ҳәа зыхьӡыз абазгк иара изааигәаӡаз даныруаӡәкыз – ихәы-ижьы қақаӡа изыргылаз, амца изыркыз, аԥсӡы иаҩызаз ажәабжь хлымӡаах неит иара иҟынӡа – абазгаа византиаа ирҿагыланы иқәгылт Аԥсны ахьыԥшымра аиурц азы ҳәа.
Аахыҵ-Кавказ иҟаз ир рхада Бес адҵа ииҭеит – аԥсуаа рықәгылара ихәаҽырц. Бес иакәзар, Аԥсныҟа идәықәиҵеит ҩ-рык, ҩыџьа ар рԥызацәа – Иоанни Улигати хадацәас инарыҭаны. Иоанн – дерманын, Улигат – дберзенын.
Ари ҟалеит 550 шықәсазы.
Хыхь ишаҳҳәахьоу еиԥш, Иоанн ҳәа византиаа рыр рԥызаҩ дерманын акәымзар, еиҭаҳҳәахуеит – аԥсуааи аерманцәеи еиҿагыланы еибашьхьан ҳәа аҭоурых иаздырӡомызт. Ақырҭуа ҳәынҭқаррақәеи аҳрақәеи, даҽа-шьоукы аҵәы рылаҵаразы, асал рыбжьарҵаразы иҟарымҵарыз арбану – аиҳараӡак зегь реиҳа изыцәшәоз Аԥсуа Ҳәынҭқарра шьапҿаршә азуразы.
Агәра аагоит Ҭао-Қларџьеҭ аҳәынҭқар ҳәа зхы иахьӡызҵаз Адарнасе имч-илша, инырра зегьы надҵаны, Сумбат ихы дынҭаԥан, диманы Қарҭли Аԥсуа Ҳәынҭқарра иаҟәысҟьоит ҳәа дшалагаз… Амала, Ермантәыла аҳәынҭқар ус иара ишиҭахыз инацәахы дизахмыркәшеит акәымзар…
Аԥсҳа Константини Ермантәыла аҳәынҭқар Сумбати еиԥыланы, хаҭала ианеицәажәа ашьҭахь… Аԥсҳа Константин днаиԥхьеит иаҳҭынрахьы, асас дахь еиԥшгьы дидикылт. «Аибашьраҿы Аԥсҳа Константин даҵахеит», «Уи дытҟәаны дыргеит» ҳәа ақырҭуа ҭоурыхҩҩцәа иаанрыжьыз, иҟалап, иара абраҟагь Вахушти «ириашаз», «ирҽеизз», «ихаирҭәааз» ракәзар...
Ус акәымзар, Қарҭли Аԥсуа Ҳәынҭқарра ишатәыз иаанхозма… Мамзаргьы, Ермантәыла аҳәынҭқар ачара уны иԥҳа Аԥсҳа Константин дииҭозма... Ус акәмызҭгьы, Қарҭли зиҭоз иара ивагылан ицеибашьуаз Ҭао-Қларџьеҭ аҳәынҭқар Адарнасе иакәхар акәымзи… Аҭоурых аҿы иаабо – Ермантәыла аҳәынҭқар Сумбати уи имаҳә Аԥсҳа Константини ҭаацәаркны – еизааигәаӡоу, еибаҭаху ҭынхацәаны ишыҟалаз ауп. Ашьҭахь Ермантәыла арабцәа анақәла, ианышьҭырх, Сумбат иҭаацәа иманы имаҳә, Аԥсҳа, дзиҭааз диқәгәыӷуан азоуп. Иԥсҭазаара дахьалҵызгьы Аԥсны ауп, имаҳә иҟны.
Иџьоушьаратә ауп ишыҟалаз, Ҭао-Қларџьеҭ аҳәынҭқар Адарнасегьы, Сумбат еиԥшҵәҟьа Аԥсҳа Константин дизыҟан, уигь Константин иабхәа иакәын… амала – имаҳә Аԥсҳа чарҳәара изиуит акәымзар…
Зураб Анчабаӡе иакәзар, Сумбат Аԥсҳа Константин ҳаҭыр иқәҵаны, иара диаҟаратәны, аҳҵас дахьидикылаз, ақырҭцәа ргәы иахәап ҳәа амзызқәа рзиԥшаауан. Абар уи ишиҩуа:
922 шықәсазы Аԥсҳа Константин иԥсҭазаара далҵит. Аԥсуа Ҳәынҭқарраҿы акыр шықәса еилаҩынтран. Аԥсҳара еимаркуан Константин иԥацәа ҩыџьа. Аиҳабы, Ҭао-Қларџьеҭ аҳәынҭқар Адарнасе иԥҳа илхылҵыз Гьаргь иакәын, егьи – Ермантәыла аҳәынҭқар Сумбат иԥҳа илхылҵыз Баграт иакәын. Наҟ-ааҟ ирыдгылақәозгьы рҽеиҩыршеит.
Аҭоурых аҿы иаахтны иҳәаӡам Гьаргь иабду Ҭао-Қларџьеҭ аҳәынҭқар имаҭа дидгылоу-дидымгылоу. Амала еилкаауп, имаҳә Константин дибаны дышнымхоз. Ус ҳҳәеит ҳәа, хаҭала имаҳә Аԥсҳа Константин иакәӡамызт уи изымчҳауаз, Аԥсуа Ҳәынҭқарра акәын. Ус иҟан Қарҭли, Кахеҭи уҳәа егьырҭ ақырҭуа аҳрақәа рхадацәагьы.
Ҭао-Қларџьеҭ ҳәынҭқарроуп ҳәа азырҳәон акәымзар, ргәылацәа уи ҳәынҭқарроуп ҳәа иршьаӡомызт. Иагьзларшьарыз, Ҭао-Қларџьеҭ адгьыл аԥшәымас иамаз Византиа аимператор иакәызҭгьы.
Даҽа ҭагылазаашьак аман Аԥсны.
Аԥсҳа Леон, Византиа зынӡаскгьы дацәымшәаӡакәа, адунеи ирылеиҳәеит – Аԥсуа Ҳәынҭқарра хазы иҟоу ҳәынҭқарроуп ҳәа.
Агәаанагара ыҟоуп, Аԥсҳа Леон ус дызныҟәаз Византиа аимпериа аҳкәажәс иҟаз иан лаҳәшьеиҳаб илыхҟьаны ауп ҳәа.
Иҟалаз уи ауп: изыхҟьа-зынԥаз шеилкаамгьы, Византиа аимператор иан лыҷкәын чарҳәара изуны, дышьны, иҭыԥ лара иаанылкылеит. Ари аҩыза ауаҩымра иаалырԥшыз иахырҟьаны аҳазарцәа рхаканс (рҳәынҭқарс) иҟаз лашьеи лаҳәшьаԥа Аԥсҳа Леони уи илҿагылеит. Убри иахҟьаны мацара Византиеи Ҳазартәылеи аибашьра иалагеит.
Аԥсҳа Леон иакәзар, Аԥсуа Ҳәынҭқарра Византиа иалхны, хазы иҟоу ҳәынҭқарроуп ҳәа адунеи ирылаиҳәеит.
Иара убасҵәҟьа Аԥсуа Уахәамагьы Византиа Ауахәама иаԥырҵны, хазы иҟоу уахәамоуп ҳәа ишьақәырӷәӷәан.
Зынӡа диашаӡам Зураб Анчабаӡе Аԥсуа Уахәама аасҭа Ақырҭуа уахәама ҩышә шықәса рыла еиҳабуп ҳәа ахьиҩуа.
Аԥсуа қьырсиан динхаҵара хазы ҳазааҭгылараны ҳазлаҟоу ала, уажәазы, Аԥсуа уахәама аӡбахә абраҟа иаанаҳкылап. Амала, инаҵшьны иазгәаҳҭарц иаҳҭаху, Аԥсуа Ҳәынҭқарра хазы ицазар митә ҟалама ҳәа Византиа, мамзаргьы Амрагыларахьтәи Римтәи аимпериа ҭынч имтәаӡеит…
Абас, хатәгәаԥхарала Византиа анапаҵаҟа иахьыҟаз аҟнытә мап ацәкны, Аԥсны хазы иҟоу ҳәынҭқарроуп ҳәа Леон иахьрылеиҳәаз напеинҟьарала иаԥымлаӡеит. Ус шакәу Зураб Анчабаӡегь иҩуеит. Уи излеиҳәо ала, византиаа Аԥсуа Ҳәынҭқарра ҩынтә иақәлеит, аха акгьы рылымшеит. Иналкааны иазааҭгылатәуп Аԥсҳа Дмитри Актәи ихаантәи византиаа ржәылара. Еиҳа еиӷьуп аҭоурыхтә хыҵхырҭаҿы иану афакт. Уи аагоит ҵаҟа:
Уи нахыс, мчыла, Аԥсуа Ҳәынҭқарра рнапаҿы иааргарц уаҳа рҽазырымкит. Мчыла ирылымшошәа анырба, адипломатиатә бызшәахь ииасит, рыҽдраԥсышәеит. Кавказ иҟаз егьырҭ аҳәынҭқаррақәа зегьы, уимоу, Киевтәи Урыстәылагьы убрахь иналаҵаны, рҳәынҭқарцәа «аҳәынҭқар» ҳәа ирышьҭамызт, «архонт» ҳәа акәын ишырзырҳәоз. Аԥсуа ҳәынҭқаргьы «аҳәынҭқар» ҳәа изырҳәаӡомызт, аха «архонт» ҳәагьы ишьҭамызт. Егьырҭ
зегьы дрылкааны «аексиусиант» ҳәа иарҳәон. Византиаа ррангқәа ртабель аҿы уи «архонт» (аначальник ) аасҭа акырӡа еиҳан, Аԥсуа ҳәынҭқарра зтәу ҳәа аанагон.
«…Қырҭтәыла аҭоурых аочеркқәа» аҩбатәи атом аҿы, «Қырҭтәыла IV-X ашәышықәсақәа рзтәи аҭоурыхтә географиа» ҳәа зыхьӡу аабатәи ахы излаҳәо ала, ақырҭуа ҵарауаа ишырҟазшьоу еиԥш ртәыла аҳәаақәа «рцәеилагеит». Афбатәи ашәышықәсазы Прокопи Кьесариатәи «Фазис (Рион – Б. ).) аӡиас Европа иахьаҵанакуа амраҭашәарахьтәи ахықә аҿы аԥсилаа нхоит» ҳәа «Аготтцәа рабашьра» ҳәа зыхьӡу ишәҟәы ианиҵаз аҭоурыхтә факт ыҟаӡамшәа, рыблақәа хҩаны иаҩст.
Прокопи Кесариатәи ииҩыз мацара акәым, дара ақырҭуа ҭоурыхҩҩцәақәакгьы, имхәыцӡакәа зны-зынла ишыҟаҵәҟьақәаз рамхаҳәақәахьеит. Убас зыхьқәаз дреиуоуп, ажәаатәи ашәышықәсазы Москва амҵан ақырҭцәа рколониаҿы, Аԥсҳацәа рҭоурых нарҳәы-аарҳәны, адунеи аҟны иҟамыз-ианымыз «Еидҵоу Қырҭтәыла» аҭоурых аԥызҵоз Вахуштигьы.
Аиаша ахы цәырнагалоит зны-зынла…
Лацәҟәысымҭак иадамхаргьы еиԥхьбарак ыҟамкәа, мчыбжьык аахыс ажәҩан ахьтә амҟәыл леиуан.
Ҵәыџь-мцала, ҵәаҳә-цәмаҭәала икәыкәы-цыкәуа иаарыхуа анхаҩы изы, аҵармақьа еиԥш еиқәаҵәа-самсалха, адгьыл иахаҳаз, идыд-мацәысны аҵықь-аҵықьҳәа ишытҟәацуазгьы, џьара машәыршәагь имқәацеит.
Агантә ԥшак анааҵыслак, анхацәа рыблақәа ҭырхаха уахь ишыԥшуазгьы, абарбал иаҭахымзаргьы аӡы анаслак иааргьежьуеит ҳәа ирҳәогьы мчыдахеит.
Анцәа ду игәаԥхар илымшо иҟоузеи ҳәа хәҷи-дуи шимҵаматанеиуазгьы, уажәы иҟыт-ԥсыт бжьы гомызт.
Хәырҭлаӷьҵас зцәа иҭало-иҭыҵуа аџьныш-аҩысҭаа итәы иакит акәымзар, ари аҩыза амшмыхәла збахьадаз ҳәа еидашшылон Анаҟәаԥиа ахә ақәцә иқәгылан еицәажәоз, иӡыш-ӡышӡа ишлахьаз абыргцәа. Аҳаракырантә рбжьы Аԥсны иахыҩыр ҳәа ишәозшәа, зны-зынла аҳәса ишыҟарҵало еиԥш, рарӷьа напсыргәыҵақәа рқьышәқәа ирԥыраркуан.
Зыбз иафоз абыргцәа руаӡәк – Аҭлагьыҟәа ҳәа зыхьӡыз, зылахь еимарџахә, амамиқәара зхаԥаз иҩызцәа аласырҿыхоит ҳәа акәхап, ҿааиҭит:
– Омак шыҟалоз сара мчыбжьык анаҩсгьы издырхьан...
– Ҵәык ҳалоуҵарц уӡбеит акәымзар, уи уара дыршьас иумаз? – Аҭлагьыҟәа иқьышә днықәцашәа, икылкааны дихәаԥшуа дҵааит Дадын-иԥа Марыҭхәа.
– Дауаԥшьҵас ҳаблақәа ҭраа сҭаацәеи сареи ҳазхәаԥшуаз, – дмыццакӡакәа, иажәақәа ԥкаа-ԥкаауа дцәажәон Аҭлагьыҟәа, – ҳашҭа агәҭа зымҽхакны, зҽеиужь игылаз ҳахьаца еилысхуеит ҳәа, дымҵаа-дымԥшаа сыҷкәын гаӡа-ду дҩықәлан, излаҽырбоз махәҭазаҵәык иадамхаргьы иазынмыжькәа, ҳаџьма-гды еиԥшха икаҿаны данылбаа нахыс, акы ҳшақәшәоз сцәа иалашәахьан.
– Алафҳәара иаамҭоума, абзиара ззыҟалаша Аҭлагьыҟәа, – Анаҟәаԥиеи Ԥсырӡхеи зажәа ԥхылнадоз, ацәгьеи абзиеи рҿы унеишь-уааишь ҳәа инарыԥхьоз Нар Баҭаҟәа ҿааиҭит, – сышбажәхьоугьы избоит Анцәа игәы иамыхәо ак шҳампыҵҟьаз, – ҳәа ажәа мыцхә мҳәакәа иҽааникылт.
– Абзиара шәзыҟалааит, – иҳәеит аҳ иаршьын еиԥш дхаккала, злабашьа зҽанҵа игылаз абырг Мсоусҭ, – даара слымҳа кыдҵа сышәзыӡырҩит, аха сара стәала иҟалаз зынӡаск даҽакуп. Амш еилгашьа амаӡам аӡы иагаз дамырхаанӡа.
– Саԥхьа рахә уоуеит. Саргьы убас сҳәоит ҳәа сгәы иҭан, – даацәажәт еиҭах Аҭлагьыҟәа.
– Ахаҳә рҩаны аӡы алаҳхуеит ҳәа шәаҿуп акәымзар, иҟалаз зынӡаск даҽакуп, – ҳәа ибжьы аагеит рцәажәара иахҭыгәлаз, даҽа быргк.
– Иҟалаз ҳаумҳәои нас, акрыудыруазар, – уи ишҟа зегьы нхьаҳәт.
– Ажәҩан ахьтә акәӡам ахлымӡаахра ахьҳазкылсыз, – дналагеит ацәажәара, аха Аҭлагьыҟәа еиҭах уи дааԥхьижәан, дҵааит:
– Ажәҩан ахьтә акәымзар, нас иабантә.
– Иахьа ашьыжь Аҟәа дызбеит хаҵак. Уи излеиҳәаз ала абар уажәшьҭа мчыбжьык аахыс Аԥсҳа Гьаргь Қәҭешь иҿы акны дықәзаап...
– Ҳаи, дад, абри аҩыза смаҳакәа сыԥсыр акәын, – даауазырт Нарҭ Баҭаҟәа.
– Аԥсны каамеҭ азааит уҳәар смаҳаи, – инаицирӷызт Мсоусҭгьы.
– Ажәҩан икыду ҳаиаҵәахә кыдшәарц иаҿуп уҳәарц угәы иҭоума уара? – Аҭлагьыҟәаҵәҟьа иаҳаз ажәабжь игәы аҵанӡа ишнеиз ихы-иҿы ианыԥшуа, луанытә даақәыԥсычҳаит.
– Аԥсны ҟьаҟьа-ду ахы-аҵыхәа зегьынџьара ҳгәыӷрақәа здаҳҳәало Аԥсҳа Гьаргь абас имыхькәа сара аҵлаҳәысҭажә анышә еиҩыжаан самазар акәымзи, – иҳәеит Дадын-иԥа Марыҭхәагьы.
– Излазбо ала, аԥсуаа ҳгәыӷрақәа цыгәҵыхәахазаап, – ихы еимлагәа икны ҿааиҭыхт Аҭлагьыҟәаҵәҟьа.
– Аԥша, џьым, зны аҩада иасуеит, аха даҽа-зынгьы аладагь иасуеит. Зегьы зхьышьаргәыҵа ҳакәыхшо Анцәа Ду инапаҿы ҳаҟоуп, – ргәқәа рӷәӷәо даацәажәеит Нар Баҭаҟәа.
Нар Баҭаҟәа абарҭ иажәақәа ирзыԥшызшәа Анаҟәаԥиа акьышәкьышәра иқәгылаз ауахәама аҟнытә, зны ухәы-ужьы қақаӡа иргыло, нас угәы аҵа инҭаланы инҭыԥсаауа-нҭыԥсаауа асаркьал бжьы геит.
Анаҟәаԥиатәи асаркьал бжьы иазыԥшызшәа – амраҭашәарахь ала аки-аки еишьҭала-еишьҭала Амзарантә, Гечрыԥшьынтә, Цандрыԥшьынтә, Лыхнытә асаркьал бжьқәа рҿаархеит...
Иара убасҵәҟьаа амрагалырахьгьы – Аҟәа, Дранда, Ҵабал, Мықә, Бедиа, Елыр уҳәа рҟнытә ауахәамақәа рсаркьал бжьқәа, аԥсӡы гошәа еихьымӡа-еиԥымӡо, ажәҩан иалууаа рҿаархеит...
Жьи-напхыци узеилыхра аиҳа Аԥснгьы ацәгьеи абзиеи реиҟәыҭхара ауам... азқьышықәсқәа иргәылсны иаауа ҳажәлар хәҷи-дуи, хаҵеи-ԥҳәыси, бырги ҿари еиашьҭала ауахәамақәа рахь инеиуан, иҟаларызеишь ҳәа уажәы-уажәы амрагыларахь – Аԥсаа рӡиас ду ихықәгылоу – Қәҭешьҟа иԥшуа...
Қәҭешьаа ракәзар, митә ҟалама хьҭак ааилалазар, иахьамзар-уаҵәы дҩагылап ҳәа Аԥсҳа Гьаргь ишизыԥшыз, иара еиҳа-еиҳа деиҭашәо, арыҭәа жьакца даҿашәазшәа, ԥсман еиқәаҵәа дҭанаргылт. Дышнеи-шнеиуаз, аӷа иааҽҳәыргаз аихаӡа еиԥш дҟаԥшьӡа амца шоура ҩаижәлан абылра далагеит.
Ҩада рҳәеит, лада рҳәеит, зны ажәҩашәаҟьаԥшҩы дааргеит... Нас аҟәыдырԥаҩ аҟәыд ықәлыԥсеит... Ашьҭахаь ашьа-цәгьа илалт-илхтәуп ҳәа аҵарбел даддыркит... Ишәара иааиуаз ацәа-цәашь кыдҵан ирблит...
Аха изхәарҭои, акгьы имыхәеит. Есааира деицәамхозар – деиӷьхомызт.
Аҵыхәтәаны Константинопольҟа ирыцҳан аимператор дкылҟьа иааишьҭыз аҳақьымгьы, акгьы илымшеит.
Нас, Аԥсуа Уахәама Акатоликос Аԥсҳа Гьаргь инарцәымҩа дықәиҵарц ауаҩы дизырышьҭын – дааргеит.
Башаӡа рхы ржьон. Аԥсҳа Гьаргь илацәа еиқәыԥсан акәымзар, ихы аҭыԥаҿ иҟан, игәы аҟәышра иман. Уимоу, мчыбжьык аахыс еиҭынеиҭныԥсахло, уахгьы ҽынгьы ихагьежьуа ихагылаз иаарҿыҵшәоз зегь иаҳауан.
Амала, рзыӡырҩра зынӡа иҭахӡамзаарын.
Даҽа-мчык дышьҭԥаа даманы, иара дызхаанмыз, хаҭала иимбацыз, зыԥшра-зсахьаҵәҟьа изымдыруаз – иаб, иабду, уи иаб зҳәаз реиԥш рҭоурых ахыҵхырҭахь дама ицон.
...Абар, Анаҟәаԥиа абааш аҩнуҵҟа Аԥсуа Ҳәынҭқарра Раԥхьатәаи Аԥсҳа Леон асас дахьцәа ахьидикылоз, ҽырҩырҭак иаҟараз асасааирҭаҿы, иҩнапык ихы иаҵаргәа, аишәа еиуыжь ихалазаҵә дахьахатәоу. Адунеи ршәа-рӡыӡо иаацәырҵыз, арабцәа рыр рӷьырак знапы ианҵаз Мурван Адагәа – Ермантәылеи Қарҭли хьаада-баада ишьҭыхны, Қарҭли аҳ Арчил дыԥхарс дишьҭаланы, Аԥсаа рӡиас ду дырны, Қәҭешь зыхьчоз аԥсилаагь рыгәхьаа мкыкәа, асаныгцәа рықалақь Санакьгьы инапаҿы иааганы, Жәанаа рқыҭа – Жәыргьыҭ далсны, Егры дырны Анаҟәаԥиа амҵан дахьааиз, игәы иҽанӡамкәа Раԥахьатәи Аԥсҳа Леон дааиҿагылан, дыцҟьа-шәҟьа дықәиҵеит... Уаҟагь даанымҿаскәа, дыԥхарс дима иҿылеихан, Аԥсаа рӡиас ду дырцаны, Аԥсуа Ҳәынҭқарра амрагыларахьтәи аҳәааҿы Аԥсны аҳҭнықалақь ҿыц Қәҭешь иргылт. Уаҟа ауп иԥсҭазаара даналҵ, иԥсыбаҩ анышә иахьамардазгьы...
Аԥсҳа Гьаргь изцәырҵыз ари азҵаара аҭак ҟазҵаз аишәа иахатәаз Леон иоуп.
– Сузыԥшуижьҭеи акыр ҵуеит... – жәытә-натә аахыс иидыруаз аӡәы диҭаазшәа ихы ҩышьҭыхны данынеиҿаԥш ҿааиҭит Леон, дызхатәаз ар реишәа ду егьи аганахь иадгылаз аҟәардә ирбо.
Аԥсҳа Гьаргь еиҿамск шиакәызгьы, дахьааҩналаз дадырсызшәа дгылан ҿымҭ-ԥсымшь.
– Аа, еилыскааит, уара уззыԥшу – уанааҩнала зегь раԥхьа ухаҿы иааиз азҵаара аҭак акәхап. Араҟа иџьоушьаша акгьы ҟамлаӡеит. Жәытә-натә аахыс зыԥсҭазаара иалҵхьоу Аԥсҳацәа зегьы абра Анаҟәаԥиа имааикәа рынарцәымҩахь, џьанаҭҟа ашә рзаатӡом. Ҳанцәа Ду иоуп зегьы здыруа, ҳаԥхьаҟа иҟалашагь убрахь иналаҵаны. Зхьышьаргәыҵа ҳакәыхшоу аԥаимбар Нои ила исыдиҵеит абра Анаҟәаԥиа суԥыларц.
Анцәа адгьыл шаны ауаа анықәиҵа аахыс, Аԥсны ихатәы дгьылк еиԥш дахылаԥшуеит. Сара исыздыруам џьанаҭҟа ашә узааиртуоу иузааимыртуоу... Издыруа, аԥсреи абзареи рҳәааҿы уареи сареи ҳшеиқәиршәаз ауп. Ус анакәха, зылԥха-згәыԥха ҳауша Анцәа Ду игәаԥхаз наҳагӡароуп. Адгьыл аҿы шәара ишәшьо ақәра аганахьала смаҭа-шьмаҭа шуакәугьы, сахьуҿаԥшуа узлазбо ала, уареи сареи ҳаиқәлацәоуп, егьырахь – ҩышә шықәса шҳабжьоугьы...
Раԥхьатәи Аԥсҳа Леон иажәа ҩбамтәкәа иирбаз аҟәардә аҿы днеин днатәеит Аԥсҳа Гьаргь.
– Уажәшьҭа ажәа уара иусҭоит. Ҩышә шықәса рнаҩсан Кавказ зегьы ирылыҳәҳәоз, ишыҟаҵәыҟьаз иаҳҳәозар, изырхыџ-хыџуаз Аԥсуа Ҳәынҭқарра шәзынсыжьт. Сышьҭахь иахагылаз аӡәаӡәала ишәылшаз-ишәылымшаз, ажәак-ҩажәак рыла акәзаргьы исоуҳәарц сҭахуп...
Аԥсҳа Гьаргь идунеихаан иԥхыӡгьы иаламшәацызт Раԥхьатәи Аԥсҳа Леон иҿаԥхьа абас аҭакҟаҵара иқәшәоит ҳәа. Аха аԥсуаа роуми изҳәоу «уаниашьа ухаҵашьоуп» ҳәа.
Раԥхьатәи Аԥсҳа Леон днеиҿаԥшын, злеишәа цәгьоу арҵаҩы иҿаԥхьа дарбан ҵаҩызаалак ацәажәара шицәыхьанҭоу еиԥш, ибжьы изҭымкаауа азҵаара ииҭаз аҭак аҟаҵара дналагеит.
– Анцәа Ду ибзоурала Анаҟәаԥиа ҳшеиқәшәазгьы, имӡакәа исҳәоит макьанагь ма аԥхыӡ салоуп, мамзаргьы – сшьара сықәҟьеит ҳәа сгәы ишаанаго.
– Мап, мап, ушьара уқәымҟьаӡеит, – даацәажәеит Леон, насгьы абас нациҵеит: – ушьара уқәҟьазшәа узырбо, – макьаназы адгьыл иқәу ауаатәыҩса зегь шхәыцуа ухәыцуеит азоуп. – Нас Леон дааиԥхьхәыцаан, – саҭамзааит, суԥырхагахеит, уажәа нагӡа, – иҳәеит.
– Азҵаара исуҭаз ус аламала аҭак аҟаҵарагьы мариам, – дналагеит ацәажәара Аԥсҳа Гьаргь. – Арахь нарцәы ҳәа ҳзышьҭоу шыҟоу сыздыруам, амала, ҳара ҳҿы Аԥсны жәа-шықәсала, шәы-шықәсала амра каххаа иԥхон ҳәа уасҳәар узжьеит...
– Сара схаангьы зегьынџьара ашша ықәшьны иҟамызт, аха аԥсуаа ҳхықәкы аадыруан.
– Уи аганахь ала, зны-зынла ҳгәы ҳҽанӡамкәа ҳаԥсҭазаара шҭагәҭаслогьы, уара иаҳурбаз амҩа ҳанын, уажәшьҭагьы ҳаныҵып ҳәа ҳгәы иаанагом.
– Уҿы изҳәаз хьыла иҭәыхгьы... амала, уи знапы иаку уаргьы уакәӡам, аԥсуаагь ракәӡам.
– Аԥсни аԥсуа жәлари рразҟы знапы иаку сареи аԥсуааи ҳакәымкәа, нас дызусҭада?
– Уареи сареи ҳаибабеижьҭеи уи иӡбахә изныкымкәа-иҩынтәымкәа исҳәахьеит.
– Узҿу дызусҭада?
– Зхьышьаргәыҵа ҳакәыхшоу Анцәа Ду иоуп. Уи иоуп издыруа уаҵәы иҟалаша, Аԥснгьы аԥсуаагьы уаҵәтәи рразҟы зчаԥо иара иоуп. Сара сызуазҵаауа, еиҭасҳәахуеит, ҩышә шықәса рыҩнуҵҟа иҟашәҵеи ижәуи ҳәа ауп.
– Уара уаамышьҭахь Аԥсуа Ҳәынҭқарра дахагылт уԥа аиҳабы Феодосиа. Аԥсҳара иуит 825 шықәсазынӡа. Дҭаацәаран, Ҭао-Қларџьеҭ ахадас иҟаз Ашот-Куропалат иԥҳа диман. Ихылҵ ҳәа аӡәгьы дызлаҟамыз ала, иԥсҭазаара даналҵ Аԥсҳас дҟалеит уԥа агәыбжьанытә, Дмитри. Уи Аԥсуа Ҳәынҭқарра дахагылан 861 шықәсазынӡа. Ҩыџьа аԥацәа иман.
Аха иԥсҭазаара даналҵ, изыхҟьа-зынԥаз еилкаам, иԥа аиҳабы иакәӡамкәа Аԥсҳара ааникылт Гьаргь – уара уԥа аиҵбы. Усҟан азы уи иқәрагь акыр инықәсхьан. Быжь-шықәса ракәын Аԥсуа Ҳәынҭқарра дахьахагылаз. Аха убри аамҭа иалагӡаны аус дуӡӡа, иаҳҳәар ҳиашахоит, аҭоурых иазаанхаз ахҭыс ду аҟаҵара илиршеит ҳәа – Қарҭли шьҭихт, Аԥсны иадиҵеит.
Уи анаҩсангьы, иара иҟынӡа Аԥсҳара зуаз иашьа аиҳабы Дмитри иҷкәын еиҳабы Чихаа рхадас дҟаиҵеит, уагь даанымҿаскәа, иԥсҭазаара даналҵуаз ииҳәаз иуасиаҭ ажәа инақәыршәаны, иара ишьҭахь, Аԥсҳас дҟалон иашьа Дмитри иԥа.
Уи амца лнаркит Гьаргь иԥҳәыс. Ачарҳәара уны Дмитри иԥа аиҳабы дҭалырхоит. Аԥсуа Ҳәынҭқарра ахадарахьы Шавлианаа ҳәа зхы-зҵыхәа аԥсуаа рганахь иҟаӡамыз атәым милаҭ рхаҭарнакцәак неит. Иҟалап Гьаргь иԥҳәыс лашьцәа ракәызҭгьы.
Дмитри аҩбатәи иԥа Баграт усҟан дқәыԥшын. Аԥсуаа маӡала дыргеит Византиа аимператор иахь, деиқәирхарц. Византиа аимператор иԥа гәакьа иеиԥш дихылаԥшны диааӡеит. Ҩажәа шықәса рышьҭахь ар иҭаны диргьежьит Аԥсныҟа, абҭынхала иаауаз иабацәа
рдинастиа – Аԥсуа Ҳәынҭқарра рнапахьы еиҭа иааигарц. Рыцҳарас иҟалаз, Баграт хәы-шықәсазаҵәык ракәын Аԥсҳас даныҟаз. Иԥсҭазаара далҵит 893 шықәсазы.
Уи ашьҭахь Аԥсҳас дҟалеит иԥа Константин – сара саб. Уи Ҭао-Қларџьеҭ аҳәынҭқар Адарнас иԥҳа, сара сан, дааигеит. Сабду Адарнас аԥсуаа ҳаибаны дынхомызт. Сан лыҽӡаны Аԥсҳа дахьиццаз ланаимыжьт, лыԥсы ҭанаҵгьы димбеит. Уимоу, Ермантәыла аҳәынҭқар Смбат джьаны, иара иахь диаиган, Аԥсны иақәлеит Қарҭли ҳамырхырц.
Изласгәалашәо ала, ҩышә шықәса рыҩнуҵҟа Аԥсҳацәа зхааныз аибашьрақәа зегь рҿы знызаҵәык ауп ианаҵахаз. Саб уи аибашьраҿы дрытҟәеит. Сабду Адарнас ддаӷьхеит, дмаҭхеит... Ермантәыла аҳәынҭқар Смбат дивагьежьт, диҳәеит-дичеит Аԥсҳа Константин иара дииҭарц, «сымаҳә иоуп, ҭаацәашәала сиацәажәарц сҭахуп» ҳәа ииҳәазгьы амыхәеит. Иамыхәеит, избанзар Смбат Адарнас игәрагара ицәыӡхьан.
Ииашангьы дныҟәеит Смбат.
Усҟан сан, Адарнас иԥҳа, лыԥсҭазаара далҵхьан... Саб шә-ԥсык изҭазаргьы Адарнас акызаҵәык иадамхаргьы изынижьуамызт...
Аибашьра – еибашьроуп. Аибашьра адәаҿы иҟамло акгьы ыҟаӡам. Аха аибашьра ашьҭахь, иаиааиз-еиҵеиз рыбжьара ауаҩра аныҟамла – уинахыс аԥсҭазаарагь зыҟалом.
Абриаҟара зысҳәо, Ермантәыла аҳәынҭқар иитҟәаз Аԥсҳа ҳаҭыр ду иқәҵаны иаҳҭынрахьы днеиԥхьеит.
Аԥсҳа Константин дышхаҵеибаз анеиликаа, ачара уны иԥҳа дииҭеит. Уаҟагь даанымҿаст: аибашьраан ицәигаз Қарҭлигь иҭаны, Аԥсныҟа диргьежьт.
Ари амца ицранаҵеит сабду Адарнас. Саб иԥсҭазаара даналҵ Аԥсҳас сара сҟалеит. Сыҷкәын еиҳабы Константин, саамышьҭахь Аԥсҳас дҟалоит ҳәа сызхәаԥшуаз, ажәлар рнапхгара аус аҿы аԥышәа иоуп ҳәа, Қарҭли инапы ианҵаны, уахь дахьысышьҭыз, сабду Адарнас дынкылсны ихы дынҭаирԥан, агәырџьқәа иманы дысҿаиргылт...
– Усҟан Аԥсҳа ишиқәнагаз уныҟәеит, – ҿааиҭит Леон, нас абасгьы нациҵеит, – аарцә, ара, иҟало уи аҩыза ахҭыс хлымӡаахқәа, нырцә иаразнак инаҩуеит. Смаҭа-шьмаҭа злауакәу ала, даара сгәы иалст, аха даҽакалагьы узныҟәомызт. Аԥсҳаҵас уныҟәеит ҳәа зысҳәаз – Аԥсни, Аԥсадгьыли, аԥсуа жәлари зыԥсахыз – Анцәа идгьыл ҳәа ззырҳәо Аԥсынтәыла ақәзаара азин имам. Зхьышьаргәыҵа ҳакәыхшо Анцәа Ду уи азы игәаанагара зеиԥшроу шысзымдыруагьы – усҟан ииашан уныҟәеит. Даҽакгьы иацысҵо – араҟа, аарцәы зыԥсадгьыл убас иачарҳәаҩцәахахьоу – нарцәы иахьнеиуагь дара рзы џьанаҭ ашә ыҵарҟаца иаркуп, урҭ – Анцәа Ду ирзалихыз Џьаҳанымҭра ауп.
Абарҭ ииҳәаз иажәақәа рышьҭахь дмацәысеимҟьараха Леон аҳауа дналаӡ дцеит.
...Аԥсҳа Гьаргь ацәа далазшәа аҭҳарцәҳәа иблақәа аахитит.
Анцәа ишәҟәы кны иҳаԥхьоз Аԥсуа Католикос днеиҿаԥшын, ибжьы изҭымкаауа аарла ҿааиҭит:
– Леон дабаҟоу?
Аԥсуа Католикос зназы ииуа-ииҳәо дақәымшәо, дшанхашәа даанхеит, нас иҩнапыкгьы ҩышьҭихын, иҵыкка иҟаз аҭуан ахь ихы дҩахан, ибжьы нҭыган дааматанеит:
– Зхьышьаргәыҵа ҳакәыхшоу Анцәа Ду, Аԥсҳа Гьаргь инарцәымҩахь днаскьаагоит ҳәа ҳаҿын. Аха уара уаҟара издыруада нарцәыҟа идәықәҵатәуи, арахь иргьежьтәуи...
Аԥсҳа Гьаргь Аԥсуа Католикос еиҭа ихы наиқәикын ҿааиҭит:
– Леон дабаҟоу?
Аԥсуа Католикос даҽазныкгьы Аԥсҳа Гьаргь ииҳәаз имаҳаӡазшәа Анцәа иҿаԥхьа дызҿыз аматанеира наигӡарц ажәҩан ахь ихы данҩаха, Аԥсҳа Гьаргь мцак ҩаихҟьан, анкьа зегьы рӡыӡо аӷьеҩ ҳәа ибжьы шгоз еиԥш ҿааиҭит:
– Леон дабаҟоу?
Убасҟан ауп Аԥсуа Католикосгьы данҭрысыз, икәшан игылазгьы анхырхәаз...
– Ара сыҟоуми, саб! – иҳәан Аԥсҳа иԥа Леон иаб иаԥхьаҟа дааскьеит.
Аԥсҳа Гьаргь ихы ҩышьҭыхны иҷкәын днеиҿаԥшын, дааԥышәырччашәа иун, инациҵеит:
– Сара Раԥхьатәи Аԥсҳа Леон иоуп сызҿу.
Аԥсуа Католикосгьы, Гьаргь иԥацәа Леонгьы, Дмитригьы, иԥҳа Гәырандыхәтгьы ирҳәо рҿамшәо инеиҿаԥшы-ааиҿаԥшит...
Ари сҭоурыхтә ҩымҭа иагәылхны ара ианысҵо ацыԥҵәаха зызку,– 929 шықәса инаркны 957 шықәсанӡа Аԥсны Аҳәынҭқарра Аԥсҳас иҟаз Гьаргь Аҩбатәи иԥа аиҳабы Константин иаб чарҳәара изуны Аԥсҳара иара иааникыларц дахьалагаз азы мацара акәӡам, иара уигь Аԥсны аҭоурых аҿы иаҵанакуа шмаҷымгьы.
Аԥсны аҭоурыхҩҩы Зураб Анчабаӡе аабатәи ажәабатәи ашәышықәсқәа рзы иҟаз аԥсҳацәа (убрахь Аԥсуа Ҳәынҭқарра шьаҭазыркыз ҳәа ииԥхьаӡо Леонгьы днарылаҵаны) зегь реиҳа зылшаз ҳәа Гьаргь Аҩбатәи ихьӡ ахьиҳәаз ауп. Уи Аԥсуа Ҳәынҭқарра арӷәӷәараҿы иԥа аиҳабы Константин ичарҳәара ианеимыжьт. Аԥсҳа Гьаргь Аҩбатәи идҵала аԥхьа Константин иблақәа ҭырхит, ашьҭахь уи дагьахыԥсааит.
Аԥсҳа Гьаргь Аҩбатәи иԥа аиҳабы Константин Қарҭли ахадас дҟаҵеижьҭеи дук шымҵуазгьы, убри аамҭа аҩнуҵҟа, Константин знызаҵәык иадымхаргьы иҩныҟа – Аԥсуа Ҳәынҭқарра аҳҭнықалақь Қәҭешьҟа, аҳҭынрахьы дымҩахымцыцызт.
Иҟалеи, ихьи? Иаби иани рыгәхьаа имкызаргьы, ма иаҳәшьазаҵә Гәырандыхәт дигәаламшәеитеи, иашьцәа Леони, Дмитрии, Чалеи (Феодосиа Алашә иакәхап ус изышьҭаз) ртәы ҳамҳәаӡаргьы?!
Аԥсҳа Гьаргь Аҩбатәи иԥа Константин Қарҭли ахадас дзыҟаиҵаз ила даԥыригарц акәӡамызт, ажәлар анапхгара рыҭашьа аԥышәа иоурц акәын.
Аха Константин иуа-ишәаџь ыҟамкәа шашәаӡ дыӡызшәа ихабар аныҟамлаӡа, заанаҵ дыррак амҭаӡакәа дзыхьчоз ахьырԥар иман ҽнак диҭааит.
Константин иаб диеигәырӷьан диԥылт. Қарҭли унеишь-уааишь ҳәа ззырҳәоз идгалан ачара иуит…
Аԥсҳа иҷкәын хаха-хымш диҭан.
Гьаргь Аԥсныҟа – аҳҭынрахьы даныгьежьуаз, иҷкәын Константин Аԥсни Қарҭли рҳәаа аҟынӡа иаб дааскьеигеит. Ианеиԥырҵуаз иҷкәын дааигәыдиҳәҳәалан «уара узысҭаху Қарҭли азы акәым, ара аамҭала ауп ушыҟоу – сара саамышьҭахь Аԥсуа Ҳәынҭқарра Аԥсҳас иҟалоу уара уоуп, егьа аамҭа бжьаларгьы, егьа хынҭа-ҩынҭара ҟаларгьы – уԥсадгьыли уани ухоумыршҭроуп» ҳәа иеиҳәеит. Константин хәыҷҵас илабжышқәа аахыддылт.
Аԥсҳа Гьаргь Қәҭешь дахьааизгьы, ҭынч дызтәомызт, игәаҵа хәаҷак нҭалан, маҷ-маҷ иҭаҳаҳан иафозшәа, хьаа-цәгьак ааизкылҟьан, иҟаиҵара-ииура изымдыруа, дшаҟь-шаҟьо аҳҭынра дааҩнахеит. Уаҟагьы дыԥсылмыткны иԥсы ҩнамӡошәа аниба, адәахьы ддәылҵны, ашҭа иахьазеиԥшу агәҭан игылаз ахьаца ду амҵан иҿаҳәаз иҽы-нырҳа днақәтәан, ишьхәа нарбаны, ахы иоужьны ашҭа дынҭҟьеит. Аԥсҳа ихьчаҩцәа хыма-ԥсыма рыҽқәа инарқәтәан, еихьымӡа-еиԥымӡо инаишьҭалт. Ақалақь-уаа ирзымбатәбараха, цәгьароума-бзиароума, иҟалазеи ҳәа иааҭгылан, Аԥсҳаи уи ихьчаҩцәеи ирзыԥшуан…
Қәҭешь далсны, адәкаршәра дахысны, абнаршәыра дахыкәшаны, ианааилашәшәуаз аҳҭынра агәарԥ дааҭалан дааҽыжәҵын, аҳҭынра дшыҩхалаз аҳкәажәи иԥҳа Гәырандыхәти дрыԥхьеит.
– Уаха иалагӡаны шәҽеибышәҭа, – иҳәеит иԥҳәыс Аԥсны аҳкәажәи иԥҳа Гәырандыхәти анааҩнала, – ҳаҷкәын иахь, Қарҭлиаҟа уаҵәы ашьыжь амҩа шәықәлоит.
Аҳҭынраҿы, аҳкәыжәгьы аԥхьа днаргылан, Аԥсҳа ииҳәоз-ииуаз аӡәгьы даҿаԥомызт. Ииҳәаз – ҳәан, изакәанын зегьы рзы. Аха Аԥсны аҳкәажә машәыршәа
акәу здырхуада «иҟалеи, иацы ауп уахьтә уаныханҳә», ҳәа налыҿҟьеит.
Гәырандыхәт лан уамак зуз леиԥш иџьашьаны дналҿаԥшит.
– Акагьы ҟамлеит, аха ҳаҷкәын днаган атәымуаа дрыларшәны ҳааит, – иҳәеит днақәыӷәӷәан Аԥсҳа.
– Тәымуаҩыс иҟада… уаҟа инхогьы ҳара ҳтәқәа роуп?! – лҳәеит Аԥсны аҳкәажә, ус аҳәара ахьылгәаӷьыз дацәшәазшәа, лабжьы қыџь-қыџьуа.
– Ианбыкәыз агәырџьқәа ҳара ианаҳтәыз… рмаршә кшәа саауеит акәымзар, рыгәра ганы ацҳаҵәры узықәларым… – Аԥсҳа илакыҵақәа аалышьцан, лара лахь дынхьаԥшын, днақәыӷәӷәаны ҿааиҭит, абасгьы нацҵаны, – тәымџьараӡам шәахьысышьҭуа, ҳаҷкәын иахь ауп, шәааилаԥхьа. Шәгәы ҿыӷьрым ҳәа сыҟоуп… агәырџьқәа раҟара макьаназ ишырацәамгьы, уа ҳара ҳтәқәагьы маҷҩым.
– Сан, изыбҭахыми, Кәасҭагь ҳазхара дҳамбои, – Гәырандыхәт дааӷьаҵәы-ӷьаҵәит.
– Иаалырҟьаны иахьыҟалаз ауп акәымзар… сара мап шԥаскуеи, баала уажәнатә аҽырхиара ҳалагап, ҳамҩагьы ара акәым, ана акәым… – лҳәеит Аԥсны аҳкәажәгьы.
Аԥсуа Ҳәынҭқарра иаҵанакуа азҵаатәқәа рылацәажәараан, Аԥсҳа Гьаргь аҩбатәи иаԥшьгарала атәылаҿы зажәа ԥхылнадоз, зыхьӡ-зыԥша ыҟаз абиԥарақәа рхадацәа ажәа рынҵаны, ҩадеи ладеи Аԥсны ҟьаҟьа дуӡӡа акәакьқәа зегь рҟынтә аҳҭынрахьы иааԥхьаны, аӡәаӡәала дрызҵаауан. Ауаа рнацәкьарақәа шеиҟарам еиԥш, даргьы еиҟарам, ргәаанагарақәагь еиԥшым. Аԥсҳа иханытә ишьапаҟынӡа аԥырқьҳәа амца ицразҵоз анырҳәозгьы, ачҳара аарԥшны, иҽҟажаны, иҽраҟаратәны дырзыӡырҩуан, аныӡбара мацарала бзиарак ахь ушызкылымсуа дырны. «Ауаа ҟыдыџь, аӡәы даԥшьхоит, аӡә
деиқәарахоит, аӡә даууп, аӡә дкьаҿуп, аӡә гәыр-ԥынҵала ирмацәысуеит, даҽаӡәы – ԥсард-шьхәала ирдыдуеит… аӡә ҿиҭуам, ҽаӡә длақмаруп… Ауарбажә ажәҩан ҵаула иалоуп, ацаблыкь ахьаанахәо аӡбарраҿы ауп» – Аԥсҳа Гьаргь Аҩбатәи ҿымҭ ихы кыдҵа дахьырзыӡырҩуаз, иаб лассы-лассы иеиҳәалоз арҭ ажәақәа анааигәалашәоз – дырҟажон.
Иацтәи амш ҳзырхынҳәуам, уаҵәтәи амш мааиц. Амши аҵхи рыбжьара иалхтәу аҳәоеиқәшәара еиҳау акгьы шыҟам дырны ичҳауан.
«Аӷа изаауеи, игәырԥса ҳнапала ианыҟаҳҵа» – зҳәаз Ҭмутараҟанаа раҳ Абас иакәан.
«Ҵәыџь мцала – цәымзаш шала имырҳа-мырза ҳнеилароуп», – зҳәаз аедыгагьақәа раҳ Инал иакәын.
«…Знык афҩы зхылаз акәац аџьыкаӡырӡ егьа иақәуԥсаргьы ибаауеит» – иҳәеит ашәуаа раҳ Лоу.
Аԥсҳа Гьаргь дзыԥхьаз иреиуан: Гьечрыԥшьааи Цандрыԥшьааи Рхада Геч Мсоусҭ, абазгаа раҳ – Ач Қәыџьма, Мага, Маанаа, Ӡаԥшьаа, Маршьанаа рхадацәа, Аԥсуа Ҳәынҭқарра Аладеи Мрагылареи акәакьқәа рхадацәа Ачабеҭааи Мачабелааи уҳәа егьырҭгьы.
…Ҭынч еиқәышьшьы зегь штәаз Аԥсҳа Гьаргьи, Амзара аепископи, Аԥсҳа иԥацәа Леони Дмитрии анааҩнала, ахәыҷқәа реиԥш зегьы ахьышәҭ-сышәҭҳәа иҩаҵҟьеит. Аԥсҳа азал аханы игылаз аҟәардә анааникыла, днарылаԥшын «шәтәақәа» иҳәеит.
Аԥсҳа дтәеит зегь араԥхьа, нас Аепископи Аԥсҳа иԥацәа Леони Дмитрии ишьҭахь рҭыԥқәа ааныркылт. Аԥсҳа изышьҭымхыз еидара хьамҭак иҟәаҟәа иқәжьызшәа ихы икәаҽ дтәан.
Бзиарак иазҳәамыз уск аҵыхәала дышрыԥхьаз рдырт. Иаарцәымӷхеит.
Аҭынчра ааилеигеит Аԥсҳа Гьаргь Аҩбатәи. Ихы ҩышҭыхны даарылаԥшын ҿааиҭит:
– Ҳ-Аԥсуа Ҳәынҭқарра ԥашәзыркыз Леон машәыршақә акәӡам амрагьыларахь дызхьаԥшыз, – дааҭгылт, амҵ ԥыруазар амҵыжәҩа-шьҭабжь уаҳартә иҭынчран, – уи ҳарҭ зегь ҳхьаирԥшит ашәышықәсақәеи азқьшықәсақәеи рнаҩсан ҳабдуцәа, урҭ рабдуцәа рымца хәажжаӡа иахьакыз рхәышҭаарақәа рахь. Уиазоуп, ара, аԥсилаа амрагыларахьтәи ркәакь аҿы, Фазис ҳәа хьӡыс абырзенцәа изырҭаз аԥсилаа «ҳӡиас хәашь ду» ҳәа изышьҭоу ахықә аҿы Аԥсуа Ҳәынҭқарра аҳҭнықалақь Кәҭешь зиргылазгьы. Гьаргь Аҩбатәи еиҭа ихы ҩышьҭхны днарылаԥшит, аха рыблақәа ҭхаха ишихәаԥшыц ихәаԥшуан, агәыӷра наскьоуп, аџьал ааигәоуп ҳәа ажәлар ирҳәаз иқәнаҟәошәа, дызлалагаз иажәа ахы абакылигои ҳәа изыԥшны.
– Анаҟәаԥиа ааныжьна Қәҭешь Аԥсуа Ҳәынҭқарра иаҳҭнықалақьны изыҟаиҵаз, араҟа ҳлабашьақәа ларсны ҳаагылап ҳәа акәӡам. Аагылашьа ҳамаӡам Кавказ аҩадеи амрагылареи инхо ҳашьцәеи ҳареи ҳҽеимаҳдаанӡа. Аха уажәы шәзеизызгаз, хаҭала изҵазкуа сара соуп. Уи алацәажәара сцәуадаҩуп… Сыҷкәын Константин инапы ианысҵаз Қарҭли еилаҩынтроуп. Уантәи ари ажәабжь сзаазгаз Иоанн Амаршьан суҳәоит иацымҵакәа – иагмырхақәа, иҟоу-шыҟаҵәҟьоу Аԥсуа Ҳәынҭқарра арызҟы аӡбараз иахьа араҟа еизызгаз ироуҳәарц, – ҳәа ҿааиҭит Аԥсҳа Гьаргь Аҩбатәи ихы-иҿы цәышӡа, иқьышә шьакәармак ықәымкәа, ихы ицәкаҳар ҳәа дшәозшәа инапы аҵыргәа, еимлагәа икны дахьтәаз.
Аԥсни Нхыҵи еимыздоз Аԥсуаа Рымҩа, мамзаргьы Абырфын мҩа ҳәа ажәытәӡа аахыс иззырҳәоз – Мсымаа Рымҩа иахылаԥшуаз, иара убриалагь Аԥсуа Ҳәынҭқарра аҩадахьтәи аган «аихатә гәашәқәа» аҿоуп ҳәа ззырҳәалоз, Мсымаа рышьҭра ахадас иҟаз Иоанн Маршьан, Аԥсуа Хәынҭқарра Аԥсҳас Гьаргь Аҩбатәи даныҟала Қарҭлиҟа дааигеит, адгьыл рацәеи ауааԥсыреи иҭаны. Ихалагь иакәым, убасҵәҟьа Қарҭли иааганы инирхеит абазгааи, ашәуааи, адыгааи, ахҷыԥсааи уҳәа рҟынтәи еиҳа дзықәгәыӷуаз ауаа нагақәеи урҭ рышькылкыҩцәеи. Ус зыҟаиҵоз, Қарҭли ахадас инааишьҭыз иҷкәын Константин ибӷа ӷәӷәахарц, идгыларц акәын.
Константин Қарҭли дахьнеиз, зегь раԥхьа урҭ роуп иарӷьажәҩаны изыҟалаз. Урҭ дрықәӷәыӷны иаб Аԥсҳа димазҵааӡакәа «Қарҭлиаа рыр» ҳәа хьӡыс изауз ар аԥиҵеит. Гьаргь Аҩбатәи ианиаҳа – иааицәымӷхеит, аха ашьҭахь, хыхь зыӡбахә ҳҳәаз рхьырԥар шракәыз аниарҳәа, игәы ирҭынчит. Қарҭлиҟа нхара ҳәа ианиасуаз ирыцааз, аӡи амцеи ирылсхьаз, аибашьра аԥышәа ду змаз рхьырԥар ракәын. Қарҭли Аԥсуа Ҳәынҭқарра иахәҭакны излаҟалаз ала, «Аԥсҳа ианысҭаххо, иааины иаасывагылоит» ҳәа еиҳагьы деигәырӷьазшәа иуит. Зегь дара роуп, гәынҷыхак игәаҵаҿ иаанхеит.
Константини Иоанни – Анцәеи ажәҩани реиԥш еизааигәахеит. Аӡәы Аԥсҳа диԥаны «Қарҭли аҳәынҭқар» ҳәа ахьизырҳәозгьы рԥырхагамхеит. Иоанн аԥхьа Аԥсҳа иԥа ныха-ԥшьаҵас дышимҵаныҳәоз, Қарҭли ахада асҟак иҽанизааигәаитә, иаргьы ихы дубеи ибо аҟынӡа днеит зназы, аха ус шакәызгьы, «хамыжә уҽдыр» ҳәа уажәы-уажәы иҽааникылон.
Убас егьа иҟазаргьы, зҳәоу еиқәшәоу атәым нацәа рылакьакьом.
...Ҽнак, шьыбжьышьҭахь, Константин игәы иҽанӡамкәа аӷьӷьа-агәгәа рыхҟьа иашҭа иааҭалеит гәыԥҩык аҽцәа. Аҳҭны-уаа нарԥыххалан, рышькылқәа аанкылан, асасцәа ааҽыжәырхын, аӷәрахарԥарҭақәа рахь рыҽқәа рыма рҿынархеит.
Асасцәа реиҳабы, зықәра акыр инаскьахьаз ауаҩ нырҳа, илакыҵақәа ҵыршәаа «бзиала шәаабеит!» ҳәа ирԥылаз ақьаҳиа ибжьы имаҳаӡазшәа ҽырдагәа ҟаҵаны, игәы намӡо дааҟрым-ҿрымын, ганха дынхьаԥшшәа иун
«шәара аԥсуаа шәҿы ишаԥу сыздыруам, аха ҳара ҳҿы агәыла тәыла аҳәынҭқар данымҩахыҵуа, «бзиала уаабеит» ҳәа иԥыло амаҵуҩы иакәӡам, аҳәынҭқар иоуп» – иҳәеит иԥылаз иқьышә днықәҵаны.
Ақьаҳиагьы ус аламала ишабалак датәамбакәа узлацәажәо дышреиуамызгьы, аԥсӡы еиԥш илымҳа иҭаҩыз «аҳәынҭқарра» дааиханагәан «саҭамыз аҳәынҭқар ухаҵкы» иҳәан даахырхәеит.
Џьара баска ҵәымӷк наламҵаӡакәа иҵларкыз аҳҭынра ашә аартны абарҵа еиужь даақәгылоит Константин.
– Бзиала шәаабеит, шәхал арахь! – иҳәеит.
– Ҳара, Ҭао-Қларџьеҭаа ҳҿы, амаҭа асоф дықәгыланы, аҭахызаргьы Қарҭли аҳәынҭқар иакәзааит, арахь ухал ҳәа иабду иеиҳәаӡом, – ҳәа асасцәа раԥхьа игылаз абырг ихы ҩышьҭихны ҿааиҭит.
Константин зназы ииҳәо иҿамшәо, дшанханы даанхеит, нас хәыҷҵас дыҩны амардуан дналбаан, ицәажәоз абырг иахь иҿынаихеит. Ҩба-хԥа шьаҿа данизааигәаха, дааҭгылан днеиҿаԥшит… Абырг иакәзар, ишьыгрын еимсақәа ишьаргәацә иадырҟацала, ҷкәынҵас дахьгылаз, ихы ҩышьҭыхны, ччаԥшьк ааиҿықәлан, иблақәа ырҳалалны ҿааиҭит:
– Баша исҳәеит абду ҳәа, сара сзабдуу уара уаб Аԥсҳа Гьаргь Аҩбатәи иоуп. Уара, Константин, сара усмаҭа-шьмаҭоуп…
Гьаргь Аҩбатәи ласы-лассы иҷәкәынцәа иреиҳәалоз ажәақәа Константин илымҳа иааҭаҩт: «Сабду, Ҭао-Қларџьеҭ аҳәынҭқар Адарнас ачарҳәара ҳзуны, ҳаӷацәа дрыдгылан дҳабашьуан, шәгәы шәҽаныз, игәра шәымган» ҳәа. Константин зназы дыхшәааит, аха абырсааҭк иааихыԥсаан, ианду лаб иҽынеигәыдижьылт.
Адарнас имаҭа-шьмаҭа дааигәыдиҳәҳәалан, ихы днагәӡит.
– Аԥсуааи ҳарҭ агәырџьқәеи зжьы ужәыр зтәан еиламгало ҳәа ззырҳәо уаауп. Аха, зыхраҭ бзиахаша сыԥҳа
илымуит. Сыгәхьаа мкӡакәа дымҵаа-дымԥшаа уабду диццеит. Сзықәшәаз сҽансрааларц, исычҳарц иақәскит, иансылымша, сԥсы ҭанаҵы аҩныҟа дшаасмышьҭуа ҳәа сыбӷеит. Уиижьҭеи шаҟа аамҭа бжьысхьоузеи… Сымаҳәгьы сыԥҳагьы рдунеи рыԥсаххьеит…. Уаб, Аԥсҳа Гьаргь Аҩбатәи, ауаа инысҵеит ҳаибабап ҳәа, аха имуит… саргьы шәара аԥсуаа шәҿы ишырҳәо еиԥш, кәрыжәаа срықәламхозар акәхап, иансзымчҳаӡа, сымҩахыҵит Қарҭли аҳәынҭқар – смаҭа-шьмаҭа уахь.. Анцәа ила уажәшьҭа сгәы рҭынчны сынарцәымҩа сықәлар сылшоит, – иҳәеит дигәыдырӷәӷәала дахьикыз инапқәа қыџьқыџьуа.
– Анцәа улахь ианиҵаз узахыԥом рҳәоит аԥсуаа ҳҿы, – иҳәан, Константин ианду лаб имахәар ааникылан аҳҭынрахьы днеиԥхьеит.
– Сҳәынҭқаруп ҳәа баша исҳәоит акәымзар, сбажәхеит, дад, сбажәха. Шьапԥықәла унасыгәҭасыр схәаш-хәаша сцоит,– ҳәа ацәажәара дналагеит Адарнас.
– Иуҳәо закәызеи, макьана абахәаԥшь уаҩызоуп, – иҳәеит Константин, ԥсыуа ҵасла абырг амҩа иҭауа.
– Лаҵәҟәысымҭак иадамхаргьы аԥсцәаҳа ицәгоу аамҭа зыԥсоузеи, – имаҭа-шьмаҭа иахь даахьаԥшшәа иуан, ҿааиҭит.
– Ахьы иаԥсоуп, ахьы.
– Иабаҟоу уи ахьы?
– Ҳарҭ аԥсуаа ҳҿы «Аҟәагь ахьы ҭоуп» рҳәоит, – ҳәа наиаҭеикит Константин.
– Аҟәа ахьы ҭазар, уа иныжьны арахь шәзааи?
Иакәым шиҿыҵҟьаз идырт Адарнас. Ажәа ахәымпал иаҩызоуп, знык иануҿыҵҟьа иагьа уургьы узахьӡаӡом.
– Аԥсуа Ҳәынҭқарра ԥашәзыркыз Аԥсҳа Леон «ажәытәӡа ҳабдуцәеи урҭ рабдуцәеи ара инхон, рыԥсыбаҩқәагь ари адгьыл иамадоуп» ҳәа иуасиаҭ ажәа ҳзаанижьт.
– Нас ишәзыԥшаама аԥсуаа шәабдуцәа рԥсыбаҩқәа? – еиҭа аҵәы налаҵашәа дҵааит Адарнас.
– Рԥсыбаҩқәа ҳзымԥшаац, аха рхәышҭаарақәа рҿы амца хәажжаӡа иаҳаркит, – иҳәеит Консатантингьы иаԥхьа игылаз ибырграгь агәхьаа мкыкәа.
– Усоуп, дад, усоуп… амч змоу иҿаԥхьа – амч змам илуршозеи…
– Аԥсуаа ҳҿы ишырҳәо – амч змоу иаанда уалаишшуеит ҳәа ауп.
– Ари адунеиажә ус ишоуп, дад, аԥсабараҿ ашьыжь амра шгылои ахәылбыҽха ишҭашәои еиԥш ауп Анцәа ишаны ари адгьыл иқәиҵаз ауаагьы шыҟоу – зны аӡәы дхалоит, даҽа зны егьи дылбаауеит…
– Уажәазы уаргьы саргьы ҳхалт саҳҭынрахьы, бзиала уаабеит, – иҳәан, Константин Адарнас дима уахь дныҩналт…
«Зжьы ужәыр – зтәан еиламгыло» ҳәа Адарнас аԥсуааи агәырџьқәеи рзы ишиҳәазгьы, иагьа умҳәан «уанду лаб соуп» ҳәа Константин иаԥхьа данаагыла, иаб Аԥсҳа Гьаргь Аҩбатәи «уи игәра гатәым» ҳәа акырынтә ишиеиҳәахьазгьы, Константин мцабзк ҩаихҟьеит. «Иара дгәырџьуп, аха санду лаб иоуп. Ус анакәха, ауа иуа кьантыжә маҟа ҳәа шырҳәо еиԥш, исҭахы-исҭахым агәырџь-шьа цәыкәбарк иадамхаргьы саргьы исылоуп. Ашьа ахала аҽадыруазаап…» – гәаныла даацәажәт Константин.
– Зыхраҭ бзиахаша сыԥҳа, уара уанду, лцәа ухыскаауеит, – ҿааиҭит Адарнас ианынатәа.
– Ааи, ааи, – Константингьы уи ииҳәаз дақәшаҳаҭхеит, – сабгьы дансыцәгәаалоз, уара агәырџьқәа роуп узеиԥшу ҳәа сеиҳәалон.
– Уабду, сара сымаҳә, ухьӡыла агәырџьқәа ҳаицәымӷын. Уаб, Аԥсҳа Гьаргь Аҩбатәигьы ус дыҟоума?
– Мап, мап, агәырџьқәа ицәымӷзар, қарҭаа рымҩа имкуаз?!
– Аԥсҳацәа агәыр аҵа шәкылԥшны ашьха ҳаракы акьышә-кьышәра иқәу шәбоит. Уи азоуп агәырџьқәа
рымҩа Аԥсныҟа изаашәыртызгьы. Ибзианы исгәалашәоит, Қәҭешь аԥсилаа ирымҽхакны ианынхоз, уажәы агәырџьқәа рыла иҭәуп.
– Ааи, урҭ рыбжеиҳараҩык қарҭаа роуп. Уаҟа арабцәа иқәырцеит. Акахцәеи шәареи ианшәыдшәымкыла, Аԥсныҟа, Қәҭешьҟа еихеит, нас, ишԥыкәу ишҳадҳамкылоз… иуаами?
– Аԥсуаа атәымуаа убриаҟара ирыцҳашәшьоит ҳәа сыҟамызт.
– Аибашьраан аӷа дрыцҳаушьар – дуиааиуеит.
– Аибашьраҿы аԥсуаа шәышқәыџьмақәоу ҳарҭ агәырџьқәа ҳаҟара издыруада.
– Шәарҭ агәырџьқәа шәшьа шәыҵибажәаауеит. Ус акәымзар, ҭао-қларџьеҭааи, қарҭааи, кахааи аӡә шәоуми?
– Сара истәу, дад, сара истәуп. Ишԥыкәу уи даҽаӡәы ишисҭо.
– Ладагьы-ҩадагьы иҟоу шәара милаҭк шәатәуп. Еимашәкуа амал аума?
– Иарбан, нас амал акәымзар?
– Адгьыл ауп.
– Адгьыл амалқәа зегьы ирмалуп.
– Ааи, аха бызшәакала ицәажәо агәырџьқәа шәыԥсадгьылгьы акы ауп.
– Иуҳәашьоузеи, дад, сара сыԥсадгьыл Ҭао-Қларџьеҭ ауп. Акахцәа рыԥсадгьыл – Кахеҭиа ауп, урҭ ҳара ҳаасҭа аџьамцәа роуп иззааигәо. Қарҭаагь – иара убас…
– Аха шәарҭ зегьы шәгәырџьқәаӡами?
– Ҳгәырџьқәамкәа, ҳазусҭцәада нас?
– Нас?
– Аа, издырт иуҳәарц иуҭаху. Шәарҭ аԥсилаа, абазгаа, асаныгцәа, амсымқәа уҳәа ҳаԥсыуаауп ҳәа шәыҽшеидышәкылаз еиԥш, ҳарҭ агәырӷџьқәагь ҳҽеидаҳкыларц ауми?
– Ааи.
– Уи хжьароуп. Баша шәхы шәжьоит…
– Избан?
– Избанзар, абазгаа шәиааины шәеиларцалт. Иахьынӡаздыруа, адыгаагьы шәыцын, уажәы избаӡом, шәзаанрыжьи?
– Адыгааи аԥсуааи еимаҳкуа ҳәа акгьы ҳамаӡам.
– Аимактә, дад, аби ԥеи рыбжьарагь иҟоуп.
– Ус ауп, аха…
– Ус ауп, ус. Адыгаа абазгаа рхәура ҳазҭалом ҳәа ауп изышәԥырҵыз. Уара уоуми изҳәаз «иуиааиуа иаанда уалеишшуеит» ҳәа.
– Мчы змоу иҿаԥхьа имчыдоу ҳәа ауп ишысҳәаз.
– Урҭ аҩбагьы аныки абыки ирыхшаз реиԥш еиԥшуп. Шәарҭ аԥсуаа шәымч аҿаԥхьа агәырџьқәа рыбжеиҳараҩӡак акгьы рылымшошәа анырба, ҳаргьы ҳаԥсуаауп ҳәа аҳәара иалагахьеит. Уимоу, рыԥсадгьыл ахьӡ рхаршҭны – Аԥсны ахьӡуп ҳәа дшәырҳәахьеит.
– Лаци лабаци ԥибаҽуеит ҳәа, ҳаибабара самеигәырӷьазшәа ҳаицәажәара иахьакәым ахы архазшәа збоит. Аԥшәма соуп изхароу, ус смыхьыр акәын, – ҿааиҭит Константин, нас исас днаизыԥшын, – уԥсы ааиҭак, сара ақьаҳиа дҵақәак исҭоит, – иҳәан, исас дааныжьны дындәылҵит.
Қарҭли аҳәынҭқар асас дахь диҭааит ҳәа заҳаз, ашҭа агәҭа зҽеиуыжь игылаз аҵла амҵан еизахьан ааигәа-сигәа инхоз қарҭлиаа. Урҭ зегьы зхьыԥшыз агәырџь «аҳәынҭқар ухаҵкы, ҳахьуҭаху уаҳмеигӡан, абырсааҭк зегь ҟаҳҵоит» ҳәа Константин иҿаԥхьа даахырхәан, ҿааиҭит.
«Арҭ агәырџьқәа убла қәацаанӡа иуҭаху рдыруеит, рхы сгәадырԥхарц исывагьежьуеит… иуаа цәгьамзаргьы ҟалап», ҳәа ааигәахәт Константин.
– Саҳ ухаҵкы, ацә ҳшьхьеит, аҳәса ачыс-мыс зҳәаз еиԥш ахәыҟаҵара иаҿуп, кәытҿарҳасымҭак иалагӡаны зегь хиахоит, – иҳәеит ақьаҳиа.
– Санду лаб, Ҭао-Қларџьеҭ аҳәынҭқар Адарнас дысҭааит. Цәык иушьыз ала ҳзеилгом, насгьы ҩымш-хымш даанхоит, – иҳәеит Константин. Ақьаҳиа уи аҭак ҟасҵоит
ҳәа иҿы еихихаанӡа днаиаԥыҩлан, агәырџьқәа рԥыза ҿааиҭит:
– Аҳәынҭқар ухаҵкы! Аԥсуаа шәысасдкылара аӡбахә Константинопольнӡа инаӡахьеит, адунеи иахыҵәахьеит. Ҳарҭ қарҭлиаа ҳҳәынҭқар данаԥсыуаха, уи иаанаго – ҳаргьы ҳаԥсацәоуп ҳәа ауп, ҳуҳәоит ҳара азин ҳауҭарц – аԥсуаа ҳчеиџьыка закә чеиџьыкоу, закә гьамоу иамоу усас дахь иҳарбарацы. Аҳҭныуаа реиларгьежьра аҭахым, уи зусу ҳара агәырџьқәа ҳауп. Ҳагәра га, улахь ада ԥаҳҵәом.
Константин ииҳәо иҿамшәо иқьаҳиа иахь дынхьаҳәт. Ақьаҳиагьы ус аламала ак иаҿаркуаз дреиуамызт.
– Аҳәынҭқар ухаҵкы, арҭ уара ужәлар роуп. Ужәлар умаҵ аауеит рҳәазар – мап ктәым. Мап укыр – ргәы цәуҟьеит ауп иаанаго, – иҳәан агәырџьқәа рхада иахь дынхьаҳәт.
– Ааи, ааи, усоуп, ус… Азин ҳаҭ аҳәынҭқар ухаҵкы, – иҳәан инапы игәы инадкылан иҿаԥхьа деиҭаахырхәеит.
– Ибзиоуп, нас, шәара ишышәҭаху, – иҳәан Константин даагьежьын, амардуан днаҿалан исас дахь иахь дыҩхалт.
Ашә аартны азал данааҩнала, исас-дахь дԥышәырччо, иара иахь дынхьаҳәын ҿааиҭит:
– Уҽурдагәар «амшаԥ умбаӡакәа иниаҟьан ицоит» рҳәоит ҳара ҳҿы. Уи зхысҳәаауа уаҳҭынрахьы иааиз агәырџьқәа роуп. Урҭ умаҵ аауеит рҳәазар – угәра ргеит, ҳҳәынҭқар уоуп ҳәа уршьеит.
– Қарҭлиаа рҳәынҭқар сакәымкәа, сызусҭада нас?
– Қарҭли шәара аԥсуаа ианышьҭышәх нахыс рҳәынҭқар уоуп. Уи мап ацәызкуада? Сара исҳәарц исҭаху, иахьанӡа умчра аҿаԥхьа ихырхәозҭгьы… иахьа уара уаҳҳәынҭқаруп ҳәа уҿаԥхьа ишхырхәаз збеит. Ус анакәха, урҭ еилыркаахьеит цәыкәбарк иадамхаргьы ршьа аиуа шулоу.
– Ашьа ахала аҽадыруеит рҳәоит ҳара аԥсуаа ҳҿы.
– Нас сара исҳәогь убри ауми…
– Ааи, аха аҳәынҭқаргьы амаҵуҩгьы ршьа еиԥшызар, еиҩдыраашьас ирымои?
– Ҳара агәырџьқәа цәыкәбарк иадамхаргьы ҳшьа злоу даадыруеит… Уара уакәӡами, «ашьа ахала аҽадыруеит» ҳәа уажәраанӡа изҳәаз.
– Ааи, аха…
– Аха ҳәа иуҳәаз сақәшаҳаҭым. Сааижьҭеи, шәара шәҿы ишырҳәо еиԥш, кәытҿарҳасымҭак ауп аамҭа ицахьоу… амала абри аамҭа аҩныҵҟала жәытә-натә аахыс ҳаибадыруашәа ҳаизааигәахеит. Ус иҟазҵаз ҳарҭ агәырџьқәа ҳшьа цәыкәбар иулоу ауп.
– Иҟалап ус акәзаргьы…
– Иҟалап ус акәзаргьы ҳәа иуҳәаз акәым аха, ус акәҵәҟьоуп. Ус иҟоуп азоуп уаҳҭынра агәарԥ аҿы еизаз агәырџьқәагь аазгаз…
Константин ибз аҟәаҟәа ԥҵәазшәа иаԥхьа итәаз Ҭао-Қларџьеҭ аҳәынҭқар диҿаԥшуан, «уанду лаб соуп» ҳәа иҭаази аԥсуааи агеи ашьхеи реиԥш еицәыхароуп. Аха арахь, агәырџьқәа ршьа цәыкәбар илоу аԥсы ҭалазшәа мцак ицран... Арии сареи шьала-дала ҳаиларсуп. Хәырҭлаӷьҵас зцәа иҭало-иҭыҵуа сакәымзар, санду лаб сышԥеигәыҵасуеи» – гәаныла даацәажәт.
Адарнас иакәзар ицәажәара даҽаџьара ахы ирхеит:
– Анцәа адунеи зегьы сара исиҭазшәа збон. Исылымшара иҟоузеи ҳәа сгәы иаанагон. Сыгага сахьӡаны саӷраԥалоит ҳәа сшаҿыз, слеимгәажә сцеит. Схамаԥагьара ауп акәымзар – иахьанӡагь ҳаибабахьазаарын. Ауа-иуа кьантыжә маҟа ҳәа ирҳәо иашоуп. Уиала ауп адунеи шеибарку. Уи ус иҟазҵо «ашьа ахала аҽадыруеит» ҳәа иуҳәаз ауп.
Адарнас аҽхырцәажәаразы иуҭозеи, иажәа уԥан узахыԥом. Иблахәыцҵәҟьа ҵысуамызт.
Константин иакәзар, иажәа иҿабазшәа ҭынч дтәан. Ганкахьала, ианду лаб ҽырхықәымҵа ҟаҵаны, бга бызшәала дышцәажәоз ибон, даҽа-ганкахьала, Адарнас хышла дкәабазшәа дҟәашкакараӡа иаԥхьа даагылт.
Адарнас ииҳәоз Константин аҭак ахьизыҟамҵоз ихы гәыбӷан аҭо дахьтәаз дааҟрымҿрымшәа иуит.
Мурван Кру, мамзаргьы Мурван Адагәа уажәраанӡа ҳшизааҭгылахьоугьы, изныкымкәа-иҩынтәымкәа Кавказ шьҭырхырц зҽазызкхьаз арабцәа рыр-рԥызаҩцәа рахьтә зегь реиҳа игәымбылџьбараз дреиуан ҳәа ауп аҭоурых аҿы дшаанхаз. Инапаҿы иааигоз иарбан тәылазаалак аҟны аӡхыҵра ҟалазшәа, уарлашәарла ауп акәымзар, аӡәы иԥсы ҭаны даанижьуамызт.
Нас иҟарҵарыз Қарҭли аҳцәа Арчили Мири, Мурван Адагәа Ермантәыла цҟьа-шәҟьа иқәҵаны дара рахь иҿанааиха. Рҭаацәа рыманы ршьамхы рҽадыргеит. Ирылшон Аҳазарцәа рҳәынҭқаррахь рхы дырхар, мамзаргьы – аланаа рахь…
Аха дара иалырхт Аԥсуа Ҳәынҭқарра.
Избан?
Избанзар, даргьы динхаҵарала излақьырсианцәаз ала, Кавказ атәылақәа зегь раасҭа ақьырсиан динхаҵара ауасхыр ӷәӷәа ахьышьҭаҵаз, Аԥсуа Ҳәынҭқарраҿы ауп.
Иисус Христос иԥсҭазаара даналҵ, иԥсы ҭаланы ажәҩан ахь данхала, уи изааигәаӡаз иҩызцәа-иапостолцәа ирышьҭалт. Урҭ рыԥсы еиқәдырхарц ақьырсиан динхаҵара еиҳа аԥашә ахьаҳахьаз атәылақәа рышҟа еихеит.
Убасала ауп, ҳазну аамҭа актәи ашәышықәса раԥхьатәи азыбжазы Аԥсны ишаанагаз апостолцәа Андреи Аԥхьанаԥхьеи Симон Кананити. Урҭ рхалагь ракәӡам, Олег Бӷажәбеи Станислав Лакобеи иҭрыжьыз «Аԥсны аҭоурых» аҿы изларыҩуа ала, жәаҩаҩык апостолцәа рахьтә Аԥсны хәҩык аахьан. Иара абри аҭоурыхтә
факт мацара иаанарԥшуеит, Кавказ зегьраԥхьаӡа ақьырсиан динхаҵара ахьцәырҵыз Аԥсны, ахәҭакахьала, Анаҟәаԥиеи Пицундеи шракәу. Убриазы акәзар ауеит, ҳқьырсианцәоуп ҳәа зхы зшьоз Қарҭли аҳцәа рхы ахьчараз Аԥсуа Ҳәынҭқаррахь изеихаз.
Даҽа-ганкахьала ари азҵаатәы ҭаҳҵаауеит ҳәа ҳҽазаҳкыр, (уи мҳәакәангьы ҳзавсуам) усҟантәи аамҭазы Аԥсны аҟара Византиа иадҳәалаз Кавказ даҽа тәылак узыԥшаауамызт. Ҳара ҳгәанала, ус иҟалеит Византиеи Аԥсни рыбжьара 550 шықәсазы имҩаԥысыз Трахеиатәи аибашьра ашьҭахь. Иара уи аибашьрагьы зыхҟьаз – абазгааи аԥсилааи рҽеидкылан хазы ҳцоит, ихьыԥшым Аԥсуа Ҳәынҭқарра ҟаҳҵоит ҳәа рҽахьазыркыз ауп. Мамзар, уаанӡа Византиа аимператор Иустиниан Актәи иаҳҭынраҿы, хаҭала иара дзыхьчоз абазгаа ракәын. Абазгаа рхәыҷқәа аҵара ахьырҵоз ашколгьы аартны иман. Аибашьраан ир ажәылара ианнеиуаз арӷьарахьтәи рган аанызкылозгьы абазгаа-аибашьцәа ракәын…
Хыхь ишаҳҳәахьоу еиԥш, абазгааи аԥсилааи рҽеидкылан – Аԥсны зхы иақәиҭу ҳәынҭқарран иҟаҳҵоит ҳәа ианалага – Византиа аимператор Иустиниан Актәи драбашьт акәымзар, аԥсуаа раҟара Византиа иазааигәаз даҽа жәларык ыҟамызт.
Уиазы акәзаргьы ауеит, Арчили Мири Аԥсуа Ҳәынҭқаррахь рхы рыхьчарц изеихаз.
Ҳара иҳазцәырҵт даҽа-гәаанагаракгьы. Уи ара имҳәакәангьы иаҳзааныжьуам. Изыдҳәалоугьы, ашьҭахь Аԥсҳа Леон ԥҳәысс иигаз Мир иԥҳа Гәырандыхәт лоуп.
Егьа инаҳарҳәы-ааҳарҳәыргьы – Гәырандыхәт ԥсыуа хьӡуп. Ҳара ҳтәала, Аԥсырҭ ахьӡ раԥхьатәи Аԥсҳацәа ишрыхьӡырҵоз еиԥш, Аԥсны раԥхьатәи аҳкәажәцәагьы Гәырандыхәт акәзар ҟалап хьӡыс ирымаз.
Избан, уи аҩыза агәаанагара зсоуи?
Аԥсырҭ ахьӡ аҭоурых аҿы зегьраԥхьаӡа иахьаабо – аргонавтаа ирызку рлегендаҿы ауп.
Уаҟа ишҳәо ала, Иазон дызҭааз Аколхцәа рҳәынҭқар Аеҭ (иара абри ахьӡгьы абызшәаҭҵааҩцәа излашьақәдырӷәӷәахьоу ала аԥсуааи аедыгьааи роуп изтәу) иԥҳа Медеиеи иареи еигәаԥхеибашьеит. Аеҭ уи дамыргәырӷьеит азоуп иакымкәа-иҩбамкәа азҵаатәқәа ӡбатәыс Иазон иҿаԥхьа изықәиргылаз. Медеиа излаиҵалҳәоз ала Иазонгьы урҭ рҭакқәа ҟаиҵон. Аха азҵаарақәа ҵыхәаԥҵәарак рымамшәа анырба, насгьы акы аҵкьыс егьи еиҳа иуадаҩны Аеҭ иқәиргыло даналага, Иазони Медеиеи рыҽӡаны, ибналаны Бырзентәылаҟа еихеит.
Иазони Медеиеи шыбналаз заҳаз Аеҭ дԥаԥашькт. Иҷкәын Аԥсырҭ дрышьҭеиҵеит. Аԥсырҭ иаҳәшьа Медеиеи Иазони данрыхьӡа, чарҳәара изуны дыршьит. Анышәгьы дамардеит, уажәы Баҭым ҳәа изышьҭоу Аҷара аҳҭнықалақь аҭыԥ аҿы. Ашьҭахь уа идыргылеит «Аԥсырҭ» ҳәа хьӡыс изауз ақалақь.
Ари зыӡбахә ҳҳәаз ахҭыс аныҟалаз ашьҭахь зқьи хәышә шықәса ааҵуаны – ҳазну аамҭа афбатәи ашәышықәсазы Трахеиатәи аибашьраҿгьы аԥсуаа Аԥсҳас ирымаз Аԥсырҭ ихьӡын…
Еиҭаҳҳәоит, арҭ аҭоурых иазынхаз ҩыџьа Аԥсҳацәа Аԥсырҭ рыхьӡын.
Ажәытәӡатәи Аԥсны аҳкәажәцәа ирыхьӡқәаз ҳәа аҭоурых акгьы ҳзааннамыжьт. Аха, ҳара ҳгәанала, аҳкәажәцәа рыхьӡқәа рыҩнуҵҟа, ҳәарада иналкаау аҭыԥ ааннакылон Гәырандыхәт. Фантазиоуп ҳәа зҳәогь дҟалашт. Иҟалоит ифантазиазаргьы, амала, аҭоурыхтә факт унапы ианакым – ари аиаша иазааигәоу фантазиоуп ҳәа уҳәар ауеит.
Ус анакәха, ҳҭоурыхтә фантазиа иацаҳҵоит.
Аԥсҳа Леон инаиркны, Аԥсуа Ҳәынҭқарраҿы аҳкәажәцәас иҟаз зегьы қырҭцәан, аӡәызаҵәык даарылхны. Уи 893 шықәса инаркны 922 шықәсазынӡа Аԥсҳас иҟаз Константин аҩбатәи иԥҳәыс лакәын.
Аԥсҳа раԥхьатәи иԥҳәыс Ҭао-Қларџьеҭтәи аҳәынҭқар Адарнас диԥҳан. Уи лахьтә диман аԥа – ашьҭахь 929
шықәса инаркны 957 шықәсазынӡа Аԥсҳас иҟаз Гьаргь Аҩбатәи. Константин аҩбатәи иԥҳәыс – Ермантәыла аҳәынҭқар Сумбат иԥҳа лакәын. Ҳара иҳаздыруам Аԥсҳа Константин раԥхьатәи иԥҳәыс илыхьыз, мамзаргьы уи деибга-дызҩыда дшыҟаз Ермантәыла аҳәынҭқар Сумбат иԥҳа дааиго.
Иаадыруа, уи инадҳәаланы аҭоурых иазынхаз ахҭыс ауп.
Ажәбатәи ашәышықәса анҵәамҭеи ажәабатәи ашәышықәса алагамҭеи рзы Аԥсҳас иҟаз Константин Ахԥатәи уаанӡатәи Аԥсҳацәа реиԥш Аԥсуа Ҳәынҭқарра арҭбаара даҿын. «Маҭиани Қарҭлиси» излаҳәо ала: «Аԥсҳа Константин Ахԥатәи Қарҭли инапаҿы иааигеит, аха уи игәамԥхеит Ермантәыла аҳәынҭқар Сумбат. Уи дидгылт Константин иабхәа – Ҭао-Қларџьеҭтәи аҳәынҭқар Адарнас… Уигьы џьашьатәӡам, избанзар, имаҳә Аԥсҳа Қарҭли Аԥсны ианадиҵа имч ӷәӷәахон. Ауара, аҭынхара аӡәгьы агәхьаа икымызт, зегь зыцәшәоз Аԥсуа Ҳәынҭқарра аӷәӷәахара акәын. Убри азоуп Аԥсҳа Константин Ахԥатәи иабхәа Ҭао-Қларџьеҭ аҳәынҭқар Ермантәыла аҳәынҭқар дидгылан имаҳә дызиабашьыз. Даҵахеит Аԥсҳа. Ермантәыла аҳәынҭқар Сумбат дытҟәаны дигеит, аха «дитҟәеит» ҳәа ҳәоуп акәымзар, «ҳаҭыр ду иқәҵаны Сумбат иаҳҭынра дыҩнан».
Зураб Анчабаӡе излаиҩуа ала, «аԥсуаа ихьмыӡӷыршьеит Аԥсҳа дытҟәаны Ермантәылаҟа дахьыргаз, уи дыԥсыҽуп, Аԥсҳара изныҟәымгеит, иаԥсоу, иӷәӷәоу Аԥсҳас дҟарҵарц ргәы иҭоуп ҳәа Сумбат ианиаҳа, Аԥсҳа Константин Ахԥатәи Сумбат иԥҳа диҭаны, Қарҭлигьы изырхынҳәны, хьыӡла-ԥшала диргьежьт Аԥсныҟа».
Ақырҭуа аҳцәа рыԥҳацәа рнаҩсан, Ермантәыла аҳәынҭқар Сумбат иԥҳазаҵә лакәын Аԥсуа Ҳәынҭқарра аҳкәажәс иҟалахьаз.
Абри аҭоурыхтә фактгьы машәыршақә иаасымгаӡеит.
Ҳара ҳтәала, Аԥсҳа Леон иԥҳәыс, ақырҭуа аҳ Мир иԥҳа, Аԥсны аҳкәажә Гәырандыхәт лыхцәажәара мариам. Имариам, избанзар, лыԥсҭазаарагьы мариамызт.
Аԥсҳа Леон – усҟаназ Кавказ атәылақәа рҳәынҭқарцәа зегьы ирылыркаауаз, – арабцәа рыр рԥызацәа иреиӷьыз ҳәа иршьоз Мурван Адагәа дԥыххааса дықәызҵаз ҳәа адунеи аҿы иџьашьаны зыӡбахә иалацәажәоз хаҵа диццеит Гәырандыхәт. Хыхь ҳара иаҳҳәеит Анаҟәаԥиа ианеибаба игәаԥхеибашьеит ҳәа. Ус ҳазҳәаз ақырҭцәа рҭоурыхтә хыҵхырҭа «Маҭиани Қарҭлиси» ауп. Аԥсҳа Леон дзылгәамԥхарыз – иабду аҳазарцәа рхаканс (аҳәынҭқарс) дыҟазҭгьы, иан лаҳәшьа аиҳабы – Византиа аимператор иԥҳәыс лакәызҭгьы, уи лыҷкәын «Леон -Ҳазар» – ашьҭахь Византиа аимператорс дҟалазар.
Ҳара агәра аагоит Гәырандыхәт Леон дахьигәаԥхаз Қарҭли аҳ Арчили уи иашьа Мири (Гәырандыхәт лаб) шеигәырӷьаз. Еигәырӷьеит, избанзар, ртәыла аиқәырхараҿы, рыжәлар рыхьчараҿы ргәыӷрақәа здырҳәалашаз амаҳә дроуит. Иаҳа ииашахоит рыԥхыӡ иалашәар ирызхамҵоз Аԥсҳа Леон дыбӷаны Анцәа жәҩанахьтә дырзылбааишьҭит ҳҳәар.
Адунеи злеибарку ауа-иуа кьынтыжә-маҟа ҳәа жьрацәарала ауп. Аҳәынҭқаррақәа рыбжьара уи аҵакы еиҳагьы еиҳан. Аҳәынҭқарцәагь – уаауп. Урҭ рыҩнуҵҟагьы бзиарамзар цәгьа зымхәыцуа, зегьы рзы згәы аарту шыҟоу еиԥш, зхы укыр зҿы узымкуа, абна илоу қәыџьмаҵас зыблақәа ашьа рхылан аҟаҿы-ҟыҿыҳәа ицҳауа иреиԥшугьы ҟалалоит.
Убас иҟоу иааигәа-сигәа агылара аӡәгьы ишиҭахым еиԥш ауп, имԥынгьы ишықәымло. Имԥын иқәлом, аха уи игәра ганы ҭынч изтәару? Убриазоуп, аиҳараӡак, егьырҭ аҳәынқарцәа рыҽзеидыркыло, аиқәышаҳаҭрақәа зрыбжьарҵо, жьра-цәарала рыҽзеибадыркуа.
Нас хаҭала зҳәынҭқарра ахоура-ҵоура ҭбаа-ҭыцәыз, зымч-зылша ӷәӷәаз, зеибаркыра ыҟаз Аԥсҳа Леон Қарҭли аҳцәа ршьа-рда иалҵыз Гәырандыхәт ихы данадикыла – Арчили Мири жәҩангәашәԥхьара рзаатит. Мир ԥа димамызт, ԥҳацәан имаз. «Иԥсы шҭаз урҭ зегьы хазы-хазы рԥсҭазаара ирманшәалт…» ҳәа аҳәоит «Маҭиани Қарҭлиси». Амала, урҭ иԥҳацәа рахьтә зыхьӡ ҳәоу Гәырандыхәт заҵәык лоуп. Егьырҭ изыццазгьы даргьы рыхьӡқәа ҳәаӡам. Уигь еилкаауп, аҭоурыхтә хыҵхырҭақәа рҿы зыхьӡқәа аанхаз, рыжәлар рыхьӡ рҳәаратәы џьара ак ҟазҵаз, акы зуз роуп.
Ус аҭоурых иазаанхаз Қарҭли аҳцәа рымаҳә Аԥсҳа Леони уи ихы иадикылаз, ашьҭахь Аԥсуа Ҳәынҭарра зегьраԥхьаӡатәи аҳкәажә лакәны иаацәырҵыз Гәырандыхәти роуп.
Хыхь ишаҳҳәахьоу еиԥш, Леони Гәырандыхәти ииашаҵәҟьаны игәаԥхеибашьоу, Арчили Мири рыбзоурала акәу здыруада, аха ус егьа иҟазаргьы, Гәырандыхәт Аԥсуа Ҳәынҭқарра раԥхьатәи аҳкәажә ҳәа лзырҳәеит.
Аԥсуа Ҳәынҭқарра раԥхьатәи аҳкәажә – Гәырандыхәт лыхьӡ ҳаиҭазыгьежьуеит. Хыхь инаҵшьны излазгәаҳҭахьоу ала, уи ԥсыуа хьӡуп.
Қарҭли аҳ иԥҳа аԥсуа хьӡы лыхьӡызҵада?
Ари азҵаарагь машәыршақә иаҳҿамшәаӡеит. Амала, еиҭаҳҳәоит, ҽа-жәларык, ҽа-милаҭк ирыҵанакуа аԥҳәыс лыхьӡгьы, ахаҵа ихьӡгьы дара ирышьашәалам, ус уҳәар ауазар, ирцәам-иржьым рахь ажәытәан, уарла-шәарлоуп акәымзар неишьа амаӡамызт, ҵаҵӷәык ыҟаӡамкәа. Аҵаҵӷәы ҳәа ззаҳҳәо – аҭоурыхтә факт ауп. Уи аҩыза афакт ҳнапы ианакым, иаҳзаанхаз ҳгәаанагара ауп.
Ус анакәха, еиҭа ҳаиасып ҳгәаанагарахь.
Гәырандыхәт абшьҭрала ақырҭуа аҳ Мир диԥҳан. Уи аганахьала џьара ҿарԥак узыԥшаауам, дақырҭуа-шьҭроуп. Лан, ланду уҳәа рышҟа ҳаиасыр – урҭ зусҭцәаз, изхылҵшьҭраз ҳәа акгьы ҳаздырӡом, аҭоурых акгьы ҳзааннамыжьӡеит. Азҵаара абас иқәҳаргылар:
Гәырандыхәт ланду, мамзаргьы лан Аԥсҳацәа дырхылҵшьҭразҭгьы? Анду, ма ан лыхьӡ наган илыхьӡырҵазар? Ажәакала, Аԥсҳацәа дыркьарзызҭгьы? Ма Арчили Мири арабцәа ирыцәшәаны, рҭаацәарақәа рыманы, рхы еиқәдырхарц Аԥсныҟа, Аԥсҳа Леон иахь раара ржьра-цәара иадҳәалазҭгьы?
Арҭ азҵаарақәа хыҭҳәаауп, ииашаӡам ҳәа рыгәҭасра мариоуп, ииашоу-ииашаму реилкаара аасҭа.
Ус акәымзар, аԥсуа хьӡы Гәырандыхәт Қарҭли аҳ иаҳҭынра иҩназҵарыз? Уахь неишьас иаиузеи? Иаҳҳәап, Аԥсҳацәа рхқәа шьҭыхны изларкыз ала урҭ рыԥҳа, мамзаргьы раҳәшьа Қарҭли аҳ дирҭомызт, драҭәаршьомызт… Аха аԥсуаа ирыҵаркуаз абшьҭрақәа, иаагозар аԥсилаа, мсымаа, абазгаа, асаныгцәа уҳәа рхадак иԥҳа лакәзар?
Адунеи аҿы, хыхь иқәтәоу Анцәа ианигәаԥха, иҟамлауа акрыҟоума?!
Ажәакала, ҳарҭ ҳгәаанагарақәа мӡаӡакәа иаартны иаҳҳәеит. Ажәытә аамҭа иаҳцәалаӡыз, иаҳзымыӡбо азҵаатәқәа ҳарҭ аҭоурых знапы алаку апублицистцәа аҭоурыхҩҩцәа ишрықәҳажьуа еиԥш, арҭ азҵаатәқәагьы дара ирзынҳажьып…
Ус ҳҳәа, егьыс ҳҳәа, аԥсуа хьӡы шлымаз еиԥш, аԥсуа шьагьы лылан ҳҳәаргьы, Аԥсуа Ҳәынҭқарра раԥхьаӡатәи аҳкәажә Гәырандыхәт абшьҭрала дақырҭуан. Кавказ ажәларқәеи амилаҭқәеи зегьы еизакны Аԥсуа Ҳәынҭқарра ду аԥҵара хықәкы хадас измаз Аԥсҳа Леон иполитика дадгылозу Аԥсны аҳкәажә Гәырандыхәт? Уи азҵаатәы аԥсҭазаараҿы анагӡараҟны лхаҵа дарӷьажәҩан дивагылазу? Ҳара ҳгәанала, Аԥсҳа Леон дарӷьажәҩан дивагылан Аԥсны аҳкәажә Гәырандыхәт.
Ус акәын ҳәа ҳзырҳәо аҿырԥштәқәа рацәоуп.
Егьырҭ зегь ракәым, Леон иаамышьҭахь еиуеиԥшым ашықәсқәа рзы Аԥсҳацәас иҟаз лԥацәа – Феодосиа, Дмитри, Гьаргь рҭаацәарақәа рылалара, ҳара ҳтәала, еиҿызкааз Гәырандыхәт лоуп.
Урҭ хазы-хазы ҳарзааҭгылап ҵаҟа.
Аҭоурыхтә хыҵхырҭақәа рҿы Леон Аԥсҳас даныҟазтәи аамҭа еиуеиԥшымкәа ауп ишаарԥшу. Убас, иаагозар ҿырԥштәыс, С. Џьанашьиа «Аԥсуа Ҳәынҭқарра анцәырҵызтәи аамҭеи усҟантәи аҭагылазаашьеи» ҳәа зыхьӡу иусумҭаҿы иазгәеиҭоит, уи цәырҵит ҳәа аабатәи ашәышықәса анҵәамҭазы. Ҳара ҳтәала, С.Џьанашьиа дзырҟьалаз Вахушти иоуп, «786 шықәсазы Леон Аԥсҳас дҟалеит» ҳәа шьақәзырӷәӷәози, насгьы ақырҭуа ҭоурыхтә хыҵхырҭа «Маҭиани Қарҭлиси» аҿы ажәеизатәи ашәышықәсазы Леонаа ҩыџьа ыҟазшәа ианҵаны, Аԥсны аҭоурых хыла-гәыла еилазырҩынтзи. Вахушти иқәшаҳаҭуп Броссегьы, аҵыхәтәаны Џьавахишвилигьы.
Убарҭ рышьҭахь дықәгылеит, Баграт Ахԥатәи иԥсҭазаара даналҵшаз аламҭалазы хаҭала Аԥсҳацәа рдиван (рсиа) ҩны иаанижьыз зыԥшааз, ицәырызгаз Е. Ҭаҟаишвили, уигь дақырҭуа ҵарауаҩуп. Ҳарҭ аԥсуаа уи ақырҭуа ҵарауаҩ игәалашәара аҿаԥхьа ҳхырхәозароуп – Баграт Ахԥатәи ииҩыз «ҳарҭ иахьа уажәраанӡагь ишахәҭоу еиԥш иҳазҭымҵаац «Аԥсҳацәа рдиван» ахьцәыригаз мацаразы.
Е. Ҭаҟаишвили иара Баграт Ахԥатәи Аԥсҳас даныҟаз ашықәсқәа инадыркны, егьырҭ Аԥсҳацәа анахагылазтәи ашықәсқәа шьақәирӷәӷәеит. Леон Аԥсҳас дыҟан иҳәеит 746 шықәса инаркны 791 шықәсазынӡа.
Араҟа иазгәаҭатәуп, Леон «Аҩбатәи» ҳәа дара ицәырыргаз Е. Ҭаҟаишвилигь дшадгылоу. Убри азҵаара заҵәык аҟны ауп Е. Ҭаҟаишвили ҳахьиқәшаҳаҭым.
Арҭ ацәаҳәақәа равтор агәра ганы сыҟоуп Аԥсҳа Леон ҳәа иҟаз аӡә шиакәу.
Абасала, уи Аԥсҳас дҟалеит 738 шықәсазы имҩаԥысыз Анаҟәаԥиатәи аибашьра аламҭалазы. Ус анаҳҳәа, Леон Аԥсҳас дыҟан, хыхь ишазгәаҳҭахьоу еиԥш, 738 шықәса инаркны 791 шықәсазынӡа. 791 шықәсазы Леон
иԥсҭазаара даналҵ ашьҭахь Аԥсҳас дҟалеит уи иԥа аиҳабы Феодосиа Аҩбатәи.
Леон иԥсы шҭаз иԥацәа аҭаацәарақәа ирылалоу, уи иԥсҭазаара даналҵ ашьҭахь Аԥсны аҳкәажә Гәырандыхәт лакәу ус ҟазҵаз ҳаздыруам, аха урҭ ахҩыкгьы иааргаз рыҳәса – ашьҭахь Аԥсны иаҳкәажәцәахаз, қырҭцәан.
Мшәан, Аԥсҳа Леон ихықәкы хада Кавказ иҟаз аҳрақәа зегьы Аԥсуа Ҳәынҭқарра анапаҵаҟа аагара акәымзи. Убри азҵаатәы анагӡараҿы Леон иԥҳәыс, Аԥсуа Ҳәынҭқарра раԥхьатәи аҳкәажә Гәырандыхәт, ҳара ҳтәала, зегьы рганахьала лхаҵа дивагылан – амч аиааира ахьагоз иалыргон, иахьамгоз – адипломатиара аалырԥшуан.
Адипломатиара иаалырԥшуаз акәӡами ирыҵаркуаз лыҷкәынцәа ахҩыкгьы ақырҭуа аҳцәа рыԥҳацәа ахьааргаз. Иаагозар, Леон иаамышьҭахь Аԥсҳас иҟалаз уи иҷкәын еиҳабы Феодосиа Аҩбатәи, иан Гәырандыхәт илыбзоуроуп, Ҭао-Қларџьеҭ знапаҿы иҟаз Ашот Куропалат иԥҳа дахьааигаз.
Усҟан иҟаз ақырҭуа аҳрақәа аԥхьагылара еимакны, рхы-рыԥсы иамеигӡа, рыхәцәқәа еибакны ишнибарҵәоз ибзианы иҩит И. Џьавахишвили, «Ақырҭуа жәлар рҭоурых» ҳәа зыхьӡу иусумҭаҿы. «Урҭ аҳрақәа ирхагылаз аҳцәа ирылшоз зегьы ҟарҵон, игәыла идгьыл, имал имхны иара иаҳра ирҭбаарц. Убас маҷ-маҷ егьырҭ зегьы дыриааирц. Дарбанзаалак дзызхәыцуаз иара феидак злалигашаз акәын… Зны-зынла маӡала, нас иаартны, аргама еиҿагылан еибашьуан».
Зураб Анчабаӡе иакәзар, Леон иаамышьҭахь Аԥсҳас иҟалаз Феодосиа ақырҭцәа реимак зегьраԥхьаӡа ихы злаирхәыз далацәажәоит абас: «Кахеҭиа ахада Григол Қарҭли шьҭихт. Егьырҭ ақырҭуа аҳрақәа рхадацәа уи ргәамԥхеит. Зегь раԥхьа Григол диҿагылт Ҭао-Қларџьеҭ ахада, Аԥсҳа Феодосиа иабхәа Ашот Куропалат. Уи дидгылт имаҳә Аԥсҳа Феодосиа».
Анаҩс иациҵоит: «Феодосиа иабхәа дицәнымхон акәӡам дызидгылаз, Қарҭли иара ихаҭагьы дазышәа_
рыцон, аха макьаназы иаахтны Қарҭли азы аибашьра дзалагомызт, имч-илшара иҵегьгьы ирӷәӷәар акәын. Уи азоуп иабхәа дызидгылаз. Насгьы иабхәа уиаҟара дицәшәомызт, Кахеҭиа ахада Григол еиԥш. Ари аибашьра Қарҭли агаразы Аԥсҳацәа наҟ-наҟ имҩаԥыргараны иҟаз аибашьрақәа ирхацыркын…»
Аамҭақәа ус иҟан. Адунеи ду агьаргьаласа ианын…
Қәҭешь инхоз аԥсаа ргәалашәараҿы излаанхаз ала, уи аҩыза аҵых бааԥс жәытә-натә аахысгьы Аԥсны иҟамлацызт. Анцәа ихы иадкылан имаз идгьыл зиҭаз аԥсаа дрыцәгәышызшәа, аԥш зымҵәаз аӡлагара алуқәа реиԥш ажәҩан еибафон. Адгьыл иахаҳаз аԥҭа еиқәаҵәа самсалқәагь азмырхакәа, идыд-мацәысны аҵықь-аҵықь ҳәа Аԥсаа рӡиас ду ахы ахьыҵнахуаз Амарантәи ашьхара аиҩхаақәа ирҭадыдуан.
Ахагара азаазшәа аԥша иаакылҟьаз, аууы ахга, аккара еиларгьежьуа-еилархынҳәуа Қәҭешь аладахьтәи акәакь зымҽхакыз аџьра иажәлеит, рымчқәа ԥибашәарц аҭахызшәа.
Ацгәы-ԥсы дәылган адәахьы иузкаршәуам ҳәа ззырҳәо ҵхы бааԥсын. Зыҩнқәа рышәқәеи рԥенџьырқәеи ыҵарҟаца иаркны, зыблақәа ҭааӡа иҟаз рцәа цәашьқәа кны, қәҭешьаа рылахь-рыџьымшь ӡатәуа хәыҷи-дуи Анцәа имҵаныҳәон.
Ауаа ҟадыџь, аԥсҭазаара ду ашьац иаӷрамгылаӡакәа иахысҵәҟьахьоугьы, Анцәа иҿаԥхьа гәыбӷан рхы иаҭо «ҳаҭоумҵан, ҳаҭоумҵан, ҳамдырра иахҟьаны џьара акы ҳампыҵҟьахьазар» ҳәа ишьамхнышгылан, зны ажәҩан ахь рнапқәа шьҭыхны иҟыжә-быжәуан, нас Анцәа исахьа иагәӡуан. Анцәа исахьа иагәӡан анаҳҳәа, араҟа иџьоушьаша акгьы ыҟаӡам. Иасҭа Қрисҭа аџьар дадырҟацала иԥсҭазаара даналырх ашьҭахь иԥсы ҭалан, ажәҩан ахь данхала, ақьырсиан динхаҵара ара адгьыл аҿы адунеи иалазырҵәоз иапостолцәа жәаҩаҩык рахьтә ҩыџьа Андреи Аԥхьанаԥхьеи Симон Кананити
арахь Аԥсныҟа, хаҭала, Ԥсырӡхаҟа раарагьы зынӡа машәыршақә иҟамлаӡеит. Урҭ ааит ақьырсиан динхаҵара гәыла-ԥсыла издызкылахьаз абазгааи аԥсилааи рахь. Кавказаа ақьырсиан динхаҵара рыларҵәара, ақырҭуа ҭоурыхҩҩцәа уи зегьы надырҳәы-аадырҳәырц ишалагазгьы, иара уажәгьы ишаҿугьы, кавказаа рыларҵәара иахьалагаз Аԥснынтә ауп, ахәҭакахьала, Ԥсырӡхантә. Ус анакәха, аԥсуаа ахәбатәи ашәышықәсазы алазцәа ирылагәан ақьырсиан динхаҵара рыдыркылазшәа ақырҭцәа иаԥырҵаз ртеориа ԥаршеигьы ҵакы амаӡам, 325 шықәсазы имҩаԥгаз ақьырсиан динхаҵара аусзуҩцәа Никеиатәи реизара ду Пицунда аепсикоп Стратофил дызлалахәыз ала.
Хыхь ҳазлацәажәоз аҵых хьамҭа қәҭешьаа зегьы даарылкааны зыхәда иқәҳаз Аԥсҳа Гьаргь иакәын. Қәҭешь иаҳҭынраҿы ацәа цәашьқәа кахаа иаркын. Адыд бжьгьы иаҳауамызт... амацәысгьы ибомызт... Деишәара-еиҵараха аишәа еиужь дахатәан, мыцхәы ихьамҭахаз ихы-мыжда ааникыларц иҭахызшәа, ауардын иаҵадыргыло асаԥыџьқәа реиԥш, иҩнапык ихацламҳә иаҵарӷәӷәа икны. Зны-зынла дҩагылан, аҽырҩырҭа аиԥш зхоура-ҵоура еиҵҳәаз, Аԥсуа Ҳәынҭқарра иаҵанакуа азҵаатәқәа данрылацәажәо, еиҳа зажәа иазыӡырҩуа, иара иҳәашьа «мышәҟәыш иҟәышуп» ҳәа зумҭа-зҳәамҭа ыҟоу, Анаԥа-Нагеи Ԥсыжи Аԥсаа рӡиас дуи рыбжьара ажәлар рҿы унеишь-уааишь ҳәа зарҳәо, Ерцахә асы анықәнаулак ишыҟало еиԥш, иҟәаш-ҟәашӡа ишлахьоу, еизаны аизара ду ахьымҩаԥиго ауада уажәы дазкуамызт, иҭшәахеит... Ахи аҵыхәеи шәынтә дахысхьан. Аха, зегь дара ракәын – ҭынч дызтәомызт... ҭынч дызныҟәомызт... ажәакала, Аԥсҳа Гьаргь иаҳҭынра дазкуамызт. «Адунеиаҿ цәгьарас иҟасҵахьаз? Иакәым ззызухьадаз? Зымҩа саԥгылада? Сзыгәҭасда?» – абарҭ зҭак изыҟамҵоз азҵаатәқәа еишьҭала-еишьҭала, ихы аҭагьежьра ианаҟәымҵлак, дҩаҵҟьан иуада еиужь ахыаҵыхәа шьаҿала ишәозшәа дахысуан. Аха зегь дара ракәын, урҭ азҵаарақәа данныҟәозгьы, дантәаз еиԥш, ихы иҭагьежьуа иҭан. Аҵыхәтәаны Аԥсҳа ихәыцрақәа ииасит Аԥсҳацәа рабшьҭрахьы, хаҭала дырзааҭгылеит иаб Константин, иашьа Баграт, иԥҳәыс – Адарнас иԥҳа, иԥацәа Константин, Леон, Дмитри, Феодосиа, Чала, Баграт...
Ажәакала, Аԥсҳа Гьаргь ихәыцрақәа зегьы хазы-хазы араҟа рзааҭгылара ҳалымшаргьы, еиҳа ихадақәоуп ҳәа ҳгәы иззаанаго акык-ҩбак ҳарзааҭгылоит.
Аԥсҳа Гьаргь иабду Баграт аҭаацәара дахьалалаз Константинополь аимператор иаҳҭынраҿы ауп.
Гьаргь Актәи – Раԥхьатәи Леон иԥа аиҵбы иакәын. Уи Аԥсҳас дыҟан быжь-шықәса. Аха убри аамҭа иалагӡаны Қарҭли Аԥсны адҵара илшеит. Аха, даҽа-ганкахьала иԥҳәыс длаӷахеит, агәырџьқәа – лара лашьцәа – ишакәым урызныҟәеит ҳәа ҽыҵгас иҟаҵаны. Гьаргь Актәи зықәра нықәсхьаз хаҵан. Иашьеиҳаб Дмитри иԥсҭазаара даналҵ, иҷкәын аиҳабы иаб иҭыԥ ааникыларан иҟан, аха иара мап икит. Мап икит избанзар Раԥахьатәи Аԥсҳа Леон иԥацәа ахҩыкгьы иара ишьҭахь инеиҭынеиҭакуа акәзаргьы Аԥсҳацәас иҟамлакәа урҭ рыхшара рахь имиасааит ҳәа иуасиаҭ ажәа нханы иҟан рҳәеит. Аха ус акә, егьыс акә Аԥсуа Ҳәынҭқарра Раԥхьатәи Аԥсҳа Леон иԥацәа ахҩыкгьы ԥсҳацәахеит.
Рыцҳарас иҟалаз, Гьаргь Актәи иԥсҭазаара даналҵ, иԥҳәыс лчарҳәарала иҿахҵәеит аԥсуаа рыԥҳара адинастиагь. Уи ииаст Шавлианаа рахь.
Ҩажәа шықәса иахагылаз Шавлианаа лахҳәаны, Константинопольнтә ихынҳәыз Баграт иргьежьт Аԥсҳацәа рдинастиа. Уи, хыхь ишазгәаҳҭахьоу еиԥш, Константинополь аҭаацәара далалахьан. Иҷкәын Константин Ахԥатәи дарӷьажәҩан дивагыланы ауп рыԥсадгьыл ахь ишыгьежьыз. Иаб Баграт иԥсҭазаара даналҵ, Аԥсҳас дҟалеит Константин Ахԥатәи. Константин Ахԥатәи
иԥсҭазаара даналҵ Аԥсҳас дҟалеит дыҵәҩаншьапны иҵагылаз иԥа, аҭоурых аҿы Аԥсҳа Гьаргь Аҩбатәи ҳәа иаанхаз.
...Аԥсҳа Гьаргь иацы акәызшәа уи ахҭыс аныҟалаз иԥа аиҳабы даниз амш игәалашәеит. Усҟангьы уахеиԥш идыдуан, имацәысуан. Аԥсаа рӡиас ду иааҭҟьаз аурҭ – зны иҳәҳәон, нас иҵәаа-ҵәаауан. Ашарԥазы уи аурҭ иналҩит асаби иҵәаабжь. Гьаргь ԥа диоуит.
Зегь реиҳа игәырӷьаз ҿыц адунеи иқәлаз асаби иабду Константин иоуп. Ҩыла иҭәыз аԥаҭхь ааган ианидыркы, ҿыц ииз имаҭа дныҳәаны, иажәа хиркәшеит абас:
– Уажәшьҭа сгәы рҭынчны сынарцәымҩа сықәлоит, агәра згеит, зхьышьаргәыҵа ҳакәхшоу Анцәа ибзоурала – Аԥсуа Ҳәынҭқарра Аԥсҳацәа агхараны ишыҟамлоу...
Аԥсҳа Константин иқәра акыр ишнықәсхьазгьы, дхьиҭҟәыҭуа уаҩы димбацызт. Игәы-ишьамхы еицнеиуа дшыҟазгьы, иԥаҭхь иикыз иҿахьы иҩеигаанӡа игәы акы ныҵалан, иԥаҭхьгьы импыҵыҩрт, иаргьы дынхьашьшьит. Даашьҭԥаа днаган дахьнықәырҵаз, аӡы иҿархәхәо ишихагьежьуаз иԥсы ихыҵт...
Амаҭа иира...
Аԥсҳа иԥсра...
Гьаргь Аԥсҳа ҳәа агәыргьын ихаҵара – абарҭ зегь еиқәшәеит.
Ажәабжь хлымӡаах ахыҵәеит Аԥсынра.
Мчыбжьык дыкҿан Аԥсҳа Константин. Ладанатә, ҩадантә, лбаантә зҳәаз еиԥш Аԥсуа Ҳәынҭқарра акәакьқәа зегь рҟнытә аџьар аԥсрахьы амҩа иқәын. Аԥсны-моу Нхыҵ-Кавказ, Аахыҵ-Кавказ атәылақәа зегьы рҟнытә – иаагозар, аҳазарцәа, ауаԥсаа, аҟарачқәа,
абалкарцәа, ачеченцәа, даӷьсҭанаа уҳәа ҵыхәаԥҵәара рымамызт аԥсрахьы амҩа иқәыз ауаа.
Аԥсыжра аҽны Аԥсуа Ҳәынҭқарра аҳҭынраҿы акәым, Қәҭешь ахи-аҵыхәеи уаала иҭәын. Аҳҭнықалақь ауахәама хадаҿы анышә днамаданы ианаақәгьежь иҟалеит даҽа хҭыс дук.
Иара убри аҽны Аԥсны Акатоликос Гьаргь агәыргьын анихеиҵа, Гьаргь, макьана амышәкәан илаҳәаз иԥа днеихагылан, ҿааиҭит:
– Уабду мчыбжьык анаҩсан укьаасуа уахьықәыз днаухагылан аԥаҭхь ала уныҳәаҿа ааникылт. Уи иара изы ҵыхәтәантәи ныҳәаҿан, ҵыхәтәантәи ажәақәан. Уара уиреи уабду иԥсҭазаара иалҵреи еиқәшәеит. Ус игәаԥхеит ҳазшаз Анцәа. Ус анакәха, уабду ихьӡ ухьӡзааит, имаҭара уаԥсахааит, Аԥсҳара ныҟәугартә Анцәа илԥха-игәыԥха уцзааит...
Ашьҭахь шьоукы «д-Аԥсҳауп, Аԥсҳа ииҳәогьы, ииуагьы, иҟаиҵогьы бзиоуп, аха ус аныҟәара аԥсыуарамзар ҟалап» ҳәа зҳәақәаз ҟалеит.
Аԥсҳа Гьаргь ииашаҵәҟьан Анцәа илԥха-игәыԥха иоуит – 929 шықәса инаркны 957 шықәса рзынӡа д-Аԥсҳан. Уи аамҭа аҩнуҵҟала Аԥсуа Ҳәынҭқарра еизҳа-зыӷьеит. Акахцәагь уи иҿаԥхьы рхы ладырҟәит.
Аԥсны аабатәи ажәабатәи ашәышықәсқәа ирыҵаркуа аҭоурых салацәажәоит ҳәа иалаго, иаԥхьа иаагылоит ақырҭуа ҭоурыхҩҩцәа еиларҟәаҟәаз, идырхәанчаз. Аԥсуа Ҳәынҭқарра Аԥсҳацәа, урҭ аҭоурыхҩҩцәа ртәала, уахгьы-ҽынгьы изызхәыцуаз Қырҭтәыла «шеидырҵаша» азҵаатәы акәзаап...
Кавказ мацара акәым, адунеи аҭоурых злеибаркыз, ус аҳәара даара ишуадаҩугьы – еибашьрала акәын. Еснагь иҟан зыԥсадгьыл ахьчара зхы ақәызҵоз, зхы иамеигӡоз
амилаҭ. Иҟан иара убас аибашьра, афырхаҵара иазшамыз амилаҭгьы.
Уажәшьҭа ибзианы еилкаауп аԥсуаа амрагыларахь рхы дырхаанӡа иаԥырҵахьаз рҳәынҭқарра – Абазгцәа Рҳәынҭқарра амраҭашәарахьтәи аҳәаа Ҟәбина аӡиас аҟынӡа ишынаӡоз. Аҭоурых иаздырӡом аԥсуаа еибашьрала уанӡа инаӡеит ҳәа. Аԥсуаа, ачерқьезцәа, адыгаа, аҟабардақәа машәыршақәгьы ианеибашьхьоу ҳәа аҭоурых аанымхеит. Урҭ еизааигәаз, еишьцәаз жәларын. Уара утәы, сара стәы ҳәа еилых рымаӡамкәа иаку жәларны ауп амрагыларахь рхы шдырхазгьы.
Еиҭасҳәахуеит, Амрагыларахь рхы дырхаанӡа Абазгаа Рҳәынҭқарра амраҭашәарахьтәи аҳәаа Ҟәбина аӡиас аҟынӡа ишынаӡоз аҵыхәтәантәи ашықәсқәа рзы ирбаз афбатәи ашәышықәса иаҵанакуа Визанатиа Аимпериа ахсаала ҿыц иаҳәеит. Ишьақәырӷәӷәоуп иара убас, аабатәи ажәабатәи ашәышықәсқәа рзтәи Аԥсуа Ҳәынҭқарра Аԥсҳацәа зегьы дышрылкаау Гьаргь Аҩбатәи. Аԥсуа Ҳәынҭқарра арҭбаа-ҭыцәра аганахьалагьы, амчхара арӷәӷәара аганахьалагьы Кавказ иҟамызт усҟан уи иашьашәалаз даҽа ҳәынҭқаррак.
Анцәа изылԥхаз Аԥсҳан азоуп Гьаргь Аҩбатәи иҭаацәарагьы еихых-еиҵых изрызҳаз: Константин, Леон (аҭоурых аҿы ахԥатәи ҳәа ззырҳәо), Дмитри (уигь ахԥатәи ҳәа изырҳәеит), Феодосиа (аҭоурых аҿы «Феодосиа Алашә» ҳәа даанхеит), Баграт, Чала – ажәакала, фҩык аԥацәа рышьҭахь диоуит аԥҳа – Гәырандыхәт ҳәа зыхьӡырҵаз. Аԥсҳа Гьаргь иԥа аиҳабы Константин, егьырҭ зегь раасҭа иналкааны диқәгәыӷуан. Ииреи иаб иԥсреи ахьеидҳәалаз акәу, иаб иԥсҭазаараҿы аҵыхәтәантәи иажәақәа имаҭа иаԥсҳара иахьазикыз акәу здырхуада – иҿы иаирҳәомызт, аха ииуаз-иҟаиҵоз зегьы уахь ухьанарԥшуан.
Иԥа аиҳабы Аԥсҳас иҟалараҿы иԥырхагамхарц, иара убриалагь Аԥсуа Ҳәынҭқарра иӷәӷәа-ҟацаӡа ишыҟоу иаанхарц ауп зегьраԥхьаӡагьы иԥацәа ҩыџьа – Феодосиеи Баграти Византиаҟа, Константинопольҟа аҵара дсырҵоит ҳәа ҽыӡгас иҟаҵаны издәықәиҵаз, Леони Дмитрии ракәзаргьы – аӡәы Аԥсны Акатоликосс, егьи – епископс иҟасҵоит ҳәа игәы изҭазгьы...
Ажәакала, Гьаргь иԥа аиҳабы Константин иара иаамышьҭахь Аԥсны Аԥсҳас иҟаҵаразы имҩа каххаа иааиртхьан. Уи акәын, зегьраԥхьаӡагьы хықәкыс иамаз Константин Қарҭли ахадас идәықәҵарагьы.
Уара иуҳәо Анцәагьы иуциҳәозароуп акәымзар, иҟоуҵара узымдыруа иааумпыҵахоит.
Ус ихьит Аԥсҳа Гьаргьгьы.
Уи иҟәышреи ихәыцреи цыгәҵыхәеитәит иабду (иан лаб) Ҭао-Қларџьеҭ ахада Адарнас. Константин Қарҭли ахадас дахьыҟаз «уанду слабуп» ҳәа Адарнас неирҭас-ааирҭас, тәарҭас-гыларҭас ишьҭихт. Маӡа-аргама, маҷ-маҷ ихы дынҭаԥан деилеигеит. «Уара Қарҭли аҳәынҭқар ҳәа ауп агәырџьқәа шушьҭоу, ус анакәха, Аԥсуа Ҳәынҭқарра Аԥсҳарагьы, уаҵәы-уаҵәашьҭахь ҳәа ажәҩан ахь урԥшны, инахыга-аахыго аамҭа агара акәымкәа, иахьа ауп иануқәнаго. Иахьынӡаздыруа Аԥсуа Ҳәынҭқарраҿы иудгылоу рацәаҩуп, Қарҭли инхо агәырџьқәа уара узы рхы-рыԥсы иеигӡом, ианаҭахха – аӡгьы иҭалоит, амцагьы иазнеиуеит, урҭ рхалагь ракәым – сара стәқәагьы уара иудгылоит»... – абас мшкы акәымкәа, ҩымш ракәымкәа, икәа дҭалан, имаӷра дҭысуа ихы анҭиҟьа, Константин ианду лаб диқәшаҳаҭхеит.
Амала, Аԥсҳа Гьаргь – Гьаргь Аҩбатәи ҳәа аҭоурых аҿы даанхомызт, инапаҵаҟа иҟаз атәыла ахы-аҵыхәа иахьынӡанаӡааӡо иҟало ахҭысқәа, аҵысҵәҟьа ҷит ҳәа абжьы гаргьы имаҳауазҭгьы. Даҽакуп иԥа аиҳабы Константини уи иабду Адарнаси реиԥылара, реицәажәара хрыҩ ахьазиуз... Ашьҭахь иԥсҭазаара аҵыхәтәантәи ашықәсқәа рҟынӡа ихы иавибон.
Адарнаси Константини реицәажәара анымҩаԥысуаз хәылбыҽхан, адырҩаҽны ашьыжь аԥсуаа рыр Константин иаҳҭынра иакәшахьан...
Уажәраанӡа агәырџьқәа зегьы уара иудгылоит ҳәа Адарнас ииҳәоз башахеит. Дара агәырџьқәа роуп Константин днаган аԥсуаа дрызҭаз. Константин дырбаандаҩны, деиқәԥах дҿаҳәаны, Аԥсныҟа, Қәҭешьҟа дааргеит...
Уара ухазы иалухуа анцәагьы дуцалихыр акәзаап…
Леон Аҩбатәи иԥсҭазаара далҵит 791 шықәсазы. Иаанхеит иԥацәа хҩык: Феодосиеи, Дмитрии, Гьаргьи.
Зураб Анчабаӡе излеиҳәоз ала, уи Аԥсҳас дҟалеит 746 шықәсазы. Ус анакәха, Аԥсҳас дыҟан ҩынҩажәи жәохә шықәса. Ҩышә шықәса рыҩнуҵҟа Аԥсҳацәас жәеизаҩык ыҟан, урҭ рахьтә зегь реиҳа Аԥсҳас иҟаз Леон Аҩбатәи иакәын. Ҳара ҳтәала, иԥсҭазаара даналҵуаз иқәра акырӡа инықәсхьан. Иԥа аиҳабы Феодосиа иуаҩыбжара еиҩишахьан Аԥсуа Ҳәынҭқарра данахагылаз. Аԥсҳара иуан 825 шықәса рзынӡа, мамзаргьы – ҩажәижәиԥшь шықәса. Излаабо ала, иара убригьы иқәра ықәсхьан иԥсҭазаара даналҵуаз. Ишьҭахь Аԥсуа Ҳәынҭқарра иахагылаз иашьа Дмитри иакәзаргьы, усҟан ҩынҩажәи жәаба шықәса дырҭысхьан. Уахь иацаҳҵар Аԥсҳас даныҟазтәи ҩажәи жәаф шықәса – ҳара иаабоит Дмитригь иԥсҭазаара даналҵуаз дышбыргхахьаз. Аха зегь реиҳа иџьоушьаратә иҟоу, Дмитри ҩыџьа аԥацәа шимазгьы, Аԥсҳара зауз хынҩажәи жәаба шықәса инарҭысхьаз иашьеиҵбы Гьаргь иоуп. Абасала, ажәбатәи ашәышықәса абжеиҳарак Аԥсҳацәас иҟаз Леон Аҩбатәи иԥацәа роуп, насгьы урҭ рыуаҩыбжара иҭысхьан ауп Аԥсуа Ҳәынҭқарра ишахагылоз.
Ҩбаҟа ажәа рыла акәзаргьы, ажәбатәи ажәабатәи ашәышықәсақәа Аԥсҳацәас иҟалаз Гьаргь Аҩбатәи иԥацәа (урҭгьы хҩык ыҟан) рышҟа ҳаиасаанӡа Аԥсҳацәас иҟаз еиқәаҳаԥхьаӡоит.
Леон Аҩбатәи иԥа аиҵбы Гьаргь Актәи ишьҭахь, уажәраанӡа ишазгәаҳҭахьоу еиԥш, ҩажәа шықәса Аԥсуа
Ҳәынҭқарра иахагылаз Шавлианаа роуп. Урҭ қырҭцәан. (Еиҳа ииашахоит – ашәанцәан ҳҳәар). Хыхь иаҳҳәахьеит, иара уажәгьы еиҭаҳҳәоит: ҳара ҳгәанала, Гьаргь Актәи иԥҳәыс лашьа иакәын, мамзаргьы, лхаҵа данԥсы дылхалыртәеит.
Гьаргь Актәи иашьа Дмитри иԥа аиҵбы Баграт, ҩажәа шықәса рышьҭахь Византиантә дгьежьуеит, Шавлианаа ахҳәаны, Аԥсуа Ҳәынҭқарра дахагылоит. Уи Леон Аҩбатәи имаҭа иакәын.
Багарт ишьҭахь Аԥсҳас дҟалеит иара иԥа Константин, нас уи иԥа Гьаргь Аҩбатәи.
Аԥсҳа Гьаргь Аҩбатәи иналкааны изааҭгылатәуп. Иаахтны иаҳҳәозар, Аԥсуа Ҳәынҭқарра иахагылаз жәеизаҩык рахьтә зегьы даарылукаартә ихы ааирԥшит. Аԥсҳас дыҟан 922 шықәса инаркны 957 шықәса рзынӡа.
Уи ихаан ауп Қарҭли даҽаӡәы дзаламцәажәо Аԥсуа Ҳәынҭқарра анапаҵаҟахь ианнеиз.
Уи иоуп Византиа апатриарх Николаи Мистик «аланаа ақьырсиан динхаҵара рыларҵәараҿы иулуршаз азы ҭабуп» ҳәа ашәҟәы ззиҩыз.
Аҵыхәтәаны, уи ихаан ауп Аԥсуа Ҳәынҭқарра Кавказ егьырҭ аҳәынҭқаррақәа зегьы ирылыҳәҳәо ианыҟалаз – аҳәынҭқарра хоура-ҵоуралагьы, ҭбаа-ҭыцәралагьы, амч-алшаралагьы.
Урыстәылан Иван Грозныии Пиотр Актәии рҳәынҭқарра ашьақәырӷәӷәараҿы имҩаԥыргоз рполитика иахьачарҳәаҩцәахаз азы рԥацәа ирмеигӡеит, икнаҳан иршьит ҳәа арҵаҩратә ҵараиурҭаҿы аҭоурых арҵаҩыс иҳамаз Татиана Еснаҭ-иԥҳа Қонџьариа абри анҳалҳәа, амца ҳнаркит – зԥацәа ирмеигӡаз закә ҳәынҭқарцәаз ҳәа.
Усҟан ҳарҭ астудентцәа ҳакәым, ҳарҵаҩгьы илзымдыруазар ҟаларын, хәышә-фышә шықәса урҭ раԥхьа Аԥсҳа Гьаргь Аҩбатәигь ус дышныҟәахьаз.
Иҟалаз-шыҟалаз ҳазааҭгылоит.
Гьаргь Аҩбатәи Қарҭли инапаҿы ианааига, уаҟа ҳәынҭқарс дахаиргылт иԥа аиҳабы Константин. Иахьагьы еилкаам, Қарҭли Аԥсуа Ҳәынҭқарра иаламырӡҩакәа (ус рзырухьан уаанӡа Гыртәыла, Гәыриа, Имереҭиа) ахьыӡ-шахьӡыз изаанрыжьыз… Амала, Қарҭли, ахьӡ ишалакьысмызгьы, уимоу Қарҭли Константин дшахагылазгьы, Аԥсуа Ҳәынҭқарра анапаҵаҟа иҟан.
Ус акәмызҭгьы, Константин иаб чарҳәара изуны хазы дцарц, уимоу иаб – Гьаргь Аҩбатәи дахҳәаны Аԥсуа Ҳәынҭқаррагьы згоит ҳәа иҽаназик (ус изырҟаҵоз ақырҭцәа шракәызгьы), Аԥсуа Ҳәынҭқар Гьаргь Аҩбатәи иԥа Константин дбаандаҩтәны, иара идҵала иблақәа ҭырхт, ашьҭахь уи дагьахыԥсааит.
Гьаргь Аҩбатәи Аԥсуа Ҳәынҭқарра амчхара арҭбаараҿы, иӷәӷәаҟацаӡа ашьақәырӷәӷәараҿы иҿагылоз, иԥырхагаз диеигӡомызт, димеигӡеит иԥагьы.
Қарҭли иҷкәын Леон (Аԥсҳас даныҟала Леон Ахԥатәи ҳәа аҭоурых иазаанхаз) инапы ианиҵоит, аха ашьҭахь, ҳара ҳтәала, идунеи аниԥсахшаз аламҭалаз иԥҳа Гәырандыхәт (Ҭао-Қларџьеҭ ахадас иҟаз Гәыргьен Багратиуни иԥҳәыс) илиҭеит.
Уажәшьҭа ҳаиасып Гьаргь Аҩбатәи иԥацәа рышҟа.
Уажәраанӡа ишазгәасҭахьоу еиԥш, Гьаргь Аҩбатәи иман хәҩык аԥацәа: Константин, Леон, Дмитри, Феодосиа, Баграт (уи Чала ҳәагь ишьҭан, иҟалоит дахьуаҩчалаз акәзаргьы).
957 шықәсазы Гьаргь Аҩбатәи иԥсҭазара даналҵ, Аԥсҳас дҟалеит Леон Ахԥатәи, иаб иеиԥшҵәҟьа Аԥсны аҳәаақәа рырҭбаареи амч-алшара арӷәӷәареи рҿы акыр зылзыршаз. Ақырҭуа ҭоурыхҩҩы Вахтанг Ҷелиӡе «Қырҭтәыла Аҭоурых ахроника» зыхьӡу ишәҟәаҿы Леон Ахԥатәи «Қырҭтәыла аидҵараҿы» акыр илиршеит ҳәа дихцәажәоит.
«Қырҭтәыла аидҵараҿы» илиршаз ҳаздыруам, аха Аԥсуа Ҳәынҭқарра арҭбааразы дҵәатәы шьаҟаны ауп дышгылаз.
Хыхь зыӡбахә ҳҳәаз Вахтанг Ҷелиӡе излаиҩуа ала, Леон Ахԥатәи Аԥсҳас даныҟала, ир драԥызан Кахеҭи шьҭихырц ддәықәлеит. Уи заҳаз Кахеҭи ахадагьы иҽазыҟаҵаны, ир еизганы диԥылт. «Адә-каршәра еиужь аҿы наҟ-ааҟ ҩ-рык ааиҿагылт, – ҳәа иҩуеит В.Ҷелиӡе. – Леон Ахԥатәи, Кахеҭи ахада ауаҩы диниҵеит: «Ҳар еижәҵаны ашьа каҳаршыр аасҭа, адәы агәҭаҿы уареи сареи ҳаиԥылап, хаҵаҵасгьы ҳаибашьып, усиааир – Кахеҭиа аиааит ҳәа иаҳшьап, ус акәымкәа – сара аиаара згар – Аԥсуа Ҳәынҭқарра аиааит ҳәа ауп иаанаго». Кахеҭи ахада дақәшаҳаҭхеит.
Наҟ-ааҟ ҩ-рык шьхынԥсыланы ирзыԥшуан, адәы агәҭан еиҳа-еиҳа еизааигәахоз ҩ-ҳәынҭқаррак рхадацәа, ус иаалырҟьан рыҽқәа рыӷәрақәа нарҿадырххын, иааҭгылт… нас Кахеҭиа ахада дыҩҽыжәԥан, Аԥсҳа иҿаԥхьа ишьамхы аирсзаап…
«Иҟалаз уи ауп, ҳәа иажәа иациҵоит В. Ҷелиӡе, – Леон Ахԥатәи Аԥсҳара анаҩсангьы ахшыҩ змаз дипломатзаарын, ианааиҿагыла ус иҳәазаап: «Уара уҳәынҭқаруп, саргьы сҳәынҭқаруп, ҳаибашьыр – ашьа каҭәоит, ус ианыҟала, ҳҳәынҭқаррақәа ашьа рыбжьалоит, уи аасҭа аиуара ҳабжьаҳҵар еиҳа еиӷьуп… Уара аҭаацәара уаламлацт, сара – аԥҳа дсымоуп…». Леон Ахԥатәи абарҭ иажәақәа рышьҭахь акәзаап, Кахеҭиа аҳәынҭқар дҽыжәԥаны Аԥсҳа иҿаԥхьа ишьамхы анаирсыз…
Уажәымзар-уажәы ишынеижәылара игылаз ар, аибашьра ахаҭыԥан «ура» ҳәа иҳәҳәазаап. Уи ашьҭахь ачара уны, Аԥсҳа Леон Ахԥатәи иԥҳазаҵә Кахеҭи аҳәынҭқар дииҭазаап…
Аха ари адунеиажә аҿы бзиаранаӡа ҟамлозаап…
Кахеҭиа аҳәынҭқар иццаз Аԥсуа Ҳәынҭқар иԥҳа дахьнаргаз аҳҭынраҿы, ахәшә лыҭаны дыршьызаап. Аԥсӡы Аԥснынӡа иааҩит.
«Сара исцәыуадаҩуп уи ашьҭахь иҟалаз алацәажәара, – иҩуеит анаҩсан В.Ҷелиӡе. – Аԥсҳа Леон Кахеҭиа дажәлеит. Акахеҭцәа рҭоурых аҿы изқәымшәацыз, ирымбацыз арбану… аха Аԥсҳа Леон уи атәыла дшахысыз еиԥш, уаанӡа аӡәгьы дахымсыцызт…»
Аԥсҳа Леон Ахԥатәи – Леонидаа рхылҵшьҭра егьырҭ Аԥсҳацәа дызларылукаашагьы ыҟоуп, иахьатәи Ҳаԥсадгьыл Аԥсны ашҟа дызлахьаԥшуаз ала. Иара идҵала ауп ишдыргылаз Мықәтәи ауахәама, мамзаргьы – абаа-ныха. Иԥсҭазаара даналҵ, иуасиаҭ ажәа нагӡауа, Мықәтәи ауахәамаҿы анышә дамардеит. Аԥсҳа-цқьацәа ҳәа аҭоурыхаҿы иаҳшьо Леонидаа рхылҵшьҭра рахьынтә иараӡәзаҵәык иоуп аԥсуа дгьыл зыбаҩқәа амадоу.
Леон Ахԥатәи иԥсҭазаара далҵит 968 шықәсазы. Аԥа димазу-димамзу аҭоурых иаздырӡом, иадыруа иашьеиҵбы Дмитри Аԥсҳас дшыҟалаз ауп.
Гьаргь Аҩбатәи иԥацәа ҩыџьа – Феодосиеи Баграти аҵаразы Византиа аҳҭнықалақь Константинопольҟа ишьҭын. Баграт иӡбахә аҭоурых иазнымхаӡеит, аха Феодосиа (ақырҭцәа рганахьала амца ацразҵоз ҟалазар акәхап) «аҳәынҭқарра зықәнагаз сара сакәын» иҳәан дгьежьит. Дгьежьит, аха Аԥсныҟа акәӡам дахьааз, аԥхьа – Ҭао-Қлардџьеҭ ахада Давид Куропиалат иахь дымҩахыҵт, Қарҭли Кахеҭиеи рышҟа днеит. Хыхь баша иҳамҳәаӡеит, ақырҭцәа аҵәы иларҵаз иахҟьаны даазар ҟалап ҳәа. Ус иагьыҟалеит акәымзар, дышиашаз Аԥсҳа Дмитри (иашьа гәакьа) иахь дымҩахымҵуаз. Аха уи дымҩахыҵит, аҵәы илаҵаны, амца ицраҵаны даазгаз рышҟа. Ақырҭцәа гәыӷуан, аишьцәа Аԥсҳара еимакны еиҿагылар, еибашьыр, Аԥсны аҩнуҵҟала еиҟәыҭхахап, Аԥсуа Ҳәынҭқарра ҵшәаахап ҳәа. Рыгәҭакқәа башахеит, Аԥсҳа Дмитри хшыҩла (агьангьашра аҵазаргьы) дыриааит. Феодосиа идгылоз, амч змаз кахьеҭиааи қарҭлиааи, иара Давид Куропалатгьы уахь днарылаҵаны, агәра диргеит иашьа Феодосиеи иареи Аԥсуа Ҳәынҭқарра ишеицахагылоз. Абарҭқәа рышьҭахь Феодосиа дгьежьуеит Қәҭешьҟа, Аԥсуа Ҳәынҭқарра аҳҭнықалақь ашҟа.
Ԥыҭраамҭакгьы аишьцәа аҩыџьагьы аԥсуа ҳәынҭқарцәа ҳәа ирышьҭан. Убас егьа иҟазаргьы, аҭоурых аҿы иҟамлаӡацт аҳәынҭқарра ҩыџьа еицахагылан. Усҟан, егьа исырԥшӡап ҳәа уалагаргьы, ажәлар ракзаара еиҟәҟьоит.
Убас ҟалошәа ибазар акәхап, Аԥсҳа Дмитри идҵала иашьа Феодосиа дбаандаҩыртәуеит, уаҟагь даанымҿаскәа иблақәагь ҭырхт. Уиазы ауп аҭоурых аҿы Феодосиа Алашә ҳәа дзаанхазгьы. Шьоукы-шьоук изларҳәо ала, аԥсуаа Дмитри ианармыжьт иашьа изиуз, уи азоуп иԥсазаара даналҵ ашьҭахь, иԥа аҳәынҭқарра дзахадмыргылаз, Феодосиа Алашә Аԥсҳас дзыҟарҵаз.
Ҳара ҳтәала, ари аҩыза агәаанагара иашам. Уажәраанӡа ишазгәаҳҭахьоу еиԥш, Леонидаа рхылҵшьҭраҿы итрадицианы излаабо ала, ажәбатәигьы ажәабатәигьы ашәышықәсақәа рзы аҳәынҭқарра ахада данԥслак, уи иҭыԥ аанызкылоз иԥа иакәӡамызт, иашьа иакәын.
Ус иҟалазаргьы ауеит.
Давид Куропалатгьы, кахеҭиаагьы, қарҭлиаагьы Феодосиа Алашә иахаргылара иацхраазаргьы ауеит.
Ус акәымзар, хышықәса рышьҭахь Феодосиа Алашә иахҳәараҿы Давид Куропалатгьы дзаабарыз?.. Дзаабарыз Қарҭли ахадас иҟаз Марушисӡегьы?…
Иара Феодосиа Алашә ила инҵәеит Аԥсҳа-цқьақәа Леонидаа рҵыхәтәа.
978 шықәсазы Аԥсҳара ааникылт, ажәабатәи ашәышықәса аҩбатәи азыбжазы аԥсҳацәас иҟаз аишьцәа – Леон Ахԥатәи, Дмитри Аҩбатәи, Феодоси Алашәи раҳәшьа Гәырандыхәт лыҷкәын Баграт Ахԥатәи, абшьҭрала иқырҭуаз. Баграт Ахԥатәи иоуп Аԥсҳацәа рсиа ҳзаанзыжьыз. Иара ихаҭа «Аԥсуа ҳәынҭқар» ҳәа акәын ихы ишазиҳәоз, ҩыџьаразаҵәык – «Аԥсни Қарҭли рҳәынҭқар» ҳәа аниҵеит умҳәозар. Хышә шықәса рҟынӡа иара ишьҭахь, ҳаԥсуа ҵарауаҩ Алықьса Папасқьыр излашьақәирӷәӷәаз ала, аҳәынҭқарра иахагылоз, убарҭ рхыԥхьаӡараҿы Давид Аргылаҩгьы аҳәынҭқар-ԥҳәыс
Ҭамарагьы налаҵаны, ртитулқәа ахьеиқәырыԥхьаӡоз, зегьраԥхьаӡа инаҵшьны иазгәарҭоз «Аԥсуа ҳәынҭқар» ҳәа акәын.
Убриазоуп аҭоурыхҩҩы Броссе урҭ «Аԥсуа-Багратидаа» ҳәа зырзиҳәазгьы.
Аԥсуа Ҳәынҭқарра аилабгара мзызс иаҵаз аилкаара ауп изызку сҭоурыхтә очерк.
Ҳҵарауаҩцәақәак урзыӡырҩыр, Аԥсҳа Леон амрагыларахь ихы анирхоз, усҟантәи аԥсуаа ирызгәамҭеит акәымзар, ҳамра атыҩ иакын ҳәа уарҳәоит. Ус зырҳәо, ақырҭцәа ирылаӡҩеит ҳәа агәаанагара ахьрымоу ауп. Ус изхәыцуеи ҳәа злоуҳәари, асовет аамҭа аҩнуҵҟа ашкол аҿы, иреиҳау аҵараиурҭаҿы, анаукаҭҵааратә усҳәарҭақәа рҿы усҟан аԥсуаа ақырҭцәа раасҭа рхыԥхьаӡара акырӡа еиҵан ҳәа акәызҭгьы ираҳауаз. Аха, ҳара ҳтәала, ус иҟамызт.
Аабатәи ашәышықәсазы, амрагыларахь рхы дырхаанӡа, Аԥсуа Ҳәынҭқарра иаҵанакуаз атерриториа Қырҭтәыла аҵкьыс акырӡа еиҳан, еиҳан хыԥхьаӡаралагьы. Усҟан Аԥсны амраҭашәарахьтәи аҳәаа Тамантәи адгьылбжьахала аҟынӡа инаӡон. Киевтәи Урыстәыла Тамантәи адгьылбжьахалаҿы аԥсуаа ирабашьны, ириааины рнапаҿы ианаарга ашьҭахь ауп уаҟа Тмутаракантәи аҳра анаԥырҵаз ҳәа Марр ишиҩхьазгьы цәыригеит, хыхь зыӡбахә сҳәаз, А. Папасқьыр. Ус анакәха, аԥсуаа уаанӡа уахь инеихьан… Мшәан, Анапа ҳәа хьӡыс изауз абаа-хырӷәӷәарҭа зыргылаз Аԥсҳа Гьаргь Аҩбатәи иоуп ҳәа ақырҭуа ҭоурыхтә хыҵхырҭақәа рҿоуми иахьцәырҵыз. «Сҳәынҭқарра амраҭашәарахьтәи аҳәаа наӡоит снапы ахьынӡанаӡо» аҟынӡа ҳәа Аԥсҳа иахьиҳәаз ауп абаа-хырӷәӷәарҭа «Анапа» ҳәа ахьӡ захырҵазгьы ҳәа ажәлар рҳәамҭаҿы машәыршақә иаанымхаӡеит.
2005 шықәсазы Шәача – Маиҟәаԥ иҭыҵыз В. И. Ворошилов ишәҟәы «Амшынеиқәа аҿықәаҿтәи Урыстәыла атопонимқәа» ҳәа зыхьӡу аҟны ҳрыԥхьоит абарҭ ацәаҳәақәа:
«Кавказ Аҩадеи Мраҭашәареи иуԥыло агеографиатә ҭыԥ хьыӡқәа инеиԥынкыланы аедыгьқәеи, аԥсуааи, ашәуааи роуп изыдҳәалоу».
Иаҳҳәарц иаҳҭаху, абазгааи, аԥсилааи, асаныгцәеи, мсымааи еилаҵәаны, жәларкны ианыҟала ашьҭахь, мрагыларахь идәықәлаанӡа, бызшәала еиҳа ирзааигәаз амраҭашәарахь инхоз рашьцәа аублаа, ашаԥсыӷцәа, аедыгьцәа рахь рхы дырхеит. Ааи, абжьбатәи ашәышықәса инаркны аԥсуаа аԥхьа дара рҽеидкылан, ашьҭахь, хыхь ишазгәаҳҭахьоу еиԥш, аедыгьқәеи, ашаԥсыӷцәеи, аублааи аԥсуааи рҽанеидыркыла ауп амрагыларахь рхы андырха. Урҭ реидкылараҿы усҟан аԥсуаа, ахәҭакахьала абазгаа хадара зларуаз ала, аԥхьа игылан. Убриазоуп еидыркылоз рҳәынҭқаррагьы – Аԥсуа Ҳәынҭқарра ҳәа хьӡыс изаиуз. Амрагыларахь рхы андырха – урҭ ирҿагылоз мчык зцәырымҵит. Уи ауп Қырҭтәылагь хьаада-баада рнапаҿы изааргаз.
Аԥсҳа Леон Аԥсуа Ҳәынҭқарра аа-областкны ишазшәа, Аԥсны ахаҭа х-областк алихызшәа: «Абазгиа» – Ԥсоуи Гәымсҭеи аҵанакызшәа; «Цхум» – Гәымсҭа инаркны Аалӡганӡа аҵанакызшәа, наҟ Бедиатәи аҳра ҳәа иҟазшәа цәырызгаз Вахушҭи иоуп, урҭ «арҽеирақәа» аҭоурых ианалеигалазгьы ажәаатәи ашәышықәса алагамҭазы ауп. Изыҟаиҵозгьы, Аԥсуа Ҳәынҭқарра амраҭашәарахь ала Тамани Анапеи рҟынӡа ишынаӡоз аҭоурых ианихырц акәын. Егьырҭ зегь ракәым, «Цхум» ҳәа аԥсуаа ҳҿы иҟаӡамызт. Уигь Вахушҭи ихы иҭиҳәааит. Амраҭашәарахь акәым, иара амрагыларахь ҳхьаҳәыргьы, абыжьбатәи аабатәи ашәышықәсақәа рзы Фазис (Риони) аӡиас нырцәҟа, Азиа иахьаҵанакуаз агырцәа, алазцәа, ақырҭцәа нхон. Ус шакәыз Прокопи Кесариатәи афбатәи
ашәышықәсазы «Аготтцәа рабашьра» ҳәа зыхьӡыз ишәҟәаҿы иҩхьан: «Фазис аӡиас Азиа иахьаҵанакуа инхоит ибераа; Европа иахьаҵанакуа – аԥсилаа».
Ус акәмызҭгьы, Аԥсҳа Леон Аԥсуа Ҳәынҭқарра аҳҭнықалақьс иҟаиҵаз Қәҭешь – атәым милаҭ рыҩнуҵҟа иргыларымызт…
Еиҭаҳҳәоит, усҟан Аԥсны территориалагь уааԥсыралагь ақырҭцәа иреиҳан азоуп изыриааизгьы.
Изыхҟьа-зынԥа ҳаздыруам, аха ажәбатәи ашәышықәса анҵәамҭеи ажәабатәи ашәышықәса алагамҭеи рзы, ҳара ҳгәанала, аедыгьцәа аԥсуаа ааныжьны ицеит. Дук мырҵыкәа урҭ ирышьҭалт ашәуаагьы. Ус иҟамлазҭгьы, ақырҭцәа Аԥсуа Ҳәынҭқарра иаҿаӷыӷуа иалагарымызт… Аҵыхәтәаны, Леонидаа рдинастиа ахҳәаны, ақырҭцәа рдинастиа Аԥсуа Ҳәынҭқарра ирзахаргыларымызт, урҭ «Аԥсуа-Багратидаа» ҳәа аҭоурыхҩҩы Броссе ишырзиҳәазгьы…
Аԥсуа Ҳәынҭқарра аилабгара зыхҟьаз актәи амзыз ауп ари.
Аҩбатәи амзызс иҟалаз ҳәа, ҳара ҳгәанала иаҳшьо, адунеи зегь аҿы ишыҟаз – аҳәынҭқар идунеи аниԥсахлак иҭыԥ иԥа дшахадыргылоз еиԥш аабатәи ажәабатәи ашәышықәсақәа рзы Аԥсуа Ҳәынҭқарраҿы иаабаӡом. Аԥсҳас иҟалоз – зыԥсҭазаара иалҵыз аҳәынҭқар иԥа иакәӡамызт, абжеиҳараӡак – иашьцәа ракәын, насгьы инеиԥынкылан ианбыргцәахоз акәын Аԥсҳацәас ианыҟалоз. Ус анакәха, Аԥсуа Ҳәынҭқарра – абыргцәа ирҳәынҭқарран, дара шажәыз еиԥш, напхгара ззыруаз аҳәынҭқаррагь рцәажәит.
Уигь рхы иадырхәеит ақырҭцәа.
Аҵеи данилак аԥсуаа уи – иеҵәахә кыдлеит рҳәон, иаԥхьаҟа ажәлар рзы дҵәатәы шьаҟаны дгылап ҳәа.
Дҵәатәы-шьаҟаны ижәлар рзы дцәырҵит рҳәон зымч-зылша ӷәӷәаз Аԥсҳа Аԥсуа Ҳәынҭқарра данахагылоз.
Инеишьҭаргыланы хынҩажәижәаба шықәса ирҭысхьаз абыргцәа Аԥсҳацәас рыҟалара – ажәлар рзы иҵәатәы шьаҟаны изыҟаломызт. Уи ауп рҳәынҭқаррагь зрымпыҵҟьаз…
«Ҳаԥсадгьыл хьӡык амазароуп. Уи – Аԥсны ауп», – ҳәа агазеҭ «Аԥсны» ианыз астатиа рыбжьы ақәдыргеит аӡәырҩы. Иаагозар ҿырԥштәыс, убарҭ иреиуоуп: иналукааша ҳашәҟәыҩҩцәа, ҳҵарауаа Руслан Қапба, Борис Гәыргәлиа, Анатоли Лагәлаа, Гьаргь Гәыблиа, Џьума Аҳәба уҳәа убас егьырҭгьы. Урҭ зегьы акаҿы рҳәоу еиқәшәеит: «Аԥсуаа ҳ-Аԥсадгьыл «Аԥсны» ахьӡ ашәышықәсақәа, азықьшықәсақәа иргәылсны иаауеит. Аха уи ҳара ҳҿы иаанхеит. Аԥсны анҭыҵ адунеи аҟны ишырдыруа «Абхазиа» ҳәа ауп. Уи ахьӡ аԥсуаа иаҳтәӡам, изтәу – шьоукы аерманцәа ишрыдырҳәалогьы, ақырҭцәа роуп… ишцәажәогьы қырҭбызшәалоуп. Урҭ рахьтә ауп аурысцәа рахь ишнеиз, аҵыхәтәантәиқәа рҟнытә адунеи иахыҵәеит.
Ҵыԥх ауп Урыстәыла ҳаназханаҵа. Убри аҟнытә «Абхазиа» ахьӡ аанҳажьуазаргьы, «Аԥсны» ахьӡ уеизгьы-уеизгьы уи иацҵатәуп. Мшәан, ауаԥсцәа рыԥсадгьыл «Осетиа» ҳәа шаанрыжьызгьы, инаганы, иахәҭаҵәҟьаны «Аланиа» наԥыршьит. Уиазы дызусҭзаалакгьы ихгьы-игәгьы имыхьт. Нас, иҟалеи, «Аԥсны – Абхазиа» ҳәа ҳҳәар, ианамуӡах «Абхазиа – Аԥсны» ҳәа.
Ҳара уажәы абри ҳзалацәажәаз, аимак-аиҿак ицо абриала ихҳаркәшоит ҳәа акәӡам. «Ҳаԥсадгьыл хьӡык амазароуп. Уи – Аԥсны ауп» иахцәажәахьоу рахьтә аҵыхәтәаны иқәгылаз Џьума Аҳәба ҳ-Аԥсадгьыл «Аԥсны» ахьӡ зынӡаск иадҳәалаӡамкәа, иашьашәалаӡамкәа дзыцрасыз даҽа – зҵаарак, иналкааны азааҭгылара ахәҭоуп ҳәа иаҳшьоит.
Ус заҳҳәо, уи ҳҭоурых аҿы иахьа уажәраанӡа изкьысым ҿыц ажәоуп. Аа, ииҩуа:
«Иаҳҳәап, агәра ҳдыргеит, Аԥсни Қырҭтәылеи еидҵаны аҳас дыҟан ҳәа аԥсуаа раҳәшьаԥа, Гәырандыхәт лыҷкәын Баграт Ахԥатәи.
Ҳәарада, иашаҵәҟьаны Баграт иан даԥсуан, Гәырандыхәт лыхьӡын, лара аԥсҳацәа раҳәшьа лакәын.
Ажәакала, Гәырандыхәт лхаҵа Гәыргьен ихьӡын, Ҭао аҳ иакәын. Аҳкәажә аҳ диццеит…
Уи еилкаауп.
Ишԥеилкаатәу даҽакы.
Ҭао аҳ иҷкәын, аҳ Баграт иан Гәырандыхәт анышә дамадоуп Бедиа ауахәама аҟны. Лганаҿ анышә дамадоуп иара, Баграт Ахԥатәи ихаҭагьы.
Азҵаара цәырҵуеит, Баграт иаб Гәыргьен дабаҟоу?
Еилыҵхьазма хаҵеи ԥҳәыси?
Иаҳҳәап, хаҵеи ԥҳәыси еилыҵхьан, хазы-хазы анышә иамардеит. Азҵаара хада – иара Баграт ихаҭа иԥсҭазаара даналҵ, иаб, иабацәа рыдгьыл аҿы акәымкәа, Аԥсны дааганы иан лганаҿы анышә дзамардеи? Аби аԥеи абасҟак еицәыхараны анышә изамадои?
Схы анызжьо, иаҳагьы исзеиӷьуп. Аԥсҭазаара иаҳагьы иласхоит.
Изхысҳәаауа, сара агәра ганы сыҟоуп Баграт Ахԥатәи иан Гәырандыхәт лыдагьы, иабҵәҟьагьы даԥсыуан ҳәа. Аԥхьатәи лхаҵа данԥсы, аҳкәажә Гәырандыхәт хаҵа дцеит, дигеит аҳ Гәыргьен.
Баграт дшысабииз, иабҵәҟьа иԥсҭазаара далҵит. Гәыргьен Баграт иабԥса иакәын.
Иан данԥсы, дааганы иабҵәҟьа иганаҿы анышә дамеидеит. Иаргьы иԥсҭазаара даналҵ, дааганы аҳҭнықалақьаҿы акәымкәа, Бедиа аныхабаа аҟны, иан Гәырандыхәти иабҵәҟьеи рганаҿы анышә дамадоуп…»
Ҳарҭгьы Аԥсны аҳкәажә Гәырандыхәт ҳлызхәыцуеижьҭеи акрааҵуеит.
Аҭоурых аҟны излаабо ала, уи Леон инаиркны Аԥсҳацәа ҳәа иаадыруа рахьтә зегьы иаарылукаартә иҟаз Гьаргь Аҩбатәи диԥҳан.
Гьаргь Аҩбатәи Аԥсҳас дыҟан 922 шықәса инаркны 957 шықәсазынӡа. Фҩык аԥацәа иман: Константин, Леон, Дмитри, Феодосиа Алашә, Баграт, Чала. Чала ҳәа изышьҭаз Феодосиа иакәзар ҳәа агәаанагарагь ыҟоуп. Ус анакәха, ахьӡ «Чала» хьыӡшьароуп – аԥсуа ажәа ауаҩы-чала аҟнытә иаауеит. Феодосиа длашәхаанӡагьы иашьа аиҳабы Дмитри Аԥсҳас даныҟала, аҵара рҵарц азы Византиаҟа, Константинопольҟа иареи иашьа Баграти шьҭны иахьыҟаз аҟнытә дхынҳәуеит, аха Аԥсҳа ишҟа дымнеиӡакәа, аԥсуаа рахьгьы дықәымлаӡакәа ақырҭцәа ахьынхоз Ҭао-Қларџьеҭ аҳ, акуропалат Давид Багратион иахь ауп дахьымҩахыҵыз, устәи нас – Кахеҭиеи Қарҭли рышҟа днеит, ажәакала, Аԥсуа Ҳәынҭқарра збаны инымхоз, маӡа аргама иҵаҳшәаауеит ҳәа иаҿыз рахь… Ажәакала, ҳара ҳтәала, Феодосиа дуаҩы маншәаламызт. Ашьҭахь, Аԥсҳа Дмитри Ахԥатәи «сашьа Феодосиеи сареи аҳәынҭқарра «еицаабоит» ҳәа урҭ зегьы еиқәжьа данырцәига, «Аԥсуа Ҳәынҭқарра ачарҳәара азууит» ҳәа иблақәа ҭихт. Феодосиа длашәхеит.
«Қырҭтәыла аҭоурых аочеркқәа» ҳәа зыхьӡу Ҷелиӡе ишәҟәы аҿы иҩуеит: «Аԥсҳа Дмитри адунеи хифаауаз џьишьон, аха хышықәсагь изнамгакәа ахьҭа ааилалан, иԥсҭазаара далҵт, арахь хылҵ димаӡамызт, зыблақәа ҭыхыз иашьа Феодосиа Аԥсҳас дҟарҵеит».
Феодосиа, хыхь ишаҳҳәахьоу еиԥш, дуаҩы маншәаламызт. Уи адагьы аҳәынҭқар-лашә иххәыцуадаз. Ииҳәоз, ииуаз еиқәымшәо ианалага акәхап, «Чала» ҳәа ахьӡшьара аниоузгьы…
Иҟалап, арҭ еидаҳкылақәаз иашамзаргьы, ҳара иаҳгәаанагарақәазаргьы. Избанзар, даҽа-ҭоурыхтә хыҵхырҭақәак изларҳәо ала, Аԥсҳа Гьаргь Аҩбатәи Византиа аҳҭнықалақь Констанинопольҟа аҵара рҵарц иԥацәа ҩыџьа ишьҭит – аӡәы Феодосиа иакәын, егьи – Баграт
ихьӡын. Аха, рыцҳарас иҟалаз, Баграт зыхьӡыз ихабарк ыҟаӡамкәа дыбжьаӡт…
Феодосиа Алашә хы-шықәса роуп Аԥсҳас даныҟаз. Зегь раԥхьа иргылан Қарҭли ахылаԥшҩыс Аԥсҳа ихаҭа иҟаиҵаз Иоан Марушисӡе ҳәа аӡәы ибзоурала, Феодосиа Аԥсҳас дахьыҟаз даамхны Ҭао-Қларџьеҭҟа, Давид Куропалат иахь дыргеит.
Аԥсҳас Гәырандыхәт лыҷкәын Баграт Ахԥатәи днаганы днахадыргылт.
Ақырҭуа ҭоурыхҩҩцәа изларҳәо ала, абарҭқәа зегьы инацәахы иахыкәыршаны иҟазҵаз Давид Куропалат иоуп.
Уажәшьҭа ҳаиасып Џьума Аҳәба ицәыригаз азҵаатәы ашҟа.
Арҭ ацәаҳәақәа равтор сҭоурыхтә статиақәа рҿы изныкымкәа-иҩынтәымкәа инаҵшьны иазгәасҭахьан, азҵаара ықәсыргылахьан Гәырандыхәт лыԥсҭазаара даналҵ, лхаҵа Гәыргьен ивараҿы акәымкәа, лыҷкәын Баграт Ахԥатәи Аԥсныҟа, Бедиаҟа дааганы анышә дзамеидазеи ҳәа. Уимоу, иара Баграт Ахԥатәи ихаҭагьы иуасиаҭ ажәа инықәныҟәан иԥсҭазаара даналҵ иан лывараҿы анышә дамардеит. Убас изныҟәаз Ҭао аҳ Гәыргьен зыхьӡ-зыԥша ыҟаз аӡә ахьиакәмыз, уимоу аҭоурых аҿы ихыччаны, дуаҩы-маџьананы дахьаарԥшу акәзар ҟалап ҳәа ҳгәы иаанагон. Ҭао аҳ ҳәа ишьҭан, аха инапаҵаҟа иҟаз хԥа-ԥшьба раион ракәын. Иԥҳәыс Гәырандыхәт лаб Аԥсҳа Гьаргь Аҩбатәи данеихреиҵоз Қарҭли лиҭеит. Қарҭли ҳәынҭқарран. Қарҭлии Гәыргьен Ҭао имаз ираионқәеи ашьхеи агеи реиԥш зынӡаск иузеидкыломызт.
Азҵаара ықәымгыларц залшом: «Аԥсҳа Гьаргь Аҩбатәи иԥҳа Гәырандыхәт иара зегьы рганахьала ишьашәаламыз Гәыргьен дызииҭеи?»
Иаҳҳәап, Џьума ишиҳәаз еиԥш, Гәырандыхәт хаҵа дцахьан, лхаҵа иԥсҭазаара аниԥсах, лыҷкәын Баграт хәҷи лареи рхала иаанхеит, ажәакала, дыԥҳәысеибахеит. Ус акәзаргьы, усҟан Аахыҵ-Кавказ зегьы зырхыџ-хыџуаз Аԥсҳа Гьаргь Аҩбатәи иԥҳазаҵә Гәырандыхәт дыԥҳәысеибан ҳәа даанхарымызт, лыҷкәын-заҵә Баграт иакәым, жәаҩык ахәыҷқәа лымазаргьы, зхы дадзымкыларыдаз. Арахь лаб данеихреиҵоз Қарҭли атәылагь лиҭахьан. Лара илтәын. Уи мап ацәызкуадаз? Мап, араҟа иахьа уажәраанӡа иаҳзеилымкаац даҽа маӡак ыҟазар ауеит…
Даҽа-зҵаарақәак ҳәа шәахьхьаҳырԥшуагьы ыҟоуп, урҭ ҵаҟа ҳарзааҭгыларцгьы ҳҭахуп.
Аԥсҳа Гьаргь Аҩбатәи, хыхь ишазгәаҳҭахьоу еиԥш, Қарҭли атәыла иԥҳа илиҭеит, аха уи ахылаԥшра ҳәа имаҳә Гәыргьен иакәӡам знапы ианиҵаз, Иоан Марушисӡе ҳәа зымч-зылша ыҟаз уаҩ-нагак инапы ианиҵеит. Уи ауаҩ ақырҭуа-ҭоурыхҩыраҿы «абазасӡе» ҳәагь изырҳәахьан. Уи иаанаго «абаза-иԥа» ҳәа ауп. Ажәакала – даԥсыуан. Насгьы, амал змаз, «ауааԥсыра рацәа знапаҵаҟа иҟаз аӡә иакәын» ҳәа иҩуеит Ҷелиӡе. Ижәла Марушисӡе ҳәа ҟарҵеит, аха уи ҳәарада д-Маршьанын.
Абриаҟара ҳзизааҭгылаз, уи ауаҩ Гәырандыхәт лԥа Баграт Ахԥатәи Аԥсҳа ҳәа Аԥсуа Ҳәынҭқарра днахаиргылаанӡа ҭынч дымтәеит. Убри аус аҿы иӷәӷәаӡаны ихы даирхәеит Ҭао-Қларџьеҭ аҳәынҭқарс иҟаз Давид Куропалат (Багратион).
Ақырҭуа ҭоурыхҩҩцәа, убарҭ рхыԥхьаӡараҿы Зураб Анчабаӡегь днарылаҵаны, усҟан азы иҟамыз-ианымыз «Еидҵоу Қырҭтәыла» аҳәынҭқарра аԥҵаразы Давид Куропалат днаиваргыланы Иоан Марушисӡе имч-илшара зегьы уи акәын изызкыз ҳәа ирҳәо агәра агара уадаҩуп.
Иоан Марушисӡе (Маршьан) инаигӡаҵәҟьоз Аԥсҳа Гьаргь Аҩбатәи инапы ианиҵаз акәын.
Ус акәмызҭгьы, Қырҭтәыла аҭоурых аԥҵаразы ақырҭцәа иҳәо-ичо Европантәи иааргаз Броссе абас иҩрымызт: «Абхазские цари вступили в династию Багратидов и затмили ее».
Ус акәымзар, ажәахатәи ашәышықәсанӡа аҳәынҭқарцәа зегьы «ҳара аԥсуаа ҳарҳәынҭқаруп» ҳәа егьырҭ ажәларқәа зегь раԥхьа иргылан рхы иазырҳәарымызт…
Ус акәмызҭгьы, Давид Аргылаҩ иҭижьыз араӡны ԥара-ҿырпы «Сара – аԥсуаа рҳәынҭқар соуп» ҳәа аниҵарымызт.
Ус акәмызҭгьы, аҳәынҭқар-ԥҳәыс Ҭамара лԥа Гьаргь – аҩбатәи ахьӡ «Лаша» ҳәа ацырҵарымызт.
«Баграт Ахԥатәи даԥсыуан» ҳәа машәыршәа иҿамшәазар ҟалап Џьума Аҳәба. Уи ихалагь иакәым, арҭ ацәаҳәақәа равторгьы, изныкымкәа-иҩынтәымкәа арҭ азҵаатәқәа сырзааҭгылахьеит.
Хыхь ишаҳҳәахьоу еиԥш, Леон раԥхьа днаргылан Аԥсҳацәа зегьы иаарылукаартәы иҟаз Гьаргь Аҩбатәи ихаан ауп Аԥсуа Ҳәынҭқарра амраҭашәарахьтәи аҳәаа Ҟәбина аӡиас аҟынӡа ианынаӡоз, амрагыларахь акәзар, Қарҭлигьы, Кахеҭиагьы инапаҿы иааигахьан. Уиазоуп, Византиа апатриарх Николаи Мистик иааишьҭуаз ишәҟәқәа рҿы «уара уаҳаракыра-аексиусиат» ҳәа зизиҳәоз. Аексусиат, бырзен бызшәала «зегьы иреиҳау аранг» ҳәа ауп иаанаго. Ус византиаа иззырҳәаз Аԥсҳа-заҵәык иакәын.
Николаи Мистик арҭ иажәақәа иҳазцәырыргеит даҽа гәаанагаракгьы.
Ҳара ибзианы иаадыруеит аабатәи ажәабатәи ашәышықәсқәа рзы Аԥсуа Католикосцәа шыҟаз. Аха иахьа уажәраанӡагьы аӡәызаҵәык идамхаргьы дцәыргам, дцәыргам, избанзар, иҳаздыруам рыхьӡ-рыжәла, аҭоурых аҿы инымхеит. Аҭоурых аҿы иаанхаз – ажәиԥшьтәи ашәышықәса инаркны азежәтәи ашәышықәса аҟынӡа иҟаз Аԥсуа Католикосцәа роуп. Абар даргьы: Малахиа Актәи, Евдемон Аҩбатәи, Евфрим, Малахиа Аҩбатәи,
Максим Актәи, Григори Актәи, Захариа, Симон, Евдомон Ахԥатәи, Давид, Николаи, Григори Аҩбатәи, Герман, Иосиф уҳәа егьырҭгьы.
Нас, аабатәи ажәабатәи ашәышықәсақәа рзы иҟаз акотоликосцәа абагеи? «Аԥсуа ҳәынҭқарцәа ирызку ашәҟәы ыҟоуп» ҳәа аҩыра аанханы, иара ашәҟәы шырблыз, ишыбжьадырӡыз алахьынҵа рлахьынҵахоу, мамзаргьы, усҟан, аабатәи ажәабатәи ашәышықәсақәа рзы Аԥсуа Католикосцәа ҳәа хазы иҟаӡамзу? Ас азҵаара зықәҳаргылоу, аабатәи ашәышықәса ԥшьынҩажәатәи ашықәсқәа рзы аԥсылман динхаҵара ааныжьны ақьырсиан динхаҵарахь ииасыз Або Қарҭтәи (Ҭбилели) Аԥсҳа иҟны дахьаанагаз, И. Сабонисӡе ишиҩуа ала: «иибаз зегьы қьырсианцәан, иқьырсианмыз ҳәа Аԥсуа Ҳәынҭқарраҿы уаҩы дыҟамызт. Аԥсҳа иаҳҭынраҿы дызбеит Аԥсны аепископ…»
Аԥхьаҩ ухшыҩ азушьҭыр ҳҭахуп – И. Сабонисӡе Аԥсуа Католикос дызбеит ҳәа шимҳәаз, ииҳәаз «аԥсуа епископ дызбеит» ҳәа ауп. Иҟалеи, Аԥсҳа иҟны Аԥсуа Католикос дзыҟамыз?
Ҳара ҳтәала, Аԥсуа Ҳәынҭқарраҿы, егьырҭ ақьырсиан тәылақәа иаарылкааны Аԥсҳареи ақьырсиан динхаҵара ахада – Аԥсуа Католикосреи аӡәы инапаҿы акәын иахьыҟаз. Уиазоуп ажәабатәи ашәышықәсазы Византиа Апатриарх Николаи Мистик Аԥсуа Католикос иахь акәымкәа, Аԥсҳа Гьаргь Аҩбатәи иахь ашәҟәқәа зииҩуаз. Ус анакәха, излашьақәҳарӷәӷәо аҭоурыхтә факт шҳамамгьы, ҳгәы излаанаго ала, аабатәи ажәабатәи ашәышықәсақәа рзы Аԥсҳа иакәын аԥсуа қьырсиан динхаҵара иахагылазгьы.
Ус анакәха, зынӡа машәыршақә иҟамлаӡазаап Мықәтәии Бедиатәии ауахәамақәа андыргыла, уаҟа аепископцәа ркафедрақәа ахьаадыртызгьы.
Ари аҩыза алкаа аҟаҵарахь ҳназгаз, аабатәи ажәабатәи ашәышықәсқәа рзы Византиа иадҵыз аԥсуа қьырсиан
динхаҵара ахала аҟазаараан машәыршақәгьы Аԥсуа Католикоск ихьӡ џьаргьы иҳәамкәа иахьаанхаз ауп.
Византиа Апатриарх Николаи Мистик Аԥсҳа Гьаргь Аҩбатәи изааишьҭыз ишәҟәаҿы ицәажәашьалагьы, аланаа ақьырсиан динхаҵара рыдкылараҿы илиршаз алагьы аԥсуа қьырсиан динхаҵара иахагылаз иара Аԥсҳа иоуп.
Ҳара ҳтәала, Аԥсуа Католикос ҳәа ажәиԥшьтәи ашәышықәса инаркны хазы ишыҟаз еиԥш, аабатәи ажәабатәи ашәышықәсақәа рзгьы иҟазҭгьы, Византиа Апатриарх Аԥсҳа Гьаргь Аҩбатәи иахь ашәҟәы зииҩрыз, уи ишьашәало, Аԥсуа қьырсиан динхаҵара ахада – Аԥсуа Католикос иахь акәмыз иахьиҩышаз…
Аха ус иагьыҟаиҵеите, избанзар, Аԥсҳа иакәын Аԥсуа Католикоссгьы иҟаз.
Иаагап даҽа ҿырԥштәқәакгьы. Филип, Генрих уҳәа абжьаратәи ашәышықәсқәа рзы аҭоурых аҿы зыӡбахә аанхаз Франциатәи акралцәа ртәылаҿы акардиналцәа ҳәа хазы ишыҟазгьы, ақьырсиан динхаҵара знапаҿы иҟаз дара ракәын.
Аабатәи ажәабатәи ашәышықәсақәа рзы Аԥсҳацәа ртәыла ауахәама дуқәа рҿы аепископцәа ркафедрақәа аԥҵаны, урҭқәа зегьы еидызкылоз Акатоликос ҳәа аӡәгьы далымхӡакәа, ақьырсиан динхаҵара Аԥсҳацәа рнапаҵаҟа иаанрыжьт.
Ари астатиа автор, аҭоурыхтә фактқәа иахьазы иаадыруа, иҳамоу анеидыскыла – хыхь исҳәаз агәаанагарахь скылыргеит. Уи ииашам гәаанагароуп ҳәа ӡәыр дцәырҵуазар, аиҳараӡак аҭоурыхҩҩцәа рганахьала, агазеҭ «Аԥсны» узыԥшуп, уи азҵаара ушазнеилакгьы иуҳәалакгьы ажәак мԥсахкәа иаҳкьыԥхьуеит.
Ас заҳҳәо, ҳара ҳтәала Аԥсни аԥсуа жәлари ҳҭоурых иаҵанакуа иарбан зҵааразаалакгьы, аимак-аиҿак ҟаҵаны акәзаргьы, ҳара ҳалацәажәалароуп, ҳара иҳаӡбароуп. Ҳҭоурых иаҵанакуа азҵаатәқәа ҳарҭ ҳрыламцәажәаӡакәа
ианаанхалак, атәымуаа иаашьҭхны дара ишрыхәашала иалацәажәоит. Ус ауми иахьа уажәраанӡагьы ақырҭуа ҭоурыхҩҩцәа ишыҟарҵо. Ақырҭцәа рҭоурыхҩҩ дус иршьоу Нодар Ломаури иакәзар, агазеҭ «Свободная Грузияҿы» ииҳәац еиҭаҳәо деиҭаақәгылеит «аԥсуаа рхы рымжьааит, аҭоурыхтә традициақәа рымаӡам» ҳәа.
Уи убас изырҳәо, иаахтны еибаҳҳәап, ҳаԥсуа ҭоурыхҩҩцәа рҿымҭра ауп. Иахьа, Урыстәыла дуӡӡа ҳаназханаҵа, абӷа анҳарҭа, имшәа-имырҳа аԥсуа ҭоурых знапы алаку рыбжьы гозароуп.
Уажәшьҭа ҳаиҭаиасуеит Џьума Аҳәба истатиаҿы иқәиргылаз азҵаатә ду ашҟа. Уи дацрасит аԥсуаа абжьаратәи ашәышықәсақәа рзтәи ҳҭоурых аҿы зегьреиҳа ҳаззыгәдуугьы, зегь реиҳа ҳгәы ҳзырхьызгьы – ажәабатәи ашәышықәса.
Избан, уи ашәышықәса зегьреиҳа ҳзазыгәдуу?
Избан акәзар, Џьума Аҳәба зыӡбахә цәыригаз Гәырандыхәт лаб, Аԥсҳа Гьаргь Аҩбатәи ихаан ауп Қарҭлигьы Кахеҭиагьы Аԥсуа Ҳәынҭқарра анапаҵаҟахь ианнеиз. Уи ишьҭахь аԥсҳацәас иҟаз иԥацәа, Гәырандыхәт лашьцәа Леон Ахԥатәии Дмитри Ахԥатәии рхаан акәзаргьы, Аԥсуа Ҳәынҭқарра иацымлазар, иагымхеит.
Уи ашәышықәса ҳалахьгьы еиқәнаҵеит ҳәа заҳҳәаз, Аԥсҳацәа рдинастиа ажәабатәи ашәышықәса анҵәамҭазы, ахәҭакахьала, 978 шықәсазы, Гәырандыхәт лԥа Баграт Аҩбатәи ила (Ахԥатәи ҳәа еиҭазкыз ақырҭуа ҭоурыхҩҩцәа роуп, Багратионаа рабшьҭра дадырҳәаларц) иԥсаххеит, Багратионаа рдинастиа ала.
Амала, Џьума Аҳәба ииҳәаз аҭоурыхтә фактқәа уахь ухьадырԥшуеит.
Ус анакәха, еиҭаҳҳәахуеит, азҵаатә ду шьҭыхуп. Аус злоу уи азҵаатәы аҭҵаара ҳаԥсуа ҭоурыхҩҩцәа шәшазнеиуа ауп.
«Ари атәыла наунагӡа абшьҭрала исызҭаз акесар (Византиа аимператор) иоуп. Уажәшьҭарнахыс ари сара стәыла ауп… Уи аҩадахьтәи аҳәаа наӡоит аҳазарцәа рӡиас маҷ (Ҟәбина – Б.).) аҟынӡа».
Абас ҩны иаанзыжьыз Аԥсуа ҳәынҭқарра ашьаҭаркҩы ҳәа аҭоурых иазаанхаз Леон иоуп. Арҭ хыхь иааго иажәақәа знугьы «Қырҭтәыла аԥсҭазаара ауп».
Леон данизгьы ҳаздыруам, иҳаздыруам уи Аԥсҳас даныҟалазгьы. Амала иаадыруеит, 737 шықәсазы арабцәа Анаҟәаԥиа амҵан ианаҵаха ашьҭахь шакәу Амрагыларахьтәи Римтәи аимператор Леон Исавр (717–741) Аԥсны абшьҭрала уи ишииҭаз.
Леон иаб Феодор ахара иԥшуаз политик дуун. Убриазы ауп ахазарцәа рҳәынҭқар (усҟан азы адунеи аҿы зегьы реиҳа зымчхара ӷәӷәаз Византиеи Џьамтәылеи иаарываҟәалоз) иԥҳа дзиҳәаз. Аԥсуа ҳәынҭқарра наҟ-наҟ аизҳазыӷьараҿы уи ибзоурахаз рацәоуп. Избанзар, ахазарцәа рҳәынҭқар иԥҳацәа руаӡәк аԥсуа ҳәынҭқар дигеит, егьи – Византиа аимператор. Иара убриалагьы, Аԥсуа ҳәынҭқарра иахагылаз Аԥсҳацәа рдинастиеи усҟантәи аамҭазтәи ҩ-ҳәынҭқарра дук – ахазарцәа рҳәынҭқарреи Амрагыларахьтәи Римтәи аимпериеи рҳәынҭқарцәа рдинастиеи ҭынха-ҭынҵыла еизааигәахеит, еимадахеит. Даҽа ганкахьала ҳазхәыцыргьы, Аԥсуа ҳәынҭқарра ахаҭа амҽхак ҭбаамызҭгьы, ахоура-ҵоура ыҟамызҭгьы, аҳазарцәа
рҳәынҭқар иԥҳа, мамзаргьы Амрагыларахьтәи Римтәи аимпериа аҳәынҭқар ианхәыԥҳа Аԥсҳа дирҭарымызт…
Ҳара ҳтәала, Амрагыларахьтәи Римтәи аимпериа аҳкәажәи уи лаҳәшьа – Аԥсны аҳкәажәи бзиа еибабоз, еизааигәаз еиҳәшьцәан. Машәыршақә акәхарым рыҷкәынцәа рыхьӡқәа зеиԥшызгьы. Ашьҭахь урҭ аҩеиҳәшьцәа рыҷкәынцәа ҳәынҭқарцәахеит: аӡәы – Византиа, егьи – Аԥсны.
Ҳҭоурыхҭҵааҩ З.Анчабаӡе излаиҩуа ала, Леон Аҩбатәи Аԥсҳас дыҟан 746 шықәса инаркны 791 шықәсазынӡа. Уи иман хҩык аԥацәа: Феодосиа, Дмитри, Гьаргь. Леон ишьҭахь Аԥсҳас дҟалеит уи иԥа аиҳабы Феодосиа – 791 шықәса инаркны 825 шықәсазынӡа. Уи ус зиҩуаз Леонаа ҩыџьа ыҟазшәа Аԥсҳацәа рҭоурых еилазырҩынтыз ақырҭуа ҭоурыхҩцәа дахьрыдгылоз ауп.
825 шықәсазы Феодосиа иԥсҭазаара даналҵ Аԥсҳара дахагылт уи ишьҭанеиуаз иашьа Дмитри Актәи.
Дмитрии Актәи Аԥсҳас дыҟан 825 шықәса инаркны 861 шықәсазынӡа. Дмитри иԥа Баграт аҵаразы Константинопольҟа ддәықәҵан…
Дмитри Актәи иԥсҭазаара даналҵ Аԥсҳас дҟалеит уи иашьеиҵбы Гьаргь Актәи, 861 шықәса инаркны 868 шықәсазынӡа.
Уи ашьҭахь акыр аамҭа аԥсҳацәа рдинастиа рыцәган, аҳра зуазгьы Шавлианаа рдинастиа ауп.
Константинопольҟа аҵаразы идәықәҵаз Дмитри иԥа Баграт дгьежьуеит, Шавлианаа лахҳәангьы аԥсҳацәа рдинастиа еиҭашьақәиргылоит.
Баграт Аԥсҳас даныҟаз ауп Аԥсуа уахәама аурымцәа руахәама ианаԥырҵызгьы, аԥсуа қьырсиантә динхаҵара хазы ианыҟалазгьы.
Уи ишьҭахь Аԥсҳас дҟалеит Константин (Баграт иашьа
иакәу, иԥа иакәу еилкааӡам), 893 шықәса инаркны 922 шықәсазынӡа.
922 шықәса инаркны 957 шықәсазынӡа Аԥсҳас иҟаз Константин иҷкәын Гьаргь Аҩбатәи иоуп.
Аҭоурых аҿы излеилкаау ала, уи аԥсҳацәа зегьы даарылкааны ихьӡ геит. Уи ибзоурала ауп аланаа (ауаԥсқәа) ақьырсиан динхаҵара зларыдыркылазгьы.
Гьаргь Аҩбатәи иман хәҩы-ԥацәа: Константин, Леон Ахԥатәи, Дмитри Аҩбатәи, Феодосиа, Баграт.
Иԥа аиҳабы Константин Қарҭли ахадас дҟаиҵеит. Аха ашьҭахь иаб чарҳәара изуны даниҿагыла, Гьаргь Аҩбатәи ар иман длаижәлан, дырбаандаҩтәны Қәҭешьҟа аҳҭынрахьы дигеит. Уи азмырхакәа Аԥсҳа Гьаргь Аҩбатәи идҵала иҷкәын аиҳабы иблақәа ҭырхит, дагьахыԥсааит…
Гьаргь Аҩбатәи иԥсҭазаара даналҵ Аԥсҳас дҟалеит уи иԥа Леон Ахԥатәи – 957 шықәса инаркны 968 шықәсазынӡа. (Леон Ахԥатәи иоуп Мықә аныхабаа зыргылазгьы).
Леон Ахԥатәи ҵеи дахьимамыз аҟнытә иԥсҭазаара даналҵ Аԥсҳас дҟалеит иара иашьа Дмитрии Аҩбатәи – 968 шықәса инаркны 975 шықәсазынӡа.
Аха, «Аԥсҳара зықәнагаз сара сакәын» ҳәа дықәгылт Феодосиа. Акыр шықәса ҭынчрамызт. Аҵыхәтәаны, аишьцәа еинаалт. Аха Дмитри чарҳәара уны, имчра ихы иархәаны, идҵала иашьа Феодосиа иблақәа ҭырхт.
Арахь иара ихаҭа ҵеи димамызт. Дук мырҵыкәагьы иԥсҭазаара далҵт.
Аԥсҳацәа рдинастиаҿы иаанхан иҟаз Феодосиа Алашә иакәын (рашьа аиҵбы Баграт аҵаразы Константинопольҟа идәықәҵаз, дахьагаз ҳәа аҭоурых иаздырӡом).
Аҵыхәтәаны, Аԥсҳас днаган Феодосиа Алашә днықәдыртәеит. Аԥсҳа иаҳәшьа, Гьаргь Аҩбатәи иԥҳа, ақырҭуа ҳәынҭқар Гәргьен иԥҳәыс Гәырандыхәт лашьа алашә Феодосиа днахҳәаны 975 шықәсазы Аԥсҳас дҟалҵеит лԥа Баграт Ахԥатәи.
Абриала ихыркәшахеит аԥсҳацәа рдинастиа. Уи нахыс, раԥхьа «аԥсуа ҳәынҭқар» ҳәа ишиҩуазгьы, ашьҭахь «аԥсуааи ақырҭцәеи рҳәынҭқар» ҳәа ихы иазиҳәо далагеит Баграт Ахԥатәи. Иара ишьҭахьгьы даҽа ҩышә шықәса Қырҭтәыла аҳәынҭқарцәа ртитул аҿы «аԥсуа» ажәа аԥхьа ишдыргылозгьы, аԥсуаа дара рхатә ҳәынҭқарра анрымазтәи рыхьӡ-рыԥша ииасны ицеит…
Ажәак-ҩажәак рыла акәзаргьы, хыхь иаармариаӡаны ҳзыхцәажәаз ҩышә-шықәсатәи аԥсҳацәа рдинастиазы иаҳҭахуп лкаақәак ҟаҳҵарц.
Зегь раԥхьа иргыланы иазгәаҭатәу:
Акы. Мариам Лордқиԥаниӡеи уи лҩызцәа егьырҭ ақырҭуа ҭоурыхҩҩцәеи Аԥсуа ҳәынҭқарра ахала иҟалазшәа, амч ахархәара аҭамызшәа иаадырԥшуа ҵаҵӷәы амаӡам. Усҟан акәым, иахьаҵәҟьагьы аҳәынҭқаррақәа рыбжьара зҵаарак анцәырҵлак уи аӡбараҿы амч ауп аԥхьа игылоу, аԥыжәара змоу.
Аԥсҳацәа амч рызҭоз ажәлар ыҟан, иҟан атәыла. Амч иман азоуп Леон изааишьҭыз ашәҟәаҿы Византиа аимператор «умч Қырҭтәылеи уи ажәлари ирԥырхагахартә иҟамлааит» ҳәа зиҩызгьы.
Ҩба. Аԥсҳацәа рдинастиаҿы иџьоушьаша хҭыск ыҟан. Егьырҭ аҳәынҭқаррақәа рҿы аҳ данԥслак ҳәынҭқарс иҟалоз иԥа иакәзар, Аԥсуа Ҳәынҭқарраҿы уи заӡоз реиҳараӡак аиашьцәа роуп. Ус иаабоит ажәбатәи ашәышықәсазгьы (аԥсҳацәа-аишьцәа Феодосиа, Дмитри, Гьаргь Актәи) ажәабатәи ашәышықәсазгьы (аԥсҳацәа-аишьцәа Леон Ахԥатәи, Дмитри Ахԥатәи, Феодосиа Алашәи).
Зыԥсҭазаара иалҵуаз Аԥсҳа аԥа дахьимамыз акәызҭгьы изыхҟьоз?
Аха мшәан, ҩышә шықәса аԥсҳацәа рыбжеиҳараҩӡак
хылҵ дрымаӡамкәа изыҟаларымызт. Аԥсҳа аҳәынҭқарра иахаргылараан аԥсуаа ҳҿы аиҳабы-аиҵбы ҳәа аҳаҭырқәҵара иахьа уажәраанӡагьы иаанханы иҳамоу акәызҭгьы аԥыжәара змаз?
Ҳара ҳтәала, уи ҳаԥхьаҟа ҳҭоурыхҩҩцәа ззааҭгылаша, иҭырҵааша зҵаароуп.
Хԥа. Аԥсҳацәа рыԥсҭазааратәы зҳәо аҩымҭа аԥҵоуп ҳәа «Қырҭтәыла аԥсҭазаараҿы» иарбо инашьҭаланы иԥшаатәуп, мамзаргьы еилкаатәуп уи иалахьынҵахаз.
Ԥшьба. Аԥсҳацәа аҳәынҭқарратә усқәа шынарыгӡоз азы рыдҵаҟаҵарақәа, ус уҳәар ауазар, иаԥырҵоз рзакәанқәа, рықәҵарақәа зҳәаз еиԥш (аҭахызар бырзен бызшәала акәзааит, аҭахызаргьы қырҭшәала акәзааит изларыҩуаз) иԥшаатәуп ицәыргатәуп, икьыԥхьтәуп, ауаа зегьы ирбаратәы иҟаҵатәуп.
Хәба. Ҳара ҳтәала, уажәшьҭа иаамҭоуп ҳҭоурыхҩҩцәа рхатәгәаԥхарала иҟарҵо аҟны аанҿасра ақәымкәа, хымԥада инармыгӡар ада ԥсыхәа змам азҵаатәқәа нарыдҵаны, Аԥсуа Ҳәынҭқарреи аԥсҳацәеи ирыҵаркуа аҩымҭа зегьы рганахьала иҭҵааны аҩра .
«Кавказ ақьырсианра аларҵәара аҭоурых аҿы аԥсуаа иналкаау аҭыԥ ааныркылоит. Аԥсуа жәлар, урҭ ираԥхьагылаз, аҳцәас ирымаз акыраамҭа, шәышықәсала ргәыларатәи атәылақәа рыжәларқәа рахь ақьырсиан динхаҵара рызнаргон. Амрагыларахьтәи ақьырсиан тәылақәа ракәзар – аԥсуаа рыла уахь инеиуан Бырзентәылатәи ақьырсиан культура…
Кавказ адунеи ахь Византиа ақьырсианра рызнагараҿы аԥсуа жәлар иааныркылоз аҭыԥ ҳара ԥыхьа ииашамкәан ақырҭуа жәлар ираҳҭон».
Н. И. Марр.
2006-тәи ашықәс, декабр 26 азы ақырҭуа ҳәынҭқарратә газеҭ «Свободная Грузия» ианын «Қырҭтәыла ақырсианра аамҭа иашаҵәҟьа» ҳәа захьӡыз Мераб Џьанелиӡе истатиа. Арҭ рҩызцәа астатиақәа рҿы «Қырҭтәыла ажәытәӡатәи ақьырсиан тәылақәа ишыруаку» атәы ҳәа ирҳәац акәхап сҳәан аганахь инықәысҵеит. Мчыбжьык, ҩымчыбжьа рышьҭахь еиҭашьҭысхит уи агазеҭ, саԥхьеит уи астатиа. Сагьазкылсит, сара стәала, ихадароу зҵаарак. Зыӡбахә сымоу астатиа излаҳәо ала, ақырҭуа жәлар ақьырсиан динхаҵара анрыдыркылаз иахьа уажәраанӡагьы ишьақәырӷәӷәаны ирымаӡам.
«Ажәытәӡатәи ақырҭуа литературатә хыҵхырҭақәа ахьыӡыз аҟнытә Қырҭтәыла аҭоурыхтә хҭысқәа рыхцәажәараҿы еиуеиԥшым агәаанагарақәа цәырҵуеит. Убарҭ ируакуп ақырсиан динхаҵара Қырҭтәылан ашьақәырӷәӷәарагьы. Арҵага шәҟәқәа рыбжеиҳарак изларҳәо
ала, Қырҭтәыла аҳ Мириан 337 шықәсазы Мцхьеҭа азааигәара абнараҿы дшышәарыцоз, иаалырҟьан амра атыҩ иакызаап, убла аҵәы ҭакызар иумбо илашьцазаап. Аҳ ажәҩан днаҵаԥшын аматанеира далагазаап. Аха акгьы имыхәоушәа аниба, ақьырсианцәа рынцәа дигәалашәан, ихьӡ ҳәаны усыцхраа ҳәа дыҳәҳәазаап… Ажәҩангьы лашазаап. Убри ашьҭахь акәзаап Қарҭли аҳ ақьырсиан динхаҵара анидикылаз... Аха 319, 348 шықәсқәа рзгьы амра атыҩ иакхьазаарын. Урҭ авариантқәагьы ыҟазаап».
Ажәакала, ауҳәан-сҳәанқәеи алегендақәеи ракәзаап Қырҭтәыла ақьырсианра рыдкылара шьаҭас иамоу.
Даҽа-шьоукых излашьақәдырӷәӷәо ала, Қырҭтәылаҟа иааз Нино лоуп изыбзоуроу ақырҭцәа ақьырсиан динхаҵара рыдкылара.
Иара убригь цқьа иҭҵаазар, алегенда еиҳа иазааигәоуп.
Абри ауп астатиа аҵакы.
Нас ари алацәажәара абаҭаххеи?
Қырҭтәыла аҳәынҭқарратә газеҭ хада «Свободная Грузия» адаҟьақәа рҿы машәыршәа џьара акы рымпыҵымҟьозар, абас иаахтны ирымҳәацызт рҭоурых ҭоурыхтә фактла акәӡамкәа – легендала, уҳәан-сҳәанла ишышьақәырӷәӷәо. Ныхак иаҿазза иакызшәа ауп ишыматанеиуаз. Урҭ ртәы еилкаауп, ргәырҽанӡамкәа уажәы џьара акы рҿыҵҟьазаргьы, уаҵәы еиҭа хьаҳәуеит, рмилаҭтә ҟазшьа ашҟа имиасыр ҟалаӡом.
Аус злоу, ҳара аԥсуаа ҳқьырсиан динхаҵара аҭоурых шцәырааго ауп. Уи аганахьала ҳҭоурыхтә фактқәа дара ирымазҭгьы, уаҩ ддырцәажәаӡомызт.
Урҭ рахьтә еиҳа ихадарақәоуп ҳәа иаҳшьо акык-ҩбак ҵаҟа ҳарзааҭгылоит.
Иисус Христос данҭадырха ашьҭахь еиҭа иԥсы ҭалан ажәҩан ахь данхала иапостолцәа, иҵаҩцәа (урҭ жәаҩаҩык ыҟан) ирышьҭашәарыцо ирышьҭалт. Убарҭ рахьтә ҩыџьа – Симон Кананити Андреи Аԥхьанаԥхьеи ҳара ҳаамҭа
актәи ашәышықәса актәи азыбжазы рхы еиқәдырхарц Аԥсныҟа иааит.
Дарбанзаалак иҿаԥхьа азҵаара ықәгылоит абас: «Избан, урҭ Аԥсны залырхи?».
Симон Кананити Андреи Аԥхьанаԥхьеи рыԥсеиқәырхаразы иалырхит, адунеи ажәларқәа ирыладырҵәарц изҿыз рқьырсиан динхаҵара еиҳа аԥашә ахьаҳахьаз. Дара гәык-ԥсыкала иахьрыдыркылоз Аԥсны акәын, издызкылозгьы аԥсуаа ракәын. Ус акәымкәа ақьырсианра Қырҭтәыла еиҳа иалаҵәахьазҭгьы, Аԥсныҟа акәымкәа уахь имцоз.
Ақьырсиан динхаҵара Аԥсны аларҵәараҿы Ԥицунда аԥхьа иахьҳаргылоугьы иашаӡам. Ус иҟазҭгьы, Симон Кананити Андреи Аԥхьанаԥхьеи ахьымҩахыҵуаз Ԥицундаҟа акәхон. Аха урҭ мҩахыҵит Ԥсырӡхаҟа. Машәыршақә акәӡам ус изныҟәаз.
Ҳара иаадыруеит Анаҟәаԥиа жәытәӡа аахыс Аԥсны иаҳҭнықалақьны ишыҟаз. Ус анакәха, ақьырсиан динхаҵарагьы Аԥсны зегьраԥхьаӡа ашьаҭа ахьаҳаз уаҟа ауп. Уи азоуп зыӡбахә ҳамоу апостолцәагь Ԥсырӡха залырхыз.
Ари – акы.
Зураб Анчабаӡе «аԥсуа жәлар рҿаԥыцтә ҳәамҭаҿы ишырҳәо ала, Анаҟәаԥиа аргылара аҳәынҭқар-ԥҳәыс Ҭамара лыхьӡ иадҳәалоуп» ҳәа ииҩызгьы иашаӡам. Излаиашахари, аԥсуа жәлар рҿаԥыцтә ҳәамҭаҿы уи аҩыза ыҟамзар. Насгьы, хыхь ишазгәаҳҭахьоу еиԥш, жәытә-натә аахыс Аԥсны иаҳҭнықалақьыз Анаҟәаԥиа ҳазну аамҭа ажәаҩатәи ашәышықәсазы ҳәынҭқар-ԥҳәысс иҟаз Ҭамара лыхьӡ адҳәалара, Аԥсны Қырҭтәыла адҳәалара акәын иаанагоз. Лара Ҭамара дызхагылаз Аԥсуа Ҳәанҭқарра шакәызгьы.
Ҳара ибзианы иаадыруеит ақьырсиан динхаҵара зегьраԥхьаӡатәи Адунеизегьтәи аизара ду шымҩаԥысыз 325 шықәсазы Никеиа. Уи аизара ду далахәын Ԥицундатәи аепископ Стратофил, ус анакәха, Аԥсны дахаҭарнакын, Аԥсны ақьырсиан динхаҵара ахьӡала акәын уа дшыҟазгьы. Ари – ҩба.
Ҳарҭ араҟа ҩ-факт заҵәык роуп иааҳгаз. Аха урҭ уҳәан-сҳәанқәаӡам, иагьлегендақәаӡам, ҭоурыхтә фактқәоуп. Аԥсуа уахәама азхарҵахьан азоуп Стратофил Адунеизегьтәи актәи Никеиатәи аизара ду дзалахәыз. Аԥсуа уахәама азхаҵара иаанагоз – Аԥсны ақьырсиан динхаҵара рыдыркылахьан ҳәа ауп. Ус акәмызҭгьы, аизара ду иаднакылаз адокументқәа зегьы рҿы Стратофил иӡбахә зырҳәарыз...
Уажәы аабыкьа ҳҭоурыхыҩҩцәа О. Х. Бӷажәбеи С. З. Лакобеи ажәабатәи ажәеизатәи аклассқәа рҿы итәоу аҵаҩцәа рзы иҭрыжьыз арҵага шәҟәы «Аԥсны аҭоурых» аҿы ҳаԥхьоит:
«Ахԥатәи ашәышықәса алгамҭеи аԥшьбатәи ашәышықәса алагамҭеи рзы Питиунт еиҿкаан Кавказ зегьраԥхьаӡатәи ажәытәӡатәи ақьырсиантә обшьчина. 325 шықәсазы Питиунттәи аепископ Стратофил (изларҳәо ала, уи иҟынӡа епископс дыҟан Софрони, шьҭрала и-Каппадокиатәыз) далахәын Актәи Адунеизегьтәи ақьырсианцәа Никеатәи реизара ду. Ауахәаматә документқәа ирыдыркылаз зегьы рҿы Стратофил иӡбахә ҳәан, урҭ ҩын ф-бызшәак рыла: абырзентә, алатынтә, асириатә, акопттә, арабтә, аермантә бызшәақәа рыла».
Қырҭтәыла ауахәама ахаҭарнак Никеиатәи Адунеизегьтәи ақьырсианцәа реизара ду зынӡаскгьы далахәымызт. Далахәымызт, избанзар, усҟан ақьырсианра Қырҭтәыла амԥангьы иқәымлацызт.
Абри аҩыза аҭагылазаашьа иахьа уажәраанӡагьы ҳара ҳхы ишаҳархәаша ҳзымыӡбацт. Убри ахаҭыԥан ақырҭуа ҭоурыхҩҩцәа ирҩыз ҳамҵасны иаҳкит. Иаагозар ҿырԥшыгас, алазцәа ақьырсиан динхаҵара анрыдыркылаз 523-тәи ашықәс азы аԥсилаагьы ирыдыркылт, абазгаа ианрыдыркылаз уи ашьҭахь ауп ҳәа иҳадыргалаз,
ус ауп ҳәа иаҳшьеит. Уи мацарагьы акәындаз, «Аԥсны аҭоурых» аҟынгьы ус аҳарбеит.
Аԥсуаа ибзианы иаадруеит ақырҭуа ҭоурыхҩҩцәа, џьара аӡәык-ҩыџьак ракәымзар, ҳара иҳаҵанакуа аганахьала ирыҩуа акгьы агәра шгатәым. Зегь раԥхьа дыргыланы Вахушти. Уи иоуп ажәаатәи ашәышықәса алагамҭазы Москва амҵан «ақырҭцәа рколониа» ҳәа зыхьӡыз аҿы ақырҭуа ҵарауаа еизганы «Қырҭтәыла аԥсҭазаара» инаркны ажәытәӡатәи аҭоурых ҩыратә нҵамҭақәа «зырҽеиз», «ирыцызҵаз», «ирыгзырхаз». Усҟан ауп ианыбжьаӡыз «Аԥсҳацәа рҭоурыхгьы». Уи аҩыза шыҟаз «Қырҭтәыла аԥсҭазараҿы» ирцәанхалт.
Сара еиҭасҳәоит, Аԥсни аԥсуа жәлари ҳҭоурых иаҵанакуа аганахьала ақырҭцәа рҵарауаа, ирыҩуа уарла-шәарлоуп акәымзар, агәра шгатәым.
Диашоуп Н. А. Берӡенешвили «Амраҭашәара – Қырҭтәылатәи ауахәамақәа реидҵара мҩаԥысуан Аԥсны автокьефальтә архиепископ ихадарала» ҳәа ахьиҩуа, амала, «Амраҭашәара-Қырҭтәылатәи ауахәамақәа» ҳәа акгьы ыҟаӡамызт, иҟаз Аԥсуа уахәама акәын. «Автокефаль» ажәа иаҵанакуа, хазы иҟаз, зхатә хьыԥшымра змаз ауахәама ҳәа ауп. Насгьы «архиепископ» ҳәа акәӡамызт Аԥсуа уахәама ахада ишихьӡыз, «Аԥсны Акатоликос» ҳәа ауп. Ақырҭуа ҭоурыхыҩцәа ус зырҳәоз, Мцхьеҭатәи архиепископ еиҳа ахадара никылон ҳәа рҳәарц ауп. Иарбаныз уи хадарас иникылоз, аҳәынҭқар-ԥҳәыс Ҭамара агәыргьын лхазҵаз Аԥсуа Католикос иакәзар?
«Ажәытәтәи аурыстә литератураҿы аобезаа шаарԥшуи Аԥсны аҭоурых азҵаатәқәеи» ҳәа зыхьӡу ҳаԥсуа ҵарауаҩ Алықьса Папасқьыр ишәҟәаҿы ҳаԥхьоит:
Абраҟа иацҵатәуп даҽакгьы, Қәҭешь ауахәама Аԥсны Акатоликос инапаҵаҟа ишыҟаз, аамҭаказгьы Аԥсны Акатоликос уаҟа тәарҭас ишимаз.
Абарҭқәа зегь рышьҭахь К.С.Кекелиӡе абас ииҩуаз ҵаҵӷәыс иамоуп: «Аԥснытәи Мцхьеҭатәи акатоликосцәа зинла еиҟаран, аха азеиԥш ус алацәажәарахь ианнеиуаз – аԥхьагылара зтәыз Мцхьеҭатәи Акатоликос иакәын». Аха ус аԥхьагылара Мцхьеҭатәи имазҭгьы, аҳәынҭқар-ԥҳәыс Ҭамара агәыргьын лхазҵоз иара иакәымхоз…
...Сара ақьырсиан динхаҵара Аԥсны ианрыдыркылаз арыцхә аҭоурых аҿы ииашамкәа иаарԥшуп ҳәа ишьҭысхыз азҵаара аҳәаақәа сшырҭыҵызгьы, ажәак-ҩажәак рыла акәзаргьы, имҳәакәа сзаҩсуам, Аԥсуа Ҳәынҭқарра – Аахыҵ-Кавказ усҟан иҟаз егьырҭ атәылақәа зегь раԥхьа Византиа аҟнытә ихьыԥшым ҳәынҭқарраны ишыҟалаз, убри инашьҭарххны Аԥсуа уахәамагьы Византиатәи ауахәама иадҵны, хазы иавтокефальтәу (ихьыԥшым, зхы иақәиҭу) уахәаманы ишыҟалаз.
Абра иаазгарц сҭахуп Зураб Анчабаӡе Аԥсуа уахәамеи Мцхьеҭатәи ауахәамеи еиҿырԥшны дахьцәажәо иҟаиҵаз алкаа:
«Мцхьеҭатәи акатоликос хадара ззиуаз ауахәама Амраҭашәарахьтәи Қырҭтәыла ауахәама (дызҿу Аԥсуа уахәама ауп. Б.).) аасҭа ҩышә шықәса раԥхьа ицәырҵхьан».
Ари алкаа иҟаиҵаз дазымхәыцӡакәа анаҩыс иааигаз афактқәеи еиҿагылоит.
Ҳара ибзианы еилаҳкаауеит Зураб Анчабаӡе ииҳәарц ииҭаху – ақырҭуа уахәама автокефальра аԥсуа уахәама аԥхьа ҩышә шықәса раԥхьа иаиухьан ҳәа шакәу. Аха хыхь иаҳҳәеит, иара ихаҭа иааиго афактқәа шеиҿагыло.
«Амраҭашәара Қырҭтәылатәи (ус акәын, хыхь ишазгәасҭахьоу еиԥш, Зураб Анчабаӡе Аԥсуа уахәама ишазиҳәоз) ауахәама Византиа ауахәама иаԥырҵны хазы иҟоу уахәаманы (автокефальны) иҟалеит Аԥсуа ҳәынҭқар Баграт Актәи (861-873) ихаан». Амала, иазгәаҳҭоит Зураб Анчабаӡе ахыцқәа ирҭеикыз ашықәсқәагь шиашам. 861 шықәсазы ҳәынҭқарс иҟалаз Леон иԥа аиҵбы Гьаргь Актәи иакәын. Аԥсҳас дыҟан 868 шықәсанӡа. Нас ҩажәа шықәса Аԥсуа Ҳәынҭқарра иахагылан Шавлианаа ҳәа шьоукы. Ҩажәа шықәса рышьҭахь, Константинопольнтә дгьежьуеит Баграт, Византиа аимператор ииҭаз ар иманы, Шавлианаа ахҳәаны Аԥсҳара ааникылт. Ҳара ҳтәала ари ҟалеит 293 шықәсазынӡа. Усҟан ауп Аԥсуа Уахәама автокефальра анаиуозгьы.
Усҟан Ақырҭуа уахәама ахы иақәиҭны иҟамлаӡацызт. Ус иҟалахьазҭгьы, анаҩсан абас аниҵарымызт:
«XI ашәышықәса актәи азыбжазы Гиорги Мҭаҵминдели ақырҭуа уахәама автокефальра аиурц азы Византиа апатриарх диҳәеит…»
Ус анакәха, иара Зураб Анчабаӡе ихаҭа излеиҳәо ала, Аԥсуа уахәама акәзаап ақырҭуа уахәама аасҭа ҩышә шықәса раԥхьа автокефальра заухьаз.
Убас иҟан ажәабатәи ашәышықәса хыркәшахаанӡа. Ҵоуп, Алықьса Папасқьыр излеиҳәо ала, ажәахатәи ашәышықәсанӡагь Аԥсуа Ҳәынҭқарра ишаԥсуа ҳәынҭқарраз иаанхеит, адинастиа шыԥсаххазгьы. Машәыршақә акәхарым ақырҭцәа иҟарҵаз ааԥхьарала Қырҭтәыла аҭоурых зыҩуаз Броссе абас зиҳәаз: «Абхазские цари вступили в династию Багратидов и затмили ее».
Убас шакәугьы, Аԥсны аҳәынҭқар Гьаргь Аҩбатәи иԥҳа Гәырандыхәт лыҷкәын Баграт Ахԥатәи ҳәа аҭоурых аҟны иаанхаз, Аԥсҳас даныҟала, аиҳараӡак уи ихылҵшьҭра
рахь аԥсҳара аниас, урҭ Византиа иамҵахырхәо иалагеит, Византиа аимператорцәа ирыҳәон «акураполат» ҳәа ахьыӡ рхырҵаларц.
Леонидаа рхылҵшьҭра (аԥсуаа цқьақәа) уи аҩыза рхы иаҭәаршьомызт, Византиа аимператор иҿаԥхьа рыхқәа ладырҟәуамызт. «Акуропалатра» абарҭахыз, рымчи рылшареи ахьыӷәӷәаз аҟнытә «аексусиат» ҳәа византиаа ирзырҳәазар. Кавказ атәылақәа рҳәынҭқарцәа рахьтә ус ззырҳәоз дараӡәзаҵәык ракәын. Иаанагозгьы, Аԥсуа Ҳәынҭқарра иаҵанакуаз адгьылқәа зегьы изхатәу аҳәынҭқар ҳәа акәын. Уиазоуп Византиа апатриарх Николаи Мистик аԥсуа ҳәынҭқарцәа, аԥхьа – Константин, ашьҭахь – уи иԥа Гьаргь Аҩбатәи ирзааишьҭуаз ашәҟәқәа рҿы ҳаҭырқәҵара дула дызрацәажәоз.
…Сыстатиа аҵакы, сара стәала, Аԥсны Аҳәынҭқарра азхаҵаразы имҩаԥысуа ақәԥараҿы аганахь иаанмыжькәа ианаамҭаз ишьҭыхызҭгьы – Иерусалим, Италиа (Рим), Бырзентәыла, Византиа аҳҭнықалақь Константинополь (Стампыл) аԥсуа қьырсиан динхаҵара ацәырҵра, ашьақәырӷәӷәара ирыдҳәалоу азҵаатәқәа амузеиқәа, архивқәа рҟынӡа инеины иԥшаазҭгьы, сара агәра згоит иахьа ҿыӷәӷәала, ҳамшәа-ҳмырҳа, ҳабжьы ҭганы, Аԥсуа қьырсиантә уахәама автокефальра ҳалацәажәартә иҟалон.
«Иҟаиҵо закәызеи ари ауаҩ, Аԥсны ахыцқәа рҭакра шԥаигәаӷьи?» «Издыруада ашықәс ҿыц азтәи қьачақьрак иадҳәалазар?» «Ус анакәмха, ижәҩа ҭҟьеит…» – абас згәы иаанаго шәҟамларц залшом, шәҿы иашәмырҳәаргьы.
Ишәцәызӡом, саазқәылаз ииашаҵәҟьаны зыжәҩа ҭҟьаз сиеиԥшзар ҟалап.
«Аҩсҭаа узаҩысҭаахеи» ҳәа ианиазҵаа «избоз исаҳауаз зегьы сҳәо саналага, уара уаҩысҭаауп ҳәа иаасысны сыркит» ҳәа аҭак ҟаиҵазаап. Ари шанашәа ишоу ҳдунеи аҿгьы иубо-иуаҳауа, иҟоу-шыҟаҵәҟьоу исҳәоит ҳәа уалагар ма уаҩысҭаауп ҳәа иухыхәмарырц рҽазыркуеит, мамзаргьы «џьым, ҳколлектив уаԥырхагоуп, ашьшьыҳәа уҳалҵны уца» ҳәа уарҳәоит. Ҳарҭ ҳахшыҩ, ҳамч-ҳалша, ҳбаҩхатәра зегьы еилаҵаны, ҳаԥсуа литература ашьаҭаркҩы иажәақәа рыла иуҳәозар, ԥхьаҟа «ҽаԥарак аԥара» ацынхәрас ашьшьыҳәа ҳшыҟоу ҳаҟаз, ишшац ишалааит, ишыхәлац ихәлалааит, аҟәышгьы – ихазы дҟәышзааит, ауаҩы агагьы – дшагоу дыҟазааит, иамур уи ҳаихьыԥшызар еиҳа еиӷьуп, уи иҿы ишаҳҭаху ҳҟалоит» ҳәа ихәыцуа рацәаҩхеит иахьа. Ганкахьала урызхәыцыр – дара ртәала ииашоуп, уи аҩыза афилософиа – зыжәлар рзы напхыцк иаҟароу ззыҟамҵо рыхныҟәгара иафилософиоуп.
Абриаҟара ҳзырҳәаз ҳастатиа ахы ахыцқәа иахьырҭаҳкыз ауп. Ус зыҟаҳҵаз ашықәс ҿыц ҳанылеижьҭеи ҳгазеҭ урҭ ажәақәа руак хьӡыс иахьаҳҭаз мацарагьы акәым, уи иаҵанакуа шмаҷымгьы. «Аҟаԥшь», «ашкәакәа» уҳәа егьырҭгьы Аԥсны иадырҳәало ажәақәа аамҭа иаанагеит, аамҭа иагоит. Иаанхо – Аԥсны ауп. Ус анакәха, аус ахьыҟоу – урҭ ажәақәа зхы иазырхәо рҿоуп…
Амала, иара абри азгьы акәӡам ари астатиа ахы ахыцқәа изырҭаскыз. Сгәы иаанагом адунеи аҿы даҽа милаҭк ыҟоуп ҳәа аԥсуаа ҳҿеиԥш, ауаҩы зда ԥсыхәа имам иԥсы – иԥсадгьылгьы итәыла ахьӡгьы ирыдҳәаланы иахьыҟоу.
Абиблиаҿы ҳаԥхьоит абас: «Зегьраԥхьа Анцәа ажәҩани адгьыли ишеит. Нас Анцәа иҳәеит: «Иҟалааит алашара». Адунеи лашеит. Анцәа ибеит алашара шыбзиаз, убриазы уи алашьцара иаҟәиҭхеит. Анцәа алашара иахьӡиҵеит амш ҳәа, алашьцара – аҵх ҳәа. Абасала, иҟалеит аҵыхгьы, иҟалеит амшгьы.
Аҩбатәи амш азы Анцәа ажәҩани аӡи еиҟәиҭхеит…
Ахԥатәи амш азы Анцәа иҳәеит абас: «Ажәҩан аҵаҟа ҭыԥк аҿы аӡы еизакхааит. Уи аҭыԥгьы – адгьыл акәхааит». Ус иагьыҟалеит. Абасала, аӡқәа ирыхьӡиҵеит амшынқәа ҳәа, адгьыл – Адгьыл ҳәа. Адгьыл аҿы еиуеиԥшым аҵиаақәа гылт, аиаҵәара ахашьшьит.
Аԥшьбатәи амш азы Анцәа ажәҩан икыдиҵеит аеҵәақәа, Амра, Амза.
Ахәбатәи амш азы Анцәа аӡқәеи амшынқәеи ԥсыӡла ирҭәит, ажәҩан иалеиҵеит аԥсаатә.
Афбатәи амш азы Адгьыл иқәиҵеит аԥстәқәеи, ашәарахқәеи, агыгшәыгқәеи, аҳәазақәеи… Убарҭқәа зегьы инарылкааны – адунеи ашара афбатәи амш азы Анцәа адгьыл дықәиҵеит иара иԥшра-исахьа змаз Ауаҩы. Адгьыл уи инапы ианиҵеит:
Абжьбатәи амш – ԥсшьара мшны иҟаиҵеит».
Абиблиаҿы ҳаԥхьоит: Анами Адами ирыхшеит Каини Авели ҳәа. Амала, абринахыс Абиблиа аганахь инықәҵаны, уаҟа иҳамбо, аха уеизгьы-уеизгьы, ииашаҵәҟьаны уа иаҳәо иашазар, Анцәа иакәзар адунеи зшаз, Анами Адами раԥхьа ирыхшаз Каин ҳәа акәӡамызт хьӡыс ирҭоз – Аԥсырҭ акәын.
Избан?
Избанзар, Анами Адами рыбзоурала ауп адгьыл аҿы аԥсҭазаара ахы шакыз, аҿиара ишалагазгьы. Ус анакәха аԥсҭазаара ажәа иахылҵыз ахьӡ Аԥсырҭ акәхон – уи акәхон раԥхьаӡатәи рыхшара хьӡыс ирҭозгьы.
«Узлацәажәо фантазиоуп, адунеи ашара – уи аԥсҭазаара аҭара, афантазиа адҳәалара зхьышьаргәыҵа ҳакәхшо Анцәа игәаԥхарым, гәнаҳароуп… Ҳазнылаз ашықәс ҿыц азы Анцәа игәамԥхо ҳзалацәажәом» ҳәа саҽԥнызкылогьы шәҟалар ауеит.
Ус ҟашәҵаргьы ишәҿасырхьуам. Агәнаҳа аҵалара зҭахыда. Убри аҟынтәи сиасыр сҭахуп даҽа легендак ахь.
Ирҳәоит: Анцәа адунеи зегьы шаны даналга, Анами Адами рхылҵшьҭра анырацәаха, Адгьыл аҿы аимак-аиҿак, аӷьал-пал анрыбжьала, урҭ реиқәкразы досу рылахь даԥшны Адгьыл рзишарц иӡбеит ҳәа. Ҽнак зны шьыжьы инаркны адгьыл рызшара далагеит. Зегьы ирыхәҭаз рысҭеит, уажәшьҭа саргьы сыԥсы ааиҭаскып ҳәа иҽаныназикуаз аламҭалазы, жәҩангәашә аартны ашәхымс даалагылазаап аӡәы.
– Узусҭада уара? – дҵааит Анцәа.
– Суаҩуп, – ҳәа аҭак ныҟаиҵеит иааиз.
– Слашәу џьушьома, ушуаҩу сымбакәа… амала милаҭла узеиуада? – дҵаахзаап Анцәа.
– Саԥсыуоуп, ухаҵкы, – аҭак ҟаиҵеит иааиз.
– Ауаа шаны адунеи ианықәсҵоз, аԥсҭазаара анрысҭоз, аԥсҭазаара ажәа аҳаҭыр азы мацара аԥсуа ҳәа хьӡыс изысҭаз шуакәу ара сықьҭаԥаҿгьы иаҳәоит. Нас зегь раԥхьа исшаз – зегь рышьҭахь узааи?
– Уажәраанӡа ишаатәызгьы здыруан, аха сасык дысҭаан, аԥсуара ныҟәзгоит, ҳаҭыр иқәсҵоит ҳәа сшаҿыз исымбаӡакәа аамҭа сыцәцеит злыԥха-згәыԥха ҳаура Анцәа ду, – иҳәеит иааиз.
Ари ицәажәара Анцәа илахь акаҷыра еизнарҵәазаап, акыргьы дархәцзаап. Нас ҿааиҭит.
– Сара ауаа шаны адунеи ианықәсҵоз аԥсуара ныҟәжәгалароуп ҳәа расымҳәаӡеит. Уара ус ҟаҵатәуп ҳәа уҵазҳәада?
– Сыламыс исыҵанаҳәеит зхьышьаргәыҵа сакәхшоу Анцәа ду.
«Ауаа анысшоз аламыс аӡәгьы исымҭаӡеит, ари аԥсуа иабацәыҵиԥшааи», – гәаныла даацәажәазаап Анцәа, нас ибжьы нҭыганы инациҵеит абас:
– Адгьыл зегьы шаны уаԥхьа иааиз ирысҭахьеит, аха аламыс змоу – ламысла сузымныҟәар ҳақым. Убри аҟнытә ԥсадгьылс иусҭоит схазы иааныскылаз – даараӡак ишдумгьы ахьы хәҷуп, аха акыр иаԥсоуп ҳәа шырҳәо еиԥш, ишьам дгьылуп. Иазыҭрысуа, иумазкуа рацәаҩхоит… Зны-зынла ухы-угәы умагәхьаауа аҟынӡа унаргоит, аха агәра згоит уи шухьчо, мчыла ада ԥсыхәа ҟамларгьы – ушхьамҵуа здыруеит. Аха зегьреиҳа уи злаухьчо даҽа мчуп, уи уара иумоуп. Сара сызҿу аламыс ауп. Уи – акы. Ҩбагьы, аԥсҭазаареи аԥсуареи ламысла иныҟәзго Ауаҩы иусҭо уԥсадгьылгьы хьӡыс иаиуааит Аԥсны ҳәа. Аԥсны изыԥсадгьылны раԥхьаӡа зшьапы ықәзыргыло уаргьы иахьарнахыс Аԥсырҭ ҳәа ухьӡзааит.
Анцәа иҳәеит – ус иагьыҟалеит.
Хыхь ишазгәасҭаз еиԥш, еиуеиԥшым алегендақәа рҿы ауп ари аҩыза ахьуаҳауа, аха мшәан, алегендақәагьы аԥсҭазаараҿы иҟалахьоу ахҭысқәа роуми изхылҿиаауа.
Нас алегендақәа рҿы акәымкәа аҭоурых аҿы Аԥсны аӡбахә анбарҳәеи? Ииашангьы Аԥсырҭ ҳәа захьӡыз аӡәыр дыҟазма?
Аҭоурых аҿы зегьраԥхьаӡа ацивилизациа, даҽакала иуҳәозар, аблахтра ахьцәырҵыз – Ааигәатәи Мрагылара, ахәҭакахьала – Тигри Евфраҭи аӡиасқәа рыбжьара – Аӡбжьара ҳәа хьӡыс изауз аҭыԥ аҟны ауп. Изыдҳәалоугьы
– шумераа роуп. Уи ҟалеит ҳара ҳашықәсԥхьаӡара ааиаанӡа хә-нызқь, ф-нызқь шықәса рнаҩсан. Иахьа уажәраанӡагьы милаҭла издыркылара шеилкаамгьы, урҭи урҭ ирыдҳәалоу, рышьҭахь ицәырҵыз ажәларқәеи рынцәахәқәа рыхьӡқәеи уаадыршанхоит. Убас иаагозар, раԥхьатәи анцәақәа хҩык ируаӡәкыз – Ан ҳәа акәын ишишьҭаз, мамзаргьы ишлышьҭаз; адыди амацәыси рынцәахәы Адад ахьӡын. Шәгәы ишԥаанагои – «Улԥха ҳаҭ» ҳәа аԥсуаа иззырҳәо «анцәа» – ажәа ан аҟнытә акәӡами иахьаауа «цәа» ҳәа «Ан» иацлаз ахыԥхьаӡара рацәа акәӡами иаҵанакуа? Ииашангьы, аԥсуаа Анцәа ҳәа уажәы ишаҳҳәо еиԥш, аӡә иакәзу иззырҳәоз, ирацәаҩызу, аӡәы ианизкыз – Ан ҳәа акәхарын ишырҳәоз, ианырацәаха – «цәа» ацлазар акәхап.
Аҭоурых ҳҽаналаагала, ицәыргатәуп аргонавтаа рлегенда иадҳәалоу, аха иҭоурыхтәу ахҭысқәа.
Ҳара араҟа Аргонавтаа ирызку ажәабжь аиҭаҳәара ҳалагарц зынӡаск ҳгәы иҭаӡам, аҭоурых аҿы иҟаз шыҟаҵәҟьаз акәӡамкәа инарҳә-аарҳәны, ахи-аҵыхәеи ахьыҟоу узымдыруа, ақырҭуа ҭоурыхҩҩцәа ишеиладырҩынтхьоугьы. Ус ҳҳәаратәы ҳҟазҵаз, шықәсқәак рнаҩсан «Аргонавтаа рымҩала» ҳәа Аргонавтаа арахь излааз анышьа иеиԥшыз ҟаҵаны, уи инҭаланы арахь иааз еицырдыруа англыз ныҟәаҩ хадас дызмаз агәыԥ роуп.
Аргонавтаа рыхьӡ иадҳәалаз уажәтәи Аҟәа аҭыԥ аҿы иҟаз Диоскуриа – усҟан зынӡаскгьы аӡбахә ҳәаӡамызт. Аҟәа ақалақь аҿы еиҿкааз (уи ҳтәылаҿы иахьеиҿкааз абра мацара акәын, еиҿызкаазгьы, напхгара азызуазгьы еицырдыруа аҵарауаҩ Вианор Ԥачлиа иакәын) Аргонавтаа рклуб акәзаргьы иргәаладмыршәаӡеит.
Избан? Избанзар, Аргонавтаа рыхьӡ Аԥсни аԥсуааи шадҳәалоу ааԥшуан, усҟан «Ахьтәы уасцәазы» ихыҭҳәаау
зегьы ԥыххааса ицон. Нас Аԥсни аԥсуааи Аргонавтаа рҿы џьаракыр иаабома, рыӡбахә ҳәоума?
Ҳара ари азҵаара аҭак ҟаҳҵоит «ааи» ҳәа. Ус акәымзар мышла, мчыбжьыла имҩаԥысуаз Аргонавтаа ирызкыз агәырӷьарақәа раан иргәаладмыршәаз аӡәгьы дыҟам, аӡәызаҵәык ихьӡ ада… Ҳазҿу Иасони Медеиеи аныбнала, урҭ ирышьҭалаз Медеиа лашьа иоуп, данрыхьӡа дыршьит. Уи ихьӡ Аԥсырҭ акәын. Иԥсыбаҩ ахьамадаз аҭыԥ аҿы ашьҭахь ақалақь дыргылт. Уигьы иара ихьӡ Аԥсырҭ ақалақь ихьӡырҵеит. Аҭоурых аҿгьы убас иаанхеит.
Аԥсырҭ ихьӡ цәыргазҭгьы Аргонавтаа арахь раара иазкыз еиддыргәагәалаз ахыҭҳәаақәа зегьы хыла-гәыла еиланаҵон. Нас даҽа жәларык ирыҵанакуа аҭоурых маӡа-аргама ирымыкәкәааны дара иртәушәа ҟаҳҵоит ҳәа иаҿу рхы рцәымӷызма, иахьагьы ирцәымӷума Аԥсырҭ дыргәаладыршәартә? Аԥсырҭ ихалагьы иакәым, уи иаб Аеҭгьы (ҳара ҳазҿу ахьӡ Аеҭ ауп) цқьа иҭҵаазар, ҳгәанала, иахьала уи иахьынҳалоу зынӡаскгьы дыртәӡам.
«Убас егьа иҟазаргьы, макьаназы уара, џьым, узлацәажәо легендақәоуп»… – ҳәа згәы иаанаго аӡәыр уҟалозар (ҟамлашьасгьы иамоузеи ари аҩыза азҵаара уаналацәажәо) аҭак уҭатәуп. Аҭак уҭатәуп хыҭҳәаала акәымкәан ҭоурыхтә фактла. Уи аҩыза аҭоурыхтә фактгьы ыҟоуп.
Афбатәи ашәышықәсазы аԥсуаа рабшьҭрақәа аԥсилаа, абазгаа, асаныгцәа, мсымаа еидҵаны, иаку аԥсуа жәлари, иаку Аԥсны Аҳәынҭқарреи аԥҵаны аҭоурых аҿы зегьраԥхьаӡатәи Аԥсҳа ҳәа иаақәгылаз ихьӡын Аԥсырҭ.
Шәгәы ишԥаанагои, аԥсуа абшьҭрақәа еидкыланы иаку аԥсуа жәлар раԥҵареи, Аԥсны ацәырҵреи, раԥхьаӡатәи Аԥсҳа Аԥсырҭ ҳәа ахьӡ ахьиоузи машәыршәа иҟалаз акы акәхару? Доуҳа мчык иахылымҵзар ас еиқәшәашьас иамаз?
Ҳара ҳтәала, 555 шықәсазы Амрагыларахьтәи Римтәи аимпериа, мамзаргьы Византиа ҳәа изышьҭаз аҳәынҭқарра аимператор Иустиниан Актәи иналукааша ир рԥызаҩцәа ҩыџьа – Иоани Улигати хадас измаз арқәа ҩба Анаҟәаԥиа амҵан изеибашьыз Аԥсырҭ, ҳгәанала, макьаназы иҭҵааны иҳамам ҳжәытә ҳәынҭқарра аҵыхәтәантәи Аԥсҳа иоуп.
Ус ҟалашьас иамоузеи аԥсҳацәа ҳәа иаадыруа аабатәи ажәабатәи ашәышықәсқәа рзы акәзҭгьы аҭоурых аҿы ианаабо?
Ус акәхоит, азҵаара аҭҵаара ганкахьала мацара ҳазнеир. Аха даҽа ганкахьала ҳазнеир, иаабо зынӡаск даҽакуп. Аабатәи ажәабатәи ашәышықәсқәа рзы Аԥсҳацәа ҳәа аҭоурых аҿы зыӡбахә ану: Леон, Константин, Дмитри, Георги уҳәа егьырҭгьы хьыӡқәас ирымаз бырзен хьыӡқәан. Аԥсуа хьӡы зманы аҭоурых иазаанхаз урҭ рҟынӡа – афбатәи ашәышықәсазы иҟаз Аԥсырҭ иоуп. Ус анакәха, аԥсуаа аӡәгьы идҳәалаӡамкәа, даҽа ҳәынҭқаррак зынӡаск иахьыԥшӡамкәа ианыҟаз Аԥсҳацәа Аԥсырҭ иеиԥшыз аԥсуа хьӡы цқьақәа рыман, мамзаргьы Аԥсырҭ хьӡымызт, аха Аԥсны Аԥсҳас иахагылаз ирҭоз атитул акәын…
Убас иаауазар ауан Аргонавтаа раахысгьы.
«Ус акәызҭгьы, џьара ҭоурыхтә ҩырак аҿгьы иаанхарын» ҳәа агәаанагара цәырҵыргьы ауеит. Аха мшәан, аҭоурых аҿы ибзианы иаадыруеит афбатәи ашәышықәсазы ақьырсиан динхаҵара иахадацәаз Аԥсуа Католикосцәа шыҟаз, амала, аӡәызаҵәык идамхаргьы ихьӡ аанымхеит, иҳаздырӡом. Ус ирлахьынҵан зхатәҩыра змамыз ажәларқәа зегьы.
Иналкааны ҳазааҭгыларц ахәҭазар ҟалап ажәа «аԥсы». Ҳарҭ аԥсуаа ус уҳәар ауазар, ҳбызшәа азҟазшьагәаҭараҿы ишьагәыҭны иҟоу ажәоуп ари. Ус акәымзар, аԥсуарагьы,
аԥсҭазаарагьы, Аԥсадгьылгьы, Аԥсынгьы уҳәа уи ажәа шьагәыҭс ироурымызт. Амала уи ахцәажәара зуалу абызшәаҭҵааҩцәа ракәхап, апублицист иаасҭа. Апублицистика ҳаналацәажәа, уи аганахьала иҳәазарц ахәҭоуп ажәа «аԥсы» ҳара аԥсуаа ҳнаҩсангьы абырзенцәа рбызшәаҿгьы ишуԥыло атәы, аԥсуа бызшәаҿы аҟара адацқәа аушьҭны иҟамзаргьы.
Абраҟа иҳазцәырҵит абри аҩыза азҵаара. Нас изтәыда уи ажәа, аԥсуаа ҳакәу абырзенцәа ракәу?
Адунеи зегьы аҿы ажәларқәа ркультура, рҟазара зҳәаз еиԥш, рыҿиараҿы ажәытәӡатәи Бырзентәыла иааннакыло аҵакы ззымдыруада. Убас шакәугьы, ҿырԥштәы заҵәык аагар ҳҭахуп – аҭоурыхҩҩцәа аӡәырҩы излашьақәдырӷәӷәо ала ажәа «мама» хаттаа рҟнытә ауп Бырзентәылаҟа ишнеиз, уантәи адунеи зегьы иахыҵәеит. Нас иҟамлаӡои ажәа «аԥсы» иара убасҵәҟьа абрантәи ажәытәтәи Еллада ахь инеизар? Еиҭаҳҳәахуеит, публицистк иаҳасабала ҳалацәажәоит акәмзар, ари аҩыза агәаанагара ииашоу-ииашаму аилкаара зуалу абызшәаҭҵааҩцәа роуп.
Ажәакала, ҳҿаԥхьа иқәгылоуп ҵыхәаԥҵәара змам, зҭакҟаҵаразы макьана иуадаҩу азҵаарақәа… Урҭ азҵаарақәа аҭоурыхҩҩцәеи абызшәаҭҵааҩцәеи иаарызныжьны ҳаиасып ҳастатиа ахыркәшарахь, иара абри ҳастатиагьы хҳаркәшар ҳҭахуп абри аҩыза азҵаарала:
– Угәы ишԥаанагои аԥхьаҩ, аԥсуа жәлари Ҳаԥсадгьыл Аԥсни рыхьӡқәа машәыршақә ирыдҳәалоума абарҭ рҩызцәа ажәақәа: «аԥсы», «аԥсҭазаара», «Аԥсны», аҵыхәтәаны Аԥсырҭ ихьӡгьы?
Аҭыжьырҭа «Алашара» аҟны иҭыҵхьоу, Аԥсны аҭоурых аҭҵаара иазку аусумҭақәа зегьы иаарылкааны зыӡбахә уҳәаша акоуп шықәсқәак рнаҩсан иҭыҵыз аҭоурыхтә наукақәа ркандидат М. Гәынба «Аԥсны аҭоурых аочеркқәа» ҳәа захьӡу ишәҟәы.
Ашәҟәы ишьҭнахуа азҵаатәқәа хазы-хазы инҭкааны рыхцәажәара хымԥада ишахәҭоугьы, ҳастатиаҿы ҳаззааҭгыларц иаҳҭаху, автор иҩымҭа ахьеихишьало дызлалаго абыжьбатәи апункт «аԥсуаа ирымпыҵакын Егры инаркны Ҟәбанынӡа, XIX ашәышықәсанӡа урҭ зхыԥхьаӡара рацәаз милаҭын» ҳәа ииҩуа ауп.
Ииашаны иҳәоума арҭ ажәақәа?
Византиа, мамзаргьы Амрагыларахьтәи Римтәи аимпериа аҳҭнықалақь Константинополь, ишдыру еиԥш, аҭырқәцәа рнапаҿы инаргеит 1453 шықәсазы. Константинополь ашьҭыхрала ақьырсиантә дунеи ааха ӷәӷәа аҭан. Константинополь анышьҭырх, адырҩашықәсаныҵәҟьа – 1454 шықәсазы аҭырқәцәа рфлот ду Себастополь (Аҟәа) иақәлеит, иагьышьҭырхит.
Избан, Константинополь анышьҭырх адырҩашықәсаны Аԥсны изақәлаз? Насгьы «аҭырқә флот ду» заҭаххеи?
Ҳара ҳгәанала, Кавказ рнапаҿы инаргарц азы Аԥсны, хаҭала Аҟәа, астратегиатә ҵакы аман иҟан. Аҟәа, Кавказ амшын аҿықәахьала иагәашәын – уи ганкахьала; даҽа-ганкахьала, Аԥсны аабатәи ажәабатәи ашәышықәсқәа
рзы аиԥш, ишыҭбаамызгьы, ишыӷәӷәамызгьы, ақьырсиантә динхаҵара араҟа адацқәа ҳан иӷәӷәаны. Аԥсны мацара акәымкәан, Амраҭашәаратәи Қырҭтәылаҿгьы ақьырсиантә динхаҵараҿы ахадаратә роль змаз Пицунда иҟаз Аԥсуа католикос иакәын. «Кавказ ақьырсианра ажәытәтәи абаҟақәа рҿы» ҳәа зыхьӡу Д. Бақраӡе иусумҭаҿы иҩуан: «Пицунда ахьӡ аиҳараӡак иангаз XIV ашәышықәса анҵәамҭазы, ахәҭакахьала, 1390 шықәса рынахыс ауп: убри нахыс уаҟа дыҟан акатоликос, мамзаргьы апатриарх, адинхаҵаратә мчра Амраҭашәаратәи Қырҭтәыла зегьы – Имереҭиа, Гыртәыла, Гәыриа, Шәантәыла, иара убас Аԥсынгьы налаҵаны изымҽханакуаз. Имереҭиеи Қарҭлии рҟны мацара Пицунда ауахәама иатәыз анхацәа рынхарҭақәа 629 ыҟан, даҽа – дырраҭарақәак изларҳәо ала, урҭ рхыԥхьаӡара 800 рҟынӡа инаӡон».
Еиҭа азҵаара ықәмгыларц залшом, Аԥсни Амраҭашәарахьтәи Қырҭтәылеи рдинхаҵара Аԥсуа католикос инапаҵаҟа излаҟалеи? Ари азҵаара аҭак М.Гәынба ишәҟәаҿы иҟаҵоуп абас:
«Аԥсуаа абжьаратәи ашәышықәсақәа рзы зхыԥхьаӡара рацәаз жәларын. XVI ашәышықәсазы иҟаз анемец ныҟәаҩ Герберштеин ишиҳәо ала, аԥсуаа («афгазы») нхон аӡиас Ҟәбина аҟынӡа. XVII ашәышықәсазтәи Италиатәи аныҟәаҩ Џьовани Лукка (уи дызлацәажәо адгьылқәа иблала ибахьан) ишиҳәо ала, аԥсуаа нхон адгьылбжьаха Кодошнӡа, уи анаҩсахь инхон адыгаа. Ари иҳәамҭа шьақәирӷәӷәоит уи иаамҭазтәи аҭырқә ныҟәаҩы Евлиа Челеби. Уи ишиҳәо ала, адыгьааи аԥсуааи рҳәаа Кодош акәша-мыкәша иҟан. Аԥсуаа шжәлары рацәаз атәы иҳәоит антихитәи апатриарх Макари. Уи Қырҭтәыла дыҟан XVII ашәышықәсазы. Иара ишиҳәо ала, усҟан аԥсуа жәлар дуун.
XVIII ашәышықәсазтәи автор, афранцыз Пенсонель, Амраҭашәарахьтәи Кавказ ибзиаӡаны издыруаз, аԥсуаа
рынхарҭа адгьыл иахҳәааны иҩуан: «Урҭ инхоит аҭыԥ Суџьук (иахьатәи Новороссиск ааигәара) инаркны Гыртәыланӡа».
Ишаабо еиԥш, ажәытә авторцәа еицҿакны ирҳәоит аԥсуаа XIX ашәышықәсанӡа ишрымпыҵакыз адгьыл ҭбаа, дара шмилаҭ рацәаз атәы.
Автор абарҭ иажәақәа шьақәзырӷәӷәо даҽа ҭоурыхтә фактқәак аагар ҳҭахуп.
Аҭырқәцәа Аҟәа анышьҭырх, хыхь ишаҳҳәахьоу еиԥш, 1454 шықәсазы ауп. Уи ашьҭыхразы «афлот ду» нарышьҭит. Абри ахҭыс ашьҭахь хәы-шықәса ааҵуаны, 1459 шықәсазы Қырҭтәыла аҳ Георги VIII Франциаҟа Бургәндиатәи агерцог Филипп иахь иишьҭыз ашәҟәаҿы абас ануп:
«Сара, Георги, Қырҭтәыла аҳәынҭқар, ишәзынасыцҳауеит Константинополь иҟоу ақьырсианцәа ирҿагыло аҭырқәцәа рақәԥаразы амрагыларахьтәи аҳцәа-ақьырсианцәа ҳаҽшеидаҳкылаз. Ҳара иҳаиуоу дарбанзаалак ар ықәиргылоит. Сара хаҭала 40 000-ҩык ықәсыргалоит; Трапезунд аимператор Давид – 20 нызқьҩык зҭоу 30 ӷба; аҳ Горгора (Самцхетәи) – 20 нызқьҩык аҽцәа наишьҭуеит. Аԥсны аҳ Рабиа ҳиргәыӷит иашьцәеи, ивассалцәеи, ири иманы дшықәгыло азы. Ермантәыла анапхгаҩы Бердебег 20 нызқьҩык ар азирхиоит…»
Аԥсны аҳ шаҟаҩ ар ықәиргылаз ҳәаӡам, аха уи атәы ҳәоуп Трапезунд аимператор Давид иишьҭыз ишәҟәаҿы: «Рабиа, Аԥсны аҳ, уи иашьцәеи, ибаронцәеи иқәдыргылоит 30 нызқьҩык ар».
Аԥсынра ҭбаамызҭгьы, идумызҭгьы, аԥсуа жәлар рацәамызҭгьы, 40 нызқьҩык ар ықәзыргылаз Қырҭтәыла аҳәынҭқар Георги VIII иаамышьҭахь Аԥсны аҳ Рабиа зегьы дреиҳаны, 30 нызқьҩык ар злақәиргыларыз? Мшәан, Трапезунд аимператори Ермантәыла ахадеи иара иаҵкьыс еиҵаны, ҩажәа-ҩажәа нызқьҩык роуми иқәдыргылаз? Даҽакгьы, Қырҭтәыла аҳәынҭқар Георги
VIII Аԥсны аҳ Рабиа «идсҵеит» ҳәа акәӡамкәа, «агәыӷра сиҭеит» ҳәоуп ишиҩуа. Избан? Избанзар, акы, уи инапаҵаҟа дыҟамызт; ҩбагьы, Аԥсны аҳ имч убриаҟынӡа иӷәӷәан, насгьы, Аԥсны аҳ итерриториа убриаҟара иҭбаан, хазы-хазы аҭыԥан уи хаҭала иара иххәцуаз, инапаҵаҟа иҟаз «авассалцәа», «абаронцәа» иман. Убарҭ рыла ауп Аԥсны, Егры инаркны Ҟәбинанӡа зымҽхазкуаз, анапхгара шеиҭозгьы.
Машәыршақә акәхарым, ажәабатәи ашәышықәсазтәи аерман ҭоурыхҩҩы Ухнатес ишәҟәы «Ермантәыла аҭоурых» аҟны «аԥсуаа зхыԥхьаӡара рацәоу жәларуп» ҳәа заниҵазгьы.
Ашәҟәаҿы иаагоу даҽа документк аҵакы абраҟа еиҭаҳҳәарц ҳҭахуп. Уаҟа Аԥсҳацәа рыӡбахә абасала иҳәоуп:
«Аԥсны аԥхьаӡатәи аҳ ихьӡын Анос; аҩбатәи, уи иԥа – Гозар; ахԥатәи, уи иԥа – Иствине; аԥшьбатәи уи иԥа – Финиктиос; ахәбатәи уи иԥа – Бакәр; афбатәи, уи иԥа Деметре; абжьбатәи, уи иԥа – Теодоси; аабатәи, уи иԥа – Константин; ажәбатәи, уи иԥа – Теодоре; ажәабатәи, уи иԥа – Константин; ажәеизатәи, уи иашьа – Леон, аҳраҿ ҩынҩажәи хәба шықәса иҟаз; ажәаҩатәи, уи иԥа – Теодоси, аҳра ҩажәибжьба шықәса измаз; ажәахатәи, уи иашьа – Деметре, аҳра иман ҩажәи жәаф шықәса; ажәиԥшьтәи, урҭ рашьа – Гьаргь, дгьылс Аӷҵуԥ змаз, убри аҟнытә Гьаргь Аӷҵуԥтәи ихьӡын, бжьы-шықәса аҳра иман; ажәохәтәи, Деметре-иԥа – Баграт, аҳра иман жәаҩа шықәса; ажәафтәи, уи иԥа – Константин, аҳра иман ҩажәи зежә шықәса; ажәаатәи, уи иԥа – Леон, аҳра иман жәа-шықәса; азежәтәи, уи иашьа – Деметре, аҳра иман аа-шықәса; ажәаатәи, уи иашьа – Теодоси Алаҭыблаа, аҳра иман хы-шықәса».
Аха аҭоурых иазынхаз аҩыратә хыҵхырҭақәак реиҿырԥшрала, зынӡа даҽа сиак цәырҵуеит, зынӡа даҽакала ауп ишҳәоу.
Е. Ҭаҟаишвили излашьақәирӷәӷәаз ала, насгьы ашьҭахь И. Џьавахишвилигьы уи дызлаиқәшаҳаҭхаз ала, раԥхьатәи Аԥсҳа ҳәа Леон Актәи иоуп зыхьӡ ҳәоу.
Ус анакәха, Аԥсны еиуеиԥшым аамҭақәа рзы аҳцәас иҟаз, абра хыхь зыӡбахә ҳәоу аӡәырҩы иахьа уажәраанӡагьы изусҭцәоу еилыргаӡам. Аҭоурыхҭҵааҩцәа рҿаԥхьа иқәгылоу азҵаатәқәа ируакуп ари.
М.Гәынба ишәҟәаҿы Прокопи абас иҩуан ҳәа иаагоу цәаҳәақәак ҳарзааҭгыларц ҳҭахуп. Абар даргьы:
«Абри ашьха ашьапаҿы ажәытәан абазгаа идыргылеит даараӡа иӷәӷәаз, ақырӡагьы идуз абаа».
Аԥсны иҟоу аҭоурыхтә баҟақәа – ахырӷәӷәарҭа баақәа, ауахәамақәа, аҭӡамцқәа аҵарауаа анрыхцәажәо инеиԥынкыланы урҭ рыргылара Аԥсны анҭыҵтәиқәа ирыдырҳәалоит. Ҳара ҳгәанала абри изхәаԥштәу концепциоуп. Афбатәи ашәышықәсазтәи аҭоурыхҩҩы Прокопи абаа «абазгаа идыргылт» ҳәа ауп ишиҳәо, ирыздыргылт ҳәа акәӡамкәа. Уи идыррын абаа зыргылаз зусҭцәаз, византиаа ракәызҭгьы, дацәыԥхашьарымызт, рыхьӡ иҳәарын. Мшәан, усҟантәи аҭоурыхҩҩцәа зымаҵ руаз аҳәынҭқарра иадрымцәылоз. Убри аганахьала Прокопигьы зымаҵ иуаз Византиа акәын. Аха византиаа идыргылеит ҳәа акәӡамкәа, абазгаа идыргылеит ҳәа зиҩуа, уи ус шакәҵәҟьаз ибзианы идыруан азоуп. Ҳҭоурыхҩҩцәа, ҳгәанала, ари иранаҳәо рацәоуп.
М.Гәынба ишәҟәы «Аԥсны аҭоурых аочеркқәа» иҳазцәырыргаз азҵаатәқәа рацәоуп. Аха, ҳастатиа ҳазлалагаз, автор иҩымҭа злеихишьало абжьбатәи апункт ахь ҳаиҭахынҳәуеит. Иаагар ҳҭахуп зхыԥхьаӡара рацәоу афактқәа зегь рахьынтәи ҩ-ҿырԥштәык:
Актәи. Аабатәи ашәышықәсазы, усҟантәи аамҭазы адунеи зырхыџхыџуаз, еимазкуаз Амрагыларахьтәи Римтәи аимпериеи Џьамтәылеи иаарывагылеит Ахазарцәа ркогонат (аҳәынҭқарра). Уи амч убри аҟынӡа иӷәӷәан, Амрагыларахьтәи Римтәи аимператор аиҩызара
рыбжьарҵарц дашьҭамлар амуит. Дук мырҵыкәагь ахазарцәа рҳәынҭқар иԥҳа еиҳабы ԥҳәысс дигоит.
Абриаҟара зымчхара ӷәӷәаз ахазарцәа рҳәынҭқар иԥҳа еиҵбы Аԥсҳа Леон Актәи иашьа дииҭоит. Аҭоурыхҭҵааҩцәа араҟа рҿаԥхьа абарҭ рҩызцәа азҵаатәқәа ықәымгыларц залшом. Аԥсны атерриториа ҭбаамызҭгьы, аԥсуаа рхыԥхьаӡара рацәамызҭгьы, рымч-рылшара ӷәӷәамызҭгьы, ганкахьала – ахазарцәа рҳәынҭқар иԥҳа, даҽа-ганкахьала – Амрагыларатәи Римтәи аимператор ианхәыԥҳа, Аԥсҳа иашьа дирҭарызма? Насгьы Аԥсҳа ихаҭа иакәымкәа – уи иашьа?
Аҩбатәи, М. Гәынба излашьақәирӷәӷәо ала, абжьаратәи ашәышықәсқәа рзы Аԥсуа Ҳәынҭқарра ахьӡ гаратәы излаҟалаз зегьраԥхьаӡагьы – дара аԥсуаа ртерриториа ахьыҭбааз, рхыԥхьаӡара ахьырацәаз ауп. Аха, мшәан, уаанӡа иабаҟаз? Ҳара ҳгәанала, азҵаара абас иҵарны иқәгыларатәы иҟазҵаз, ҳҭорыхҭҵааҩцәа уи хырҩа ахьазыруа ауп, ажәытәӡатәи антикатәи аҵарауаа рҩымҭақәа рҿы иаҳԥыло – синдаа, меоҭаа, киммериаа, уҳәа егьырҭгьы зусҭцәаз рыҭҵаара иахьа уажәраанӡагьы напы ахьалакым ауп. Арахь ацентртә кьыԥхь аҿы, еицырдыруа асовет ҵарауаа русумҭақәа рҿы урҭ азҵаатәқәа лассы-лассы ицәырҵуа иалагеит. Убас, иаагозар ҿырԥштәыс 1984 шықәсазы, аҭыжьырҭа «Наука» аҟны иҭыҵыз Н.Членова лусумҭа «Абынҽацә хаҳәқәа – ҭоурыхтә хыҵхырҭақәак раҳасабала» ҳәа зыхьӡу аҿы ҳара ҳаамҭа ааиаанӡа акыр шәышықәсақәа рнаҩсан Меоҭантәи уажәтәи Азовтәи амшын акәша-мыкәшеи Кавкази ирхысны, Ааигәатәи Мрагылара аҳәынҭқаррақәа еилазыргьежьыз киммериаа – аԥсуааи аедыгьқәеи рхылҵшьҭрақәа иреиуоуп ҳәа ишьақәлырӷәӷәоит.
Ажәытәрахь, азқьышықәсақәа рахь ҳхьаԥшуазар – зҭак аҭоурыхҭҵааҩцәа иҟарымҵар ада ԥсыхәа ыҟам абарҭ рҩызцәа азҵаатәқәа цәырҵуеит: Изусҭцәадаз хаттаа? Кавказ ахьӡ каскасаа рҟынтәи аума иахьаауа?
Аристотель зыӡбахә имаз амшынрҳәыҩцәа гениохаа ҭҵааума? Аҵыхәтәаны, Ааигәатәи Мрагылара, Амшын Еиқәа аҿықә, Нхыҵ-Кавказ – ҳара ҳаамҭа ааиаанӡа акыр шәышықәсақәа рнаҩсан еимадан, «аԥсуа-аедыгь-ахатт» бызшәа ықәҩуан ҳәа иреиҳау аҵараиурҭақәа рҿтәи аҭоурыхтә факультетқәа рыцхыраагӡак аҳасабала шықәсқәак рнаҩсан Москва иҭыҵыз Феодоров иусумҭаҿы ицәыргоу ииашоу-ииашаму?
Аԥхьаҩ абарҭ азҵаарақәа ахьизцәырнаго мацара М. Гәынба ишәҟәы иалнаршаз рацәоуп, ахәшьара уадаҩуп. Автор, Аԥсны аҭоурых аҭҵаара уаанӡа ишазнеиуаз еиԥш акәымкәа, даҽа мҩак азылхны дазнеит.
Аԥхьаҩ идаагалоит 1640 шықәсазы Баҭымнтәи Амшын Еиқәа агаҿа иаваршәны хаҭала абраҟа ииасыз аҭырқә ҵарауаҩ, аныҟәаҩ Евлиа Челеби ианҵамҭақәа аазыркьаҿны. Уи ишәҟәы ҭыжьын 1983 шықәсазы Москва аҭыжьырҭа «Наука» аҟны, СССР анаукақәа Ракадемиа Амрагылараҭҵаара аинститут анапхгарала.
Анҵамҭақәа рҿы иаарԥшуп ари атәылаҿы иибаз ауаа милаҭс изеиуаз. Евлиа Челеби излеиҳәо ала аԥсуаа ртәыла шьҭоуп Амшын Еиқәа амрагылареи аҩадеи иахьрыҵанакуа аҭыԥ аҿы. Иалагоит Фаша ҳәа изышьҭоу аӡиас аҟны (Фаша ҳәа араҟа зыӡбахә ҳәоу ажәытәӡа зны Фазис ҳәа изышьҭаз Риони аӡиас ауп, аха аҵарауаа шьоукы изларҳәо ала, Евлиа Челеби Риони Егри аӡиасқәа ицәеилагеит. Егры ауп Фаша ҳәа дзышьҭоу), атәыла аҩадахьтәи уи акәакь наӡоит Анапанӡа, мамзаргьы Тамантәи адгьылбжьахала азааигәараҟынӡа.
Ҵаҟа иааигоит аԥсуаа ртәыла еиднакыло абшьҭрақәа. Дагьалагоит Чачаа рабшьҭрала.
Аӡиас нырцә, арӷьарахь ишьҭоуп Гыртәыла. Армарахьтәи аганахь – Аԥсны. Хыхь ишаҳҳәахьоу еиԥш, уа инхоит Чачаа рабшьҭра (Чачаа ҳәа дзышьҭоу абшьҭра, иҟалап урҭ хадара рзызуаз Ачачбақәа ирыдкыланы, рнапаҵаҟа иҟақәаз зегьы ртәы далацәажәозар. Убас акәхап егьырҭ абшьҭрақәагьы ртәы шҳәо). Урҭ
рхыԥхьаӡара рацәоуп, абџьар знапы иаку мацара жәа-нызқьҩык рҟынӡа ыҟоуп.
Уи атәылаҿы ирацәоуп араҵлақәа, арасара… Абџьарс ирымоу, арабцәа реиԥш, аиҳараӡак ахыци ахәымпали, ахҿеи роуп. Аҽцәа-аибашьцәа рхыԥхьаӡара еиҳа имаҷуп, еибашьцәас иҟоу аршьаҟауаа роуп. Амала, урҭ даара игәымшәақәоуп. Рысқьала Лакба ҳәа иашьҭоуп. Хыхь зыӡбахә ҳҳәаз аӡиас инаркны рысқьалаҟынӡа ҩаха-ҩымш ныҟәа бжьоуп, иахьыҟоу – амраҭашәарахьтәи аганахь ауп. Рысқьала – сқьала дууп. Амала, аӡынразы аӷбақәа уаҟа изааҭгылом, аладеи амрагыларахьынтәи иасуа аԥша цәгьақәа ирыхҟьаны. Убрантәи амраҭашәарахь, амшын агаҿа иаваршәны уҿыноухар, унеиуеит Ҳифал ҳәа изышьҭоу ақыҭан. Уи ақыҭа Арланаа рабшьҭра роуп изтәу.
Арланаа ҳәа изышьҭоу абшьҭра акәзаргьы, хыхь зыӡбахә ҳәоу реиԥш, зымҽхак ҭбаау, зхыԥхьаӡара рацәоу абшьҭроуп. Уаҟагьы абџьар знапы иаку ахацәа рхыԥхьаӡара жәа-нызқьҩык рҟынӡа ыҟоуп. Рыдгьылқәа ракәзар – ичашәдгьылқәоуп.
Арланаагьы ирымоуп дара рхатәы сқьалақәа. Абаӷәаза хада ҳәа ирымоу хьӡыс иамоу Лачыга ауп. Уахь ӡынгьы-ԥхынгьы аӷбақәа неиуеит.
Абрантәи еиҭа амраҭашәарахь, агаҿа иаваршәны уҿыноухар, унеиуеит Чандаа ҳәа изышьҭоу абшьҭра аҟынӡа. (Чанда ҳәа аҭырқә ныҟәаҩ зыӡбахә иҳәо аԥсуа ҭоурых аҿы еицырдыруа абшьҭра Цанаа роуп).
Цанаа рабшьҭра – ахацәа ӷәӷәақәа ҳәа ирышьҭоуп. Рхыԥхьаӡарагьы маҷӡам – 15 нызқьҩык рҟынӡа ыҟоуп. Изларҳәо ала, аԥсуа гәҭылсақәа ҳәа ззырҳәо дара роуп. Рысқьалагьы Гагра ҳәа ахьӡуп. Ашьхара иаԥну
рқыҭа Хофа ӡахәаҭралеи баҳчалеи иҭәуп. Убарҭ дук инарцәыхарамкәан иҟоуп дара рыхьӡҵәҟьа змоу, амала – Цанаа дуқәа ҳәа изышьҭоу абшьҭра. Урҭгьы зхыԥхьаӡара рацәоу абшьҭроуп ҳәа ирыԥхьаӡоит. Ирыҵакны ирымоуп 25 қыҭа рҟынӡа. Абџьар зку аибашьцәа жәохә нызқьҩык рымоуп. Рысқьалагьы – дара рабшьҭра хьӡыс иамоу ауп хьӡыс иамоугьы.
Агаҿа иаваршәны амраҭашәарахь ҳхы нарханы ҳҿынаҳхеит. Ҳагьнеит Қьечаа ҳәа изышьҭоу абшьҭраҟынӡа. Џьанаҭра ҳнеизшәа аабеит. 70 қыҭа знапаҿы иҟоу ари абшьҭра рыдгьылқәа – чашәра дгьылқәоуп. Уахьынаԥша-аԥшлакгьы – баҳчароуп, ӡахәарҭоуп. Ашьха ӡыхьқәа рацәоуп, ргьамагьы уамашәоуп ишыҟоу. Абраҟа ииасуа аӡиас ду, Липо ҳәа изышьҭоу, Амшын Еиқәа иалало аӷбақәаҵәҟьа ҭалалоит. Аӡиас нырцәгьы-аарцәгьы бнароуп. Абри зыӡбахә ҳамоу абшьҭра аҟны жәанызқьҩык рҟынӡа аибашьцәа ыҟоуп. Рыбжеиҳараҩык ҽыуаауп. Абшьҭра дууп, инхо ауаа беиоуп.
Ҳафка ҳәа хьӡыс измаз ақыҭан Жамшыхә ҳәа аӡәы ҳаиҭан. Асасцәа ҳаниҭаа, пату ҳақәҵаразы жәа-уасак ишьит, ажәлар ҳадгаланы ҳаҭыр ҳақәиҵеит. Абраҟа иаабеит асаӡбал ҳәа захьӡыз агьама, иҳамҵан абысҭа, акәац.
Убарҭ ааныжьны амраҭашәарахь ҳхы рханы ҳҿынаҳхеит. Ҳагьнеит Арҭаа рабшьҭраҟны. Арҭаа – Қьечаа раҵкыс рхыԥхьаӡара еиҳауп. Амала, урҭ раҟара ифырхацәам. Арҭаа рыбжеиҳараҩык рнапы злаку ахәҳахәҭра ауп. Убри анаҩсан, ишәарыцацәа бзиақәоуп. Рыҩнқәа рҟны аҳәақәа рацәаны ирзануп. Уаа-цқьақәоуп, уаа-иашақәоуп. Рхыԥхьаӡара 30-нызқьҩык рҟынӡа ыҟоуп. Рхада 50-ҩык рҟынӡа бџьарла еиқәных иҟаз аамысҭацәа ицны даҳҭааит. Ҳамҭас иҳаиҭеит ауасақәа
ҩажәа, абынҽацәқәа хԥа. «Бзиала шәаабеит» ҳәа ҳаҭыр ҳақәҵаны даҳԥылеит. Уи ихахәы изқәа инықәсуа иоужьын, икын ахыци ахәымпали, аҳәа иҟәнын. Уахьихәаԥшуаз – зегьы рганахьала дуаҩы фырхаҵан. Аишәа ҳахьахатәаз – ҳамаҵ руан амреиԥш илашоз, рхада иеиԥш зхахәы зҟәаҟәа инықәсуаз, арԥарцәа ԥшӡацәа.
Аҵх ахьаҳхаагаз Аракла ҳәа иашьҭан. Даҽа-баӷәазакгьы ыҟоуп уаҟа. Лыш ҳәа изышьҭоу. Урҭ иҩархыкны ашьхарахь ишьҭоуп асаӡқәа рабшьҭра.
Асаӡқәа ахәҳахәҭрагьы рнапы алакуп. Урҭ аԥсшәеиԥш аедыгь бызшәагьы рҳәоит. Бжь-нызқьҩык рҟынӡа абџьар зкыу ахацәарԥар рымоуп. Уаа-фырхацәақәоуп.
…Абрантәи ҳара ҳашцац амраҭашәарахь ҳхы рханы ҳҿынаҳхеит, ҳагьнеит Қамшьаа ҳәа изышьҭаз абшьҭраҟынӡа. Уи абшьҭраҿы жәанызқьҩык абџьар зкыз ахацәарԥар ыҟан. Еибашьцәа фырхацәақәоуп урҭгьы. Уаҟа излеилаҳкааз ала, ақәылара зҽалазмырхәуаз ахаҵа – арыцҳа ҳәа дрыԥхьаӡоит. Абна шәарахла ибеиоуп. Рқыҭақәа еиҳараӡак агаҿа иаԥнуп.
Убарҭ рнаҩсан ауп ҳара иахьаабаз Шәачаа ҳәа изышьҭаз абшьҭра. Урҭгьы жәанызқьҩык рҟынӡа аршьаҟауаа рыман, амала, аҽцәа маҷын. Араҟа, Хавдака ҳәа изышьҭаз ақыҭан, уахык ҳаԥхьеит. Убри ауха уаҟа ачара руазаарын. Ҳнарыԥхьеит ачарахь. Аишәа ҳахьахатәаз еиуеиԥшым ачыс хкқәа шәкы рҟынӡа ҳазнаргеит. Уаҟа иҟан ауасажьы, ацхаӡҩа, уҳәа убас ирацәаны. Ачараҿы шәҩык рҟынӡа арԥарцәа ҳамаҵ руан.
Ари абшьҭра ааныжьны ҳҿахьынаҳхаз, зегьраԥхьа ҳназыдгылаз абшьҭра Џьамбаа роуп. Урҭгьы ҩнызқьҩык рҟынӡа аршьаҟауаа рымоуп. Хаха-хымш ҳаҟан дара рҿы.
Анаҩстәи абшьҭра – Баӡықәаа ҳәа ирышьҭан. Рхыԥхьаӡарагьы жәанызқьҩык рҟынӡа инаӡон. Урҭ рнаҩстәи абшьҭра Усвышаа ҳәа рзырҳәон. Араҟагь ҳара асасцәа дахьқәа реиԥш ҳрыдыркылеит.
Урҭ ааныжьны амраҭашәарахь ҳҿынаҳхеит. Ҩымшныҟәа рышьҭахь ҳнаӡеит Ашәагылаа ҳәа изышьҭаз абшьҭраҟынӡа. Урҭ рхыԥхьаӡара дук ирацәам, ҩ-нызқьҩык рҟынӡа ыҟан. Уаанӡатәиқәа раасҭа еиҳа иӷарны инхон. Амала, рхыԥхьаӡара шмаҷугьы, рыхьӡ-рыԥша гахьеит афырхацәа ҳәа.
Уантәи ҳнеит Аҭмаа рахь. Аҭмаагьы уаанӡа зыӡбахә ҳҳәаз абшьҭра ирыҵанакуеит. Ҩымш рышьҭахь урҭ ааныжьны ҳцеит Сауксаа рахь. Уи абшьҭра ирымоуп х-нызқьҩык рҟынӡа аибашьцәа. Уаҟа згәы ҭбаау ауаа беиақәа маҷҩымызт.
Аҵыхәтәаны ҳнеит Қәҭасаа ҳәа изышьҭаз абшьҭраҿы. Урҭ реибашьцәа рхыԥхьаӡара бжь-нызқьҩык ыҟан. Уантәи Тамантәи адгьылбжьахала аҟынӡа дук бжьам, еиҭанеи-ааиуеит. Ҟрымтәи ахәҳахәҭцәа арахь иаауеит.
Қәҭасаа – уаа ҭынчқәоуп, адгьыл иқәаарыхуеит, ача ларҵоит. Рыҩнқәа ҟауарла ихыбуп.
Абраҟа иалгоит Аԥсуаа ртәыла.
Аԥсуаа ртәыла иаҵанакуа абшьҭрақәа зегьы Амшын Еиқәа ахықәан ауп иахьынхо. Убри атәыла ашьхарантәи амшын иалало аӡиасқәа рхыԥхьаӡара 40 рҟынӡа ыҟоуп. Ашьхақәа ракәзаргьы – 70 рҟынӡа. Изларҳәо ала ашьхара иаԥну абшьҭрақәа рацәоуп, ақыҭақәагьы рхыԥхьаӡара ҩ-нызқь инарыцуп. Аҳаза ҳәа акгьы ршәаӡом.
Шәара зқәм, ифырхацәоу аԥсуа жәлар рхыԥхьаӡара шәнызқьҩыла ауп ишырацәоу.
Ашьхара иаԥну абшьҭрақәа иреиуоуп: Кушерхаа, Ахҷыԥсаа, Баслаа, Меклысаа, Багрысаа, Алакуреишьаа, Чимакураа, Мачараа, Аихаршаа уҳәа убас егьырҭгьы. Абраҟа ихҳаркәшоит аԥсуа жәлар рабшьҭрақәа ҩажәихәба рҟынӡа рыӡбахә ахцәажәара...
Арҭ азҵаарақәа рҭак аҟаҵара зыхәҭоу апублицист иакәӡам, зегьраԥхьа иргыланы дҭоурыхҭҵааҩызароуп, мамзар, акгьы змамыз иарбаӷь цәаӷәара игон ҳәа ззырҳәо ҳиеиԥшхар ауеит. Аха ишԥааури, ҳколлегацәа (сара сызҿу Қарҭ иҭыҵуа агазеҭқәа русзуҩцәа роуп) иналаршә-ааларшәшәа акәзаргьы, ргазеҭқәа рдаҟьақәа рҿы абри азҵаатәы аацәырыргалоит, нас еснагь ишыҟарҵалац еиԥш, ииашоу-ииашаму ҳәа агәхьаа мкӡакәа, ирҳәац еиҭарҳәоит.
Абар уажәгьы, ҳазну амза ианалага аахыс раҳҭнықалақь аҿы ишеилагьежьуагьы, уажәы-уашьҭан иҟаларызеишь ҳәа ишынеиларҵара наҟ-ааҟ ишеиҿагылоугьы, «Зых иақәиҭу Қырҭтәылаҿы» сентиабр 21 азы «Шәызусҭцәада шәарҭ, абаскаа?» ҳәа астатиа наганы инанырҵеит. (Уи аҩыза азҵаара иахьазы зегьраԥхьаӡа иқәзыргылаша, насгьы абаскаа рахь ихьаԥшны акәымкәа, аҭакгьы ҟазҵарц зыхәҭоу дара шракәымгьы).
Аламаҵуарқәа абгахәыҷы нарцон, иара акьамашәышә иазхәыцуан ҳәа шырҳәо еиԥш, абаскаа рҟны иҟоума уажәы, аха…
Астатиаҿы иџьоушьаша, абаскааи ақырҭцәеи хылҵшьҭрак ишеиуоу азы аҳәаанырцәынтәи аҵарауаа рырцәажәара иахьалагаз ауп. Уажәы ицәыҵрыԥшааз дполиакуп – Варшаватәи ауниверситет амрагылараҭҵаара аинститут адоцент Иан Браун иоуп.
Абаскаа зусҭцәада ҳәа иқәҳаргылаз азҵаара аҭак ҟаҳҵаанӡа, Иан Браун дызусҭоу ҳәатәуп, иара убриала мацара нас еилкаахо рацәахоит.
Иан Браун Қарҭтәи аҳәынҭқарратә университет далгеит, уигь азмырхакәа уаҟа аспирантура дҭалоит, ақырҭуа ҵарауаа Акаки Шаниӡеи Арнольд Чикобавеи рнапхгарала акандидаттә диссертациа ихьчоит, Қырҭтәыла иадҳәалоу азҵаатәқәа «наукала рыҭҵаара имҟәыҵаманшәалахошәа» аниба (мамзаргьы иҟалап ус иҵарҳәазаргьы) ашьҭахь иҽазикит абаскцәеи ибериа-кавказтәи абызшәақәеи ахьынӡеизааигәоу аилкаара. (Араҟа аполиак ҵарауаҩ аганахь дааныжьны, ибериа-кавказтәи абызшәақәа ҳарзааҭгылозар, иазгәаҭатәуп, аҵыхәтәантәи аамҭазы иаҿагыло шцәырҵыз, уимоу ихыҭҳәаау теориоуп ҳәа азызҳәо шыҟоугьы). Аҵыхәтәаны Иан Браун идоктортә диссертациагьы ззикыз аҭоурых аҿырԥштәқәа рыла абаскцәа рбызшәеи ақырҭцәа рбызшәеи реизааигәара азҵаатәы ауп.
«Шәызусҭцәада шәарҭ, абаскаа?» ҳәа захьӡу астатиаҿы ҳаԥхьоит:
«Иан Браун иусумҭақәа рҿы инеишьҭаргыланы иҭиҵаауеит, иагьшьақәирӷәӷәоит абаскцәеи ақырҭцәеи рбызшәақәа шеизааигәоу, аҵарауаҩ игәаанагарала, урҭ рбызшәақәа рыла ицәажәо абшьҭрақәа, анкьа, ҿырԥштәыс иаагозар, ҳара ҳашықәсԥхьаӡара ааиаанӡа ахәбатәии аԥшьбатәии азқьышықәсқәа рзы Кавказ атерриториаҿы еицынхон, ашьҭахь (аҩнуҵҟатәи аеволиуциа абзоурала) хазы-хазы диалектқәаны иҟалеит. Аҵыхәтәаны урҭ адиалектқәа хазы иҟоу бызшәақәахеит. Иахьа уажәраанӡа изыхҟьаз шаҳзымдыруагьы абаскцәа рбызшәала ацәажәара иалагаз Кавказ ааныжьны Пиринеиҟа ицеит. Абасала зыԥсадгьыл иаҟәыҭхахаз, иара иацәамыз-иажьымыз атәым бызшәақәа ирылаҳаз абаскцәа рдиалект акырӡа аҽшеиҭанакызгьы, уи егьырҭ
абызшәақәа изрылаӡҩамхеит, хазы иҟоу бызшәаны ишьақәгылт, амала, шьала-дала иззааигәаз, ахара иаанхаз ишреиԥшымхазгьы, даараӡа ишырҟәыҭхахазгьы. Убас шакәугьы, генетикала ирымаз аимадара аанхеит, афонетикатә структураҿы еиԥш, ахьыӡҟақәеи аҟаҵарбақәеи рсистемаҿгьы.»
Абызшәаҭҵаара иаҵанакуа дара абызшәаҭҵааҩцәа иаарызныжьны (амала убри аганахьалагьы ҩбаҟа ажәа уашьҭаншәа иаҳҳәар ҳҭахуп), аҭоурыхтә фактқәа ҳарзааҭгылап. Зегь раԥхьа иргыланы даҳгәалаҳаршәап шықәсқәак рышьҭахь Кавказ иазкыз аусумҭа Москва иҭзыжьыз, зыԥсҭазаара иалҵхьоу аҵарауаҩ Феодоров. Уи археологиатә ԥшаамҭақәеи, аҭоурыхтә фактқәеи, анаука аусзуҩцәа раԥҵамҭақәеи ранализ ҟаҵаны иааирԥшуеит ажәытәӡа, азқьышықәсқәа рнаҩсан иахьатәи Қырҭтәыла атерриториа, иаҳараӡак уи амраҭашәарахьтәи акәакь аҟны инхоз аԥсуааи аедыгьқәеи рабшьҭрақәа шракәыз. Уи излеиҳәо ала, раԥхьатәи Колхида (ажәытәӡатәи Колхида) зтәыз аԥсуаа рхала ракәын. Усҟан аедыгьцәа ари аҭыԥ ныжьны Нхыҵ-Кавказҟа ицахьан. Инықәырԥшшәа аамҭас ҳәа иазикуагьы ҳашықәсԥхьаӡара ааиаанӡа ажәаҩатәии аабатәии ашәышықәсақәа роуп. Ашьҭахьтәи Колхида, ҳаамҭа ааиаанӡа ахәбатәии аԥшьбатәии ашәышықәсақәа рзы иҟаз, аԥсуааи ақырҭцәеи ирзеилан ҳәа азгәеиҭеит. Иара убриалагьы ишьақәирӷәӷәоит ақырҭцәа уи адгьыл иашьагәыҭны ишыҟам, аҽаџьарантә иааз ишреиуоу. «Ажәытәӡатәи адунеи аҭоурых» ҳәа х-томкны шықәсқәак рнаҩсан Москва иҭыҵыз аусумҭақәа рҿгьы иҳәоуп, ақырҭцәа уажәы иахьынхо адгьыл ахь амрагыларахьынтәи ишааз…
Арҭ аԥҵамҭақәа реиԥш ус зҳәо аусумҭақәа, ҭоурыхлагьы ишьақәзырӷәӷәо маҷым. Ҳарҭ арҭ аҭоурыхтә фактқәа араҟа изаагаз, ҳаамҭа ааиаанӡа хәнызқь-ԥшьнызқь шықәса рзы ақырҭцәеи абаскцәеи
злеиԥырҵрыз, дара ақырҭцәа рхаҭақәа усҟан (хыхь зыӡбахә ҳҳәаз аҵарауаа излашьақәдырӷәӷәо ала) Кавказ иаанамгацызҭгьы.
Абаскаа рбызшәеи ақырҭцәа рбызшәеи ахьынӡеизааигәоу атәы зҳәо аҵарауаа рыламыс иабааит, аҭоурых аҿы ус иҟам-ианым ыҟоушәа анапы аҭ, ашьапы аҭ аӡәырҩы иҳәҳәо-иҟаауа ицәырҵқәахьеит… аха нас рышьҭыбжьык ыҟаӡамкәа иниаӡаауеит. Ус шаҟантә ақырҭцәа рҵарауаацәақәакгьы ирыхьхьоузеи. Иаагозар ҿырԥштәыс, шықәсқәак рнаҩсан абаскцәеи дареи «ажәытәӡатәи ралфавит цәырызгаз» анџьныр, уажәы ихабар ыҟаӡам, иҟалеи? Иӡбахә изаламцәажәои? Иӡбахә иалацәажәом избанзар, уи аҩыза ҳәа анаукаҿы аартра ыҟамызт.
Хыхь ишазгәаҳҭахьоу еиԥш, урҭ рыламыси дареи ааизныжьны, ҳаиасып ҳара иҳаҵанакуа азҵаатәқәа рышҟа. Арҭ ацәаҳәақәа зыҩуа абаскаа ирызкны акьыԥхь аҟны изныкымкәа-иҩынтәымкәа сықәгылахьеит. Зны абаскцәа ирызкыз «Акаҵәара ахыҵра» ҳәа захьӡыз афильм сахцәажәеит, даҽазных, абаскцәа рбызшәаҭҵаара знапы алакыз ақырҭуа ҵарауаҩ Қарҭынтә Аԥсны дааны дзыԥхьаз ллекциақәеи, насгьы аредакциаҿ лареи ҳареи ҳаиԥылареи ирызкын сықәгылеит. Урҭ аҩ-статиак рҿы публицистк иаҳасабала ицәырзгаз афактқәа, хыхь-хыхьлашәа акәзаргьы, еиҭа сырзааҭгылоит. Сырзааҭгылоит, избанзар, урҭ кьыԥхьуижьҭеи ицаз аамҭа шмаҷымгьы, аԥсуааи абаскцәеи реимадара азҵаатәы шьҭыхны аус адызуло ҵарауаҩык ҳара ҳҿы иахьа уажәраанӡагьы дцәырымҵӡацт, дҳамам. Убри аҟнытә наукала иҭҵаау, изыхцәажәо даҽакы ахьҳамам аҟнытә ҳаиҭарыхцәажәоит уажәраанӡагьы изныкымкәа ишәыдаагалахьоу афактқәа. Зегьраԥхьаӡагьы еиҭа аӡбахә ҳҳәар ҳҭахуп адунеи аҿы еицырдыруаз аҵарауаҩ, абызшәаҭҵааҩ ду Н. Марр аҩажәатәи ашықәсқәа рзы Испаниантә даныгьежь ҳаԥсуа литература ашьаҭаркҩы
Дырмит Гәлиа изиҩыз ишәҟәы аҟнытә ицәаҳәақәак ртәы: «Абаскцәа ртәылаҿы сгәы сҽанӡамкәа, схы-сгәы уаанӡа иҭамыз, уаанӡа зынӡаск сыззымхәыцуаз алкаа ҟасҵеит. Сара уа избеит ажәытәӡатәи аԥсуа-абасхаа-абасгаа (ус акәын аԥсуаа ажәытәӡа ишрышьҭаз) рхылҵшьҭра…»
Абызшәаҭҵааҩ ду абас изырҳәеи? Аԥсуаа ргәы иахәо ҟасҵап ҳәа акәхарым. Арҭ рҩызцәа аҭоурыхтә ҵакы змоу азҵаатәқәа ианрылацәажәо, гәык-ԥсыкала анаукаҿы амаҵ зуеит ҳәа иаҿу аҵарауаа (Марр ус иҟоу дышреиуаз аӡәгьы дзаҿагылом) хықәкыс ирымоу акызаҵәык ауп – аиаша аарԥшра, аиаша аҳәара.
Шәазыӡырҩы зыӡбахә ҳамоу ашәҟәаҿы анаҩс ииҩуа: «Абаскцәа ртәылаҿы избаз абаскаа, излеилыскааз ала, рымҩа Кавказынтәи – Аԥснынтәи уахь инеит. Шаҟа рҳәозеи арҭ ажәақәа: «абаскаа» (дызҿу Пиринеи инхо роуп) «абасгаа» (зыӡбахә имоу аԥсуаа роуп), арҭ аҩбагьы ажәак иашьагәыҭуп…»
Уажәраанӡа сызлацәажәахьаз даҽа ҿырԥштәыкгьы еиҭа абраҟа аӡбахә сҳәарц сҭахуп. Ақырҭуа ҵарауаҩ ақырҭуа бызшәеи абаскцәа рбызшәеи рҟны ирзеиԥшу ажәақәа ахьцәыригоз, машәыршәа иамхаҩит аԥсуааи абаскцәеи ирзеиԥшу ажәакгьы. «Ашьапы» абаскцәа рбызшәалагьы «шьапы» ҳәа акәзаап ишашьҭоу… Ари ажәазаҵәык акәхарушь аԥсуааи абаскцәеи наҟ-ааҟ иаҳзеиԥшны иҳамоу?
Аиҿырԥшра аганахьала, аҵыхәтәаны салацәажәар сҭахуп даҽакгьы. Хыхь ишазгәаҳҭахьоу еиԥш, абаскаа рбызшәаҭҵаара знапы алаку Қарҭтәи аҵарауаҩ аредакциаа данаҳҭаз, абра хыхь зыӡбахә ҳҳәаз аҭоурыхтә фактқәа зегьы анцәырзга, илзымбатәбараха, иџьашьаны дҳахәаԥшуан. Нас иҳалҳәеит, абаскцәа рбызшәа адиалектқәа акырӡа ирацәаны ишамоу, ақырҭцәа зыҭҵаара иаҿу дара рбызшәа иаҳа иазааигәошәа ирбаз диалект заҵәык шакәу. «Шәара шәҵарауаа зҿузеи… иҭырҵааит егьырҭ адиалектқәа… Иҟалап шәара аԥсуаа
шәакәзар иаҳа иззааигәоугьы…» ҳәа лҳәеит илгәаԥха-илгәамԥха аҵыхәтәаны. Уи аиҳараӡак деиханаршәит аԥсуаа анкьаӡа зны «абаскаа» ҳәа шырзырҳәоз, насгьы Аԥсны амраҭашәарахьтәи акәакь аҿтәи аӡиасқәа руак «Абаск» ҳәа ишашьҭаз анлаҳҳәа.
Абаскцәеи ақырҭцәеи «шеизааигәоу», «шьаҭак шрымоу» атәы иалацәажәоижьҭеи шьҭа маҷ ҵӡом. Зны – анс рҳәеит, даҽазных – ас рҳәеит, азеиԥш ажәақәа еиддыргәагәалеит, уимоу, ажәытәӡатәи рзеиԥш алфавит ҳәагьы акы иахьынҳалеит, атәым тәылақәа рҿтәи аҵарауаа аӡәырҩгьы (араҟа зыӡбахә ҳҳәаз аполиак ҵарауаҩ Иан Браун дналаҵаны) уи иазыркит, аха иахьа уажәраанӡагьы ҿыӷәӷәала изырцәажәаша акгьы рызцәырымгацт. Егьа «рныҟәашәа дырццакызаргьы», «ҳаҵҟьаны ҳаҩуеит» ҳәа иалагазаргьы – иахьыҟац иҟоуп, уи азҵаатәы аганахьала рҭыԥ изахымҵыцт.
Убри азоуп есышықәса иакымкәа-иҩбамкәа рнаукатә делегациақәа еишьҭала, ицо-иаауа ишыбжьоугьы «Шәызусҭцәада шәарҭ абаскаа?» ҳәа рыстатиа ахаҿы абри аҩыза азҵаара ықәдмыргылар ада ԥсыхәа рымамкәа изыҟоу. Уи азҵаара ҳара ҳтәала, аҭак рзыҟаҵарангьы иҟаӡам, ҳаԥсуа ҵарауаа рҽазыркаанӡа…
Нас иззыԥшуи ҳбызшәаҭҵааҩцәа (ҳара ибзианы еилаҳкаауеит ԥыхьа-ԥыхьақәа раан рымҩақәа зегьы шкыз, Испаниаҟа, Пиринеиҟа ицоз анаукатә делегациақәа рҿы аӡәызаҵәык идамхаргьы ԥсыуа ҵарауаҩык дшаларымҵоз), аԥсуааи абаскааи реизыҟазаашьа атәы аҭҵаара напы анбаларкуеи?
Ҳарҭгьы абри азҵаарала ҳастатиа хҳаркәшоит.
Аԥсуаа ҳҭоурых даара ҳахӡыӡаауеит. Ус ҳахьыҟоу џьашьатәӡам, шәышықәсала Ҳаԥсадгьыл ҳамыркәкәаарц ишаҿызи, Аԥсны – Қырҭтәыла жәытә-натә аахыс иакәакьызшәа, аԥсуаагьы – жәларык раҳасабала қырҭуа хылҵшьҭразшәа ишьақәдырӷәӷәарц иаҿыз рхыԥхьаӡара зларацәази рыла. Урҭ иахьагьы иҟоуп. Нас абри злахьынҵахаз ажәлар рҭоурых иахымӡыӡаар ҟалома. Убриазоуп, ажәытә ҩыратә хыҵхырҭақәа рҿы ажәазаҵәык иадамхаргьы ҳаӡбахә зҳәо анаабалак ҳзамҵасуагьы.
Амала, ҳҭоурых ахьыҟоу анапылаҩыратә хыҵхырҭақәа рҟны мацара акәӡам. Уи ыҟоуп – анапылаҩыратә хыҵхырҭақәа рбылреи, рыҵәахреи, реиҭакреи иаҿу рымч зқәымхаз, егьа ҟарҵазаргьы, анышә еиҩыжааны ирызхәыҵамҵаз – ҳаԥсуа бызшәаҿгьы.
Иаагозар, иахьа уажәраанӡагьы ҳажәлар рцәажәараҿы лассы-лассы иуаҳауеит – «уи аҳҵас дныҟәеит…», «дуаҩы-аамысҭашәоуп» ҳәа шырҳәало.
Хынҩажәижәаба шықәса рыҩнуҵҟа еиҵагылаз ҳабиԥара аҳ, аҭауад, аамысҭа – ҳажәлар ираӷацәазшәа, ҳмилаҭ рзы цәгьарамзар бзиарак ҟарымҵозшәа акәын ҳхы ишҭаргалоз. Ус иагьыҟаҵәҟьоуп ҳәа агәра ганы ҳаҟан, избанзар, ҳтәылаҿ аҳра зуаз аофициалтә идеологиа ус аҳәон. Убри ауп изыхҟьаз ҳаԥсуа сахьаркыратә литература аҿыҵәҟьа ҳаҭауадцәеи ҳаамысҭацәеи ишыҟаҵәҟьаз (уимоу анхаҩы-ҷкәын цәҟьарас дҟаҵаны иеихсуазшәаҵәҟьагьы ҩымҭак аҿы ҳаԥхьоит) акәымкәа ирхәанчан изаарԥшхаз.
Нас Аԥсны аҭоурых аҿы, ҳаԥсуа жәлар рлахьынҵаҿы ҭыԥс иааныркылоз Аԥсҳацәеи, аҭауадцәеи, аамысҭцәеи?
Ари азҵаара – зҵаара дууп. Ус унадыххыланы зҭак ҟауҵо акы акәым. Ҳаԥсуа ҵарауаҩ ду Шьалуа Инал-Иԥа иажәақәа рыла иуҳәозар – ҳҵарауаа, ҳнаука аусзуҩцәа ҳаԥхьаҟа аус здырулаша усуп.
Убас егьа иҟазаргьы, ақырҭуа жәлар рыҭауадцәа рхаҭарнакцәақәак Қарҭынтәи Аԥсны иааны, шьҭрала анкьа иаԥсуа ҭауадцәаз, аха иахьазы заԥсуара зцәыӡыз, зыжәлар ирҟәыҭхахьоу шьоуки дареи Аҟәа еизаны, анхацәа, ахархьуаа «черн» ҳәа ҿҭыӡәӡәаала ирыхцәажәо, ахара ицо рполитика иазхәыцны аизара амҩаԥгара анрылша, уимоу «ҭауади аамсҭеи ргәыԥ» ҳәа зыхьӡырҵаз аорганизациа аиҿкаара напы анадыркы аамҭазы ҳарҭ апублицистцәа уи азы ҳгәаанагара мҳәакәа, ҳажәлар рлымҳа аҟынӡа инамгакәа ҭынч атәара азин ҳамам.
Убри аҟнытә, хыхь-хыхьла акәзаргьы ҳ-Аԥсҳацәеи, ҳаҭауадцәеи, ҳаамысҭацәеи зеиԥшраз, Ҳаԥсадгьыли ҳаԥсуа жәлари рҭоурых аҿы иааныркылоз аҭыԥи ртәы ҳалацәажәарц ҳҽазаҳкуеит.
«Егьырҭ амилаҭқәа, ажәларқәа рҿы ҭауади аамысҭеи роуп зыжәлар рыбла хызтуаз, акультурахь иназгоз, ахатәы бызшәала аҩреи аԥхьареи аԥшьызгоз, ирыхьи абарҭ аԥсуаа ҳаҭауадцәеи ҳаамысҭацәеи…» ҳәа ишрыхцәажәалоз изныкымкәа исаҳахьан, уимоу, арҭ ацәаҳәақәа зыҩуа схаҭагьы уиазы акырынтә срықәгәамҵны сцәажәахьан. Уи аганахьала иахьагьы агәынамӡара шҳамац иҳамоуп. Избан? Иаазгарц сҭахуп ҿырԥштәы заҵәык.
Азеижәтәи ашәышықәса актәи азыбжазы Петербург аҵара ду далганы, афицар чын иманы Аԥсныҟа ихынҳәыз Соломон Ажәанба аҭоурых аҿы уи инаҩстәи аамҭа иаҵанакуа Аԥсни аԥсуааи ирызкны ҩырак нзыжьыз ҳәа даҽа ԥсыуак дҳамаӡам. Усҟантәи ҳаԥсуа абшьҭрақәа рҵасқәа, рқьабзқәа ртәы ииҩыз мацара зыԥсоузеи. Аха избан иаракәзаҵәык зиакәу?
Аҭоурых аҿы ҭауади аамысҭеи рцәырҵра шыҟалаз салацәажәоит ҳәа уҽаназук, раԥхьа Аԥсҳацәа рҟнытә ахы ктәуп. Урҭ цәырымҵызҭгьы аԥсуа ҭауади аамысҭеи ҳәа зыӡбахә ҳҳәарц ҳаҿугьы ҟаломызт.
Аԥсҳацәа рыӡбахә акәзаргьы, аҭоурых аҿы иахьа уажәраанӡагьы ус ишышьақәырӷәӷәамгьы, афбатәи ашәышықәсазы аԥсуа абшьҭрақәа – аԥсилааи абазгааи еидкыланы иаку Аԥсны аҳра аԥысҵоит ҳәа зҽазызкыз Аԥсырҭ иҟнытә ҳалагароуп, (ақырҭуа ҵарауаа рыбзоурала иаарԥшу Аԥсҳацәа рсиаҿы Анос ҳәа иахьа уажәраанӡагьы иаҳзымдыруа аӡә иӡбахә шҳәоугьы). Ҵоуп, афбатәи ашәышықәсазы Аԥсырҭ игәҭакы изынамыгӡеит. Аха убас егьа иҟазаргьы, ҳара ҳтәала, Аԥсырҭ афбатәи ашәышықәсазы аԥсуаа рабшьҭрақәа еидкыланы иаку Аԥсны аҳра аԥҵара иҽазимкызҭгьы, Леон Актәи аабатәи ашәышықәсазы Аԥсуа Ҳәынҭқарра изаԥҵомызт.
Аабатәии ажәабатәии ашәышықәсақәа рыбжьара Аԥсҳацәа ҳәа аҭоурых иадыруа: Леон Аҩбатәи, Константин Актәи, Константин Аҩбатәи, Дмитри Актәи, Дмитри Аҩбатәи, Гьаргь Актәи, Гьаргь Аҩбатәи, Леон Ахԥатәи, Феодосиа Алашә уҳәа аӡәаӡәала хықәкыс ирымаз Аԥсуа Ҳәынҭқарра ахоура-ҵоура арҭбаара, аизырҳара, аԥсуаа рыхьӡ-рыԥша ашьҭыхра акәын. Аԥсуа Ҳәынҭқарра усҟан Кавказ егьырҭ аҳәынҭқаррақәа иахьаарылҳәҳәозгьы, уи аҳҭнықалақь – аԥхьа Анаҟәаԥиа ишыҟаз, ашьҭахь Қәҭешьҟа аиагарагьы машәыршақә иҟамлаӡеит. Абраҟа ҳара ишьҭаҳхыр ҳҭахуп иахьа уажәраанӡа ҳҭоурыхҩҩцәа зламкьысыц зҵаатәык. Аԥсҳа Аԥсуа Ҳәынҭқарра аҳҭнықалақь Қәҭешьҟа ииаганы, ихаҭа уахь даниасуаз, ихалазаҵә дцарымызт, ҳәарада иццоз (иеибашьцәа аламҵакәан), Аԥсҳа еиҳа изааигәаз ҭауади аамысҭеи ракәхон. Агәаанагара ыҟоуп Аԥсҳацәа рхаҭақәагьы –
Ачаа ракәын ҳәа. Ажәлар рҿы баша иаанымхазар ҟалап «Ачба умҳәакәа Чачба узҳәом» ҳәа.
Ажәабатәи ашәышықәса аҩбатәи азыбжазы, 975 шықәсазы, Аԥсҳа Феодосиа Алашә дахҳәаны, иҭыԥан уи иаҳәшьаԥа Баграт Ахԥатәи ҳәынҭқарс иҟаҵара, «Қырҭтәыла аԥсҭазаара» излаҳәо ала, Қарҭ иахылаԥшуаз Марушис-ӡе ибзоуроуп. Дызусҭадаз уи? Зыӡбахә ҳамоу «Қырҭтәыла аԥсҭазаара» излану ала, џьара – Абазас-ӡе ҳәа ишьҭоуп. Уи иаанаго – «аԥсуа-иԥа» ҳәа ауп. Ус анакәха, сҩымҭақәа руак аҿы ишазгәасҭахьоу еиԥш, Марушиӡе даԥсыуан, д-Маршьанын, Аԥсҳа ицны Қәҭешьҟа ицаз Маршьанаа рхылҵшьҭра деиуан…
Аԥсны иҟоу, аԥсуа жәлар дац-ԥашәла ирыларсыз, ара Аԥсны жәлар рҿы иаанхаз ҭауади аамысҭеи ртәы акәымкәа, иқырҭцәахаз, змилаҭ мап ацәызкыз ҳазрылацәажәои, рыӡбахә зҳәатәуи, ирылаҳхузеи ҳәа азҵаара ықәзыргылогьы дҟалашт.
Аԥсуаа «ауаҩы ианиашьа ихаҵашьоуп» ҳәа лассы-лассы ирҳәоит, мамзаргьы «ар ирнымиаз дхаҵа ӷәӷәоуп» ҳәа. Аԥсҳа ицны Қәҭешьҟа ицаз рхы-ргәы иҭаз – Аԥсны еихаҳҳауеит, аԥсуаа рыхьӡ-рыԥша ҭаагоит ҳәа акәын.
Ус акәмызҭгьы рҳәынҭқарра ду – Аԥсуа Ҳәынҭқарра ҳәа ахьӡны аҭоурых аҿы изаанхомызт, дара рхаҭақәагьы – аԥсуаа ҳәа рхы иазырҳәомызт.
Ус акәмызҭгьы, Константинопольтәи апатриарх Николаи Мистик Аԥсҳацәа Константини Гьаргь Аҩбатәии ирзааишьҭуаз исалам шәҟәқәа рҿы «Аԥсуа ҳәынҭқарцәа» ҳәа рзиҳәарымызт. Киевтәи Урыстәыла аҳ – анцәа иҟнытә аҳра аиура даԥсахеит ҳәа ашьақәрӷәӷәаразы Вавилониаҟа иишьҭыз ақьырсиан динхаҵара ахьыӷәӷәахаз атәылақәа рҿтәи ажәларқәа рхаҭарнакцәа абырзени, аурыси, рнаҩсан аԥсуагьы иӡбахә рҳәарымызт.
Абриала исҳәарц исҭаху – ҳаԥсуа ҭауадцәеи ҳаԥсуа аамысҭацәеи инеизакны рҭоурых аҭҵаара мацара акәӡам иахьа зҵаара дуны ҳҵарауаа рҿаԥхьа иқәгылоу, аабатәи
ажәабатәи ашәышықәсақәа рыҩнуҵҟала Аԥсҳацәа ирыцны Қәҭешьҟа, Қырҭтәылаҟа иагаз, иахьа зыжәлақәа еиҭакны иҟоу зусҭцәоугьы аадыруазароуп, еилаҳкаароуп. Ус ишыҟоу дара ақырҭуа ҭоурыхҩҩцәақәа ирамхаҳәалоит. Иаагозар, еицырдыруа ақырҭуа ҭоурыхҩҩы Џьанашьиа излаҭиҵааз ала, ақырҭуа ҭауад жәла Бараҭашвили адац-ԥашә аԥсыуоуп. Ас шаҟа жәла ҭҵаамкәа иаанханы иҟоузеи?
Хыхь иазгәаҳҭахьеит, Аԥсҳацәа Ачаа ракәзар ҟаларын ҳәа. Нас Чачаа анбацәырҵи?
975 шықәсазы Аԥсуа ҳәынҭқарра абшьҭрала иақырҭуаз Баграт Ахԥатәи данахагыла Аԥсны еилаҩынтит (ара аҭоурых аҿы зыӡбахә рымоу хаҭала аԥсуаа роуп), ажәлар гәныхәҵысҭала ирдырт Баграт Ахԥатәи аԥсуа ҳәынҭқар иаҳәшьаԥа шиакәызгьы, «Аԥсуа ҳәынҭқар» ҳәа ихы ишазиҳәазгьы – аԥсуаа ирыхәоз шыҟаимҵоз, ус иагьыҟалеит. Баграт Ахԥатәии уи иан Гәырандыхәти Аԥсныҟа иааит «ирҿагылоз ахьдырхәит, ирыдгылоз рыгәшәа-мшәа рҳәеит, амаҵурақәагьы рырҭеит» ҳәа аҳәоит «Қырҭтәыла аԥсҭазаара». Убарҭ рышьҭахьтәи аҭоурыхтә нҵамҭақәа рҿы иаабоит хаҭала Аԥсны Ачачба инапы ишанырҵаз, Доҭагоҭ ҳәа зыхьӡыз аӡәы… Убри аахыс ауп ари ажәла аҭоурых аҿы иалацәажәо ианалага. Ашьҭахь уи иадырҳәалаз Шервашиӡе атәы алацәажәара зынӡаскгьы иахәҭам, ақырҭуа ҵарауаа уи иахьынԥашалан, иларха-ҩархо акаҿы икылаагоит ҳәа ишаҿугьы. Ҳара ҳтәала уи зегьраԥхьаӡагьы хьыӡшьаран. Ҳаԥсуа ҵарауаҩ ду Зураб Анчабаӡе Ширван-шах аҟнытә иаауазар ҟалап ҳәа авариант шимазгьы, 1956 шықәсазы Аҟәатәи арҵаҩратә институт аҭоурыхтә факультет иҭаз ҳарҭ астудентцәа «Аԥсны аҭоурых» даҳзаԥхьо даналага, илекциақәа рҿы изныкымкәа дааҭгыланы инаҵшьны иазгәеиҭахьан «убас егьа иҟазаргьы, Чачаа рыжәла Ачаа рҟнытә иаауеит» ҳәа.
Ҭауади аамысҭеи рҭоурых аабатәии ажәабатәии ашәышықәсақәа рнаҩсан иҟаӡамызшәа абриаҟара уи аамҭа ҳзазааҭгылаз, ҳара ҳтәала, иаҵанакуа рацәоуп азоуп. Аԥсуа Ҳәынҭқарра аан Аԥсҳа икәша-мыкәаша ҭауади аамысҭеи иааныркылоз аҭыԥи, инарыгӡоз аусқәеи, нас хаҭала (Аԥсуа Ҳәынҭқарра иаҵанакуаз адгьылқәа дара ишаны изларымаз ала) иахьынхози, ирыҵаркуази, ашьҭахь урҭ рыжәлақәа рыҽшеиҭаркызи еилкаамкәа, иҭҵаамкәа ҳаԥсуа ҭауадцәеи аамысҭцәеи рыӡбахә алацәажәара хыбжа-ҿыбжахоит.
Уи – ганкахьала. Даҽа ганкахьала уахәаԥшуазар, Аԥсуа Ҳәынҭқарра анышьақәгылаз, Аԥсҳацәа рхаан ҭауади аамысҭеи иааныркылоз ароли, уи аахыс азежәтәи ашышықәса аҩбатәи азыбжазынӡа, амҳаџьырраҟынӡа, аҵыхәтәаны – амҳаџьырра инаркны Асовет мчра шьақәгылаанӡатәи аамҭеи еидкыланы урыхәаԥшуазар – зынӡа еидкылашьа рымаӡам, ихаз-хазқәоуп.
Актәи аамҭазы, Аԥсҳацәа рхаан, урҭ зҿыз инарыгӡоз, рхықәкы – Аԥсуа Ҳәынҭқарра арҭбаара, аԥсуаа жәларык, милаҭк раҳасабала рыхьӡ-рыԥша аҭгара акәын. Егьырҭ, уинахыстәи аамҭақәа иҟаз ирыдкыланы уахәаԥшуазар, Аԥсҳацәа рхаан ҭауади аамысҭеи (аԥсуаа зегьы реиԥш) реизҳара иаамҭан, иҟалап ашьҭахьтәи аамҭақәа рзы аасҭа ирзымариаз аамҭазҭгьы (Аԥсуа Ҳәынҭқарра аԥҵареи, уи арҭбаареи, ахьчареи ишус-мариамызгьы).
Нас Аԥсҳацәеи ҭауади-аамысҭеи Кавказ ырхыџ-хыџуа ианыркыз ирыхьи, рхатә ҩырак аԥҵара зрылымшазеи? Уи рылмшазаргьы, рҳәынҭқарратә усқәа зламҩаԥыргоз аурым бызшәала, аурымцәа рҩырала Аԥсуа Ҳәынҭқарреи аԥсуааи усҟан рнапы злакыз, изҿыз ҩны изаанырмыжьи?
Арҭ азҵаарақәа – мыцхә ҳгәы иҵхо, ҳгәы ҳзырхьуа зҵаарақәоуп, аха ҭауади аамысҭеи аҽԥныҳәақәа рыҭара ҳахымыццакып. Ҳаиҭагьежьып «Қырҭтәыла аԥсҭазаара» ашҟа. «Аԥсҳацәа рԥсҭазааратәы зҳәо хазы иаԥҵоуп» ҳәа уаҟа машәыршәа ианхалаз, машәырны
ирцәанымлазар ҟалап. Иџьашьатәуп уи аҩыза аҩыра уаҟа излаанхаӡазгьы.
Ус анакәха, Аԥсҳацәа ирызкыз (аԥсуаа иҳазкыз) аҩымҭа аԥҵазаарын (закәытә бызшәала иаԥҵаз атәы шаҳзымдыруагьы). Иахьи, иабаҟоу, иалахьынҵахеи нас уи аҩымҭа?
Аҭоурыхтә наукақәа ркандидат Г. Ҵулаиа излаиҩуа ала, ажәаатәи ашәышықәса анҵәамҭазы Москва амҵан иаԥҵаз ақырҭцәа рколониаҿы Вахтанг Афбатәи аҵара змаз ақырҭцәа ааидкыланы, ажәытәӡатәи аҭоурых ҩымҭақәа (Қырҭтәыла иазкыз, иадҳәалаз) шьҭыхны «аус еиҭа ишрыдырулаз, акырӡа ишеиӷьыртәыз…» иҳәоит.
Иарбан ҭоурыхтә ҩымҭазаалак – иара ахәшьарас иамоу иахьжәытәтәу, иахьҭоурыхтәу ауп. Уи аҵакы анамоу – ишыҟоу ианаанхо ауп акәымзар, иаҳәо «еиӷьыстәуеит» ҳәа иануԥсах нахыс, аҭоурыхтә ҵакы ацәыӡуеит. Ажәытәтәи аҭоурыхтә ҩымҭақәа аус рыдзулауа, егьа аобиективра злоу уаазаргьы, аҩымҭа еиӷьаҳтәуеит ҳәа рҽазырымкыроуп. Уи аҩыза ахьуаҳауа аҭоурых еилазырҩынтырц иаҿу рҟнытә акәымзар, адунеи ахи-аҵыхәеи даҽаџьара уи аҩыза уԥылаӡом. Иуԥылаӡаргьы урҭ ишрышьҭоу «аҭоурых афальсификациа азызуа» ҳәа ауп.
Уажәшьҭа ақырҭцәа ҵарауаа робиективра ҳазааҭгылап.Лабахшьыла урҭ зегьы фальсификаторцәоуп ҳәа шаҳзымҳәогьы (Џьавахишьвилии Џьанашьиеи зҳәаз реиԥш иҟаз алаҳамҵозар), рыбжеиҳараҩык рыгәра агара ҳцәыуадаҩхартә рхы аадырԥшит. Рыгәрас иаагои, аҭоурых аҿы «Аԥсны», мамзаргьы «аԥсуаа» ҳәа ахьаҳәо – ишеилкаатәу «Қырҭтәылеи» «ақырҭцәеи» ҳәа ауп зҳәо?
Абарҭқәа зегьы ааидкыланы ҳанрызхәыц абри аҩыза алкаа ҳазкылст: Москва амҵан ақырҭцәа рколониаҿы Вахтанг Афбатәи иеиҿикааз «акомиссиа», ҳара ҳтәала, иалшоз зегьы ҟанаҵеит Аԥсни, Аԥсҳацәеи, аԥсуааи ртәы зҳәоз аҭоурыхтә ԥҵамҭақәа рықәхразы. Урҭ анықәырх,
ҳәара аҭахума «еиҭакны», «еиӷьны» аус адырулеит, дара ишырҳәоз ала. Ус акәымзар, иабабжьаӡи Аԥсҳацәа рԥсҭазаара атәы зҳәоз аԥҵамҭа?
Абас «аԥхӡы нкаҭәаны» аус аныру ашьҭахь, машәыршәа ирцәаанхаз, рнапы ахьымнаӡоз иҟаз аҩымҭақәа рҿы Аԥсни аԥсуааи ртәы анаацәырҵ, урҭ «Аԥсни» «аԥсуааи» ҳәа иаҳәо башоуп, ишеилкаатәу, хыхь ишазгәаҳҭахьоу еиԥш, «Қырҭтәылеи» «ақырҭцәеи» ҳәа ауп ҳәа иаақәгылт…
Аҩбатәи аамҭа иаҵанакуеит ажәабатәи ашәышықәса анҵәамҭа инаркны азеижәтәи ашәышықәса аҩбатәи азыбжазынӡа.
Амала, иара абри аҩбатәи аамҭа ахаҭагьы, ҳара ҳтәала хԥаны ишоит, ажәабатәи ашәышықәса анҵәамҭа инаркны ажәохәтәи ашәышықәсазынӡа, ажәохәтәи ашәышықәса инаркны азеижәтәи ашәышықәса алагамҭа азынӡа (Аԥсны Ҭырқәтәыла анапаҵаҟа ианыҟаз), 1810 шықәса инаркны аԥсуаа амҳаџьырра ицаанӡа. Аԥсни аԥсуааи рҭоурых аҿы ари аамҭа – даара ихьамҭоу, еилаҩынту, иуадаҩу аамҭоуп. Аԥсуа ҭауадцәеи аԥсуа аамысҭацәеи, жьи напхыци узеилыхра аиҳа рыжәлари дареи шьала-дала еилысны излаҟаз ала, насгьы рыжәлар раԥхьа излагылаз ала – урҭ аилаҩынтрақәеи, ауадаҩрақәеи, ахьамҭарақәеи зегьы реиҳа зыхәда иқәжьыз дара ракәын. Шәазхәыц нас рҭагылазаашьа зеиԥшраз: ганкахьала Аԥсуа ҳәынҭқарра ахьӡ шыҟаз иаанхеит, зны-зынла «Аԥсацәеи ақырҭцәеи рҳәынҭқарра» ҳәа иашьҭазгьы, аԥсуаа аԥхьа иргыланы акәын еснагь рыӡбахә шырҳәоз. Аҳәынҭқарцәа рхаҭақәагьы, аиҳараӡак «Аԥсуа ҳәынҭқарцәа» ҳәа акәын рхы ишазырҳәоз.
Абас иҟан ажәахатәи ашәышықәсазынӡа. Ус иҟамызҭгьы аҳәынҭқар-ԥҳәыс Ҭамара лԥа Георги Аҩбатәи
ихьӡ аԥсуа хьӡы «Лаша» ҳәа ацырҵарымызт. Аха даҽа-ганкахьала, Қырҭтәылатәи ҭауади аамысҭеи ақьырсиантә динхаҵара аусузҩцәеи ирылшоз зегьы ҟарҵон аԥсуаа рроль аларҟәразы. Ҳара ҳтәала, зегь раԥхьаӡа ааха зауз Аԥсуа Католикосцәа роуп. Урҭ ажәахатәи ашәышықәсазынӡа иалырхӡомызт. Дара «Аԥсуа ҳәынҭқарцәа» ҳәа ахьӡ змаз, абшьҭрала иақырҭцәахахьазгьы, аԥсуаа зырҭахыз аиҳараӡак аибашьрақәа имҩаԥыргоз рзы акәын. Аԥсуаа рҭахындаз, хаҭала Аԥсны ашҟа ихьаԥшрын, аха уи аҭыԥан ҳара излаҳбо ала, Қырҭтәыла иакәакьны, иапровинциан аҟаҵара акәын изҿыз. Аԥсны ҭауади аамысҭеи уи иаҿагылан, ирымчыз умҳәозар. Убас шакәу ҳнарбоит, аҳәынҭқар-ԥҳәыс Ҭамара лхаҵа Иури Боголиубски ақырҭуа ҭауади аамысҭеи данықәырца, аԥсуа ҭауади аамысҭеи уи идгыланы дрыхьчарц излақәгылаз ала, иаҵахеит акәымзар… Машәыршақә иҟамлазар акәхап, Иури Боголиубски «аурысцәеи аԥсуааи рҳәынҭқар» ҳәа ахьизырҳәазгьы. Уи ҳәарада ҵаҵӷәык аман. Ашьҭахь, Қырҭтәыла аҭаҭарцәа анақәла, уи аҭагылазаашьа рхы иархәаны Аԥсны хазы ицеит, ахьыԥшымрагь рыларҳәеит. Уи иаанагоз, аԥсуа қьырсиан динхаҵара еиҭа ашьақәыргылара акәын…
Аԥсны ахақәиҭразы ажәлар рықәгылара аԥсуа ҭауади аамысҭеи раԥхьагыларала акәын ишымҩаԥысуаз.
Ажәахатәи ашәышықәса инаркны, Аԥсны егьа еиҭасра ҟалазаргьы, зны-зынла дара ҭауади аамысҭеи рҳәоу шеиқәмшәалозгьы, уимоу, ашьакаҭәараҿынӡа ишнеибагалозгьы, 1810 шықәсазы Аԥсны Урыстәыла иадырҵаанӡа, ианадырҵагьы – 1864 шықәсазынӡа иҟаз ишыҟаҵәҟьаз иаҳҳәозар – Аԥсны зхала иҟаз ҳәынҭқарран, аҭахызаргьы, шьоукы-шьоук уи аҳра ҳәа ишашьҭазгьы, рыцҳарас иҟалаз, абри абас шакәу ҳара иахьа уажәраанӡагь ашьақәрӷәӷәара ахьҳалымшац ауп… Араҟа иазгәаҭазарц ахәҭоуп даҽакгьы – Аԥсны
аҭырқәцәа рнапаҿы инаргаанӡа (1455 шықәса), аԥсҳаи ҭауади аамысҭеи рыбжьара еимак шыҟамыз. Аԥсҳа иажәа – Аԥсны ахи-аҵыхәеи зехьынџьара изакәанын, уи аԥсҭазаараҿы иназыгӡозгьы ҭауади аамысҭеи ракәын. Иара убасҵәҟьа акәын, дара ҭауади аамысҭеи рыҩнуҵҟагь еимак шыҟамыз. Уи ус шакәу аабоит Қырҭтәыла аҳәынҭқар Георги Аабатәи Франциатәи агерцог иахь иишьҭыз ишәҟәы аҿы иану абарҭ ацәаҳәақәа рыла: «Аԥсҳа Рабиа дақәшаҳаҭхеит, ивассалцәеи иареи ҩажәижәаба нызқьҩык ар рыманы ишықәгыло азы». Ивассалцәа ҳәа ара зыӡбахә ҳәоу, ҳәарада, аԥсуа ҭауадцәа роуп.
Амала, ҳара ҳтәала Аԥсны аҭырқәцәа ианышьҭырх нахыс – аԥсуа ҭауади аамысҭеи рыҩнуҵҟа иҟаз акзаара ӷәӷәа кәадахеит. Араҟа адинхаҵарагьы иаратәы ҟанаҵеит. Уаанӡа зегьы қьырсианцәазҭгьы, уинахыс ҭауади аамысҭеи еиҩшахеит – рыбжаҩык шқьырсианцәаз иаанхеит, егьырҭ ԥсылманцәахеит.
1810 шықәсазы Аԥсны Урыстәыла ишадлазгьы, адинхаҵара аганахьала аԥсуа ҭауади аамысҭеи рыҩнуҵҟа иҟалаз аиҟәыҭхара еиҳа-еиҳа иацымлозар иагымхеит. Уи аабоит Аԥсны аҳ Қьалышьбеи иаҳҭынраҿгьы: аҳ раԥхьатәи иԥҳәыс – аҳкәажә Ӡаԥшь-ԥҳа илыхшаз Асланбеи дыԥсылманын; Қьалышьбеи ашьҭахьтәи иԥҳәыс дынхаҩҭыԥҳан, Леи-ԥҳан – уи лыхшара қьырсианцәан, убарҭ рхыԥхьаӡараҿы дыҟан Қьалышьбеи данҭаха аҳра аанызкылоз Сафарбеигьы. (Уи иоуп хаҭала Аԥсны Урыстәыла адҵара азҵаатәы аӡбара зылшазгьы).
Азеижәтәи ашәышықәса актәи азыбжа инаркны анхацәа доусы изыдҳәалаз ҭауади аамысҭеи ирхьыԥшны амҳаџьырра – Ҭырқәтәылаҟа идәықәлеит. (Агәаанагара ҟамлааит, аԥсуаа амҳаџьырра рахгара зыхҟьаз рҳәоуеиқәмшәара мацара ауп ҳәа, зегь раԥхьа иргыланы изыхҟьаз аурыс ҳәынҭқар иколониатә политика ауп. Аха убри аполитика амҩаԥгара, аԥсуаа жәларык раҳасабала
инеизакны рахцара ӷәӷәала иацхрааит ҭауади аамысҭеи рҳәоуеиқәымшәара).
Ахԥатәи аамҭа – аԥсуа ҭауади аамысҭеи рзы (аԥсуа жәлар зегьы рзеиԥш) иаамҭа цәгьан. Егьа ашәарҭа иҭагылахьазаргьы, егьа еибашьра рхыргахьазаргьы, абырзенцәа, аџьамцәа, аҭырқәцәа зҳәаз реиԥш егьаҩ рықәлахьазаргьы, аамҭала ауп акәымзар, уаанӡа имшәа-имырҳа атәымуаа аԥсуа дгьыл аҿы анхара-анҵыра азин рырҭомызт. Егьырҭ зегь ракәым, азежәтәи ашәышықәсазы амҳаџьырра ихырҵаанӡа, Аԥсны Урыстәыла ишадлахьазгьы, ҳтәыла аҩадахьтәи акәакь алаҳамҵозар (ҳазҿу Шәача, Тҟәаԥс, Анапа роуп) амрагыларахьтәи акәакьахь ала Егры аӡәгьы дыррыжьуамызт. Убриазоуп, аԥсуаа амҳаџьырра иахыргаанӡа Аԥсны етникала иакыз ажәлар – аԥсуа жәлар рхала инхон ҳәа ишьақәзырӷәӷәо, абаҩхатәра змоу аҵарауаҩы, аҭоурыхтә наукақәа ркандидат Станислав Лакоба ҳазиқәшаҳаҭугьы. Убриазоуп ажәибжьтәи, ажәаатәи, иара азеижәтәи ашәышықәса актәи азыбжа налаҵаны аҳәаанырцәнтәи Аԥсны иаанагахьаз аныҟәаҩцәа, аҵарауаа ара аԥсуаа рнаҩсан даҽа жәларык рхаҭарнакцәа аабеит ҳәа машәыршақәгьы џьара аӡәы изиҿыҵамшәаз.
Уи аҩыза аҭагылазаашьа зыбзоураз, ҳәара аҭахума зегьраԥхьаӡагьы ҭауади аамысҭеи ракәын. Избанзар, аԥсуа дгьыл аԥшәымацәас иамаз дара ракәын, дара рзин ала акәын анхацәа злақәаарыхуазгьы, уи аҩыза азин змазгьы аԥсуа нхацәа ракәын.
Аха абри аҭагылазаашьа шьаҭанкыла аҽеиҭанакит амҳаџьырра ашьҭахь. Аҭоурыхҭҵааҩцәа излашьақәдырӷәӷәо ала аԥсуаа рыбжеиҳараҩӡак Аԥсны иахцан. (Ус шакәу арҭ ацәаҳәақәа равтор сыбла иабеит иаҳхысыз ашықәс цәыббра азы Ҭырқәтәылаҟа идәықәҵаз аделегациа санрылаз. Адаԥазар, Диузча, Сҭампыл зҳәаз
реиԥш ҳахьнеилакгьы иаҳԥылоз, иаабоз аԥсуаа ракәын. Уи ҳагьаргәырӷьон, ҳагьархәыцуан: ҳашьцәа-аԥсуаа абриаҟара ирацәаҩны иахьаабоз ҳаргәырӷьон зназы, аха нас ранаџьалбеит зегьы Аԥсны ныжьны абрахь имаар ада ԥсыхәа рымамкәа иҭазыргылаз закә хлымӡаахрази ҳәа ҳархәыцуан, ҳалахь еиқәнаҵон. Урҭ иаҳԥылоз рыҩнуҵҟа иҟан ҭауади аамысҭеи рхылҵшьҭрагьы. Уи еиҭашьақәнарӷәӷәон анхацәа урҭ ирхьыԥшны рԥсадгьыл аанырмыжьыр ада ԥсыхәа шырмоуз.)
Аԥсны иҭацәыз адгьылқәа аурыс ҳәынҭқар имҩаԥигоз иколониатә политикаҿы зхы аазырԥшыз, изааигәаз ишаны ириҭон.
«Аԥсуа жәлар абри иџьашьахәу аџьанаҭ ҭыԥ аанрыжьт. Ус ирлахьынҵазҭгьы акәхап. Даҽа-шьоукы ирлахьынҵахеит аурыс ҳәынҭқар иеиҳабыра рахьтә ҳамҭас амшын аҿықә аҿтәи абарҭ адгьылқәа риура. Аха урҭ адгьылқәа ишрықәаарыхшаз ҳәа зынӡаск акгьы рыздырӡомызт» – ҳәа иҩуан 1894 шықәсазы Г. Рыбинск. Убас, «Дал аиҩхааҿы Сараџьиев иоуит зықь десҭын адгьыл. Урыстәылатәи апомешьчикцәа 23-ҩык хаз-хазы 300 инадыркны 500 десҭын рҟынӡа ҳамҭас аԥсуа дгьылқәа рыҭан. Ҵабал аа-нызықь десҭын иоуит аграф Бобрински» ҳәа ануп ари аҩымҭаҿ.
Убас акәын аурыс ҳәынҭқар Аԥсны шишоз. Аха араҟа Г. Рыбинск иҩымҭаҿы акырӡа зҵазкуа даҽа зҵаарак цәырҵуеит. Аурыс помешьчикцәа ироуз аԥсуа дгьылқәа (аратәи аԥсабара, аҳауа зеиԥшраз зларзымдыруаз ала) рықәаарыхшьа иақәшәомызт. Ари збаз агырцәа Гыртәылантәи ихыҵны рҿаархеит. «Гыртәылантәи Аԥсныҟа иааз агырқәа аурыс помешьчикцәа ироуз адгьылқәа арендала ирымхны иқәаарыхуа иалагеит. Дук мырҵыкәа урҭ ԥхамшьаӡакәа иаақәгылт адгьыл зтәу уи зымпыҵазхалаз, иқәаарыхуа иоуп ҳәа. Шықәсқәак рыҩнуҵҟала иреиӷьыз аԥсуа дгьылқәа 70 нызқь десҭын инарыцны агырқәа ирымпыҵархалт. Урҭ даҽаџьарантә иааз колонистцәан. Амҳаџьырра ҟалеижьҭеи ицаз 15 шықәса рыла уаанӡа
ара иҭырҭәааны инхоз аԥсуаа зегьы рахьтә иаанхеит 65 нызқьҩык. Жәохә шықәса рыҩнуҵҟала иҭацәыз аԥсуа дгьылқәа ааныркылт аашәҩык аурысцәа, 587-ҩык аестонцәа, 288-ҩык анемеццәа, 2192-ҩык абырзенцәа, 688-ҩык аерманцәа, 1472-ҩык агырцәа. Аха зегьреиҳа ишәарҭоу аҵыхәтәантәиқәа роуп» ҳәа Г. Рыбинск изныкымкәа инаҵшьны иазгәеиҭон иҩымҭаҿы.
Абас, аԥсуа дгьылқәа қьаԥҭаханы изабалак еимырҵәо аҟалара зыхҟьаз уаанӡа урҭ адгьылқәа аԥшәымацәас ирымаз ҭауади аамысҭеи (рыжәлар ирыцны) рыбжеиҳараҩӡак амҳаџьырра рагароуп, насгьы араҟа иаанхаз аӡәык-ҩыџьак зинк рымаӡамкәа иахьаанхаз ауп. Убарҭ рзиндара рхы иархәаны зықьҩыла, жәанызқьҩыла Аԥсныҟа еихеит Гыртәылантәи.
Убри аҩыза аҭагылазаашьа ыҟан азоуп Аԥсны ареволиуциатә ҵысра хыԥхьаӡара рацәала ҭауади аамысҭеи залахәыз, уимоу ахадараҿы шьҭрала иаамысҭаз Ефрем Ешба дызгылаз. Егьырҭ зегь ракәым, Асовет мчра иаҿагылаз Аԥсны Жәлар Рсовет еиднакылоз ҭауади аамысҭеиҵәҟьагьы ҵәымӷҵас ргәы иалакьакьоз рыԥсадгьыл Қырҭтәыла иампыҵанахаларц иахьаҿыз ауп. Рыԥсадгьыл рыхьчарцоуп Ашьхаруаа Рреспубликахь изеихазгьы...
Хыхь ҳазлацәажәоз еихаҳшьаларц ҳҭахуп. Зегь раԥхьа иргыланы иаабо – аԥсуа ҭауади аамысҭеи аԥсуа жәлари еиҟәыҭхашьа ахьрымам ауп. Даҽа милаҭк, даҽа жәларык рҭоурых аҿы уи аҩыза аизааигәара ыҟаӡамызт. Леила Николаи-иԥҳа Ачба ҳаԥсуа телехәаԥшрала дықәгыланы данцәажәоз, ҿырԥштәыс иаалгеит – ҭауадаа рыхшара ааӡара анхацәа ишрырҭоз. Ари шаҟа аҵанакуа – иахьа уажәраанӡагь иҭҵааӡам. Ауаҩы – дуаҩны адунеи дықәлеижьҭеи (аҭахызаргьы дҭауадыз, даамысҭаз, дынхаҩыз) иԥсабара мчны игәи-иԥси, ицәеи-ижьи изларылаз ала – адунеи аҿы зегьы реиҳа иԥсы ҿызкаауа, ихы зыхҭниҵо, ихшара роуп. Аԥсуа ҭауадаа рыхшара ааӡатәыс анхацәа рыҭара, ҳара ҳтәала, зхыԥара ҟамлоз ҩ-ҵакык аман: акы – уиала рыжәлари дареи жьи-напхыци узеилыхра аиҳа, еилыхшьа рымамкәа еилаҵәон, рыцәгьеи рыбзиеи акхон; ҩбагьы – анхаҩ иҭаацәараҿы ӡра-ԥсра ақәмызт, иахьагьы иақәым аԥсуара, аԥсуа ҵасқәа. Ҭауади аамысҭеигьы уи ршьа-рда иахьалалоз анхацәа рҭаацәарақәа рҿы ироуаз ааӡараҿы акәын.
Абас еилаҵәан иахьыҟаз ауп – амҳаџьырра иқәымҵыр ада ԥсыхәа рымамкәа ианыҟала – изеиццаз…
Абраҟа ҩажәак рыла акәзаргьы, иӡбахә сҳәарц сҭахуп Таташь Амаршьан.
Машәыршақә иҟамлазар ҟалап, 1918 шықәсазы Аԥсны ашәарҭа иҭагылеит, ихьчатәуп ҳәа Ҭырқәтәылантәи амҳаџьырқәа раара уи ихьӡ иахьадҳәалогьы.
Машыршақә иҟамлазар ҟалап, ақырҭуа меншевикцәа рыр Џьгьарда иҩеины иҩны ахьырблызгьы. Изларҳәо ала аԥсҳацәа рҭоурых, Чачаа рҭоурых уҳәа ртәы зҳәоз адокументқәа Таташь Џьгьарда иҩны иҵәахны иман рҳәоит. Убас шакәыз здыруаз ракәӡами хықәкыла Џьгьардаҟа аменшевикцәа рыр ҩазышьҭыз, аҩнгьы зыблыз.
Уажәшьҭа ма агәыҩбара зауа ԥсыуак дыҟоуп ҳәа ҳгәы иаанагом Аԥсҳацәеи Аԥсуа Ҳәынҭқарреи хаҭала Аԥсни, аԥсуа ҭауади аамысҭеи, аԥсуа жәлари ҳҭоурых адунеи аныхра хықәкыла иашьҭоу жәытә-натә аахыс ишыҟаз. Иахьагьы ишыҟо.
Ҳҩымҭа хыс иаҳҭеит «Аԥсны инхоз ҭауади аамысҭеи аԥсыуаан…» ҳәа. Арҭ ажәақәа зтәу – Аԥсны жәлар рфорум ахантәаҩы ихаҭыԥуаҩ Зураб Ачба иоуп, Қарҭынтәи иааз, анкьа зны иаԥсыуааз, аха иахьа иқырҭцәахахьоу,
дара џьара ирыхәарц ианырҭаху «ҳарҭ ажәытәӡатәи аԥсуа жәлақәа змоу» ҳәа иқәгылало, амала, заԥсуара ҿааҳәыра амамкәа изцәыӡхьоу, аԥсуа ҭауадцәа ргәыԥ аиҿкааразы (убрыгь ақырҭцәа ирыхәарц, урҭ рмаҟахы ҳадҿаҳәалахарц) иахьазы Аԥсны иқәнагалаз, ара инхаз ақырҭуа ҭауад жәлақәа змоу алархәны, еиҿкааз аизараҿы дықәгылан данцәажәоз иреиҳәаз ажәақәа роуп.
Абри ҳҩымҭа ахыркәшараҿы акызаҵәык ацаҳҵарц ҳҭахуп: аԥсуа дгьылқәа знапаҿы иҟаз аԥсуа ҭауади аамысҭеи ракәын. Ус анакәха, иаамҭаӡами Аԥсны ахсаала ҩышьҭыхны аԥсуа ҭауади аамысҭеи ирыҵаркуаз адгьылқәа азгәаҭазарц, уи аҩыза ахсаала ҟаҵахар еилкаахон аԥсуа дгьыл аԥшәымацәас иамаз аԥсуа ҭауади аамысҭеи шракәыз… Иара убриалагьы, «ҳаргьы аԥсуаа реиԥш ара ҳанхон, ҳаборигенцәоуп» ҳәа иқәгылоу иахьынхоз ҳәа дгьыл ҿаҵакгьы рнацәа рзақәкуамызт, ирызцәыргомызт. Ирызцәыргомызт, избанзар ииашаҵәҟьаны Аԥсны инхоз ҭауади аамысҭеи аԥсыуаан, аӡәызаҵәык идамхаргьы, даҽа-милаҭк иеиуаз ҭауадк ма аамысҭак ара дынхон ҳәа аԥсуа дгьыл иаздырӡом. Насгьы уеизгьы-уеизгьы Аԥсны ҭауади аамысҭеи ргәыԥ еиҿкаатәызар, зегь раԥхьа иргыланы уи еиҿызкааша, хыхь ишазгәаҳҭахьоу еиԥш зыжәлар дацла-ԥашәла ирыларсу, рразҟы-зразҟу аԥсуа ҭауади аамысҭеи рхылҵшьҭрақәа роуп. Аԥсуа жәлар зықәшаҳаҭугьы урҭ роуп.
Еидҵоу Америкатәи Аштатқәа рпрезидент Џьорџь Буш албан жәлар ихы нарықәкны Косово иаарласӡаны ихьыԥшым, зхы иақәиҭу ҳәынҭқарроуп ҳәа иазхаҵахоит иҳәеит.
Косово инхо албанаа рхы ишазырҳәо Арнауҭаа ҳәа ауп. Буш Косово азҵаатәи Аԥсны азҵаатәи еидкылан дрыхәаԥшырц зынӡаскгьы игәы иҭаӡам. Ус зыҟаиҵо Косово бзиа ибоит, Аԥсны ицәымӷуп азы акәӡам. Дзызхәыцуа – итәыла адунеи иаԥшәман ишыҟоу иаанхарц ауп.
Абри аус аҿы зегь реиҳа иԥырхагоуп Путин и-Урыстәыла. Ельцин и-Урыстәыла – иӷарыз, имчымхаз, зекономика ԥсыҽыз, зегь реиҳа ирыцҳаз адунеи атәылақәа ирхыԥхьаӡалаз – игәаԥхон. Аха аҵыхәтәантәи ашықәсқәа рыҩнуҵҟа зекономика шьҭыҵыз, адунеи егьырҭ атәылақәа зегь реиҳа зымч-зылшара еиҳа-еиҳа иӷәӷәахо, зны-зынлагьы Путин игхақәа иҿаҿы изҳәо Путин и-Урыстәыла игәаԥхом.
Аԥсны Урыстәыла изладҳәало ала азхаҵара иҭахым, мап ацәикуеит.
Аха иара иазхеиҵо Косовотәи албан жәлари аԥсуа жәлари еимактәы рымаӡам. Уимоу, албан жәлар рлегендак излаҳәо ала, ажәытәӡа зны урҭ рдац-ԥашә акы акәзаарын.
Алегенда ахьынӡаиашоу – даҽа зҵаароуп. Амала, абри аҩыза алегенда албан жәлар иахьа уажәраанӡагь азықь-шықәсқәа ирмыларӡӡакәа иахьаарго џьашьатәуп, ҳагьархәыцуеит.
Араҟа ҳарзааҭгылоит ҭоурыхтә фактқәаки уи алегендеи. Азежәтәи ашәышықәса аҩбатәи азыбжазынӡа (еиҳа ҳиашахоит – аҵыхәтәантәи амҳаџьырраҟынӡа ҳҳәар) Аԥсни аԥсуа жәлари рҭоурых, уарла-шәарлоуп акәымзар, аӡәгьы аҵәы алеиҵомызт, ақырҭцәагь убрахь иналаҵаны (ажәаатәи ашәышықәса алагамҭаз Москва амҵан еиҿкааз ақырҭуа колониаҿы Вахушти «Қырҭтәыла аԥсҭазаара», аабатәи ажәахатәи ашәышықәсақәа рзтәи Аԥсуа Ҳәынҭқарра аӡбахә ахьҳәаз, иара ишиҭахыз «ацҵарақәеи» «алагаларақәеи» иҟаиҵаз ртәы алаҳамҵозар). Аҵыхәтәантәи 1877-1878 рзтәи амҳаџьырра ашьҭахь иаахтны иаҳҳәозар, Аԥсны иашьагәыҭу аԥсуаа ықәцаны, атәым милаҭ арахь иандәықәла, аиҳараӡак Амраҭашәарахьтәи Қырҭтәылантәи шәҩыла-зықьҩыла, маӡа-аргама ихырҵәаны раагара ианалага, рус хәымгақәа ҭоурыхла ишьақәдырӷәӷәарц рҽазыркит. Аха ҭоурыхла излашьақәдырӷәӷәоз афакт анырымба, иҵәиҵәиуа, иҟамыз-ианымыз ахыҭҳәаақәа цәырыргеит. Амц шаҟа убжьы рдуны иуҳәо аҟара, аҭоурых хыхь-хыхьла акәымзар, иззымдыруа ауаа «ииашазар ҟалап» ҳәа ирыдыркыло иалагоит.
Аԥсуаа ҳаҩнуҵҟа акәзар, унеишь-уааишь ҳәа зарҳәоз амҳаџьырра иагеит, иаанхаз, аиҳараӡак ашьхара иаԥныз ақыҭақәа рҿы инхоз хыц-ҩыцқәак ашәҟәы, агазеҭ роуӡомызт, ироургьы изаԥхьаӡомызт. Арахь «ахарара зду ажәлар» ҳәа иԥхьаӡаны, агаҿахь илбааны анхара азин рымамызт. Изааӡарызеи, азин рырҭаргьы, урҭ аҵыхәтәантәи амҳаџьырраан ирхыргаз атрагедиа ашьҭахь, ҿымҭ-ԥсымшьҭ џьара аӡәы ҳаимбандаз ҳәа акәын рхы шымҩаԥыргоз.
Уи аҩыза аҭагылазаашьа зегь раԥхьаӡа зхы иазырхәаз ақырҭцәа роуп. Усҟан ауп «Аԥсны – Қырҭтәылоуп, аԥсуаа – ақырҭцәа №1 роуп» ҳәа аурыс кьыԥхь аҿы Қырҭтәыла аҵарауааи ақьырсиан динхаҵара аусзуҩцәеи анықәгылаз. Аҭак рыҭара иаҭаххеит ҩажәа-ҩажәижәаба
шықәса. Ҵоуп, аурыс интеллигенциа рахьтә аӡәык-ҩыџьак ақырҭцәа шиашамыз рҳәеит. Амала еиҭаҳҳәоит, ус ақәгылара зылшаз аӡәык-ҩыџьак шракәыз. Ақырҭцәа ржәылара рзаанымкылазаргьы, ааха ӷәӷәа азҭаз, иуҳәар ауазар, урҭ зусҭцәаҵәҟьаз аарԥшны, зегьы ирбартә-ираҳартә иҟазҵаз, 1907 шықәсазы Москватәи ауниверситет хазы шәҟәны иҭнажьыз «Аԥсны Қырҭәыла акәӡам» ҳәа зыхьӡыз анаукатә усумҭа ауп.
Уажәы аабыкьа ҳгазеҭ ианын «Патреҭк аҭоурых» ҳәа зыхьӡыз астатиа.
Ухы иазууа – уаӷа иузиуам ҳәа шырҳәо еиԥш, 1918 шықәсазы ҩынҩажәа мшы асовет мчра Аԥсны ишьақәзыргылаз абольшевикцәа «рықәцараҿы шәҳацхраа» ҳәа маӡала Қарҭ ашәҟәы наганы иқәырҵеит уаанӡа Аԥсны Жәлар Рсовет иахагылаз гәыԥҩык. Амаҵуразы зыԥсадгьыли зыжәлари зҭиз урҭ ауаа иреигәырӷьан ауп Қырҭтәыла аменшевикцәа реиҳабыра ишрыдыркылаз. Рыдкылара – моу, иагьырхаҵгылт – рыр Ԥсоунӡа иааӡан, 1918 шықәса маи 26 азы, Аԥсынгьы ртерриториа акәызшәа адунеи зегьы еиқәжьа, Қырҭәыла ихьыԥшым ҳәынҭқаароуп ҳәа рыларҳәеит.
Асовет мчра ара ианышьақәгыла – аԥхьа Ефрем Ешба, ашьҭахь – Нестор Лакоба урҭ ишырҿагылазгьы, ҩажәижәабатәи ашықәсқәа рынҵәамҭеи ҩынҩажәатәи ашықәсқәа рылагамҭеи рзы рхы иҭырҳәааз еиуеиԥшым атеориақәа цәырган Аԥсны рымпыҵархалеит. Убарҭ атеориақәа зегьы иреицәоуп, иахьагьы уажәы-уажәы зышҟа ихьаҳәуа, Пауле Ингороҟва итеориа. Ихьӡ аартны ишырымҳәазгьы, арҵага шәҟәы «Аԥсны аҭоурых» анҭыҵ Мариам Лордқьиԥаниӡеи Џьамал Гамахариеи «ақырҭуа культура, ацивилизациа ахы ахьакыз, ауасхыр ахьышьҭарҵаз Аԥсны ауп» ҳәа ирҳәо иаанагогьы уи ауми.
Ақырҭцәа ртәы еилкаауп. Амала, аԥсуаа ажәытәӡа иахьыҟаз, иахьцәырҵыз, иахьынтәааз ҳәа иахьа
уажәраанӡагьы аҭоурыхтә фактқәа шыҟоу еиԥш, иҟоуп алегендақәагь маҷымкәа.
Аԥхьа инықәырԥшшәа акәзаргьы, ҭоурыхтә фактк ҳазааҭгылап. Аӡәгьы дызҿагылар амуа, ишьақәдырӷәӷәахьоу ҭоурыхтә фактуп: «Ааигәатәи Мрагылареи, Амшын Еиқәа Кавказтәи аҿықәи, Нхыҵ-Кавкази ҳазну аамҭа ааиаанӡа ҩба-хԥа нызықь шықәса рышьҭахь аԥсуа-адыга-ахат бызшәа ықәыҩуан» ҳәа адунеи аҵарауаа дуқәа ишьақәдырӷәӷәаз.
Аҭоурых ааныжьны алегенда ашҟа ҳаиасыргьы – уахь иуԥыло авариантқәагьы маҷӡам. Урҭқәа зегьы аганахь инышьҭаҵаны, Еидҵоу Америкатәи Аштатқәа рпрезидент Џьорџь Буш «Косово ахьыԥшымра иаарласны иазхаҵахоит» ҳәа ииҳәаз инадкыланы (Косово инхо аиҳараӡак албанаа роуп) абраҟа ицәыраагарц ҳҭахуп хыхь зыӡбахә ҳҳәаз албан жәлар ажәытәӡатәи рлегенда. Уи аагоит 1976 шықәсазы иҭыҵыз «Аԥсуаа ретно-культура аҭоурых азҵаатәқәа» ҳәа зыхьӡу ҳаԥсуа ҵарауаҩ ду Ш. Д. Инал-Иԥа ишәҟәы аҟнытә.
«Евфраҭ аӡиас аладахьтәи акәакь аҿы, дук еицәыхарамкәа, жәытә-натә аахыс инхон ҩыџьа аишьцәа рҭаацәарақәа. Даара ибеиан. Аԥшаҳәа иаваз руахьад, рмахҽқәа ҵҩа рымамызт. Урҭ ирхылаԥшуан шәҩыла атәцәа.
Изыхҟьа-изынԥа рзымдырӡо хыхь ажәҩан аҿы иҟаз Анцәа Ду дрыцәгәаазшәа, амш еиҭасын – иаарҩарахеит. Евфраҭ аԥшаҳәа иаваршәны ишьҭаз рыдгьыл еиуыжьрақәа, ацәмаҭәала иахысызшәа, еиҟәыжәжәеит… иеиҵәҟаҟараӡа иҟаз аԥсабара аҩеижьцәа ахылт, ашәаԥыџьаԥ цәыҩҩаӡа игылан. Евфраҭ аӡиасҵәҟьа маҷ-маҷ иҵыкәкәо – раԥхьа икәарахеит, нас иӡытҟәахеит. Аишьцәа рырахә-рышәахә анҵәара иалагеит. Амлакра иаганы ауаагьы ԥсуан…
Ргәырҽанӡамкәа амитә ззыҟалаз аишьцәа ааидтәалан ирыӡбеит, руааи зыԥсы ҭаны ирзаанхаз рырахәи рыма рҭыԥ аанрыжьырц. Аха иабацои? Алада, арӷьарахь, мамзаргьы армарахь идәықәлар еиҳагьы еицәан. Уахь – ԥслымӡра-сакаран. Ирзаанхаз мҩа-заҵәык акәын – аҩада. Ус егьыҟарҵеит.
Мышкы акәым, мчыбжьык акәым – мызла амҩа иқәын. Аҵыхәтәаны мшынк иазкылст, аха уаҟагь иаанымҿаскәа, аԥшаҳәа иаваршәны рҿыҩархеит. Ишҩеиуаз – иџьашьахәыз аԥсабара рҿаԥхьа иаацәырҵт: амшын ацәқәырԥақәа рҽеикәаԥса, ацәа иалазшәа изаза-мазон. Агаҿа, адәы еиужьқәа зеиуа-хкы уҭаху шәҭыла иҭалаҳан. Ахьхьа-хьхьаҳәа илеиуаз акәарақәа, аӡиасқәа ԥсыӡла иҭәын. Ашьхара иаԥныз абнараҿы убчараҳуазар – меигӡарахда ашәарах ылан. Анаҩс, ашьха цыҩ-цыҩқәа, ахҭарԥа шкәакәақәа рхадыршәызшәа аԥхынразгьы асы рықәын…
– Ара џьанаҭроуп, – иҳәеит аиашьа аиҳабы, – аӡиасқәа шаҟаҟоу убома? Ҳарахә иҭәы-иԥха иахьҳәыша-иахьчаша аҳәысҭа еиужьқәа шьҭоуп. Аарҩара зыхьӡу ари аԥсабара иаздырӡом. Ари еиӷьу даҽа ҭыԥк ҳзыԥшааӡом, ара ҳаанҿасроуп, – иҳәеит аиашьа аиҳабы. Уи хьӡыс иман – Аԥсуа ҳәа. Аха уи иашьеиҵбы – Науҭ ҳәа зыхьӡыз – иашьа аиҳабы диқәшаҳаҭымхеит, араҟа даанымҿаскәа ирахә-ишәахә, иуаа зҳәаз еиԥш иманы, амшын иаваршәны, амраҭашәарахь ддәықәлеит.
Науҭ амшын дахыкәшан, Балкан адгьылбжьахала дахысын, иашьа аиҳабы Аԥсуа дахьаанҿасыз иибаз ашьхақәа рҩызцәа днарыдгылт. Алада даахьаԥшзар – абнарақәа, аӡиасқәа, адә-каршәрақәагь уатәи аҭыԥқәа зынӡа иреиԥшын.
– Абраҟа саанҿасуеит, ари аԥсабарагь сареи, сԥацәеи, урҭ рыхшареи ирџьынџьхоит уашьҭарнахыс, – иҳәеит Науҭ. Уажәы Ельбассан ҳәа зыхьӡу ақалақь аҿы иаирсит раԥхьатәи иҵәҩаншьап.
Иашьеиҳаб ихылҵшьҭра аԥсуаа – албанаа рашьцәа гәакьақәа – Кавказ зегь реиҳа игәымшәақәоу жәларуп ҳәа рзырҳәоит.
Науҭ ихылҵшьҭра – Арнауҭаа, мамзаргьы албанаа – адунеи аҿы зегь реиҳа ҭынч иузеиқәымкуа жәларуп ҳәа рзырҳәоит…»
Аԥсуааи албанааи злеиԥшу ҳәа иахьа акгьы ыҟаӡам. Убас шакәугьы, ҳҵарауаҩ Ц. Н. Бжьаниа, Нхыҵ, Ԥсыж аул аҿы инхо ҳашьцәа ашәуаа рҟны иаҳаз, ианиҵаз аҳәамҭа излаҳәо ала, анкьаӡа зны ашәуааи арнауҭааи еицынхон. Арнауҭаа рыжәла зыжәло иара иахьагьы Аԥсны иуԥылоит, ахәҭакахьала, Лыхны ақыҭан. Иара убас Нхыҵ-Кавказ инхо ҳашьцәа рҿгьы иҟоуп.
Абриаҟара албан жәлар рлегенда ҳзазааҭгылаз, ҩ-миллионҩык инарыцны дара албанаа ахьынхо Косово – Сербиа иаҟәыҭханы, «хазы иҟоу, ихьыԥшым, иазхаҵоу ҳәынҭқарраны иҟалоит» ҳәа Еидҵоу Америкатәи Аштатқәа рпрезидент Џьорџь Буш уажәы аабыкьа уа даныҟаз иахьиҳәаз ауп.
Алегенда – легендоуп, аха аҭоурыхтә хҭыс ҵакыс иамазар ауеит. Нас албан жәлар рлегенда, уи аҩыза џьара ҭоурыхтә хҭыск ыҟаӡамкәа аԥсуаа абаланагаларыз?
Мап, уи аҩыза ҭоурыхтә хҭыск ыҟаӡамызт ҳәа аҳәара мариоуп, ашьақәырӷәӷәара аасҭа. Ԥсыуа ҭоурыхҩҩык, ҵарауаҩык дашьҭаланы дара албанаа рҟынӡа дцахьоума? Мап. Ус анакәха, урҭ рлегендагь ҳзагәыҵасуам.
Шықәсқәак рышьҭахь ақырҭуа ҭоурыхҩҩцәа, абызшәа аҭҵааҩцәа еиԥхеибаҵа Испаниаҟа, абаскцәа ирызцон. Акьыԥхь аҿы, ателехәаԥшраҿы иқәгыланы «абаскцәа зегьреиҳа иззааигәо ақырҭцәа ҳауп» ҳәа иҳәҳәон.
Убас, уахь ицоз-иаауаз қырҭуа ҵарауаҩ-ԥҳәыск, иаҳхысыз ашәышықәса ԥшьынҩажәатәи ашықәсқәа рзы, абаскцәеи ақырҭцәеи реизааигәара иазкыз алекциақәа дрыԥхьо Аԥсны дахысит. Даҳҭан агазеҭ «Аԥсны ҟаԥшь»
аредакциаҿгьы. Алекциа данаҳзаԥхьа ашьҭахь, абасеиԥш азҵаара лаҳҭеит: «Абаскцәа Кавказнтәи уахь ицеит ҳәа ишәшьозар, ақырҭцәа еиҳа изларзааигәахари, дара рыхьӡҵәҟьа анкьа изыхьӡыз аԥсуаа ракәызҭгьы? Иаагозар, аԥсуаа иахьа уажәраанӡагьы абаза ҳәа рзызҳәо шыҟоу еиԥш, анкьаӡа-зны «абасаа» ҳәа шырзырҳәозгьы аҭоурых аҿы иаанхеит. Уимоу, Аԥсны амраҭашәарахь иҟоу ҳӡиасқәа руак (Мзымҭа акәу, Ԥсоу акәу еилкаам), анкьаӡа Абаск аӡиас ҳәа иашьҭан. Уиаҿгьы ҳаанҿасрым, абаскцәа рцәажәараҿы аԥсуа жәақәа зуԥылои? Иаагозар, аԥсуа ажәа «ашьапы» – абаскаа рбызшәалагь уи ауп иахьӡу. Абри зегь шԥеилкаатәу?»
Ақырҭуа ҵарауаҩ, «абасколог» илгәамԥхеит ҳазҵаара, аҭакгьы ҟасҵоит ҳәа лҽазылымкӡеит. «Нас шәҵарауаа зымцои? Изҭырымҵаауеи?» ҳәа ҳара иҳақәлыжьырц далагеит. «Излацои, қарҭаа шәанцо шәделегациа иалашәырхәуам. Арахь ус ада даҽа-мҩак рымам ҳҵарауаа», – анаҳҳәа, «сара сусс иалои» лҳәарашәа, лқьышә ҳақәҵаны, наҟ дхьаҳәт.
…Абри ахҭыс зысгәалашәаз, усҟан қарҭаа рыла ҳамҩа кын. Аха иахьа иаҳԥырхагада, хыхь алегенда ҳзызкыз, «ҳашьцәа шәоуп» зҳәаз албанаа рҟынӡа ҳзымнеиуа, абаскцәа Испаниа иҟоуп, ихароуп ҳҳәап, аха?..
Аԥсуаа милаҭк раҳасабала аганахь угылан урыхәаԥшуазар, иџьоушьаша жәларуп. Уеизгьы-уеизгьы динк иахьынҳаланы рҽаларԥс ишыркымгьы, анцәахаҵара рылоуп. Ус акәмзар «анцәа ухьышьаргәыҵа ҳакәхшоуп» ҳәа ражәа иаларҵарымызт, мамзаргьы «аллаҳ илԥха-игәыԥха шәымазааит» ҳәа рҳәаларымызт. Иахьагьы «уқьырсианӡами уара» ҳәа шырҳәо уаҳауеит, иаанагогьы «ауаҩра улаӡами уара» ҳәа ауп. Қьырсагьы, мшаԥгьы, хьачхәамагьы – иарбан динхаҵароу урҭ аныҳәақәа зтәу ҳәа иазымҵааӡакәа иазгәарҭоит.
Избан, абас изыҟалеи?
Ари азҵаара аҭак ҟаҳҵаанӡа, ҳазааҭгылап адунеи аҿы иҟоу адинхаҵарақәа иахьатәи рҭагылазаашьа. Баша ҳаржьон акәымзар еиӷьу-еицәоу ҳәа еилухша дук ыҟамзаап. Иарбан динзаалакгьы (аҭахызар ақьырсианраҿы акәзааит, мамзаргьы аԥсылманраҿы акәзааит) хықәкы хадас аҿаԥхьа иқәгылоу, ус уҳәар ауазар, рахәц ҟаԥшьны иагәылсуа – зегьраԥхьа иргыланы ауаа ауаҩра рыланы рааӡара акәзаап. Ус анакәха, аԥсылманцәагьы ақьырсианцәагьы рзеиԥш хықәкы – ииашоу хықәкызаап.
Абри абас шакәу гәыла-ԥсыла еилызкааз аԥсуаа роуп. Убриазоуп ақьырсианрагьы аԥсылманрагьы ауаҩра аганахьала ирылаз зегьы аарылхны, дара рхатәы хьӡы (шәҭахызаргьы рхатә динхаҵара ҳәа азышәҳәа) «аԥсуара» ҳәа нахьыӡҵаны изықәныҟәо.
Аха убас егьа иҟазаргьы, иахьа сызлацәажәарц сгәы иҭоу даҽакуп: аԥсуааи ақьырсиан динхаҵареи ирзеилоу аилкаара ауп. Убри азҵаара шьҭысымхыр ада ԥсыхәа сымамкәа сҟазҵазгьы амитрополит Давиди уажәы ааигәа иҟалаз Гәдоуҭатәи ахҭысқәеи роуп.
Қырҭтәылатәи ателехәаԥшрала Гәдоуҭа иҟалаз ахҭыс амитрополит Давид даналацәажәоз аԥсуа жәлар ихы нарықәкны иҳәеит абас: «Они не имеют ни морального, ни исторического права».
Абас зиҳәаз, Аԥсны – Қырҭтәыла иакәакьуп, ақырҭуа дгьыл ауп ҳәа азоуп.
– ҳәа днақәыӷәӷәаны, инаҵшьны иазгәеиҭеит.
Амала абарҭ зегьы ашьҭахь акьыԥхь ахь инарымгаӡеит, иамырхит.
Убас шакәугьы, ҳарҭ ҭынч ҳрывсны ҳазцом.
Аԥсны Қырҭтәыла акәакь шакәым, уи Қырҭтәыла аиԥш хазы ахатә ҭоурых ду шамоу, егьаҩ ҳәҳәаргьы, адунеи иахыҵәахьеит, иадыруеит. Аҭоурыхҩҩцәа рыҩнуҵҟа хьаҳәа-ԥаҳәа амамкәа иҭырҵаахьоу, еилыркаахьоу зҵаароуп, аӷба амазгәыҭ знапқәа акәыршаны «сцом» ҳәа иҳәҳәоз иреиԥшқәоу қырҭуа ҭоурыхҩҩцәақәак ртәы алаҳамҵозар.
Аха абар аџьашьатәы, урҭ аҭоурыхҩҩцәа ақьырсиан динхаҵара амитрополитгьы даарывагылт. Рывагылара-моу, ихәда иахоу Иасҭа Қьрысҭа исахьа зну аџьар ду амилаҭ еилыхны рыхцәажәара азин шинамҭогьы, аркьыкьраҵәҟьа далагеит.
«Аԥсны» амитрополит (сара машәыршақә аԥхьатәи ажәа ахыцқәа ирҭасымкӡеит, ус зыҟасҵаз уашьҭан исҳәоит) еиҭасҳәахуеит, ақьырсиан динхаҵара милаҭла аилыхра азин шинамҭогьы, абас дызныҟәоз, ҳара ҳтәала, ҩ-мзызк аҵоуп: акы, Пауле Ингороҟва инаиркны ақырҭуа ҭоурыхҩҩцәақәак Аԥсны азы мцыла еибарку рыҭҵаарақәа рымч кәадахо иалагеит, ацхыраара рыҭатәхеит; мамзаргьы, аҩбатәи, аԥсуаа
қьырсианцәақәак раҳасабала аҵәаӷәа рыхьшьуп, аԥсуаа рқьырсиантә динхаҵара, руахәама аҭоурых ианыхуп, уи аганахь ала уажәшьҭа рхы иҩахартә иҟам ҳәа ахьишьаз ауп.
Ус анакәха, актәи азҵаара ҳҭоурыхҩҩцәа иаарызныжьны, аҩбатәи азҵаара ҳазааҭгылоит ҵаҟа.
Қырҭтәыла ақьырсианра рыдыркылт аԥшьбатәи ашәышықәсазы. Уи Нина лыхьӡ иадҳәалоуп.
Аԥсны ианбарыдыркылеи? Шьоукы ирҳәоит аԥшьбатәи ашәышықәсазы, даҽа шьоукы – афбатәи ашәышықәсазы ҳәа. Абас изынеивҟьа-ааивҟьо – аԥсуаа рҩыратә хыҵхырҭақәа ахьыҟамыз, мамзаргьы – иахьыбжьарӡу ауп. Даҽа ганкахьала, ақьырсиан динхаҵара иацентрны иҟаз Бырзентәылаҿтәи архивқәа рахь иахьа уажәраанӡагьы аԥсуа ҵарауаа ахьырмышьҭуа ауп. Ҳара агәра аагоит уаҟа ицәырҵуа шырацәахо.
Уажәазы иҳамоу фактқәак ҳарзааҭгылоит. «Аԥсуа уахәама аҭоурых иаазыркьаҿу аочерк» ҳәа зыхьӡны 1917 шықәсазы икьыԥхьыз М. Тарнаа иусумҭа аԥхьажәаҿы иҩуан абас:
Изаҭаххеи убасҟан аԥсуа уахәама азҵаатәы ашьҭыхра? Убасҟангьы, иахьатәи ҳаамҭазы аиԥш, еилаҩынтран. Аилаҩынтра рхы иархәаны, ишдыру еиԥш, Аԥсны Қырҭтәыла иаладырӡҩарц иаҿын.
Аҭоурых аамҭа еиҭасрақәа раан зегь реиҳа ишәарҭоу зхыԥхьаӡара рацәам амилаҭқәа роуп.
Убриазоуп убасҟангьы аԥсуаа рқьырсианра азҵаатәы зышьҭыхыз.
Адунеи аҭоурых аҿы ибзианы иҭҵаауп, еилкаауп ақьырсианра ахьҵысыз Палестина шакәу, уи ашьаҭаркҩы – Иасҭа Қьрысҭеи ивагылаз ипостолцәа жәаҩаҩыки шракәыз. Ари ҟалеит ҳаамҭа ашықәсԥхьаӡара алагамҭазы.
Иасҭа Қьрысҭа (ақьырсиан динхаҵара излаҳәо ала) нарцәынтәи дгьежьны ажәҩан ахь данхала, ипостолцәа жәаҩаҩык иҟаз рыҽшаны адунеи еиуеиԥшым акәакьқәа рахь ицеит, ақьырсиан динхаҵара аладырҵәарц. Иџьоушьартә ауп ишыҟоу, аха ҩыџьа апостолцәа (ҳара ҳазҿу – Андреи Аԥхьанаԥхьеи Симон Кананити роуп) Аԥсны иаанагеит.
Зегьраԥхьа иргыланы урҭ Палестина заанрыжьыз ахеиқәырхаразы акәын. Ус анакәха, ақьырсиан динхаҵара еиҳа адацқәа ахьоунашьҭхьаз, еиҳа иахьалаҵәахьаз атәылақәа рахь еихазар акәхап. Ус иҟаз тәылазар акәхарын Аԥснгьы, уи ауп арҭ аҩыџьа арахь изаазгьы. Симон Кананит ара даанхеит, Севаст (Аҟәа) ақалақь акәша-мыкәша инхоз ақьырсианра рылаирҵәон. Андреи Аԥхьанаԥхьа иакәзар, аԥсуаа шьҭрала ирзааигәаз џьигьеҭаа (аедыгьқәа) рахь дцеит. Симон Кананит ҳаамҭа ашықәсԥхьаӡара инаркны 55 шықәсазы Анаҟәаԥиа аҳ Адерк дбаандаҩитәын, Ԥсырӡха аӡиас ахықәан дҭаирхеит. Убри дахьыршьыз аҭыԥан ақьырсианцәа аԥшьбатәи ашәышықәсазы идыргылт ауахәама.
Актәи ашәышықәса инаркны афбатәи ашәышықәсанӡа напылаҩыратә хыҵхырҭак ҳамаӡам Аԥсны ақьырсианра шаладырҵәоз азы. Аха иҟоуп ҵәахышьа змам ҭоурыхтә факт дук. 325 шықәсазы ақьырсиан динхаҵара аусзуҩцәа адунеизегьтәи зегьраԥхьаӡатәи реизара ду мҩаԥысит Никеиа. Уи далахәын Амзаратәи (Пицундатәи) аепископ Стратофил. Шьоукы-шьоук ари аҩыза аҭоурыхтә факт
рнапы иакызар аӡәгьы ддырцәажәаӡомызт. Убриаҟара аҳәоит. Афбатәи ашәышықәсазы, Иустиниан Актәи ихаан, Амзара мацара акәӡам, аепископцәа ахьаабо, урҭ ыҟоуп иара убас Севаста (Аҟәа), Никопсиа (Анаҟәаԥиа).
Араҟа иазгәаҭатәуп даҽакы. Аабатәи ажәабатәи ашәышықәсқәа рзы Кавказ зегьы аҟны иаарылукаартә зымчхара ӷәӷәаны ҩадеи ладеи, мрагылареи мраҭашәареи зтәыла аҳәаақәа ҭбаахаз, зхоура-ҵоура еиҵыххаз Аԥсуа Ҳәынҭқарра убас изыҟаларызу ихьыԥшым Аԥсуа католикос дыҟамкәан?
Ҳара ҳтәала Аԥсуа Ҳәынҭқарра ду аԥҵараҿы иналкаау аҭыԥ ааннакылт ақьырсиан динхаҵара. Аԥсуа Ҳәынҭқарра ахьыԥшымра аиуаанӡа, уи злаз Византиа аполитика ҳгәалаҳаршәап: иакыу адинхаҵара, иакыу ажәлар, иакыу атәыла. Нас ари аполитика аԥсуа ҳәынҭқарцәагьы рхы иадмырхәарц залшомызт. Аԥсны Акатоликос зхадараҿы дгылаз аԥсуа уахәамагьы – аҳәынҭқарра аԥҵара аиԥш, уи арҭбаараҿы, ашьақәрӷәӷәараҿы идеологиара ауан.
Аԥсуа Ҳәынҭқарцәа ақьырсиан динхаҵара иаларҵәаҩцәан ишыҟаз удырбоит Константинопольтәи апатриарх Николаи Мистик ажәабатәи ашәышықәса актәи азыбжазы иааишьҭыз ишәҟәқәа.
Раԥхьатәи ашәҟәы 902 шықәсазы Аԥсуа ҳәынҭқар Константин ахԥатәи изааишьҭыз аҿы иҩуан:
Абшьҭрала иқырҭуаз Баграт Ахԥатәи аҳәынҭқарра данахагыла нахыс, аҳәынҭқарраҿы аԥсуаа иааныркылоз аҭыԥ еиҳа-еиҳа иҵыкәкәо иалагеит. Имч кәадахо далагеит Аԥсуа Католикосгьы. Аиҳараӡак, аԥсуа қьырсиан динхаҵара ахьыԥшымра ацәыӡуа иалагеит ажәаҩатәи ашәышықәса алагамҭазы, Давид Аргылаҩ ихаан. Уинахыс Аԥсуа католикосцәа ралхра иаҟәыхын.
Аха, ашьҭахь, амонгол-ҭаҭарцәа Қырҭтәыла ианақәла, ауадаҩра иҟалаз рхы иархәаны Аԥсны еиҭа ихьыԥшым тәылан иҟалеит, 1390 шықәсазы Аԥсуа Католикосгьы далырхт. Абар М. Тарнаа ииҩуа:
Ашьҭахь, ҩышә-хышә шықәса Аԥсны Ҭырқәтәыла анапаҵаҟа аҟазаара ақьырсиан динхаҵара ааха ӷәӷәа анаҭеит. 1810 шықәсазы Аԥсны Урыстәыла адларалагьы уи азҵаатәы иаразнак ӡбашьа амоут. 1851 шықәсазы ауп Аԥсны зхы иақәиҭу аепископтә кафедра анышьақәырӷәӷәаха. Уи Кавказтәи аекзархат ала Урыстәылатәи Синод иалан.
Аха Аԥсны ақьырсиан динхаҵара шәышықәсала иаҭаз ааха, шықәсқәак рыла арҽеира алымшеит аепископтә кафедра. Арахь аԥсуаа рыԥсадгьыл ааныжьны иқәымҵыр ада ԥсыхәа рымамкәа иҟазҵаз амҳаџьырра хазы иаацәырҵит.
Уажәшьҭа ҳизҵаар ҳҭахуп амитрополит Давид: ианбыкәыз ақырҭуа уахәама ара ԥшәымара анауаз?
Уи аҩыза аамҭа ыҟаӡамызт.
Аԥсны иҭацәыз адгьылқәа Амраҭашәарахьтәи Қырҭтәылантәи иааны ианааныркыла ашьҭахь, азежәтәи ашәышықәса анҵәамҭазы аепископ Кириони архимандрит Амвросии, апрофессор Хаханови, «Қырҭтәылеи ақырҭцәа №1 ҳәа иҟоуи Аԥсни аԥсуааи роуп» ҳәа захьӡыз ашәҟәы автори, амҳаџьырра иамгакәа ара иаанхаз аԥсуаа рҵарадара рхы иархәаны, аԥсуаа – қырҭуа шьҭроуп,
иахьынхогьы ақырҭуа дгьыл аҿы ауп ҳәа Урыстәыла акьыԥхь аҿы иқәгылт.
Абас ауп ақырҭуа қьырсиан динхаҵара аусзуҩцәа аԥсуа уахәамеи аԥсуа жәлари «шырыхьчоз».
Аԥсуа қьырсиан динхаҵара Қырҭтәыла иадҳәалазҭгьы 1917 шықәсазы имҩаԥысыз Аԥсны ақьырсиан динхаҵара ауааԥсыра рхаҭарнакцәа злахәыз аизара ду аҿы Аԥсуа уахәама хазы аиҭашьақәыргылара азҵаатәы ықәдыргыларымызт.
Уи аизара ду аҿы ирыдыркылаз арезолиуциа аагоит ҵаҟа:
Убри ашьҭахь, еиҳараӡак 1918 шықәсазы Аԥсны ҩынҩажәа мшы рыҩнуҵҟа Асовет мчра анышьақәгыла, ақьырсиан динхаҵара ахьыԥшымра аиур ари ҳкәакь наунагӡа ирцәыӡыр ҳәа ишәан ақырҭуа меншевикцәа рыр шьаарҵәырала иахыст. Нас 1921 шықәсазынӡа Қырҭтәыла анапаҵаҟа излаҟалаз ала Аԥсуа уахәама аӡбахә бжьарӡын. Асовет мчра анышьақәгыла, адинхаҵара конституциала аҳәынҭқарра излаҟәыҭхаз ала, уи азҵаатәы уаҳа ицәыргамызт. Аха Аԥсны маӡа-аргама знапаҿы иназгарц иаҿыз аус шыруц ируан. Иаагозар, ақьырсиан динхаҵара амаҵ азызуаз, ҵара-дыррала иазыҟаҵаз аԥсуаа рыҩнуҵҟа аӡәызаҵәык идамхаргьы иԥсы изеиқәмырхеит. Арахь Аԥсны ақьырсианра хадара азызуаз, уажәы Қырҭтәыла апатриархс иҟоу иакәзааит, мамзаргьы амитрополит Давид иакәзааит ауахәама амаҵ зуша ԥсыуазаҵәыкгьы дазыҟарымҵеит, уи аганахь ала Академиа иҭаларц иаҿу ирԥышькласуеит акәмзар…
Ус анакәха, иахьа ақьырсиан динхаҵара ҳәа Аԥсны ҳазхәаԥшуа, ҳаԥсуа қьырсиан динхаҵара хәаҽны ақырҭцәа рнапаҿы иааргаз акәзаап. Уиазы акәзаап, «Аԥсны» амитрополит ҳәа хьӡыс измоу Давид – аԥсуа уахәамеи Аԥсуа католикосцәеи ыҟаӡамызшәа зынӡа изигәалаимыршәауа, аҭоурых изанихуа.
Уиазы акәзаап, Аԥсни аԥсуааи рыԥсадгьыл, мци-ҵабырги еиқәрҽаҽаны ирымҳкәкәаауеит ҳәа иаҿу ақырҭуа екстремистцәа рмитингқәа дызрылахәу. Убас еиҿкааз амитинг аҿы дықәгылан дахьцәажәоз «иақырҭцәаны иаԥсыуахаз аныха иасҭоит» ҳәа иҳәазшәа жәабжьны иҳалоугьы абарҭқәа рышьҭахь агәра зумгари. Нас шәгәы ишԥаанагои, «ара қырҭуа дгьылуп. Иара аганахь ала аԥсуаа аморальтәи аҭоурыхтәи зин рымаӡам» ҳәа зҳәаз ауаҩы даҽакала дныҟәарызма…
Гәдоуҭа иҟалаз ахҭыс зегь реиҳа згәы иалоу ҳарҭ аԥсуаа ҳауп. Аха мшәан, уахь ицатәым ҳәа ргәы рҽанҵамзи, изцеи нас, еиҭа аԥсуаа апровакациа рзырурц акәмзар…
Еиҭах, Гәдоуҭатәи ахҭысқәа дахьрылацәажәоз «ҳаԥсҭазаара ашәарҭа иҭагылан» ҳәа иҳәоит амитрополит Давид. Иҟаз шыҟалаҵәҟьаз хаҭала уаҟа иҟаз Аԥсны аҩнуҵҟатәи аусқәа рминистр ихаҭыԥуаҩ телехәаԥшрала иқәгылараан иҳәеит – «апатриарх дызҭатәаз амашьынеи уи ицыз зҭатәаз амашьынақәеи еизаз ажәлар ирмышьҭырц рҭахызҭгьы ирышьҭуамызт, аха урҭ ирԥырхагамхаӡакәа иаурыжьит…» ҳәа.
Даҽакгьы ациҵеит амитрополит Давид. Уи излеиҳәаз ала, апатриарх ихьчара иалахәыз роуп иааныркылаз, ирыпҟаз, ахәшәтәырҭахь иргаз.
Аԥсуа телехәаԥшра акорреспондент даниазҵаа, Аԥсны аҩнуҵҟатәи аусқәа рминистр Г. Ломинаӡе ари даҿагылт. Апатриарх ихьчаҩцәа аӡәгьы дрыламкьысӡеит иҳәеит.
Абраҟа ицәыргатәуп даҽа зҵаатә дук.
«Аԥсны» амитрополит ҳәа ахьӡ ныҟәызго ауаҩы, аԥсуа жәлар рымаҵ зуа уаҩызар, урҭ зегьреиҳа ргәы иҵхо азҵаатәы – иаҳхысыз ашәышықәса аҩбатәи азыбжазы мчыла зыԥсадгьыл иқәцаны Ҭырқәтәылаҟа иагаз ҳашьцәа (уажәы ара иҟоу раасҭа хынтә-ԥшьынтә рыла зхыԥхьаӡара еиҳау) рыԥсадгьыл Аԥсныҟа иргьежьтәуп ҳәа ибжьы имыргоз. Ииашаҵәҟьаны, гәык-ԥсыкала анцәа имаҵ иуазар убри иԥшьоу аус, ҳажәлар рзы итрагедианы иҟоу аус риашатәуп, анцәагь уи ауп ииҭаху ҳәа дықәмгылоз.
Аха ус злаҟаиҵарыз, ихықәкы – урҭ инрыжьыз рыԥсадгьыл – қырҭуа дгьылуп, Қырҭтәыла иакәакьуп ҳәа дықәгылазар, зымаҵ иуагьы – урҭ инрыжьыз рыдгьылқәа аанызкылаз Амраҭашәарахьтәи Қырҭтәылантәи иааргаз ракәзар.
Арҭ ацәаҳәақәа равтор, сыстатиа ахыркәшарахь саннеи, даара исцәыуадаҩхеит. Уи зыхҟьазгьы абри ауп.
Шықәсқәак рнаҩсан, сымҩашьозар 1987 шықәсазы ауп, «Аԥсны» амитрополит Давид сиҭан. Акыр аамҭа ҳаидтәалан ҳаицәажәон. Имӡакәа ишәасҳәоит дышсгәаԥхаз. Аԥсуаа рқьырсианра ажәытәӡа аахыс ишаауа, ақьырсиан динхаҵара Кавказ ажәларқәа рыларҵәара аҭоурых аҿы Аԥсны иналкаау аҭыԥ шааннакыло уҳәа абарҭ зегьы цәырганы гәаартыла, гәҭыӷьӷьала далацәажәон… (уи ҳаицәажәара атәы инеиҵыхны усҟан ҳгазеҭ ианысҵеит).
Ҳанеиԥырҵуаз ҳамҭас анцәа ишәҟәы сиҭеит.
Абар саԥхьа иахьықәу, иахьа уажәраанӡа схатә библиотекаҿы зегьы инарылкааны сызхәаԥшуаз, аха уажәы схәы-сжьы зыргыло, амца сыцразҵо ари ашәҟәы. Нас иҟалеи? Уи ашәҟәы сызҭаз сыжәлар драӷаны дзыҟалеи?
Арҭ азҵаарақәа рҭак аҟаҵара сцәыуадаҩуп.
Аҵыхәтәантәи аамҭазы ихымҩаԥгашьеи Қырҭтәыла ателехәаԥшрала иқәгылареи неидкыланы санрызхәыц, еилыкка избеит уи амитрополит Аԥснгьы дшатәым, аԥсуаагьы дшаҳтәым. Уиазоуп абри сыстатиаҿы «Аԥсны» амитрополит ахьысҳәо аԥхьатәи ажәа ахыцқәа изырҭаскуа.
Аԥсны иахьазы иара амаҵ зуа амитрополит дамаӡам, убри аҟнытә, абшьҭрала жәытә-натә аахыс ақьырсианцәа сызлареиуоу ала, сызланаҭу ала азин сымоуп абас аҳәара: амитрополит Давид ититул аҿы «Аԥсны» ажәа иацу амхтәуп, ус анакәха, иаанхо Цхәм ауп – Цхәм амитрополит ҳәа аԥсуа қьырсианцәа изаҳҳәалар еиҳа ииашоуп. Иара Цхәм ҳәа захьӡу аԥсуаа рыԥсадгьыл аҿы дгьыл ҿаҵакгьы ыҟаӡам. Ақырҭцәа рхы иҭырҳәааз хьӡуп. Ус анакәха, ихыҭҳәаау ахьӡ ныҟәигозар – иныҟәигааит, уи ҳара мап зацәаҳкри. Сгәы излаанаго ала, аԥсуа
қьырсианцәа зегьы ари азҵаатәы аҿы ҳажәа еиқәшәоит.Убри анаҩсан, даҽа жәалагалакгьы сымоуп: уажәшьҭа иаамҭаӡами Аԥсны акатоликосцәа ртәарҭа – Пицунда аԥсуа ақьырсианцәа ҳааизаны ҳхатәы – аԥсуа қьырсиан динхаҵара азы амаҵ зуша Аԥсны акатоликос далххарцы. Уажәы ҳаԥсҭазаараҿы зымҽхак ырҭбааны имҩаԥысуа адемократиа – ус аҟаҵара азин ҳнаҭоит.
Абриала ихҳаркәшоит Гәдоуҭатәи ахҭыс иҳазцәырнагаз ҳгәаанагарақәа.
Аԥсҳацәа рахьтә зегьы раԥхьа Урыстәылаҟа ихьаԥшыз Қьалышь Ачачба иоуп. Уи Аԥсни аԥсуа жәлари рҭоурых аҿы иааникылаз ароль уашьҭан инарҭбааны сазааҭгыларц сгәы излаҭоу ала, араҟа акәаԥ наргыланы, аԥсуааи аурысцәеи абжьаратәи ашәышықәсқәа рзтәи реизыҟазаашьеи реимадареи ирыдҳәалоу азҵаатәқәа рахь сиасуеит.
Зегь раԥхьа иргылан иазгәаҭатәуп аҭоурыхтә ҭҵаарадыррақәа рдоктор ҳәа иаҳхысыз ашықәс азы қәҿиарала адиссертациа зыхьчаз, иналукааша ҳаԥсуа ҭоурыхҩҩы Алықьса Луман-иԥа Папасқьыр «Обезаа ажәытәтәи аурыстә литератураҿи Аԥсны аҭоурых азҵаатәқәеи» ҳәа зыхьӡу иусумҭа аҭыҵра шаҟа аҵанакуа. Уи аҵакы ус аламала азнеира ауам. Зҵаара заҵәык: «Обезаа аԥсацәамызт, иқырҭцәан» ҳәа ақырҭуа ҭоурыхҩҩцәа ртеориа ԥыххааса ақәҵарала ҳара уи ииашаны, иахәҭаны дидаҳкылоит аҩажәатәи ашәышықәса ҩынҩажәижәабати ашықәсқәа рынҵәамҭазы «аԥсуаа қырҭуа хылҵшьҭрақәоуп» ҳәа иқәгылаз ақырҭуа ҭоурыхҩҩы Пауле Ингороҟва усҟан дымшәа-дмырҳа иҿагылаз, дҟәыбасагь дықәызҵаз Зураб Анчабаӡе. Рыцҳарас иҟалаз, ижәлари иԥсадгьыли рзы абри аҩыза зылзыршаз, ашьҭахь аԥсуаа ҳҭоурых инагӡаны дахьзадымгылаз ауп.
Алықьса Папасқьыр излаиҩуа ала, насгьы ииашаҵәҟьаны ус излаҟаз ала, Тмутаракан Киевтәи аҳ ианышьҭих, насгьы уаҟа Тмутаракантәи аурысцәа раҳра анаԥҵаха – аурысцәеи аԥсуааи роуп еимадахаз,
аурысцәеи ақырҭцәеи ракәмызт аха... Аԥсны иалымсыкәа аурысцәа ақырҭцәа рахь изнеиуамызт, ақырҭцәагьы иара убасҵәҟьа Аԥсны иалымскәа аурысцәа рахь изнеиуамызт. Убас еиԥш аԥсуааи аурысцәеи реимадара иабзоураны аӡәымкәа-ҩыџьамкәа – хҩык аԥсуаа раҳцәа рыӡӷабцәа Киевтәи аҳцәа ирҳәахьан, иргахьан.
Араб ҭоурыхҩҩык излаиҩуала, Киевтәи аҳ Тмутаракан зцәигаз аԥсуаа ракәын. Ҳәарада еибашьит, аурысцәа аиааит. Уиазоуп Тмутаракан дара рнапаҵаҟахь изиасызгьы. Тмутаракан иазку жәлар рҳәамҭакгьы аанханы иҟоуп.
Киевтәи Урыстәыла ари аԥсуа ари Тмутаракан наҟ-ааҟ ианааиҿагыла, ҳар еибаршьны ашьа рҩаш зкаҳаршри, аҳцәа ҳаиқәԥап, иаиааиз Тмутаракан игоит, иаҵахаз – дызлаҵахаз ала ир иманы дхьаҵуеит ишьҭахьҟа ҳәа еицәажәазаап. Еиқәышаҳаҭхеит. Аурысцәа рыри аԥсуаа рыри рыбжьара ишьҭаз адәкаршәраҿы аиқәԥара иалагазаап аҳцәа, аха аурысцәа раҳ даара иӷәӷәаз хаҵазаарын, аԥсуаа раҳ еиҳа дуаҩ ҵаӷазаарын. Убри аҟнытә аԥсуааи адыгааи рыр ахьгылаз раҳ игәы дырӷәӷәарц ихьӡ ҳәаны «Уа Радеда!» «Уа Радеда!» ҳәа аҳәҳәара иалагазаап. Убриазы акәзаап аԥсуааи адыгааи ржәытә ашәа амелодиаҿы «Уа Радеда», «Уа Радеда!» ҳәа изаанхазгьы ҳәа шьақәдырӷәӷәоит даҽа-шьоукы.
Аҭоурых аҟны аԥсуааи аурысцәеи реимадараҿы иҟалахьоу даҽа-ҭоурыхтә факткгьы. Уи зыдҳәалоу ауахәама аргылара ауп.
Мықәтәи ауахәама иргылеит Аԥсҳа Леон Ахԥатәи. Уи Аԥсҳас дыҟан 957 шықәса инаркны 968 шықәса рзынӡа. Иԥсҭазаара даналҵуаз иуасиаҭ ажәа иаанижьыз ала, дааганы Мықә ауахәамаҿы дыржит. Амала уажәазы ҳазлацәажәарц ҳазҿу иара иакәӡам – Мықәтәи ауахәама зыргылаз роуп.
Мықә ауахәама андыргыла ашьҭахь ауп Киев иҟоу Софиатәи ауахәама аргылара напы анадыркыз.
Аҭоурых аҿы излашьақәырӷәӷәо ала, уахь инарыԥхьаз абырзенцәеи аԥсуааи ракәзаап Софиатәи ауахәама зыргылазгьы. Ауахәамақәа рыргылара иазҟазоу излазгәарҭо ала, Киев иҟоу Софиатәи ауахәама Мықәтәи ауахәама ахсаалала иҟаҵоуп. Убриаҟара еиԥшызаап. Уи зыргылаз аԥсуа ҟазацәа шьҭахьҟа Аԥсныҟа изымгьежьӡеит. Уаҟа иаанхеит. Софиатәи ауахәамаҿы иԥшьоу ауаа ҳәа ишьаны, рыԥсыбаҩқәагьы амадазаап.
Ҭырқәтәылаҟа иахганы иҟаз, зыԥсы ҭаны игьежьыз Зураб Ачачба инапхгарала 1771 шықәсазы аԥсуаа аҭырқәцәа ирҿагылан иқәгылт, уимоу Аҟәатәи абаа-хырӷәӷәарҭагьы рнапаҿы иааргеит. Аҭырқәцәа уи абаа-хырӷәӷәарҭа еиҭа иргазаап, аха уи шырзаанымкылоз анырба, рхала иаанрыжьт.
Чачаа аишьцәа ааидтәалан Аԥсны ршеит: Бзыԥ – Зураб Ачачба иаӡеит; Анаҟәаԥиа инаркны Кәыдырҭанӡа – Ҭырқәтәылаҟа иахганы аҭырқәцәа иргаз, ибжьаӡыз, Аԥсны аҳ Манча Ачачба иԥа Қьалышь аҳас даиут; Кәыдры инаркны Аалӡганӡа – иоуит Бакирбеи Ачачба; Аалӡга инаркны Егрынӡа, мамзаргьы – Самырзаҟан иаӡеит Леуан Ачачба.
Ҳара уажәазы, ара зыӡбахә ҳҳәаз Чачаа зегьы ҳрышьҭам – хазы иналкааны ҳзыхцәажәарц иаҳҭаху Қьалышь Ачачба иоуп.
…Шықәсқәак рыҩнуҵҟала Чачаагьы, егьырҭ ҭауади аамысҭеигьы, анхацәагьы – ажәакала Аԥсны жәлар зегь ааидкылан Аԥсуа Ҳәынҭқарра дахагылт, Аԥсҳас дҟалеит Қьалышь Ачачба.
Аԥсҳацәа аныҟаз аабатәи ажәбатәи ашәышықәсқәа рзы ауп ҳәа сҿазкуагьы шыҟалоу здыруеит. Урҭ рҭак ҟасҵоит абас:
Аԥсҳацәа иааныркылоз ртерриториа, даҽакала иазгәаҳҭозар, – Баҭым инаркны Анапанӡа аӡәгьы изеидымкылацызт, ус аҟаҵара зылшаз Қьалышь Ачачба иоуп. Убриазы мацара ҳара ҿыӷәӷәала аҳәара азин ҳамоуп – Қьалышь Ачачба Аԥсны д-Аԥсҳан ҳәа.
Аабатәи ажәабатәи ашәышықәсқәа рзы иҟаз Аԥсҳацәа реиԥш Аԥсуа Ҳәынҭқарраҿы Аԥсни аԥсуа жәлари ирыцхраауаз, ирыхәоз, изыхьчоз аполитика мҩаԥигон. Уи амҩаԥгаразы уахгьы ҽынгьы ихианы игылан хәышәҩык бџьарла еиқәных иҟаз ахьырԥар. Ус акәымкәа ианаҭаххоз – сааҭқәак ирылагӡан ҩажәихәба нызқьҩык рҟынӡа бџьарла еибыҭаз ар аацәырҵуан. Аҟәатәи абаа-хырӷәӷәарҭаҿы акәзар, иаакәыршаны абзарбзанқәа ықәгылан.
Амшын ахь ҳхьаҳәуазар, Баҭыми Анапеи рыбжьара Аԥсуа Ҳәынҭқарра иатәыз фышә ӷба хын. Аԥсуаа зықәтәаз аӷбақәа – дара рнапала иҟарҵаз ӷбақәан. Ус шакәу Қьалышь Ачачба ихьӡ зыдҳәалоу аҭоурыхтә хҭысгьы аанхеит.
Қьалышь Ачачба, ус ҳҳәар ауазар, хыхь ишазгәаҳҭахьоу еиԥш, аҭоурыхтә аамҭа хьамҭазы ауп Баҭым инаркны Анапанӡа зтерриториа наӡоз Аԥсуа Ҳәынҭқарра данахагылаз. Уи иҳәынҭқарра аладахьы, амшын нырцә иҟан, усҟантәи аамҭазы акырӡа зымчхара ӷәӷәаз аҳәынҭқарра ду – Ҭырқәтәыла. Аԥсны усҟан азы изхьыԥшыз уи атәыла акәын.
Аԥсуа Ҳәынҭқарра аҩадахьтәи акәакь, Нхыҵ-Кавказ анаҩсан – Ҭырқәтәыла аҵкьыс еиҳаз, зымч-зылшара адунеи аҳәынҭқарра дуқәа ацәшәоз – Урыстәыла ыҟан. Абарҭ аҩ-ҳәынҭқаррак рыбжьара Аԥсны рыбжьамҟьацырц Қьалышь Ачачба аԥхьа дхьаҳәт Ҭырқәтәыла ашҟа. Ҭырқәтәыла асулҭан дхихырц хынҩажәижәаба бзарбзан зықәгылаз аӷба ду Аԥсны иҟаҵаны ҳамҭас ииҭеит.
Баша иааҳамгаӡеит ари афакт – усҟан Аԥсуа Ҳәынҭқарраҿы абри аҩыза аӷба дуқәа рыҟаҵара рылшон.
Аха ашьҭахь Ҭырқәтәылеи Урыстәылеи рымч-рылшарақәа анеидикыла, даназхәыц, ианықәих-ианықәиҵа,
ибеит Аԥсни аԥсуа жәлари ари адунеи еилаҩынтра иаламырӡкәа ралгаразы Урыстәылаҟа дымхьаҳәыр ада ԥсыхәа шыҟамыз. Арахь Қырҭтәыла, Гыртәыла, Ермантәыла Урыстәыла иадлахьан. Егьырҭ зегь ракәым, Гыртәыла аҳ Григори Дадиани иҷкәын шасык иаҳасабала Қьалышь иаҳҭынраҿы дышимаз, Гыртәыла Урыстәыла ианадла, Аԥсны аҭагылазаашьа хьамҭахеит. Ихьамҭахеит, избанзар, Урыстәыла Гыртәыла ахьчон. Гыртәыла аҳкәажә Нина Дадиани лхаҵа ахәшә иҭаны данылшь, Гыртәыла ахадас иҷкәын Леван дҟарҵарц Урыстәыла аҳәынҭқар иӡбеит. Аха иара убри аамҭазы дшасны Қьалышь иаҳҭынраҿы дыҟан. Қьалышь уи данимыргьежь, Гыртәыла игылаз аурыс ҳәынҭқар ир Гал иҟаз Қьалышь ибаа-хырӷәӷәарҭа илажәлан иргеит.
Аԥсны аиқәырхаразы Урыстәыла ишабашьтәымыз ибзианы еиликаауан Қьалышь, уиазоуп аиҿцәажәарахь дзиасыз. Аурысцәа абаа-хырӷәӷәарҭа анаанрыжь, иаргьы Леван диргьежьит.
Қьалышь Ачачба дызҭагылаз аамҭа шаҟа ихьамҭаз аилкааразоуп арҭ аҭоурыхтә фактқәа ҳазрылацәажәогьы.
Ҳара хыхь иаҳҳәахьеит Аԥсны иахагылаз рахьтә зегь раԥхьаӡа Урыстәылаҟа ихьаҳәыз, Аԥсны Урыстәыла исзалаҵа ҳәа аурыс ҳәынҭқар зегь раԥхьа иазҳәаз Қьалышь Ачачба шиакәыз. Ари ҟалеит 1803 шықәсазы.
Ҳгәанала Қьалышь Ачачба даара дархәыцт игәхьаа мкӡакәа Галтәи ибаа-хырӷәӷәарҭа аурысцәа лажәлан ианырга. Иара хы-шықәса раахыс изныкымкәа-иҩынтәымкәа аурыс ҳәынҭқар ихьӡала ииҩуаз ишәҟәқәа, Нина Дадиани лныррала рҵакы нарҳәы-аарҳәны акәын аҳәынҭқар ишизнаргоз.
Асеиԥш Ҭырқәтәылаҟа дызхьамҳәуа, Урыстәылантәигь игәы зырӷәӷәашаз ишәҟәқәа рҭак аныҟамла, усҟан Европа рӡыӡо иҩагылаз Франциа аимператор Напалеон адәныҟатәи аусқәа рминистрс имаз Талеиран иҽимеидеит. Ари ажәабжь Урыстәыла еиланаргьежьт…
Ажәакала, Қьалышь Ачачба Урыстәылаҟа данхьаҳә нахыс, Ҭырқәтәыла асулҭан диаӷа духеит. Арахь Нина Дадиани илыхҟьаны, инагӡаӡаны Урыстәыла анапхгара дырзааигәахартә, дрыдыркылартә, еидтәалан еицәажәартә иԥсы ҭанаҵы изыҟамлеит. Егьырҭ зегь ракәым, Қьалышь данҭахашаз аламҭалазы, Кавказ иҟаз аинрал Гудевич Қьалышь акритика изуа акьыԥхь аҿы дықәгылт.
Аинрал Гудевичгьы амца ицразҵоз, Гыртәыла иҟаз аурысцәа рыр акоманда рызҭоз аинрал Рыкгоф иакәын. Уих ҭынч дызмыртәоз, амца ицразҵоз Нина Дадиани лакәын.
1808 шықәса маи 2 рзы Қьалышь Ачачба Аҟәа ибаа-хырӷәӷәарҭаҿы дҭадырхеит.
Иџьоушьаша, мызкы ашьҭахь «Қьалышь Ачачба игәра агара уадаҩуп» ҳәа иқәгылаз Гәдевич дааҳәны, «Урыстәыла гәык-ԥсыкала иазыҟаз Аԥсны аҳ Қьалышь Ачачба цәгьахәыцрала дҭадырхеит» ҳәа акьыԥхь аҿы ибзарӡы ҳәо деиҭақәгылт.
Уи ашьҭахь ҩышықәса рыла Аԥсны Урыстәыла ишадлаз ала Алеқсандр Актәи Аманифест инапы аҵаиҩит
Ари ҟалеит 1810 шықәса февраль 17 азы.
Ҵоуп, усҟан Аԥсны Урыстәыла адҵара зыхьӡ адҳәалаз Қьалышь Ачачба иԥа, Нина Дадиани лымаҳә Сафарбеи иакәын.
Арҭ ацәаҳәақәа равтор 1950 шықәсазы Аҟәа аконцерттә зал ҳәа изышьҭаз, уажәы асасааирҭа «Риҵа» иаҵанакуа ахыбраҿы ашәҟәыҩҩы Гьаргь Гәлиа иҭоурыхтә повест «Асасцәа еиқәаҵәақәа» аилыргара иазкыз аизара сақәшәеит. Уи ауыха уаҟа имҩаԥысуаз атәы ҩбаҟа шықәса рнаҩсан агазеҭ «Аԥсны» инарҭбааны ианысҵеит. Уажәы уи аиҭаҳәара салагарц зынӡаскгьы сгәы иҭаӡам. Амала сыззааҭгыло, уи ауыха ақырҭуа ҭоурыхҩҩцәа,
рҵарауаа Гьаргь Гәлиа иҭоурыхтә повест «Асасцәа еиқәаҵәақәа» акритика азуа иаақәгылоз, зегь реиҳа зцәа ԥырҽырц иалагоз Қьалышь Ачачба иакәын. Избанзар, Қьалышь Ачачба деибга-дызҩыда Аԥсҳас даныҟаз, хыхь ишазгәаҳҭахьоу еиԥш, имч ӷәӷәан, сааҭқәак ирылагӡан ҩажәихәба нызқьҩык рҟынӡа бџьарла еиқәных иҟаз ар ықәиргылон, Баҭыми Ԥуҭи абаа-хырӷәӷәарҭақәа рҿы иашьа иԥацәа рхаргылан иман, Амшын Еиқәа аҩадахьтәи акәакь Анапанӡа иара инапаҵаҟа иҟан. Гыртәылеи Имереҭиеи еидгыланы иара иҿагыларц рҽаназырк, днарыжәлан, ицҟьа-шәҟьа игеит, Гыртәыла аҳ Григори Дадиани иҷкәын Леван димхны, хыхь ишазгәаҳҭахьоу ала, шасыс Аԥсныҟа дааигеит.
Абас дыҟан азоуп ақырҭцәа ицәа зихырхуазгьы.
Ҳгәы излаанаго ала, Қьалышь Ачачба ицәа зихырхҵәҟьоз Аԥсҳацәа зегь рахьтә иара Урыстәылаҟа дахьхьаҳәыз, Аԥсны Урыстәыла адҵара азҵаатәы ахьцәыригаз, насгьы иахьықәиргылаз ауп. Аԥсни Урыстәылеи еизааигәахар ҳәа ишәаны амца ркуан, ибылуан.
Иаҳхысыз ашәышықәса ҩынҩажәатәи ашықәсқәа рынҵәамҭазы Қьалышь Ачачба иаҳҭынра ахьыҟаз Аҟәатәи абаа-хырӷәӷәарҭа ҟәыбаса иқәырҵеит. Қьалышь иԥсыбаҩқәа ахьамадаз, «Диоскуриа» ҳәа зыхьӡыз аресторан аҿаԥхьа, уажәы 1924 шықәсазы иҭахаз акомҿараа рбаҟа ахьгылоу иҟаз Қьалышь инышәынҭра рбганы иԥсыбаҩқәа ыҵырхырц ргәы иҭоуп ҳәа Аҟәа ианаалаҩ, ҳҭоурыхҭҵааҩ Вианор Ԥачлиа маӡала иԥсыбаҩқәа ыҵхны, иганы иҵәахит. Ашьҭахь, уажәы Аԥсны ажурналистцәа Реидгыла аклуб ахьыҟоу, еиҿкааны имаз «Аргонавтаа Зегьеидгылоутәи рклуб» ҳәа зыхьӡыз аҟны схаҭа сыҩнагалан исирбахьан Қьалышь Ачачба иԥсыбаҩқәа зҭаз ааҵәа.
Иахьынӡаздыруа, иахьазы Аԥсҳа Қьалышь Ачачба иԥсыбаҩқәа ахьагаз ҳәа еилкаа ыҟам. Аԥсҳа Қьалышь Ачачба иҭахашьа иахьа уажәраанӡагь ишьақәыргылам.
Ҳәара аҭахума, Ҭырқәтәыла асулҭан ианаижьуамызт, иара ицәыбналаз аԥашьа дахьихьчаз, Урыстәылаҟа дахьишьҭыз. Амала, зегь реиҳа ианаимыжьуаз, Қьалышь Ачачба ихаҭа Ҭырқәтәыла мап ахьацәикыз, Урыстәыла Аҳәынҭқар Алеқсандр Актәи иахь Аԥсны Урыстәыла исзалаҵа ҳәа аҳәара ахьыҟаиҵаз ауп.
«Қьалышь Ачачба дызшьыз иҷкәын Асланбеи иоуп» рҳәеит. Амала, аԥсуа жәлар рыбжеиҳараҩӡак заб дызшьыз идгыларызу? Аԥсуа жәлар гәынхәҵысҭала акәзаргьы деилыркаауан, заб дызшьыз идгыломызт. Аха урҭ зыдгылаз Асланбеи иоуп. Сафарбеи имԥынгьы иқәымлеит. Цқьа ухәыцыр, Гыртәыла ииашаҵәҟьаны аԥшәымас иамаз Нина Дадиани лоуп зегь еилазҟәаҟәаз. Уи лхаҵа, Гыртәыла аҳ Григори ахәшә иҭаны ишьра лгәаӷьызар, илылшоны даныҟала, лыҷкәын Леван шасыс дызгаз Аԥсҳа Қьалышь диеигӡозма…
Даҽа-ганкахьала, уи аԥҳәыс ԥшӡа аурыс ҳәынҭқар иаҳҭынраҿы аԥшәма ԥҳәысҵас дыҩнан, зегьы лхы иҭалырԥахьан. Ус акәымзар, Қьалышь Ачачба аурыс ҳәынҭқар иахь Аԥсны Урыстәыла иадиҵарц 1803 шықәсазы ииҩыз ашәҟәы ыргәагәо, ааигьы мҳәо, мапгьы мҳәо хәы-шықәса изааникыларыз?! Қьалышь Ачачба дышҭахаҵәҟьаз, Нина Дадиани лымаҳә Сафарбеи Аԥсны аҳ ҳәа дзышьақәирӷәӷәеи?
Иџьоушьартә иҟоу даҽа хҭыск.
Сафарбеи Аԥсны аҳ ҳәа дшьақәырӷәӷәаны Алеқсандр Актәи инапы зҵеиҩыз ашәҟәы Қәҭешь агубернатор иҿы Сафарбеи днаган ирҭарц ианалага мап икит, имгеит. Избанзар, уи Аԥсныҟа дзыгьежьуамызт, аԥсуаа днарышьҭуамызт. Агубернатор диҳәеит, аԥхьа аурысцәа рыр нашьҭны, Аҟәа рнапаҿы иааргарц. Ус иагьыҟалеит. Аурысцәа рыр еибашьны Аҟәа рнапаҿы ианаарга ашьҭахь ауп Сафарбеи агырцәа дыргәҭылак Аҟәа даналалаз. Зегь дара роуп, иԥсы ҭанаҵы длеи-ҩеиуа Аԥсны дзалаломызт.
Ҳара арҭ азҵаатәқәа еиҭах изцәыраагаз аҭоурых азоуп.
Убас шакәызгьы, 1810 шықәса февраль 17 азы Урыстәыла аимператор Алеқсандр Актәи инапы зҵеиҩыз Аманифест ганкахьала, Аԥсни Урыстәылеи реизааигәатәразы, даҽа-ганкахьала, аԥсуа жәлари аурыс жәлари реиҩызара арӷәӷәаразы аҵак ду аман.
Ҵоуп даҽа ҩышә шықәса иԥштәхеит Аԥсны хазы иҟоу ҳәынҭқаррак аҳасабала азхаҵаразы. Иара убри ашьаҿа ҟазҵазгьы Урыстәыла ауп.
Абри аҭоурыхтә ҵак ду змоу ахҭыс азгәаҭараан ихадоу акы акәны иаҳгәалаҳаршәаша – Урыстәыла ашҟа зегь раԥхьаӡа раԥхьатәи ашьаҿа ҟазҵаз Аԥсҳа Қьалышь Ачачба шиакәыз ауп. Уи ихьӡ акамыршәразы инышәынҭра ахьыҟаз ҳаԥхьаҟа ибаҟа шыргылахо азы ахаҳә шьҭаҵазар ахәҭоуп ҳәа ҳгәы иаанагоит. Ицәгьамызт ҳаҳҭнықалақь Аҟәа – ҩажәихәба нызқьҩык аԥсуаа еизганы аҭырқәцәа дымшәа-дмырҳа дахьырҿагылаз, хаҭала иара иихьчаз ҳаҳҭнықалақь Аҟәа амҩа дуқәа руак Аԥсҳа Қьалышь Ачачба ихьӡ ахҵазаргьы.
Адокументқәа, еиҭах адокументқәа…
1803 шықәса ииун 30 азы Қырҭтәыла анапхгаҩ хадас иҟаз П.Д. Цицианов Гыртәыла ахада Григори Дадиани изишьҭыз ашәҟәы абас аҳәоит:
«Аԥснытәи аамсҭцәа гәыԥҩык адырра исырҭаз ала, Келеш-беи Шервашиӡе, Аԥсны аҳ, иҭахуп наунагӡа Урыстәыла адлара, иара инапаҵаҟа иҟоу ауааԥсыреи атерриториеи иманы. Келеш-беи излеиҳәо ала, уи ианакәзаалак Ҭырқәтәыла анапаҵаҟа дыҟан ҳәа ишьомызт. Убри аҟынтә сара сахь аҳәара ҟаиҵоит, Урыстәыла аҳәынҭқар иахь бжьаҟазаҩык иаҳасабала сизықәгыларц. Абри ииашаҵәҟьаны абас иҟазар, хаҭала ииҭаху зегьы нанҵаны ашәҟәы сзиҩыртә усызиацәажәа. Амала, убраҟа иаирбоит Ԥуҭгьы Баҭымгьы иманы Урыстәыла дшалало,
урҭ Ҭырқәтәыла ишатәым, иара итерриториа ишаҵанакуа наҵшьны…». Ари раԥхьаӡатәи адырраҭарала, ҳара иаабоит, адокументгьы ишьақәнарӷәӷәоит, усҟан Қьалышь Ачачба инапаҵаҟа ишыҟаз Ԥуҭгьы Баҭымгьы. Ус анакәха, Аԥсуа Ҳәынҭқарра атерриториа аладахьтәи аҳәаа аабатәи ажәабатәи ашәышықәсақәа рзы Аԥсҳацәа рхаан ишыҟаз еиԥш, Баҭым анаҩсан илеиуа аӡиас Аԥсаранӡа ишынаӡоз.
Аҩбатәи адокументгьы П. Д. Цицианов Урыстәыла адәныҟатәи аусқәа рминистр А.Р. Воронцов иахь 1803 шықәса сентиабр 27 азы ииҩыз ашәҟәы аҟынтәи иаагоит. Ахәҭакахьала уаҟа абас ануп:
«Амшын еиқәа агаҿа – Ԥуҭ инаркны Анапанӡа зтерриториа наӡоу Аԥсны аҳ Келеш-беи Урыстәыла ар раара дазыԥшуп. Убас шакәугьы, уи иҟаиҵо аҳәара аҭак сызиҭом, Иара Иаҳаракыра иҟынтә адҵа сауаанӡа.»
Араҟа заанаҵ ҳнаԥыҩлан иаҳҳәоит, Қьалышь Ачачба иԥсы ҭанаҵы Аурыс ҳәынҭқар диԥылартә еиԥш аҭагылазаашьақәа ҟамлеит.
Ахԥатәи документс зыӡбахә ҳамоу Урыстәыла адәныҟатәи аусқәа рминистр А. Р. Воронцов 1803 шықәса декабр 23 азы П. Д. Цицианов изааишьҭыз ашәҟәы аҟынтә иаагоит. Абар иаргьы:
«Аԥсны аҳ Келеш-беи итәылеи ижәлари Урыстәыла адҵаразы ишьҭыху азҵаатәы иахыццактәым. Ҳааԥшып, аамҭа иаҳнарбап. Ҳгәы иаанагоит уи аамҭагьы ааип ҳәа. Иаахтны Келеш-беи мап ицәкра аҭахым. Аха уи азҵаатәы азы Ҭырқәтәалагьы агәҭынчымра азцәырҵыртә иҟаҵатәым…»
Ҳара ҳтәала, Урыстәыла адәныҟатәи аусқәа рминистр адипломатиара аҵаҵаны ииҩыз ари ашәҟәы иаҳәо рацәоуп. Ганкахьала, уи автор аурыс ҳәынҭқар еиҳа
дызлаизааигәаз ала, уи иполитика акәын имҩаԥигоз. Ус анакәха, Урыстәыла аҳәынҭқар даҽа мчык изыҟанаҵоз аныррала дахыццакуамызт Аԥсны аҳ иқәиргылаз азҵаара ашьҭыхра. Уи амч ҳәа ҳазҿу Нина Дадиани лоуп. Даҽа ганкахьала, Урыстәылеи Ҭырқәтәылеи еибархханы иҟаз реизыҟазаашьа, макьаназы цқьа ирзымдыруаз, ирзеилымкаацыз Аԥсны азы еицәахар рҭахымызт.
Аԥшьабатәи ашәҟәы зҩыз Қьалышь Ачачба иоуп. 1805 шықәсазы. Трапезунд ахада Таир-ԥашьа, Ҭырқәтәыла асулҭан дицәыбналан, «сыԥсы еиқәырха, сыхьча» ҳәа Қьалышь иҭааз изы диҳәон Урыстәылаҟа, Петербургҟа дрыдыркыларц. Ашәҟәы аҿы иҩуеит абас:
«Трапезунд ахада Таир-ԥашьа Ҭырқәтәыла асултан гәык-ԥсыкала дизыҟан, имаҵ иуан. Уи згәамԥхаз ракәу здырхуада, асулҭан иҟны инеин ицәгьа рҳәеит. Асулҭан урҭ рыгәра иган, адҵа ҟаиҵеит Таир-ԥашьа ихы хҵәаны изнаргарц. Ари ажәабжь хлымӡаах заҳаз Таир-ԥашьа дыбналан сара дысҭааит, дагьысыхьчеит.
Таир-ԥашьа иаб, иахьынӡаздыруа Урыстәыла аҳәынҭқар дизааигәан, гәык-ԥсыкала дизыҟан. Убри аҟынтә аҳәара ҟасҵоит Таир-ԥашьа дшәыдышәкыларц, дшәыхьчарц. Асулҭан Таир-ԥашьа дыргьыжьны дисҭарц адҵа иҟаиҵазгьы насмыгӡеит. Уи сара дсысасуп, сара дсыхьчоит. Амала, Урыстәылаҟа аҳәара ҟасҵоит Асулҭан дҳақәларц далагар ацхыраара ҳашәҭарц.»
Ахәбатәи ашәҟәы авторс иамоу Трапезунднтәи дыбналан, Аԥсныҟа – Қьалышь Ачачба иахь иааз Таир-ԥашьа, ашьҭахь Аԥсны аҳ иҟаиҵаз аҳәарала Петербургҟа иргаз, аурыс ҳәынҭқар иаҳҭынраҿы ирыдыркылаз, 1805 ш. рзы Цицианов иахь иааишьҭыз ашәҟәы ацыԥҵәаха аагоит ҵаҟа:
«…Ҭырқәтәыла асулҭан схы хҵәаны изнаргарц адҵа аныҟаиҵа, сара схы еиқәсырхарц Аԥсныҟа, Қьалышь Ачачба иахь сааит. Қьалышь Ачачбеи егьырҭ аԥсуаа абекцәа аӡәырҩи сахьрацәажәоз еилыскааит, урҭ Аԥсны Урыстәыла иадырҵарц шырҭаху, насгьы исарҳәеит Урыстәыла гәык-ԥсыкала ишазыҟоу, амаҵ аура ишазхиоу…»
Афбатәи ашәҟәы зҩыз Новороссииск аинрал-губернатор Е. О. де Ришелие иоуп, иззиҩуагьы Урыстәыла адәныҟатәи аусқәа рминистр А. И. Будберг иоуп.
Уи арапорт изишьҭит 1806 ианвар 18 рзы. Ацыԥҵәахак аагоит ҵаҟа.
«Аԥсны аҳ Қьалышь Ачачба Урыстәылаҟа дахьхьаҳәыз иаҵанакуа даара ирацәоуп. Аԥсны мацара акәым, уи ихьыԥшуп Анапанӡа инхо ажәларқәа. Сара сгәанала, Қьалышь Ачачба Урыстәыла амаҟахы иадҿаҳәаларазы иԥацәа руаӡәк Петербург аҳҭынрахьы днаԥхьатәуп.
Қьалышь Ачачба ҳара ҳахь ииасра Ҟәбантәи ҳҳәаа ахьчаразы аҵак ду амоуп»…
Абыжьбатәи ашәҟәы зҩыз Қьалышь Ачачба иоуп, 1806 ш. апрель азы. Уи ашәҟәы изишьҭит аинрал Глазенап.
Ҵаҟа иаагоит ацыԥҵәаха:
«Шәара шәҿаԥхьа Аԥсны азы иакәым зҳәо ауаа шыҟоу здыруеит. Убарҭ дыруаӡәкуп Гыртәыла аҳкәажә Дадиани. Сшәыҳәоит наҟ-ааҟ аҵәы ҳалазҵарц иаҿу рыгәра шәымгарц.»
Убас Аԥсҳа Қьалышь Ачачба маӡа-аргама ацәгьаҳәарақәа иҟарҵоз аныԥшит Урыстәыла адәныҟатәи аусқәа рминистр 1806 шықәса ииун 6 рзы аинрал Глазенап изиҩыз ашәҟәгьы. Ахәҭакахьала уаҟа иануп абарҭ рҩызцәа ацәаҳәақәа:
«Цқьа еилкаатәуп Аԥсны аҳ Қьалышь Ачачба гәык-ԥсыкала даҳзыҟоу-даҳзыҟаму. Ҳара иаадыруеит, уи Ҭырқәтәыла анапаҵаҟа дшыҟаз. Ҭырқәтәыла акәзар, Аԥсны дара иртәуп ҳәа ауп ишыршьо. Убас шакәугьы, Қьалышь Ачачба игәыҵастәым, игәшәа-мшәа ҳәалатәуп, дыргәыбзыӷлатәуп…»
Абарҭқәа инарыдҳәаланы, Гыртәыла иҟоу Урыстәыла ар ркомандаҟаҵаҩ аинрал И. И. Рыкгоф 1806 шықәса ииуль 27 азы аинрал П. Д. Несветаев изишьҭыз арапортаҿы ииҩуа џьоушьартә иҟоуп. Избанзар, уи аинрал уаанӡа Нина Дадиани лхы дҭарԥаны дызлалымаз ала, Қьалышь Ачачба изы цәгьамзар бзиа иҳәомызт:
«Иара иаҳаракыра ҳҳәынҭқар иахьа уажәраанӡа Қьалышь Ачачба уи ишҟа аҳәарақәа иҟаиҵо ақәҿиҭуам. Арахь Ҭырқәтәыла асулҭан Аԥсны аҳ дахьирхәырц игәы иҭоуп».
Аинрал И. И. Рыкгоф аҭагылазаашьа иаарласӡаны аҽаԥсахуашәа аниба, актәи ирапорт инашьҭархх, 1806 шықәса ииуль 30 азы аҩбатәи ирапортгьы ишьҭуеит. Уаҟа иҩуеит:
«Ҭырқәтәыла аибашьыгатә ӷбақәа хԥеи ажәҩаҵшьыгатә ӷбақәа аабеи амшын агаҿа иаваршәны Аҟәаҟа ицеит.
Қьалышь Ачачба ҩажәихәба нызқьҩык ар еизганы урҭ дырҿагылт».
Убас егьа иҟазаргьы, Қьалышь Ачачба ир абџьарла еиқәных, Ҭырқәтәылантәи ар зҭаз аӷбақәа жәеиза
данырҿагыла, шьҭахьҟа ианиргьежь, усҟантәи Урыстәыла анапхгара даҽа-блала ихәаԥшуа иалагеит.
Ҵаҟа иаагоит Урыстәыла аҳәынҭқар Алеқсандр Актәи Аԥсны азҵаатәы дшазыҟоу зныԥшыз, 1806 шықәса ноиабр 9 рзы Урыстәыла адәныҟатәи аусқәа рминистр А. И. Будберг Новороссииск аинрал-губернатор Е.О. де-Ришелие иахь иааишьҭыз ашәҟәы ацыԥҵәахақәак:
«Қьалышь Ачачба иҩыза ауаҩы ҳара ҳахь ииасра аҵак ду амоуп Кавказтәи ҳҳәаақәа рырӷәӷәаразы. Уи азҵаара аӡбара шәара еснагь шәадгылон. Убри аҟынтә шәнапы ианаҳҵоит аамҭа мгақәа Қьалышь Ачачбеи шәареи аиҿцәажәарахь шәнеирц. Уимоу, иара иахьтә иаҳзаашәышьҭыз, заанаҵтәи актк аҳасабала шәнапқәа аҵажәҩыргьы ҟалоит.
Аурыс ҳәынҭқар Қьалышь Ачачба аурыс ар реинрал-леитенант ичын ииҭоит, иуалафахәы ҳәа жәа-нызқь пиастр ацҵаны, насгьы Аԥсны аҳ ҳәа дшыҟоу наунагӡа даанхоит. Қьалышь Ачачба иԥа аиҳабы иоуеит аполковник ичын, уи иақәнагоу ауалафахәгьы нацҵаны. Убас Қьалышь Ачачба азин имоуп иԥа аиҵбы Петербургҟа инашьҭраз, уи иҵареи, иааӡареи, ихныҟәгареи аимпериа ахахьы иаагоит.
Қьалышь Ачачба идыруазароуп ари аурыс ҳәынҭқар хаҭала иара ишҟа иҟаиҵаз ахшыҩзышьҭра ишабзоуроу»…
Иџьоушьаратә иҟоуп 1806 шықәсазы Урыстәыла адәныҟатәи аусқәа рминистр Қьалышь Ачачба изааишьҭыз ишәҟәқәа руак ианиҵаз абарҭ ажәақәа:
«Қьалышь Ачачба иԥылара аҵак ду зламоу ала иналкаау ахшыҩзышьҭра ашәҭ. Абри аан адәныҟала ишәмырҳауҳауцәан, Қьалышь Ачачба игәылацәа Гыртәыла аҳцәа аҵамшьыцырц».
Гыртәыла Аԥсны иахьаҵашьыцуаз усмызт, зегь иреицәаз – иахьацәшәоз ауп. Зегь реиҳа ирцәымӷызгьы, аабатәи ажәабатәи ашәышықәсқәа рзтәи Аԥсҳацәа ртерриториа шьақәзыргылаз, дара раҳ Григори Дадиани иԥа Леван шасыс дызмаз Қьалышь Ачачба иоуп.
Нина Дадиани лхаҵа ахәшә иҭаны дылшьит, Гыртәыла ииашаҵәҟьан аԥшәмас иамаз лара лоуп. Аха Аԥсны лымч ақәхомызт. Арахь Урыстәыла аҳәынҭқар Қьалышь Ачачба иахь дышхьаҳәыз анылба, амца лкит.
Қьалышь Ачачба 1808 шықәса маи 2 рзы иҭахара иазку еиуеиԥшым агәаанагарақәа шыҟоугьы, ҳара ҳтәала, зегь реиҳа уи зыхьӡ адҳәалоу Нина Дадиани лакәзар ҟалап…
Хыхь иааго адокументқәагьы уахь ухьадырԥшуеит.
Аԥсны аҭоурых, аабатәи ажәабатәи ашәышықәсақәа аламҵакәан сахцәажәоит ҳәа уалагар ухәы-ужьы қақаӡа игылоит, амца аԥырқьҳәа иукуеит. Ҳазну аамҭа ашықәсԥхьаӡара, уаанӡатәигьы налаҵаны, ҭынч гәата-бӷата ажәлар нхо-инҵуа ианыҟаз аԥшаара уадаҩуп. Ҳашықәсԥхьаӡара ааиаанӡагьы ахԥатәи, аҩбатәи, актәи азқьышықәсақәа рзы аԥсуааи архнышьна ҳацеиҟәзҵәаз ҳашьцәа гәакьақәа аедыгьқәеи зхылҵыз ҳәа ишьақәырӷәӷәоу абшьҭрақәа, иаагозар, хаттаа, абешлаа, кас-касаа, кашогаа Ааигәатәи Мрагылара, даҽакала иуҳәозар, иахьатәи Ҭырқәтәыла атерриториеи уи акәша-мыкәшеи роуп иааныркылоз. Убраҟа ауп иахьагьы аҵарауаа, аҭоурыхҩҩцәа зыҭҵаара иаҿу ркультуратә баҟақәа, рнапылаҩыратә ԥҵамҭақәа ахьцәырҵызгьы. Аха ахԥатәи азқьышықәса анҵәамҭеи аҩбатәи азқьышықәса алагамҭеи рзы урҭ ирыжәлеит даҽа жәларык. Ртәыла иахцаны дара иааныркылеит. Ирыжәлаз ажәлар хьыӡ рымамызт аҟнытә ахаттқәа рыхьӡ рыхьӡыртәит – хеттаа ҳәа аҭоурых иазаанхаз ахьыӡ. Уигьы азмырхакәан ркультурагьы ртәыртәит. Иахьа аҭоурыхҩҩцәа, ҳара ҳџьынџьтәиқәа реиԥш аҳәаанырцәтәиқәагьы аӡәырҩы иаҵшьны ауп ишазгәарҭо, ҳазлацәажәо аамҭазы, Ааигәатәи Мрагылареи, Кавказ Амшын Еиқәа аҿықәи, Нхыҵ-Кавкази еимадан, иакны иҟан ҳәа. Убриазоуп урҭ инақәырӷәӷәаны изырҳәо абарҭ зыӡбахә ҳҳәаз атерриториақәа ирықәҩҩуан ҳәа аԥсуа-аедыгь-ахатт
бызшәа ҳәа. Ашьҭахь хәыҷы-хәыҷла аҩада, иахьатәи Аахыҵ-Кавказ ашҟа имҩеир ада ԥсыхәа рмоуит.
Араҟа инаҵшьны иазгәаҭатәу даҽа зҵааракгьы цәырҵуеит. Ҳара ҳазҿу аҭоурых иазаанхаз Колхида азҵаатәы ауп. Колхидақәа ҩба ыҟан. Актәи Колхида – изларҳәо ала Аргонавтаа рхааназтәи Колхида ауп. Аҭоурыхҩҩцәа аӡәырҩы ишьақәдырӷәӷәоит раԥхьатәи Колхида аԥызҵаз аԥсуааи аедыгьқәеи роуп ҳәа. Аԥхьатәи Колхида ҳәа ҳара ҳазҿу, хыхь ишаҳҳәахьоу еиԥш Аргонавтаа раара, Медеиа лымҵарсра, Медеиа лашьа Аԥсырҭ ишьра ирыдҳәалоуп. Аԥсырҭ анаҳҳәа, ҳнаԥыҩланы иазгәаҳҭозаргьы, уи даныршь ашьҭахь анышә дамардеит ҳәа ахьырҳәо иахьатәи Баҭым ақалақь, мамзаргьы уи азааигәара ауп. Убри ақалақь иахҵан Аԥсырҭ ихьӡ. Ус шакәу аҳәоит «Аготтцәа рабашьра» ҳәа зыхьӡу Пракопи Кесариатәи иҭоурыхтә ҩымҭаҿы. Уи афбатәи ашәышықәсазы ауп ианиҩыз. Машәыршақә акәхарым абри ақалақь Аԥсырҭ ҳәа захьӡызгьы, уи ааигәара ииасуаз аӡиас ду, иахьа Чорохи ҳәа изышьҭоу, Аԥсараҳәа захьӡызгьы усҟан.
Аҭоурых амыҟәмабарақәа ртәы аилыргара уадаҩуп, аха аԥсуааи аедыгьааи Аахыҵ-Кавказ иааныркылоз аҭыԥ аҿы иахьауажәраанӡагьы зеилкаара уадаҩу ахҭысқәа ирыхҟьаны, аедыгьқәа Нхыҵ-Кавказҟа ицеит. Абарҭқәа зегьы ҳара ҳашықәсԥхьаӡара ааиаанӡатәи иҟалаз роуп.
Ҳашықәсԥхьаӡара ҳананыла, актәи ашәышықәсазы абырзен ҭоурыхҩҩцәа иаахтны рыӡбахә рҳәеит аԥсилаа, аҩбатәи ашәышықәсазы – абазгаа. Уи ашьҭахь иҟалаз ахҭысқәа ртәы реилкаара уадаҩуп, амала афбатәи ашәышықәсазы Аԥсны усҟан иҟаз абшьҭрақәа саныгаа, абазгаа, мсымаа, аԥсилаа еидкыланы аԥсуа ҳәынҭқарра аԥысҵоит ҳәа иалагаз Аԥсырҭ иҿагыланы еибашьит Византиа.
Ирымуит уи аҩыза аҳәынҭқарра аԥҵара. Аха убасҟан зшьапы кыз ҟамлар ада ԥсыхәа амоуит.
Аабатәи ашәышықәса инаркны ажәабатәи ашәышықәсанӡа иаԥҵан Аԥсуа ҳәынҭқарра – Аахыҵ-Кавказ моу, анҭыҵгьы ибзианы ирдыруаз аҳәынҭқарра ду. Уинахыс еиҭа амыҟәмабарақәа, еиҭа арыцҳарақәа инарылагылт. Ажәохәтәи ашәышықәсазы аҭырқәцәа Византиа аҳҭнықалақь Константинополь анышьҭырх адырҩашықәсаны реибашьыга ӷбақәа Аԥснынӡа иааӡеит. Убри нахыс хышә шықәса рыҩнуҵҟа Ҭырқәтәыла анапаҵаҟа иҟалеит Аԥсны.
Абриаҟара заҳҳәаз, аҭоурых аҿы Аԥсны ҭынч ианыҟаз аамҭа аԥшаара уадаҩуп, аха зегьреиҳа итрагедиан азежәтәи ашәышықәсазы аԥсуаа ирзыҟалаз амҳаџьырра ауп.
Ҳаазқәлаз аиҭанеиааира ҟалеит акәымзар, Ҭырқәтәылаҟа иагаз аԥсуааи Аԥсны иаанхаз аԥсуааи еимадамызт. Убриазоуп ҳазну ашықәс маи мзазы Ҭырқәтәылантәи аԥсуаа злаз аделегациа, Аҟәа ақалақьи Адаԥазар ақалақьи аешьара рыбжьарҵарц азы Аԥсны раара ажәабжь Ԥсоуи Егри иахьрыбжьанакыз иаразнак изахыҵәаз. Убри азыҳәан ауп уажәы аҭак аҟаҵара аҳасаб ала, Аҟәа ақалақь аделегациа Ҭырқәтәылаҟа, хаҭала Адаԥазарҟа, рцара аԥсуаа зегьы зазҿлымҳаз.
Иахьа напы аҳаркуеит Аҟәа ақалақь аделегациа Ҭырқәтәылан жәамш рыҟазаара атәы зҳәо ажәабжь ҳгазеҭ анҵара…
Ҭырқәтәылаҟа ицо аделегациа уалоуп ҳәа ансарҳәа сагьеигәырӷьеит, сагьархәыцит. Сеигәырӷьеит, избанзар – уатәи аԥсуаа (амҳаџьырцәа рхылҵшьҭра) атәым дгьыл аҿы, атәымуаа рыҩнуҵҟа, атәым жәҩан аҵаҟа рынхашьа-рынҵышьа, рыԥсҭазаашьа салаԥшырц, сыблала избарц сҭахыижьҭеи акрааҵуан, арманшәалашьа сақәшәомызт акәымзар. Ҳаазқәылаз лассы-лассы аиҭанеиааира ҳшалагазгьы, уахьтә иаҳҭаалоз «бзиа ҳаҟоуп», «уаҟа
ҳаҭыр ҳақәуп» ҳәа шырҳәозгьы, «бла иабо хы иаԥсоуп» ҳәа ажәлар ражәаԥҟа баша иаԥҵам, хаҭала, сыблала избарц, гәыла-ԥсыла еилыскаарц сҭахын. Убриазоуп сзеигәырӷьаз. Аха убри сгәырӷьара инаваргыланы сагьархәыцит. Сархәыцит, избанзар, хынҩажәижәаба шықәса рыҩнуҵҟа исаҳауаз «Ҭырқәтәыла шышьҭахо», «ажәлар рҿиара аҭоурых аҿы афеодалтә шьақәгылашьа ишалымҵыц», «ажәлар даара иӷарны ишынхо» ртәы акәын. Уажәы иаабо-иҳаҳауа зегьы ртәы аҳәара азин анҳау, шьоукы-шьоук «ԥасагьы ҳапропаганда иаҳәоз агәра аагомызт» ҳәа иқәгылоуп. Урҭ ирҳәои-ируеи рыламыс иабааит, аха сара усҟан исаҳауаз ииашаҵәҟьоуп ҳәа агәра згон. Амала, зны-зынла сыԥсадгьыл – Аԥсни, сыжәлар – аԥсуааи аҵыхәтәантәи амҳаџьырра (1877–1878 шықәсқәа) аахыс ицахьоу аамҭа аҩнуҵҟала мыҟәмабарас ирхыргахьоу иадкыланы санахәаԥшлоз, гәрамгарак сызцәырҵлон… Мшәан, анс ҳҳәаргьы, ас ҳҳәаргьы хышә шықәса Аԥсны Ҭырқәтәыла анапаҵаҟа иҟан. Хышә шықәса аҭоурых иадкылангьы имаҷу аамҭаӡам. Нас изеиԥшраз усҟан Аԥсны?
Ари азҵаара аҭак аҟаҵаразы аҭоурых иазаанхаз аҩыратә нҵамҭақәа рахь ииастәуп. Изныкымкәа-иҩынтәымкәа акыр ишсырххахьоугьы, еиҭа ишьҭысымхыр ауам 1640 шықәсазы Амшын Еиқәа аҿықәала Ҭырқәтәылантәи Аԥсны иалсны Азовтәи амшын аҟынӡа ӷбала иҩеиз аҭырқә ҵарауаҩ-аныҟәаҩ Евлиа Челеби ианҵамҭақәа. Ишьҭысымхыр ауам, избанзар, уи аамҭа иаҵанакуа иахьазы даҽа-ҭоурых ҩыратә ԥҵамҭак ҳамаӡам.
Ари – акы.
Убри анаҩсан, иахьа уажәраанӡагьы, уи иаԥҵамҭа (жәаҩа даҟьа заҵәык роуп иҟоу) ҳҭоурыхҩҩцәа, ҳҵарауаа ажәа-ажәала еиҿыршәшәаны, уи ицәыригаз, дызлацәажәаз, ҳабшьҭрақәа зусҭцәаз реилкаара рылымшацт, иахьынӡаадыруа, ааигәа уи аус анагӡарагьы уаҩы инапы алакым. (Ари ала ҳҭоурыхҭҵааҩцәа ҽԥныҳәак
рысҭандаз ҳәа сгәы иҭаӡам, иахьынӡаздыруа – акы иаҿым аӡәгьы дыҟаӡам, аха сара стәала, аԥхьа ишьҭыхтәу, ашьҭахь ишьҭыхтәу ҳәа ҳҳәозар, ари ҳазлацәажәо – зегь раԥхьа иҭҵаатәқәоу ируакуп).
Ари – ҩба.
Сналас-аалсшәа акәзаргьы, сара Евлиа Челеби иаԥҵамҭа сеиҭазааҭгыларц сҭахуп. (Ҵоуп, иара ишьҭра сықәланы Аԥсны сахымсит, аха Ҭырқәтәылаҟа ҳанцоз уажәы-уажә дысгәалашәон – Аԥсныҟа дызлааз амҩала уажәы сара Ҭырқәтәылаҟа сцон).
«Фаша аӡиас (дызҿу Риони ауп, ажәытәан Фазис ҳәа изышьҭаз) Гыртәылеи Абаза-тәылеи еиҟәнашоит. Амрагыларахьтәи ахықә аҿы инеиԥынкыланы иубо агырцәа рқыҭақәа роуп. Амраҭашәарахьтәи ахықә – абазақәа ртәыла ауп, Чачаа рабшьҭра нхоит…», «Абазақәа ртәыла алагоит аӡиас Фаша аҟны, иагьынаӡоит Тамантәи адгьылбжьахала азааигәара иҟоу Анапа абаӷәазанӡа», «Чачаа рабшьҭра ирымоуп жәа-нызқьҩык абџьарла еиқәных иҟоу аршьаҟауаа», «Урҭ рнаҩсан инхо Арланаа рабшьҭрагьы жәа-нызқьҩык ар рымоуп», «Чандаа (Цанаа ракәхап дызҿу) рабшьҭра ҩбаны ишоуп. Жәохә нызқьҩык рыр ыҟоуп»,
«Қьечаа – ҩ-нызқьҩык бџьарла еиқәных игылоуп», «Арҭаа ракәзар – ҩажәижәаба нызқьҩык рхыԥхьаӡара наӡоит», «Асаӡқәа – быжь-нызқьҩык аибашьцәа рымоуп», «Камышьаа – жәа-нызқьҩык…», «Шәачаа – жәа-нызқьҩык рҟынӡа…», «Џьамбаа – ҩ-нызқьҩык рыр ыҟоуп…», «Бузудықәаа – жәа-нызқьҩык абџьар ркуп…», «Усувышаа – х-нызқьҩык…», «Ашәагаа – ҩ-нызқьҩык…», «Соуксаа – х-нызқьҩык…», «Кәтасаа – бжь-нызқьҩык…». Евлиа Челеби иҩымҭа хиркәшеит абарҭ ажәақәа рыла: «Аӡәы иҿаԥхьа зхы лазмырҟәуа, шәара зқәым, ифырхацәоу абаза жәлар рхыԥхьаӡара шә-нызқьҩыла ирацәоуп…».
Хышә шықәсқәа рнаҩсан Ҳаԥсадгьыл абриаҟара иҭбаан, ҳажәларгьы – рхыԥхьаӡара абасҟак ирацәан.
Хышә шықәса аԥшәымара зуаз аҭырқәцәа иазыруи цәгьарас Аԥсны? Ари аҩыза азҵаара ықәмгыларц залшом. Машәыршәа џьара ҳаблак умбозар, Аԥсны ахи аҵыхәеи урҭ рхаан қыҭазааит, ӡиасзааит, баӷәазазааит ак ахьӡ рымԥсахт, аԥсуаа ртәылагьы «Ҭырқәтәыла иакәакьуп, адгьылгьы – аҭырқәа идгьыл ауп» ҳәа иқәмгылт… Ҳажәлар рхыԥхьаӡара ахьынӡанаӡозгьы хыхь шәара ижәбеит.
Иаҳҭахы-иаҳҭахым уажәшьҭа еидаҳамкылар ауам: хышә шықәса Ҭырқәтәыла анапаҵаҟа Аԥсны аныҟази аҵыхәтәантәи ҳшәышықәсеи.
Иахьа инагӡаны иҭҵааны иҳамаӡам (Гьаргь Ӡиӡариа уи аганахьала илиршахьаз шырацәоугьы) амҳаџьырра иаҵанакуа аамҭа. Сара стәала – уи азежәтәи ашәышықәса иҭазыгӡауа агха ӷәӷәа рымоуп. Иара убриалагьы Аԥсны ҭоурыхла иамаз аҳәаақәа еиҵартәуеит, аԥсуаа рабшьҭрақәа шә-нызқьҩыла, иахьатәи Аԥсны аҳәаақәа рынҭыҵ инхоз, иаԥсуааӡамызшәа, ҳажәлар рыхәҭак ракәӡамызшәа иҟалоит… Иҟалап убри акәзаргьы изыхҟьо Евлиа Челеби иаҳзаанижьыз жәаҩа даҟьа аҭҵаара напы ахьаҳмыркуагьы.
Заанаҵы снаԥыҩланы исҳәоит, аха арҭ ацәаҳәақәа зыҩуа Ҭырқәтәыла дсықәшәеит, акыр сааҭгьы сиҿцәажәон, иахьа уажәраанӡа иаҳзымдыруа, зыӡбахә ҳмаҳац аԥсуа абшьҭра рхаҭарнак. Урҭ ахьынхозгьы иахьатәи Аԥсны атерриториаҿы акәӡамызт. Аха уажәазы урҭ рыӡбахә уаҳа салацәажәом, наҟ-наҟ хазы сыззааҭгылауа зҵаароуп.
Ари ицәырзгаз азҵаатәы аҿы инаҵшьны иазгәасҭарц исҭаху, еиҿсырԥшуа: Аԥсны хышә шықәса Ҭырқәтәыла анапаҵаҟа аҟазаара иазаанагази шәышықәса Қырҭтәыла анапаҵаҟа аҟазаара иазаанагази роуп.
Даҽаӡәы инапы анԥшылара – ианакәзаалакгьы, дызусҭзаалакгьы бзиара изаламызт. Ас зхысҳәаауа аҭырқәцәа рхы сапын-шәахла исҿышуашәа агәаанагара
ҟамлааит. Амала, ари анцәа иишаз адунеи иқәу ауаа шеиԥшым (аӡәы игәы аартуп, дҳалалуп, дразуп, икәша-мыкәша, иааигәа-сигәа иҟоу рзы жәҩангәашәԥхьара рзаартра илымшаргьы, имч-илшара ахьынӡанаӡоу бзиарак рзыҟасҵандаз, сыбзиарак рыдысҵандаз ҳәа дашьҭоуп, даҽаӡәы – изааӡарызеи, игәы цқьам, ихәаԥсоуп, дҵашьыцуеит, дыцәгьахәыцуеит, цәгьарамзар бзиарак дашьҭам) еиԥш атәылақәагьы еиԥшым.
Абриаҟара зхысҳәааз – Аԥсны, Аԥсны шакәыз, аԥсуаагьы – аԥсуаа шракәыз иаанхеит. Знызаҵәык иадамхаргьы рмилаҭ-цәа, рмилаҭ-хаҿы, рмилаҭ-хьӡы ашәарҭа иҭамгылеит. Уи иаанагаӡом, Ҭырқәтәыла анапаҵаҟа аҟазаара зынӡаскгьы иаҳԥырхагамхеит ҳәа. Аԥсни Нхыҵ-Кавкази Ҭырқәтәыла анапаҵаҟа иҟамызҭгьы, аурыс ҳәынҭқар дԥаԥашькны джәыларымызт. Ҳажәларқәа рыҟазаареи рыҟамзаареи рызҵаатәы усҟак иҵарны иқәгыларымызт. Уи ижәылара ҩадантә излаауаз ала, Таман азааигәара инхоз, Евлиа Челеби зыӡбахә имаз аԥсуаа рабшьҭрақәа (азежәтәи ашәышықәсазы акәӡам) ажәибжьтәи ашәышықәса инаркны хазы-хазы иқәҵны, рыԥсадгьыл ааныжьны Ҭырқәтәылаҟа ицон. Нас уи мҳаџьырраӡамзи?
Иахьа уажәшьҭа ибзианы излаадыруала, иара убранӡагьы Ҭырқәтәылан аԥсуаа нанагахьан. Ус иҳәоит Евлиа Челеби иҩымҭаҿгьы. Ҳаиҭарзыхынҳәып, нас урҭ. Абар Камышьаа ҳәа изышьҭоу абшьҭра дахьрыхцәажәо, ииҳәо:
«Сҭампыл иҟоу Ҭоԥхана аҳаблаҿы аԥсуаа рацәаҩны инхоит. Урҭ рхәыҷқәа рыԥсадгьыл ахь ирышьҭуеит, рыжәлар рқьабз, рҵас рыларааӡарц. Ианарԥысхалак идыргьежьуеит Сҭампылҟа. Убарҭ рахьтә аӡәырҩы ашьҭахь асулҭан имаҵураҿы аҭыԥ дуқәа ааныркылеит. Даагозар, Мелик Аҳмаҭ-ԥашьа даԥсуоуп (Мелик Аҳмед-ԥашьа Евлиа Челеби ианшьа иакәын. Б.).). Диит Сҭампыл 1585 шықәсазы. Иаби иани аԥсыуа цқьақәан, рхәыҷы ааӡараҳәа рыԥсадгьыл ахь дрышьҭит. Жәаф
шықәса анихыҵ, ддырхынҳәит, днаргеит асулҭан Аҳмед Актәи иаҳҭынрахьы амаҵуразы (ус аҟаҵара зылшозгьы асулҭан изааигәаз ракәын – Б.).). Аԥхьа асулҭан исилихтарс (асулҭан иаҳҭынраҿтәи маҵзуроуп) дыҟан, ашьҭахь – Халеба авалис (анапхгаҩыс). Дыҟан Диарбакыр амирмиранс (ари ажәа иаанагогьы анапхгара ауп), 1640 шықәса инаркны – Багдад амирмиранс. Ԥҳәысс дигеит асулҭан Маҳмед Аԥшьбатәи иԥҳа, Кала-сулҭан ҳәа изышьҭаз. 1650-1651-тәи ашықәсқәа рзы асулҭан Маҳмед Аԥшьбатәи ивизир дуӡӡа имаҵзура наигӡон. Уи ашьҭахь Силистриа амирмиранс дҟалеит. 1652 шықәсазы – Румыниа амирмиранс, 1653 шықәсазы Сҭампылҟа ддыргьежьит, акуббе-визир имаҵзура дахаргылан, 1655 шықәсазы – Вана авалис дҟаҵан, ашьҭахь – еиҭа зны Силистриаҟа, 1660 шықәсазы – Румыниаҟа ддәықәҵан. Иԥсҭазаара далҵит Сҭампыл 1662 шықәсазы.
Абар даҽаӡәгьы. Сиавум-ԥашьа ҳәа изышьҭазгьы даԥсыуан. Урҭ зегьы Ҭоԥҳана аҳаблаҿтәи аԥсуаа ирылҵыз роуп. Уи аҳаблаҿнтәи ааӡараҳәа Аԥсныҟа ирышьҭқәаз рахьтә аӡәырҩы Ҭырқәтәылаҟа имгьежьӡеит, рыԥсадгьыл аҿы иаанхеит наунагӡа…».
Арҭ хыхь иаазгаз ацәаҳәақәа изларҳәо ала, Сҭампылтәи аҳабла Ҭоԥҳана аԥсуаа нхон, аха урҭ уахь иназгаз иахьа уажәраанӡагьы еилкаам. Араҟа ҳара ҳтәала еиҿагылақәо рацәоуп, иаҳҳәап, аурыс ҳәынҭқар ижәылара иахҟьаны ицаз ракәзар, рхәыҷқәа ааӡараҳәа дара зыцәшәаны иаанрыжьыз аҭыԥ ахь иаарышьҭуазма? Ус анакәха, урҭ уахь амҳаџьырра иамгаӡеит. Амҳаџьырра анцәырҵ уи ашьҭахь акәхап… Ажәакала, иахьурҵәилакгьы, уахьхьаҳәлакгьы – арҭ зегьы иахьа уажәраанӡа иҭҵаамкәа иаанханы иҟоу зҵаатәқәоуп.
Сара иахьазы араҟа иқәсыргыло ҽа-зҵаароуп: хышә шықәса аҳра зуаз аҭырқәцәа Аԥсни аԥсуааи, ишырзыҟази аҵыхәтәантәи ашәышықәсазы Қырҭтәыла шазыҟоуи еидкыланы реиҿырԥшра ауп.
Еиҭа инаҵшьны иазгәасҭарц сҭахуп – аҭырқәцәа аԥсуаа рыԥсадгьыл рымарымкит, рмилаҭ хаҿсахьагьы ҳархәанчоит ҳәа рҽазырымкит. Қырҭтәыла акәзар, аҵыхәтәантәи амҳаџьырра (1877-1878-тәи) ашықәсқәа рышьҭахь иккаӡа иҭацәыз Аԥсны ашҟа рыжәлар рхы дырхеит. Егьа иаҳшәаҳауеит, иҳаџьгәоит ҳәа иаҿызаргьы, аҭоурыхтә фактқәа ирҳәо абас иҟоуп.
«Август 20 азы  аҭырқәцәа Аҟәа аанрыжьит… зегьы кажьны ицон… Аиҳараӡак урҭ ирыжәлоз аҳ Нижараӡе хадара ззиуаз архәҭа акәын…», «Абарҭ аибашьрақәа рҿы рҽалыркааит актәи аҩбатәи Қәҭешьтәи аршьаҟауаа ротриадқәеи Қәҭешьтәи ҽылатәи ар рполки. Аԥсны иеибашьуаз ар рахьтә ақырҭцәа ирыҵаркуан еиҳараҩык» ҳәа ҳаԥхьоит «Аҭырқәцәа рҟнытә Болгариа ахақәиҭра» ҳәа зыхьӡу ашәҟәаҿы.
Азежәтәи ашәышықәсазтәи иналукааша ақырҭуа публицист ҳәа иршьоз Георги Ҵереҭели иакәзар, ақырҭуа полкқәа аҭырқәцәа Аԥсны ишықәырцо дахыҽхәаны дцәажәоит, аԥсуаа рықәӡаареи Аԥсны шҭацәуази ила иамырбаӡакәа. Машәыршақәгьы ажәак иадамхаргьы иҿаиршәуам «ақырҭцәа рполкқәа аԥсуаа шырхьчоз» азы. Иабаиҿаиршәрыз уи зынӡаск хықәкыс ирымамызҭгьы, хықәкыс ирымаз даҽакын… даара ибзиангьы инарыгӡон… Ус анакәха, егьа изӡоит ҳәа уалагаргьы, знымзар-зны аиаша ҳәатәуп: аԥсуаа Аԥсны рықәцара, рыԥсадгьыл рахцара, амҳаџьырра рдәықәҵара аурыс ҳәынҭқар инапаҵаҟа иҟаз ақырҭцәа ротриадқәеи рполкқәеи рыла ауп аиҳараӡак изланагӡаз.
Иахьа усҟантәи аҭагылазаашьа анализ азыууа уҿыноухар, еилыкка иубоит – аҳра зуаз Қырҭтәыла агәԥқәа аурыс ҳәынҭқар ивагыланы, Нхыҵ-Кавказ ажәларқәа, убраҭ рхыԥхьаӡараҿы – аԥсуа жәларгьы нарылаҵаны, рыԥсадгьыл рықәцара ишазықәгылаз, ауаҩра зламыз рхатәы интересқәа ирызхәыцны. Егьа иашазаргьы – абри ауп аиаша. Убриазы ауп, аԥсуаа анахырца – алақәа уыууа,
ацыгәқәа кьыууа, ажәқәа еибарҟаауа изқәыз ақьаԥҭақәа рышҟа алыцәҳақәа реиԥш Егры ирны шәҩыла, зқьҩыла изазыҩыз… Ауаҩра зынӡаск изцәымӡыз, ауаҩы игәы ззаанханы изызҭоу, аҵыхәтәаны, адәныҟала акәзаргьы, ауаҩ иԥшра ззаанханы иҟаз илшарызу убри аҩыза?
Абарҭқәа зегь рышьҭахь, ҳгәы ҟажаны, ҳаблақәа хҩаны, «шәареи ҳареи жәытә-натә аахыс ҳаигәылацәан, ҳаиҩызцәан» ҳәа анаҳҳәалак, дара ҽырдагәа ҟаҵаны «мап ҳаигәылацәаӡамызт, ҳаицынхон ҳзеиԥш дгьыл аҿы» ҳәа рыблақәа ааихмырҟәысӡакәа ишырҳәац ирҳәоит.
Изырҳәогьы еилкаауп, ҳашьцәа амҳаџьырқәа ықәцаны ирымпыҵархалаз рыдгьылқәа жәытәӡа аахыс дара иртәызшәа, рџьынџь дгьыл акәушәа изакәаныртәырц рҭахуп. Ианамуӡахгьы – акьыԥхь, арадио, ателахәаԥшраҿы еиҳа рылшарақәа злаҭбаау ала, еиҳа аҽҟьарҭа зларымоу ала адунеи зегьы рымц рзахырҵәар, уажәы Ермантәылеи Азербаиџьани рыбжьара Ҟарабах зтәу аилкаара уадаҩны ишаақәгылаз еиԥш, Аԥснгьы еимырххатәыс иҟарҵарц ауп. Знык ианеимырххаха – уи иаанаго аиларҩынтра ауп…
Аиларҩынтреи аӡыхәашьреи урҭ цәгьа излазыманшәалоу ала, излашьцылахьоу ала уеизгьы-уеизгьы акы алрымгар ауӡом. Иаагап аҿырԥштәқәа:
Акы, аԥсуа жәлар рзы итрагедиахаз амҳаџьырра дара рхы иархәаны Самырзаҟан ҳәа анкьа изышьҭаз Аԥсны амрагыларахьтәи акәакьи, Гәлрыԥшьи Аҟәеи рраионқәа ааныркылеит;
Ҩба, Октиабртәи ареволиуциа ашьҭахь атәыла зегьы злаҳаз ауаҩытәыҩсатә еибашьра иалыргеит, иагьрыларҳәеит Қырҭтәылатәи Адемократиатә Республика, уи ҳхы иқәаҳкрын, рыр Аԥсны аннексиа азуны, Асовет мчра ахҳәаны, Қырҭтәыла аҳәаақәа Бзыԥ аӡиас аҟынӡа инаӡоит ҳәа рыларымҳәазҭгьы;
Хԥа, Сталин ихатәымчра ашьақәырӷәӷәаразы нбан еиқәаҵәала аҭоурых ианылаз 1937-1938-тәи ашықәс
хьанҭақәа рхы иархәаны, Бериа ицхыраарала ҳбызшәа ҳҿыхра иалагеит, напгьы аркын ҳанбан – ақырҭуа нбан ахь аиагарала, атрест «Абхазпереселенстрои» аиҿкаарала, зықьҩыла, аиҳараӡак агырцәа, хырҵәаны раагарала, ҳаԥсуа школқәа раркрала, атопонимика аԥсахрала…
Ԥшьба, ҳтәыла аиҭакра амҩа иананыла аҵыхәтәантәи ашықәсқәа рзы иаахтны аргама, ԥхашьарак рнумбааӡо, Аԥсны – Қырҭтәыла ауп, аԥсуаа – ҩышә-хышә шықәса рнаҩсан ауп арахь ианааз ҳәа рықәгыларала. Ас шаҟа!
Аԥсуаа азҵаара ҳазцәырымҵырц алшом: ҳаԥхьаҟа еиҭа ҿыцс ицәырыргои арҭ ҳара ҳзы?
Абарҭқәа зегьы рышьҭахь Ҭырқәтәыла хышә шықәса аҳра анауази Қырҭтәылатәи ашәышықәсеи еидкылашьа рымоума…
Ҭырқәтәылаҟа, ҳашьцәа аԥсуаа рахь амҩа ҳанықәлоз исызцәырҵыз абарҭ ахәыцрақәеи сызҵаарақәеи рыла ихсыркәшарц сҭахуп раԥхьатәи сықәгылара. Абриаҟарагьы сҽалазгаломызт амҩа исыцқәлоз сҩызцәа рыбжеиҳараҩык дара абарҭ рҩызцәаҵәҟьа ахәыцрақәа ирҭагаланы ирымамызҭгьы, рхы-рҿқәа ирнызымбаалозҭгьы… Ус анакәха, арҭ, аԥсуаа зегьы ҽынла ҭынч ҳазмыртәо-ҳазмыргыло, уахынла акәзар – ҭынч ҳазмырцәо, шәи ҩажәа шықәса раахыс абшьҭрак ахьтә егьи абшьҭрахь ииасуа, зҭак ҳзыҟамҵауа, зыӡбара макьаназы иамуа зҵаарақәоуп. Аха, ажәлар ражәаԥҟа ишалоу еиԥш, «ишыдыдуа – қәа ауам», анцәа ила гәыӷрак ацәаара ҳназыԥшит, издыруада ма уажәшьҭа зегьы рҭак ҟаҳҵартә, бжьы ҭгала ҳцәажәартә аамҭак ҳзааир…
Имгәӷкәа иԥсхьада…
Уажәазы ҩынҩажәи ҩыџьаҩык (уеизгьы-уеизгьы зегьы ҳхәыцшьа шеиԥшымызгьы) амҩа ҳақәлт Ҭырқәтәылаҟа, аԥсуаа – ҳашьцәа рахь.
Аԥсны аҳҭнықалақь Аҟәа аделегациа Ҭырқәтәылаҟа амҩа ишықәлаз атәы раԥхьатәи астатиаҿы исҳәеит, амала, урҭ аӡәаӡәала изусҭцәаз, рнапы злаку, насгьы убри аганахьала уахь рцара хәарҭарас иалаз уҳәа срыламцәажәацт. Урҭ зегьы ртәы – Ҭырқәтәылан ҳделегациа рыҟазаара, уаҟа имҩаԥыргаз аусура, аиԥыларақәа рылҵшәақәа аҵыхәтәантәи реихшьала аныҟаҳҵо ҳалацәажәап. Ус заҳҳәо, ара акәым, ана акәым – амшын нырцә иҟоу ҳашьцәа аԥсуаа рахь шәи ҩажәа шықәса рыҩнуҵҟала ашәгәашә ыҵарҟаца изларкыз ала, насгьы уажәы ҳтәылаҿы имҩаԥысуа ареволиуциатә еиҭакрақәеи, адемократиеи, алабҿабареи амҩа рыҭара рыбзоурала наҟ-ааҟ лассы-лассы ҳаиҭанеиааиуа ишыҟалазгьы, ари зегьраԥхьаӡатәи официалтә делегациан. Ус анакәха, аҭакԥхықәрагьы убас иҳаракын. Жәлар рдепутатцәа Аҟәатәи рықалақьтә Совет анагӡком ахантәаҩы Џь. Гәбаз хадара ззиуаз аделегациа аилазаараҿы иҟан: А. М. Горки ихьӡ зху Аԥснытәи аҳәынҭқарратә университет апроректор О. Дамениа, атрест «Аԥсныргылара» аиҳабы Е.Аршба, Аԥсны агроааглыхра Аҳәынҭқарратә комитет ахантәаҩы ихаҭыԥуаҩ О. Шамба, Аԥснытәи АССР ахәҳахәҭра аминистр лхаҭыԥуаҩ Н. Џьалаӷониа, Аԥсны атеатртә гәыԥ ахантәаҩы Е. Коӷониа, ашәҟәҭыжьырҭа «Алашара» адиректор Т. Ҷаниа, Аԥсны асахьаҭыхҩцәа Реидгыла ахантәаҩы С. Габелиа, еицырдыруа аԥсуа композитор Р. Гәымба, Аҟәатәи аҭаҭын комбинат адиректор хада Г. Ҟәрашвили, Аҟәатәи ахимиатә зауад адиректор
Џь. Гогиа, А. М. Горки ихьӡ зху Аԥснытәи аҳәынҭқарратә университет аусзуҩ, афилологиатә наукақәа ркандидат, апоет Б. Гәыргәлиа, жәлар рдепутатцәа Аҟәатәи рықалақьтә Совет анагӡком ахәҳахәҭра аҟәша аиҳабы Л. Гадлиа, ВАО Аҟәатәи «Интурист» аиҳабы В.Лолуа, атуризми аекскурсиақәеи рзы Аԥснытәи аобласттә Совет ахантәаҩы Б. Ҭарба, Д. И. Гәлиа ихьӡ зху абызшәеи, алитературеи, аҭоурыхи Аԥснытәи ринститут аҟәша аиҳабы, аҭоурыхтә наукақәа ркандидат И. Аргәын, асасааирҭа «Риҵа» адиректор Р. Агрба уҳәа убас егьырҭгьы.
Абарҭ зыӡбахә ҳҳәаз зегьы дара хаҭала рнапы злакқәаз аусқәа рганахьала аимадара иаҵанакуа азҵаатәқәа рылацәажәара, рыӡбара акән хықәкыс ирымаз…
Аԥсадгьыл ажәа иадыркыло даҽа ажәак рымаӡам аԥсуаа. Инхара-инҵыра, иҩны-игәара зҳәаз реиԥш дрылхәыдоутәыр, даарак ишымариамгьы ичҳауеит – деибга-дызҩыда адгьыл ишьапы ықәгылазар, имаха-шьаха кьыс амамзар, аусура, аԥхӡаша акаҭәара уажә имбеит, урҭ зегьы дыриааиуеит, асас иҩныҟа дымҩахыҵыргьы, уеизгьы-уеизгьы, деихбааланы дыҟамзаргьы, ҿы-ӷәӷәала «бзиала уаабеит» ҳәа дахьиԥылаша, хаҳә-ҵәаҳәк неилышьны акәзаргьы, даҽа-нхарак ҟаиҵоит.
Исҳәарц исҭаху, уиала аԥсуа ибӷа узыԥҵәом, шьоукы-шьоук реиԥш иҽрыцҳатәынгьы, ауаа инапы нарымҵакуа дгылом, ишьамхышыргылара атәы зынӡаск изалацәажәатәуи… Аԥсҭазаараҿы иҟамло егьыҟам, ацәгьеи абзиеи рышьхәа еивҵоуп рҳәоит. Аԥсуаа шаҟантә ргәы рҽанӡамкәа аԥшатлакә рызҵысхьаз, шаҟа зҩа-цәгьа рылагьежьхьаз – ҭаацәала, ҳаблала, қыҭала иқәнагахьаз, аха убригьы рхы аҵамырхакәа – зыԥсы ҭаны иаанхоз рҽеибарк еиҭагылон.
Мшәан, ирызҭоз ҳабацәа убриаҟара агәамч?
Ирызҭоз Аԥсадгьыл акәын.
Рыԥсадгьыл рхы ақәырҵон азоуп, афбатәи ашәышықәса аҽанааиҩнашоз агара игараз аӡыҟцәа
аагархны, ранацәа ишырбоз ҩада жәҩанахь иршәны аԥса иахазыԥсоз византиаа раасҭа шәынтә рыла рхыԥхьаӡара шеиҵазгьы, ргәы камыжькәа, имшәа-имырҳа алымқәа реиԥш урҭ израбашьуаз ҵабалаа.
Ус акәӡами ишныҟәоз 737 шықәсазы ҩ-нызқьҩык абазгаа ҩажәижәохә нызқьҩык арабцәа ржәылара Анаҟәаԥиа амҵан ианааныркылоз (раанкылара-моу шьҭахьҟагьы ихьарцеит). Урҭ рҩызцәа аҿырԥштәқәа раагаразы ахара ицатәӡам, Анаҟәаԥиа мацараҿгьы акәӡам иахьаабо, уи аабоит Аԥсны акәакьқәа зегьы рҟны. Урҭ рҩызцәа ахҭысқәа ҟалахьан Егры ахықә аҿы… Аалӡга ахықә аҿы… Кәдры ахықә аҿы…
Ҵоуп аҵыхәтәантәи хынҩажәижәаба шықәса рыҩнуҵҟала ажәа «Аԥсадгьыл» – ҩ-ҵакык аанахәаны иҟан: ахатәы дгьыли Асовет Еидгылеи. Уажәы ҳаазқәылаз, аиҭакра аамҭазы ицәырҵыз аилаҩынтрақәа рхы иархәаны – ҳзеиԥш ԥсадгьыл ҳәа иаҳҳәоз аҵакы дырхәашьырц шьоукы шаҿугьы, сара стәала, Асовет мчра иаҳзаанагаз абзиарақәа (даараӡакгьы имаҷым) ҳаблақәа хҩаны ус рыгәҭасра ҟалом.
Абриаҟара зхысҳәаауа, Аҷара ҳналсны, аԥхьатәи сыстатиаҿы ишазгәасҭаз еиԥш, анкьа Аԥсара ҳәа изышьҭаз (уажәтәи Чорох) аӡиас ҳнырны ҳтәылеи Ҭырқәтәылеи рҳәаа ҳаннадгыла иаасцәымыӷхеит. Ега уҳәаргьы, Ҭырқәтәыла ҳара ҳзыҳәа – даҽа тәылоуп, ҳазну амҩа даара сшазгәшьуагьы…
Аҟәа иаркны Баҭымынӡа ԥшьба-хәба сааҭ рыла ҳнеит. Уажәазы Аԥсни Аҷареи хазы-хаз иҟоу автономтә республикақәаны ишыҟоугьы, агеографиатә ҭагылазаашьа аганахьала, аԥсабара аганахьала арҭ аҩбагьы реиҩдыраара уадаҩуп – аныки-абыки ирыхшаз аишьцәа гәакьақәа реиԥш еиԥшуп. Аҷара ҳалсны ҳахьнеиуаз зны-зынла Аԥсны агаҿа савазшәа сгәы иабон. Машәыршақә акәхарым Аԥсырҭ ҳәа захьӡыз ақалақь араҟа изыҟазгьы, Чорох аӡиас Аԥсара ҳәа изашьҭазгьы.
Азқьышықәсқәа рнаҩсан акәым иара ҳазну аамҭазгьы џьара уарла-шәарла аӡәык-ҩыџьак ракәымзар, амилаҭ рҽырԥсаҟьаӡом (аиҳараӡак Кавкази Ааигәатәи Мрагылареи ирыҵаркуа), урҭ ԥсадгьылс иааныркыло аҭыԥқәа ега еицәыхаразаргьы – еиԥшуп.
Абриаҟара сзырҳәо, «аԥсуа-аедыгь-ахатт бызшәа зқәыҩуаз Нхыҵ-Кавказааи, Амшын Еиқәа амрагыларахьтәи аҿықәи, Ааигәатәи Мрагылареи» еиԥшымхарц залшомызт.
Иҟалап абри акәзаргьы аҳәааҿы сара сзыргәаҭеиз. Иҟалап Асовет Еидгылеи Ҭырқәтәылеи сахьрыбжьагылаз акәзҭгьы. Уажәнатә снаԥыҩланы исҳәоит: Ҭырқәтәыла ҳахьынӡаҟаз, ҳазлысны иаабоз аԥсуаа ахьынхо аҭыԥқәа, аиҳараӡак Адаԥазар акәша-мыкәшатәи ақыҭақәа – уажәраанӡа зыӡбахә сымаз аҭыԥқәа даара ирзааигәоуп, даара иреиԥшуп.
Асҟак аԥсабара аиԥшра атәы анаҳҳәа, аҳәаа ҳнахысны ҳҿанынаҳха – Сарпи, Хопа, Ризе, Трабзон, Гиресун, Урду, Уние, ажәакала Самсунынӡа амшын агаҿа иаҿықәз арҭ аҭыԥқәагьы – ҳагаҿа аҭыԥқәа излареиԥшымыз егьыҟамызт. Аха урҭ уашьҭан ҳарзааҭгылап…
Уажәазы аҳәаа ҳшынахысыз «Бзиала шәаабеит» ҳәа аӡәаӡәала ҳаимданы ҳгәыдкыла-хыдкыло аԥсшәа ҳарҳәеит Адаԥазар ақалақь амер Иунал Озан ихаҭыԥуаҩ Енгин Ҭаскәаҷ-иԥеи, амер ицхырааҩ Ҩазгаҩыр Аргәыни. Адаԥазари аҳәааи 1300 верс рыбжьоуп. Убригьы иннамкылеит…
Ҭырқәтәыла инхо ҳашьцәа аԥсуаа ргәыблра атәы ус аламала аиҭаҳәара уадаҩуп. Ҳҩызцәақәак «аҵыхәтәантәи ашықәсқәа рзоуп ас ргәыблра анцәырҵыз» ҳәа зҳәо иашам. Сара стәала урҭ рыԥсадгьыл Аԥсны агәыбылра рабдуцәеи урҭ рабдуцәеи рҟнытә ршьа-рда иалаланы иаауа акоуп. Аԥсуаа ражәаҿы иаанханы иҟоуп ашьажә баауам, иԥсуам ҳәа. Ииашоуп, уи даҽа ҵакуп иамоу. Амала исҳәарц исҭаху аамҭа цәгьа адунеи еиуеиԥшым акәакьқәа рахь аешьцәа иага иаԥсаҟьазаргьы, бызшәала
изеилибамкаауа, рҿы еибамкуа иҟанаҵазаргьы зегь дара роуп иалымшо ыҟоуп, иахьымчыдоу ыҟоуп – ршьа акы акәны ишыҟоу иаанхоит (амедицина аусзуҩцәа изларҳәо ала бжь-абиԥарак рҟынӡа).
Ауаҩы ишьа аҿаԥхьа аԥсабараҵәҟьа мчыдазаап.
Ашьа ахала аҽадыруеит ҳәа баша ирҳәом.
Абриаҟара зысҳәо, Ҭырқәтәыла аҳәаа ҳанынахыс инаркны иааҳԥылоз дарбан аԥсуазаалакгьы «саԥсуоуп» ҳәа иҿы иаирҳәаанӡа ҳара даадыруан. Сара ҿы-ӷәӷәала абас сҳәар сиашоуп ҳәа сгәы иаанагоит (схалагьы сакәым, ҳделегациа иалаз аԥсуаа зегьы ус ауп ишырҳәо), Ҭырқәтәыла иаабаз аԥсуааи Аԥсны иҟоу аԥсуааи аныки-абыки ирыхшазшәа еиԥшуп. Ҿырԥштәы заҵәык аазгарц сҭахуп – Адаԥазар ҳнеит, шәҩыла, зықьҩыла ажәлар ҳԥылт. Урҭ ирылзбаауан – ҷлоуаа, аҷандараа, лхаа, џьгьардаа, ԥақәашьаа…
Ус аҟаҵара шахәҭамызгьы аӡәы имахәар ааныскылан, «Уара у-Гындиаӡами?» ҳәа сиазҵааит. «Ааи, с-Гындиоуп, аха уара излоудыри?» – иҳәеит иџьшьаны. «Ҳредакциаҿы аус зуа Агындиа иашьа гәакьа уакәушәа шәеиԥшуп», – сҳәеит. «Иашьа гәакьа сакәымкәа, нас сызусҭада, амҳаџьырра ҳәа акы ҳазцәырҵын агеи ашьхеи ҳабжьалеит акәымзар», – иҳәеит илабжышқәа аахаддылан.
Аԥхьаҩцәа шәҿаԥхьа аҭамзаара шьҭасҵоит, избанзар Ҭырқәтәылан ҳааижьҭеи мчыбжьык аҟара шцахьоугьы, араҟа избаз-исаҳаз уажәраанӡагьы исзеилмыргац. Акы аҟнытә даҽакахьы сиасуа, иҳаҳац ажәабжьк еиԥш аиҭаҳәара сцәуадаҩуп. Иҟалап, исцәалаӡуазеи ҳәа зыгәхьаа скым, сгәы иацрамсуа, аредакциа исыднаҵаз акы насыгӡап ҳәа саҿызар – еиҳа исзымариазҭгьы. Дарбанызаалак ихәыцрақәа анырацәахалак, дызлацәажәо иара ихаҭа амца аницранаҵо – ицәуадаҩхоит иалкаатәу. Абыржәгьы убри аҩыза аҭагылазаашьа сымоуп. Аԥхьа зыӡбахә сҳәара сыздыруам: аҳәаа ҳнахысны ҳашнеиуаз ҳгәы ҳҽанӡамкәа ҳаанызкылаз иакәу… аухантәарак амҩа ҳанықәзтәи схәыцрақәа ртәы акәу… адырҩаҽны шьыбжьышьҭахьынӡа ашьхацәҳәыра агәы еиҩаҳшоз атәы акәу…
Ус егьа иҟазаргьы, салагап аԥхьатәи ала. «Бзиала шәаабеит» ҳәа иаҳԥылаз ртәы сҳәахьеит, урҭ ракәымкәа – даԥсуа цқьаны зегь раԥхьа Ҭырқәтәыла иаҳԥылаз ила…
Сгәанала, уи ахҭыс ахьыҟалаз Сарпи ауп ҳәа сыҟоуп, ҳавтобус ааныркылан акрыфарҭахь ҳамҩахыргеит аԥшәмацәа.
Какал анаҳк ашьҭахь амҩа ақәлара ҳҽыназаҳкуан, «уажәыҵәҟьа снеиуеит, ишәмышьҭын» ҳәа авилает (ҳара ҳтәала аобласт иадукылар ауеит) ажандармериа аиҳабы аҭел даст ҳәа Енгин Ҭаскәаҷ-иԥа дааҳадгылт. «Дабаҳҭаху ажандармериа аиҳабы» анаҳҳәа, «уи даԥсуоуп, д-Агрбоуп» иҳәеит.
Сааҭки бжаки, ҩ-саҭки рҟынӡа ԥштәыс иҳауит (убриаҟара идузаап, иҭбаазаап авилаиет, ашьҭахь излеилаҳкааз ала ҳҳәаа иаду аҭыԥқәа зегьы иара иаҵанакуазаап). Ус еишьҭаланы «амерседесқәа» аакылҟьеит. Ихала иакәым, иԥҳәысгьы дицааит. Уи имаҵура ҳара ҳтәала уахцәажәозар – Аԥсны аҩнуҵҟатәи аусқәа рминистр идукылар алшоит. Деинралуп. (Иара иҩызцәа Ҭырқәтәылан 52-ҩык роуп иҟоу. Авилаетқәа рхыԥхьаӡара 70 рҟынӡа инаӡоит, аха 52 еиҳа идуу, иҭбаа-ҭыцәу вилаетқәоуп, урҭ ирхыԥхьаӡалоуп зыӡбахә ҳамоугьы). Авилает ҳавтобус алсаанӡа имашьына ҳаԥхьа игыланы ицон. Уинахысгьы, Адаԥазар ҳнаӡаанӡа адырра злариҭаз ала, ажандармериа рҽынеиҭыԥсахло ҳаргон.
Хыхь ишаҳҳәахьоу еиԥш, ҳавтобус аухантәарак амҩа иқәын. Даараӡак ишыманшәаламызгьы, шьыжьаахыс амҩа иашәаз сҩызцәа ацәа риааит.
Сара сакәзар, алашьцара салыԥшны адәныҟа акгьы злазымбоз ала, схәыцрақәа саашьҭырԥаан ажәытәӡа зны ари адгьыл зыԥсадгьылыз ахаттқәа, кас-касаа, абешлаа рахь еиҭа срыма ицеит.
Ҳаԥсуа ҵарауаҩ, ҳҭоурыхҩҩы ду Шьалуа Инал-Иԥа «Аԥсуаа ретно-культуреи, рҭоурыхи рызҵаарақәа» ҳәа захьӡу ишәҟәаҿы абас иҩуеит: «Ҳара ҳзыхцәажәо ажәытәӡатәи азиамаҷтәи еизааигәаз ажәларқәа – хаттаа (ассириаа ртәала – «хатти», урартаа ртәала – «хатте»), каска, мамзаргьы каскаа (кашкаа), абешла, мамзаргьы абешлаа роуп. Ҳара ҳашықәсԥхьаӡара аҟынӡа XVII-XIII ашәышықәсқәа рзы хеттәи адокументқәа изларҳәо ала (урҭ рбеит Богазкеитәи архив аҿы) Кавказ ахьӡ азҭаз роуп ҳәа иршьоит. Ҳашықәсԥхьаӡаранӡа XV ашәышықәса аҩбатәи азыбжазы афараон Аменхотеп Ахԥатәи исалам шәҟәаҿы «Гага» ҳәа зыӡбахә имоу атәыла, хеттаа, «кас-кас» ҳәа изҿыз ракәзар ҟалап…»
Аҭоурых аҿы хаттааи, кас-касааи, абешлааи ирызку адокументқәа, еиҳараӡак ажәытәӡатәи аамҭа иаҵанакуа, аинтерес ду рыҵоуп. Иаагозар ҿырԥштәыс, ҳаамҭазынӡатәи XII-XI ашәышықәсқәа реихысырҭаан Ассириа ҳәынҭқарс иҟаз Тиглатпаласар Актәи (1115-1077-тәи ашықәсқәа) еиуеиԥшым атәылақәа инапаҵаҟа иааигарацы аибашьрақәа акыр мҩаԥигеит. Уи иигаз ииааирақәа ртәы ахаҳә аҿы иҭыҟҟааны ианырҵон. Убас, иаагозар ҿырԥштәыс, ҳашықәсԥхьаӡараҟынӡатәи 1112 шықәсазы «Аҩадахьтәи амшан аҿтәи атәылақәа 23 сыриааит» ҳәа аҩыра аанижьит. Абарҭ имҩаԥигоз иқәыларақәа раан кас-кассааи абешлааи иҿаҳахьан… драбашьхьан… «Урҭ аҩадахьтәи аӡиас (Аԥсара) аҟынӡа инасцеит» ҳәа иҳәоит џьара.
Иара убасҵәҟьа акәын хаттаа ртәыла аанызкылаз хеттаагьы, кас-касааи абешлааи ирҿагыланы ишықәԥоз… Хеттаа ранҵамҭақәа изларҳәо ала каскаа адгьыл иқәаарыхуаз жәларын, ирыман ақалақьқәеи
абаа хырӷәӷәарҭақәеи. Даҽаџьара «урҭ ҳәахьшьцәан». Аси аԥшыци ирҿатәаны «исуан» ҳәа рзырҳәоит. Иҟалап, рцәа ԥаҳҽуеит ҳәа акәызҭгьы ус зырҳәоз. Иҟалап, ииашаҵәҟьаны урҭ анаптәрақәа рнапы рылакызҭгьы.
Ҳара зыӡбахә ҳамоу аамҭеи Евлиа Челеби иаамҭеи х-нызқь шықәса рыбжьоуп. Аха аҵыхәтәантәи ианҵамҭақәа рҿы арҭаа рыӡбахә дахьалацәажәо «аҳәааӡара рнапы алакуп» ҳәа рзиҳәеит.
Ашьҭахь хышә шықәса урҭ аҭырқәцәа рнапаҵаҟа ианыҟала, аԥсылман динхаҵара анрыдыркыла, ҳәара аҭахума, аҳәааӡара иаҟәыҵит. Аха ҳара зыӡбахә ҳамоу азқьышықәсқәа рнаҩстәи ахҭыси, аԥсылман динхаҵарахь ииасаанӡатәи аамҭеи роуп. Ус анакәха, ҳазлахәаԥшуала, араҟа еидуҳәалаша, еидукылаша рацәоуп.
Даҽаџьарагьы иааигоит – уажәы зыӡбахә ҳамоу ҳашықәсԥхьаӡара аҟынӡа 712 шықәса ртәы. Ассириатәи анҵамҭақәа изларҳәо ала, Саргон Аҩбатәи иҳәынҭқарра аҳәаақәа Каскаа ртәылаҿынӡа инаӡон. Амшын иаԥныз абаагәарақәа руакгьы «Арыԥса» ҳәа ахьӡын.
Еицырдыруа ачех ҵарауаҩ В. Грозныи, анемец ҵарауаҩ Е. Шиуллер, иара убас асовет ҵарауаагьы нарыцҵаны, убарҭ рхыԥхьаӡараҿы ақырҭуа ҭоурыхҩҩцәақәакгьы налаҵаны ишьақәдырӷәӷәоит – хаттаа аԥсуааи аедыгьааи ишырзааигәоу, ишрыдҳәалоу. Насгьы, хаттаа рыбзоурала адунеитәи ацивилизациа иаиуз шырацәоу. Убас, иаагозар ҿырԥштәыс, иахьа адунеи зегьы аҟны ан – мама ҳәа лзырҳәоит, ахатт бызшәаҿгьы ан ишлышьҭаз «мамма» ҳәа акәын. Ирҳәоит уи ахаттқәа рҟнытә хеттаа рахь ииасит, урҭ рҟнытә абырзенцәа рахь. Аҵыхәтәантәиқәа рыла ауп Европа излахыҩыз ҳәа.
…Ҳавтобус ықәҳа Ҭырқәтәыла агаҿа иаваршәны ицон. Сара сахьтәаз азқьышықәсқәа рнаҩсан ари адгьыл
зыԥсадгьылыз ара инхоз-инҵуаз, игәырӷьоз, иҵәыуоз, ииуаз-иԥсуаз, зтәыла, зыжәлар рыхьчараҿы афырхаҵара аазырԥшуаз срызхәыцуан. Срызхәыцуан, избанзар аҭоурых излашьақәнарӷәӷәо ала урҭ ршьа ауп ҳара иҳалоу, урҭ ҳаркьарзуп.
Изакәызеи абри ауаҩ дызҿу… Амҳаџьырра иагаз аԥсуаа уажәы иахьынхо ҳара аԥсуааи аедыгьқәеи ҳазхылҵыз нхон ҳәа ашьақәрыӷәӷәара иаанагои? Ари аҩыза азҵаара аԥхьаҩцәа ишәызцәырҵыр ауеит. Убри азы иааркьаҿӡаны акәзаргьы, иара Ҭырқәтәыла аҭоурыхгьы ҳәатәуп.
Аҭырқәцәа Ҭырқәтәыла иқәнагалеижьҭеи зқьышықәса заҵәык роуп иҵуа. Абжьаразиантәи уахь инеит. Абырзенцәа ахцаны иааныркылт уи аҭыԥ. Абырзенцәагьы ирыԥсадгьылӡамызт… Уаанӡа аҭоурых излаҳәо ала, раԥхьаӡа изыԥсадгьылыз хаттаа роуп, аԥсуааи аедыгьқәеи зхылҵыз ҳәа иршьо. Ус анакәха аԥсуаа амҳаџьырра рцара машәыршәа иҟамлаӡеит, ажәытәӡатәи рыԥсадгьыл ахь ихынҳәит ҳәа ҳҳәар ауама? Мап, ус аҳәара ауам. Аҭоурых аҿы ажәларқәа рҭыԥқәа ааныжьны даҽа ҭыԥқәак рахь, даҽа дгьылқәак рахь рцара изныкымкәа иҟалахьан. Уажәы убарҭ зегьы анкьаӡа иахьыҟаз рыдгьылқәа рыԥсадгьыл ауп ҳәа аҳәара ауам, иагьиашахом.
Амала, сара стәала, аԥсуаа Ҭырқәтәыла иахьнанагаз изықәшәаз, ирхыргаз (урҭқәа ртәы уашьҭан иаҳҳәоит) атәы ҭынч аҳәара уадаҩуп, аха иаламӡит, ажәытәӡатәи хаттаа рыдгьыл аҳақ акәу, дара рҳақ акәу здыруада, амала Анцәа дырзылбааԥшын илыԥха роуит, еиқәхеит. Уимоу иахьа уаареигәырӷьаратәы еиҵагылангьы иҟоуп.
Ҳарҭгьы, уахынлаҵәҟьа ҳааҭымгылаӡакәа ҳавтобус ахы ахьхоу дара рахь ауп.
Адырҩаҽны (сентиабр 10), ҳавтобус ашьхацәҳәыра иагәылгаз, иҭбаа-ҭыцәӡа, ишшәырӡа џьара машәыршақәгьы ҭаҟәа-ҭасырҭак змамыз амҩа ианыршәланы ицон. Ҳахьынаԥш-ааԥшлакгьы, ҳарӷьарахьгьы ҳармарахьгьы ҳазқәыԥшуаз – зны ицәаԥшьӡа, даҽазных еиқәаҵәа-самсалха еиҟәыжәжәа ишьҭаз асакара акәын. Џьара-џьара Египеттәи апирамидақәа реиԥш х-ганк, ԥшь-ганк змаз адәагәҭа иаагәылҳәҳәоз аҳәыгәрақәа цәырҵуан. Излаабоз ала уи ашьхацәҳәырагьы ус баша иаанрыжьырц ргәы иҭаӡам Ҭырқәтәыла. Ана-ара иаабон аҭаҭынрҭақәа, азараҟьала ирҭәыз амхырҭақәа, дара убарҭгьы ублаҿы иааиртә иҟамызт: аҭаҭынрҭақәа ракәзар – ивҵиааӡа адгьыл рхы ахьааҵдырҳәҳәаз ус иагьаанхеит ихача-хачаӡа, азараҟьақәагьы урҭ шышәҭызгьы, дара ишырҟазшьоу еиԥш, амрахьы ишхьаҳәызгьы уи ирыцҳанамшьеит. Абыржәы мцабзк нарыхҟьазшәа ихыблаа-хыблааны игылан. Ҵоуп, инеиԥынкыланы цаметла иҭачаԥаз аӡықәҵарҭақәа аабон, амала амра цеира аԥшәымара ахьауа ари асакара рызхара аӡы рҭамлозар акәхап урҭ…Уи ауп ҳгәы зырхәанчаз, уимоу, анаџьалбеит абарҭ рҩызцәа аҭыԥқәа рҿы аума аԥсуаа ахьынхо ҳәа еибаҳамҳәаз азҵаара аӡәаӡәала ҳхаҿқәа ирныԥшуан. Ахәҭакахьала, сара Ҭырқәтәыла ҳалалеижьҭеи сзызхәцуаз уи акәакь ажәытәтәи аҭоурых насымпыҵаба ицеит. Уи ацынхәрас сҿаԥхьа иаацәырҵит амҳаџьырра иадҳәаланы ҳажәлар рҿы иаанхаз, угәы ҭызшьаауа, ҳхәы-ҳжьы зыргыло, амца узыркуа, ажәабжь хлымӡаахқәа, алегендақәа…
Баша ирымҳәозаарын ҳабдуцәа, рабдуцәа рыла иҭәыз аҭырқә ӷбақәа Аԥсны агаҿа ааныжьны амшын ианынхылоз, зхы ззымҟажоз – ркьарахәқәа рлымҳа ашьаҭа инадкыланы, рыблақәа ҭраа рыԥсадгьыл ашьхақәа шеиԥхьыршьшьаауаз ари адунеи аанрыжьуан ҳәа… Мамзаргьы ари аҩыза амҩа хьамҭа иашьцыламыз,
иазыҟаҵамыз ажәлар шабо ианалага, амшын-ӡы ажәра ишалагаз, убри иахҟьаны амгәа-хьаа ҿкны ишрылалаз. Ишыннарҵәаз. Аӡҟы дызцәыԥсыз ан – лыԥшқа иԥсы ҭазшәа амышәкәан дылаҵаны, дылгәыдырӷәӷәала, длаӷырӡышо ауаз-гарашәа шылҳәоз, аха ианлыҵырдыраа длымжәаны амшын далазыжьыз аҭырқәа димҵасны, длыма ларгьы амшын аҵахь дышцаз. Аҵыхәтәаны, Ҭырқәтәыла – Самсунынӡа, Трабзонынӡа инеиз аӷбақәа ианырҭыҵуаз – ранацәа, раҳәшьцәа, рхәыҷқәа ирымкәкәааны, ахацәа хазы иналхны ашәақьқәа надыркны аибашьрахь ишдәықәрҵоз. Иаанхаз рыбжеиҳараҩык Ҭырқәтәыла агаҿа ишаванҵәаз. Нас егьырҭ еиханы ашьхарахь ишдәықәлаз. Амҩан ацәҳәыра, адәы-сакара иахымсрада ԥсыхәа шыҟамлаз, иӡышны мацара заҟаҩ рыԥсҭазаара иалҵзеи…
Схәыцрақәа исызцәырыргаз абри асахьа Ҭырқәтәыла ашьха-цәҳәыра ҳахысны ҳахьнеиуаз сыбла ихгылан.
Иҟалап 120 шықәса рнаҩсан уажәы втобусла ҳазнысуаз амҩа акәызҭгьы усҟан урҭ знысыз.
Мызкы анаҩсан Ҭырқәтәылантәи Аԥсныҟа иҳазнеиз Саадаҭин Акәаӡба, Аҟәа агаҿа акаҳуажәырҭа аԥхьа ҳанеицәажәоз «Аурыс ҳәынҭқар Аԥсны ҭарцәны, Аԥсны адгьыл иҭахын, аҭырқә сулҭан аибашьцәа иҭахын – убри ауп амҳаџьыррагьы зыхҟьаз» ҳәа ииҳәахьаз иажәақәа уажәы слымҳақәа ирҭаҩуеит.
Ҭырқәтәыла ҳагәылсны ҳцон аԥсуаа еиҳа рҽеидкыланы иҟоуп ҳәа ззырҳәоз аҭыԥқәа руак ахь – Адаԥазарҟа. «Имгәыӷкәа иԥсхьада», абри аҩызаҵәҟьа уаҟа ишԥаабари ҳәа ҳгәыӷны…
Адаԥазар аԥсуаа рацәаны ишынхогьы, уимоу, ашьҭахь излеилаҳкааз ала – Сҭампыл иҟоу рхыԥхьаӡара ишеиҵамгьы, сара стәала аԥсуаа жәларык, милаҭк раҳсабала Аԥсны аиԥш Ҭырқәтәылагьы еиқәырханы измоу ақыҭа ауп. Ҵоуп, ақалақь иацуп культурала аизҳара, малла-шьалла зҳәаз еиԥш аҽеибыҭара. Уи иалҵшәоу шырацәоугьы, иамоуп агхақәагьы маҷымкәа. Убарҭ зегьы иаарылкааны иазгәаҭатәу, иарбан милаҭзаалак азы ихадараны иҟоу абызшәа – ақалақь аҿы амч ахәкәадахо ауп. Аиҳараӡак уи зцәыӡуа ахәыҷқәа, аҿар роуп.
Мшәан, ус ауми ишыҟоу ҳара ҳҿгьы…
Ус анакәха, араҟа Аԥсны ҳаԥсуа бызшәа аиқәрхараҿы ақыҭа иааннакыло аҭыԥ аҩызаҵәҟьа еиԥшуп, Ҭырқәтәылан аԥсуа бызшәа аиқәрхараҿы уатәи аԥсуа қыҭақәа иааныркыло аҭыԥгьы.
Убриазоуп Адаԥазар ҳаннеи адырҩаҽныҵәҟьа гәԥҩык аҩызцәа ишьақәрӷәӷәаз, ҳазқәымныҟәар ҟамлоз апрограмма агәхьаа мкыкәа, ақалақь акалҭқәа рҿы ишьҭоу аԥсуа қыҭақәа рахь ҳаздәықәлаз…
Зегь раԥхьа ҳназыдгылазгьы Каилар ҳәа изышьҭоу ақыҭа ауп. Аԥсны иҟоу аԥсуа қыҭақәа ирыдукылозар, зегьы реиҳа изеиԥшу Кәтол ауп. Кәтол еиԥшҵәҟьа Каилар ақыҭа ахьышьҭоугьы каршәроуп. Каилар ахалагь акәым, ҩба-хԥа сааҭ рыҩнуҵҟа (аамҭагьы уаҳа ҳамамызт) ҳазлысыз егьырҭ ақыҭақәагь ахьышьҭоу каршәроуп.
Каилар агәаҿы еизаны иҟаз ақыҭауаа ҳрыхҭыгәлеит. Ақыҭа ахы (ақыҭа аиҳабы ус ауп ишизырҳәаз) Ниҳаҭ Пасаниа инапхгарала уаха-саха ҳәа аусура иаҿын.
Аԥхьа санынарылаԥш «аколнхара еиҿкааны ирымоума» аасгәахәт. Избанзар, уаҟа, Ҭырқәтәылан – ақалақь аҿы акәзааит, ақыҭан акәзааит зегьы дара рхатә усқәа рымоуп, рхатә усқәа ирҿуп. Иаагозар, ақыҭан дгьыл ҿаҵакгьы убом аӡә иитәым. Аха ари аҽны, еиҭасҳәахуеит – аҿаргьы, зықәра нықәсхьаз абыргцәагьы ақыҭа агәы аҿы еизаны аус еицыруан. Ашьҭахь излеилаҳкааз ала, урҭ џьарак, ҭыԥк аҿы еизаны уск рнапы ахьалакыз – мзызс иамаз ҳара ҳакәзаарын. Аԥснынтәи инеиз иаҳԥылараны иахьыҟаз рқыҭа агәаҿы ҳахьрыдыркылашаз аҭыԥ дырхион. (Снаԥыҩлан исҳәоит – адырхаҽны уа ҳаннеи иаабеит – уи адәы ииаҵәҟаҟараӡа шьац-ҿыцла ишыхҟьаз, аган аҿы – ашьаԥа ргылан, уи аԥхьа нырцә – ақыҭауаа рзы астадион аҿы еиԥш атәарҭақәа ҟаҵан. Аха уи зегьы адырхаҽны акәын).
Ажәлар ҳакәшеит…
Азҵаарақәа… азҵаарақәа… еиҭа азҵаарақәа…
Ҟаилар шәи ҩажәа ҭӡы нхоит. Абар даргьы: Ебжьноуаа, Цәҩаа, Қапаа, Ҷанаа, Габниаа, Дарымбаа, Аҭеибаа, Ацәеибаа, Ажьиаа, Барцыцаа, Гәмсыҭәаа, Тәанаа, Нахьариаа, Ҭаскәачаа, Папаа, Ҳагәшьаа, Еныкьаа, Ҭраа, Қыцәаа, Кәпалаа, Амҷаа, Гамсаниаа, Палаа, Башныхәаа, Ҟаитанаа, Чқәниаа, Кәарҷиаа, Гәмаа, Лакәиаа.
Каилар дук иацәыхарам Ахбалықь, Ԥсырӡха, Кәзмықә ақыҭақәа. Уаҟа инхоит: Аграа, Мықәаа, Ачаа, Еқәсаа, Ҭыршаа, Палаа, Қапаа, Папаа, Калцаа, Гечаа, Абашьаа, Инаԥҳаа уҳәа егьырҭгьы.
Ҩба-хԥа сааҭ рыла арҭ еиқәаҳаԥхьаӡаз ақыҭақәа еихатә уардынла (ус ауп амашьына ишазырҳәо уатәи ҳашьцәа аԥсуаа, иагьиашоуп сара стәала, избанзар, ауардын, уарла-шәарлоуп акәымзар, ақыҭангьы ахархәара иаҟәҵхьеит: ус анакәха, уи ахьӡ хәыҷы-хәыҷла ҳбызшәа иагәылаӡамызшәа инаҳампыҵаба иӡуеит, ус шаҟа ҳцәыӡхьоугьы здыруада) ҳрылсит. Ҳрылсит ауп акәымзар, ҳааҭгылан хазы-хазы аԥсуа қыҭақәа хыхь-хыхьла акәзаргьы иҭаҳҵаартә, еилаҳкаартә ҳзыҟамлеит. Амш
иалаҳхызгьы ҳақәымҿиеит – уи аҽны хәҳахәҭра мшызаарын, зегьы Адаԥазарҟа ицеит. Ажәакала, дара уахь инеит, ҳара – арахь ҳааит… Џьара-џьара хыц-ҩыцқәак иаабоз, дара урҭгьы аԥсшәа ааибыҳәан, хыма-ԥсыма зҵаарақәак нараҳҭон. Уажәгьы слымҳа иҭаҩуеит: «Ҳара ҳашшәзыԥшыз ҳаблақәа кьаҳәит… ишәааишьозеи… ишәцашьоузеи… уаха сҭаацәа анааилак ирасҳәозеи?…» ҳәа дӷызы-ӷызуа (сымҩашьозар, Абалықь ақыҭан ауп) Минсур Шьаҳир-иԥҳа Агрба лыбжьы. Ус сҳәеит ҳәа, уажәы схәыцуа салагар, ҩба-хԥа сааҭ рыла маҷгьы ҳалҳмыршаӡеит. Егьырҭ зегь ракәым Цхинара ақыҭан аџьаама аҭаларагь ҳалшеит…
Аџьаама атәы анцәырзга, иахьа уажәраанӡагьы ҳара уиазы иҳамоу агәаанагара зынӡаскгьы ииашам. Ауахәама ҳанҭало, адинхаҵара иацәыхараҵәҟьогьы иџьашьаны ауп ақьырсиан культура ҳшахәаԥшуа: уа иҩныҩуа амелодиа ҳшыхнахуа еиԥш ауп асахьаҭыхымҭақәа икыдугьы ҳаблақәа шхыркуа. Ус ҟамлашьа амаӡам ажәлар ркультура еихаҳауа шәышықәсала, зқьышықәсала иахьаауа.
Убасҵәҟьа ахатә культура ду амоуп аԥсылман динхаҵарагьы, убри ахыԥхьаӡараҿы – аџьаамагьы.
Ҳара иаадыруазароуп – иарбан динхаҵаразаалак – ауаа рбзиабара, реилибакаара, рыҳалалра арӷәӷәара акәымзар, рӷыӷкра, рҵәылеибахра ишазкым. Уи аганахьала хынҩажәижәаба шықәса рыҩнуҵҟала цәгьарамзар бзиара алаамгеит.
Адунеи аҿы иҟоу адинхаҵарақәа раасҭа зықәра маҷу акоуп аԥсылманра. Уи адинхаҵара амаҵзуҩцәа излаҳарҳәаз ала, анцәа ҳәа иршьо – адунеи иқәу ауаатәыҩса зегьы дырзеиԥшуп. Ус анакәха, аҭаацәара егьа идузаргьы – аби ани рыхшара шырзеилымхуа, еиԥшны ишырбо еиԥш ауп адинхаҵарақәагьы шеиԥшу – убриазоуп рхықәкы – ауаҩы иҩнуҵҟатәи дунеи аизҳара изазку.
Аԥсылман динхаҵара абриаҟара ҳзазааҭгылаз – Ҭырқәтәылан инхо ҳашьцәа – аԥсуаа уи даара ирылаҽны
иахьыҟоу, амаҵгьы ахьыруа ауп. Изларҳәо ала, џьара-џьара аҭырқәцәа раасҭа аԥсуаа аԥсылманра рҽаларԥс иркуп. Ибзиоу, ицәгьоу ус иахьыҟоу? Азҵаара ас ақәыргылара – ииашам. Зегь реиҳа еицәоу, зегь реиҳа ишәарҭоу – акгьы агәра амгароуп. Уи ҳара хынҩажәижәаба шықәса рыҩнуҵҟа ҳаԥсҭазаара аԥышәала иаабахьеит…
«Аԥсны аџьаама џьаракыр игылоума?» – ари аҩыза азҵаара изныкымкәа-иҩынтәымкәа иҳаҳаит.
Ижәбома закә мчу иамоу адинхаҵара.
Ус сҳәеит ҳәа «аԥсылман-гәҭылса ҳәа ззырҳәоз аԥсуаа анкьаӡа иқьырсианцәан, ашьҭахь ауп ианԥсылманцәахаз. Ажәакала, урҭ аҩ-динхаҵаракгьы ирхысит. Амала, сара стәала, арҭ адинқәа иреиҳау даҽак ҳамоуп ҳара – сара сызҿу иахьа уажәраанӡагьы наукала цқьа иҭҵаам, адунеи ажәларқәагьы ирбартә-ираҳартә аҟынӡа иҳазхамгалац – «ҳаԥсуара» ауп», ҳәа ицәажәозгьы дсыниеит Ҭырқәтәылан. Изызӡарызеи, иара сара схаҭагьы уи ииҳәаз сақәшаҳаҭуп. Амала еиҭасҳәоит, уатәи ҳашьцәа рыԥсылманра ҳқьышә иқәҵаны ацәажәара шҟәыӷарам. Ус аҟаҵара амдырра иаҵанакуа анаҩсангьы, ҳажәлари ҳаԥсадгьыли реиқәхараҿы иԥырхагоуп. Ус анакәха, уеизгьы-уеизгьы ҳаԥсадгьыл ахь ҳамгьежьыр ҟалом ҳәа иқәгылоу ҳашьцәа ианырҭахха, аџьаамагьы рзыргылатәуп.
…Ҳашьцәа рылабжышқәа хаддыла, рыблақәа ҭраа иззыԥшу рыԥсадгьыл ахь игьежьыроуп… қыҭа-цыԥхьаӡа аџьаамақәа ргылатәыс иҳаургьы – иагьыргылатәуп, ианаҭаххагьы – урҭ рышҟагьы инеитәуп…
Еиҭасҳәахуеит, ҳаԥсадгьыли ҳажәлари реиқәрхара аус иахәоны иҟоу иарбанзаалак аҵәгьы алаҵатәым, аганахьалагьы иаҩстәым…
Ԥсырӡха ақыҭан Аԥсны ахсаала зсыркыз аӡӷаб қәыԥш, Амлан Пап-ԥҳа «абри сыԥсадгьыл аума» лҳәан, лнацәкьарақәа ҵыс-ҵысуа, лнапсыргәҵала ахсаала лшьышьуан.
Амлан илдыруеит адунеи аҿы лара лзы зегь реиҳа ихадараны иҟоу Аԥсадгьыл шакәу… Уи ус шакәу аадыруазароуп ҳаргьы….
Сара Ҭырқәтәылан дызбеит ахшара змамыз аԥҳәыс. «Аԥснгьы имаҷӡам ус иҟоу, уаҟа аӡәы дубазар митә ҟалама?» ҳәа сашәҳәаргьы ауеит, шәагьиашоуп. Амала сара исдырбаз, лықәра акыр ишнеихьоугьы, ажәлар рҿы ишырҳәо еиԥш, иахьагьы амреи амзеи реиԥш длашоит, убриаҟара убла зыдхало ԥҳәыс ԥшӡоуп. Аԥхьа даарыцҳасшьеит, аха иҟаз-шыҟаҵәҟьаз ансарҳәа – дџьасшьеит.
Уи аԥҳәыс лхаҵа дҭырқәоуп, ус лахьынҵас илыман. Ахшароура мап ацәылкт. Уи иахҟьаны лхаҵеи лареи аилыҵра аҟынӡагьы инеибагеит, аха иԥҳәыс бзиа дибозаарын, лныжьра илымшеит. Ларгьы лхаҵа бзиа дылбозаап, аха «сыԥсуа жәлар ирыцымло, сыԥсадгьыл Аԥсны аҵеира иаԥсамхо, уи ахьчара злымшо сыӷра дышԥаҭиаауеи» ҳәа мап лкызаап.
Ари исаҳаз зназы иџьасшьеит, илакәысшьеит, аха ашьҭахь сылахь акаҷыра еизнарҵәеит, сархәыцит. Сыхәҭаахьала – уи аԥҳәыс лҿаԥхьа сшьамхы ларсны, схы ласырҟәуеит…
Абри инадҳәаланы еиҭа цәырызгар сҭахуп даҽа зҵаарак. Уажәадагь салацәажәахьеит акьыԥхь аҿы, уи ауп еиҭа ицәырызгарц сҭахуп ҳәа зысҳәазгьы. Сызҿу – ачечен жәлар рҿырԥшы ауп: ҩажәижәаба шықәса ирҭысыз аԥҳәызба, хаҵа имцаз, ма атәым хәыҷы дааганы длааӡароуп, мамзаргьы ахшара длоуроуп… Ахаҵа дышлымамгьы уи хьымӡӷым, уимоу, Аԥсадгьыл аҿаԥхьа, лыжәлар рҿаԥхьа луал-ԥшьа налыгӡеит ҳәа рҳәозаап, зегьынџьарагьы ҳаҭыр лықәҵаны ицәажәозаап.
Сара стәала, зегьы рхыччара аасҭа, ҳаԥсадгьыли ҳажәлари реиқәрхараз зегьы иҳахәаша аус азхәыцрахь ҳаиасыр ахәҭоижьҭеи акрааҵуеит.
Ԥсҳәы амала ицаны иааз ҳәа шырҳәо еиԥш, Ҭырқәтәыланӡа ҳнеины Ҷлоу ақыҭа ҳналамԥшӡакәа Аԥсныҟа ахынҳәра хьымӡӷ дук еиԥш иаҳшьеит Аҟәатәи аҩнымаҭәаҟаҵарҭа афабрика адиректор Кәасҭа Ҷолокәуеи сареи. «Кәасҭа Ҷлоу ибарц зиҭаху еилкаауп – иаргьы д-Ҷлоутәуп, аха уара узусҭада?» ҳәа зны-зынла азҵаара схы инасҭалон. Абшьҭрала акәзар – с-Мықәтәуп, с-Џьалтәуп, амала схәыҷрашықәсқәа зыдҳәалоу – саншьцәа рқыҭа Ҷлоу ауп. Иара абыржәы сықәра акыр ишнеихьоугьы, зны-зынла схәыҷра иадҳәаланы избо сыԥхыӡқәа Ҷлоуҟа ауп срыма иахьцо. Ус акәхап, ауаҩы ихәыҷра, иқәыԥшра зыдҳәало аҭыԥ иԥсҭазаараҿы амч ҷыда аанахәозар акәхап.
Ажәакала, Кәасҭа Ҷолокәуеи сареи ҳҩызцәа ҳаҽрыцәӡаны, Џьамал Адлеиба (ари ауаҩы уажәы Адаԥазар дынхоит, Гиолџьық ақалақь аҟнытә иааз иашьа аиҳабы Ниҳаҭи иареи асасааирҭаҿы иаҳҭааит, урҭ ажәытәан Ҷлоу инхон) ҳиманы ддәықәлеит Ҷлоуҟа. Аҭырқәцәа уи ақыҭа ишашьҭоу Караԥинар ҳәа ауп.
Алымҩанык Џьамал Ҷлоу иазкыз ажәабжьқәа ҳаиҳәон. Ҳамҩагь нахаран – Адаԥазарнтәи Ҷлоунӡа ҩынҩажәижәаба километр раҟара бжьоуп. Ақарџьа ақыҭан шәи ҩажәа шықәса рнаҩсан Аԥснынтәи уахь инеиз Амаршьан иргылаз аҩны ҳирбеит… Усҟан азы уи акалҭ иаҵанакуаз зегьы ԥсыуа қыҭақәан, аха ашьҭахь хәыҷы-хәыҷла, аиҳараӡак аҵыхәтәантәи ажәашықәсқәа рзы аҭырқәцәа ааны ирыланхо рҿаархан, аԥсуаа урҭ ирылаӡҩеит…
Ҷлоу ҳнаӡаанӡа ҳаԥхьа иаацәырҵит Ахьацара ақыҭа: арӷьарахь – Ачаа ирынхарҭан, армарахь – Адлеиаа рҩнқәа гылан… Зынӡа ҩажәижәаба ҭӡы рҟынӡа ыҟан… Урҭ ргәылара иҟаз Баҷкәраа рынхарҭагьы надкыланы, уажәазы ԥсыуа ҭӡык иадамхаргьы иаанханы иҟам.
Ҳаихатә уардын аанҿаст Ҷлоу ақыҭа агәаҿы. Џьамал днаҳаԥызан – акрыфарҭа ҳныҩнеигалт. Ателевизор акын. Ҷкәынцәақәак адтәалан. Аха урҭ рахь дымнеикәа, ҳахьыныҩнашылаҵәҟьаз астол иахатәаз ҩыџьа абыргцәа аԥсшәа нареиҳәан, «арҭ Аԥснытәқәоуп”» ҳәа ҳадирдырт.
…Џьамал ҳаԥхьа днагылан Ҷлоу ақыҭа ҳалсны иаабеит. Излеилаҳкааз ала, анкьа иаԥсыуа қыҭа цқьан. Аха уажәазы иаанхаз хынҩажәаҟа ҭӡы роуп. Дара урҭ анхарҭақәа рыбжеиҳарак рҿы иубогьы быргцәоуп, аҿар – ақалақьқәа рахь ицеит.
Џьамал ҳиманы Адлеиаа рхәы ҳәа изышьҭоу ахь ҳхалт. Уантәи ақыҭа унапсыргәыҵа иқәушәа уалаԥшуеит. Аҩада – ииашаны Аԥсны иҟоу Ҷлоу иахчну Ԥанаҩ уаҿаԥшуазшәа ашьхарԥқәа убоит; алада аиҩхаақәа урыбжьыԥшны амшын агәы ухыԥшылоит.
Зегь реиҳа иахьыҳараку ахә қәацәраҿы – хышә-ԥшьышә шықәса зхыҵуа аџь џар-џаруа игылоуп. Иаакәыршаны нышәынҭрақәоуп. Амала, аџь инацәыхараны иҟоу анышәынҭрақәа аҩырақәа зну абаҟақәа рхагылоуп, аџь ааигәа-сигәа, насгьы уи амҵан зыԥсыбаҩ анышә иамадоу хыц-ҩыцқәак рҿы ахьатә масарқәа рхарсуп, аџь-ҵла амҵаныҵәҟьа иҟоу анышәынҭрақәа рҿы ахаҳә башаҵәҟьагь шьҭам.
– Арҭ Аԥснытәи мҳаџьырра арахь иаанагаз рнышәынҭрақәа роуп, – ҳацәажәара даҿын Џьамал, – арыцҳақәа, ирхадырсшаз амасарҵәҟьа злаԥырҟашаз аихаҵәҟьа рымамызт. Урҭ зықәшәаз, арахь иаазгаз, амыҟәмабарақәа ирхыргаз издыруа ҳәа иԥсы ҭаны аӡәгьы даанымхеит.
– Аԥсуаа ирхыргаз агәаҟрақәа зегьы збаз, издыруа абри аџь-ҵла ауп, изцәажәом акәмзар, – иҳәеит, луанытә даақәыԥсычҳан, Кәасҭа Ҷолокәуа.
Сара Адем Маҳариа рабдуцәа рзы ииҳәаз сгәалашәеит:
«…Аҳәса ахшара данроулак, аӡҟы иҷапан злахырҵәозҵәҟьа рымамызт. Ақыҭауаа злахандеиуаз рмагана
заҵәы ҿыӡәӡәааны иалахырҵәон…». Нас зыԥсҭазаара иалҵуаз рнышәынҭрақәа ирхадырсуаз амасар злалырхрыз? Убас уи аџь-ҵла ашьапаҿы зыԥсыбаҩқәа амадоу иреиуоуп: Ҷолокәуаа, Абыхәаа, Аџьаа, Адлеиаа…
Даара ҳзырхәыцыз даҽа-ажәабжькгьы ҳаиҳәеит Џьамал:
– Абанҭ ижәбо амжәақәа – ҳабдуцәа Аԥснынтәи иааргаз мжәақәоуп. Ҳарҭ – амҳаџьырра иаанагаз рԥацәа, рмаҭацәа урҭ амжәақәа иԥшьоу аҵлақәа реиԥш ауп ишаабо. Ҷлоу ақыҭан раԥхьа иаанагаз аҭырқәа иааихәаз анхарҭаҿы игылаз амжәа аԥҟара далагеит ҽнак. Али-ԥси рыбжьара ақыҭа иахыҩит уи ажәабжь. Хәыҷи-дуи зшьамхы инанагоз еишьҭеибаҵа ианааи – амжәа абаҟахыз, иԥҟаны икаижьхьан. Ҳаззеизаз анидыр – цәгьарак зуз иеиԥш ицәымыӷхеит, илахь еиқәнаҵеит. Изхысҳәаауа, уиижьҭеи аҭырқәцәагьы ҳамжәақәа ирылакьысӡом.
Ҳара ҳамҩахыҵит Ҷлоу ақыҭан зегьы иреиҳабу Фаҳри Ҷолокәуа иахь. Иашҭа агәҭа игылаз аҵла ашәшьыраҿы ҳтәаны аицәажәара ҳаҿын. Кәасҭа альбом «Абхазиа» ҳамҭас ириҭеит. Агәыла-азла еизаз альбом абӷьыцқәа еихыршәшәо Аԥсны ақыҭа, ақалақь зҳәаз еиԥш, еиуеиԥшым акәакь ссирқәа ртәы узырбоз асахьақәа рыблақәа ҭраа ирыхәаԥшуан. Ус Фаҳри дааҳҿаԥшын, ҿааиҭит:
– Ҳқыҭа ԥшӡами?
– Даара қыҭа-бзиоуп, қыҭа-ԥшӡоуп, – сҳәеит сара, аха убраҟагьы сҽысзаанымкылазт инацысҵеит, – шәабдуцәа иаанрыжьыз Аԥсны иҟоу Ҷлоу Лаганиахә ҳәа захьӡу хә-ҳаракык амоуп. Уа унықәгылан ақыҭа уаналаԥшлак, улышьамхышгылан «анцәа ухьышьаргәҵа сакәыхшоуп, адгьыл аҿы абри аҩыза акәакь ахьаԥуҵаз» ҳәа уматанеиуеит аԥхьа, нас уанааиԥхьхәыцаалак «ҳабдуцәа ҭахозҭгьы – абра иҭахандаз, абри аҩыза ашьам ҭыԥ шԥаанрыжьуаз» ҳәа ауаз умҳәарц залшом – сҳәеит.
Ишызбоз, ԥшьынҩажәи акы шықәса зхыҵуа Фаҳри иқьышәқәа аақәац-қәацан: «Ус ауп, дад, ааи ус ауп. Ҷлоу, Ҷлоу ҳәа уажәы-уажәы баша игәалаимыршәозаарын сабгьы… ех, сабиц, сшьамхқәа сыххәыцуам, сажәгәшьеит акәымзар…» – иҳәеит.
«Акәымзар…» иациҵарц ииҭахыз? Ари аҩыза аамҭа сзырбаз, мышкы иадамхаргьы сымԥшыкәа шьапыла акәзаргьы сдәықәлон ҳәа аума ииҳәарц ииҭахыз?
Ҩбаҟа ажәа Ҷлоу ақыҭа ахьӡ ахьынтәаауазы. Ҭырқәтәылан, Ҷлоу ақыҭан инхо Ҷолокәуаа ргәаанагарала – дара рыжәла аҟнытә ауп иахьаауа. Ақыҭа ахьӡи дара рыжәлеи ахьеихаршало анаҩсангьы, ус рҳәартә излаҟоу исаҳаз ҭоурыхтә жәабжьқәак ҵаҟа сырзааҭгылоит.
Сҭампыл асулҭанцәа рмузеи аҿы иубоит ицәыргақәҵо аҳәа дуқәа ԥшьба. Урҭ зтәыз – хаҭала асулҭан дзыхьчоз аҟарулцәа реиҳабы Шьаҳан Ҷолокәуа иакәын. Уи иашьа аурыс ҳәынҭқар изааигәаз, имаҵ зуаз афицарын. Шьҭрала аҳәынҭқар изааигәаз адуель аҿы дишьит. Убри аҟнытә аишьцәа аҩыџьагьы Петербург ааныжьны, ибналаны Ҭырқәтәылаҟа ицеит. Уаҟа ауп Шьаҳан дахьҭаацәарахаз, асулҭан иҟарулцәа реиҳабы иҭыԥ аҟынӡагьы маҵурала иахьизҳаз. Ҩыџьа ахшара иман: иԥа Хусини иԥҳа Лукиеи. Иԥҳа Лукиа ашьҭахь асулҭан иҳәсақәа дыруаӡәкхеит. Шьаҳан иаҳәақәа рнаҩсан, амузеи аҿы иара убас ицәыргақәҵоуп уи исааҭ, иҟама, насгьы иԥҳа Лукиа лыҩнымаҭәа. Изларҳәо ала, Аԥснынтәи Ҭырқәтәылаҟа Ҷолокәуаа згаз, насгьы ашьхара ашьапаҿы аҭыԥ алхны Ҷлоу ахьӡызҵазгьы иара иоуп. Иуасиаҭ ажәа нагӡаны – иԥсҭазаара даналҵ Ҷлоу дганы анышә дамардеит, иқьашанагьы уаҟа ауп иахьыҟоу.
Ҷлоу ныжьны Адаԥазарҟа ҳгьежьит Кәасҭеи сареи. Алымҩанык зыӡбахә ҳамаз инҳажьыз ақыҭа акәын, Ҭырқәтәылан инхо ҷлоуаа рыӡбахә акәын….Уаҟа рдац-ԥашә ӷәӷәаҟацаӡа ишыҟоугьы, ахәыҷы инаиркны иҟәашӡа ишлахьоу абырг иҟынӡа рыԥсадгьыл Аԥсны аӡбахә анырҳәо рхы-рҿқәа цәышхоит, рбыжьқәа ҵыс-ҵысуеит, мцак рыцраланы ишабылуа рнубаалоит.
Абри аԥшьбатәи сыстатиагьы хсыркәшар сҭахуп, шьҭрала и-Ҷлоутәу, уажәы Адаԥазар инхо Џьиҳан Адлеиба исиҭаз иажәеинраала ала. Ажәеинраала иагу-иабзоу ҳәа поетк иҩызшәа иазнеитәым, араҟа изаазгазгьы уи Аԥсадгьыл абзиабара, агәыблра, агәхьаагара ахьагәылжжуазы ауп. Абар уи ииҳәо:
Снышә-ԥшӡа, сыдгьыл-ԥшӡа, сӡы-хаа,
Сыдгьыл-ԥшӡа, сгәы, сыԥшӡа, сыхаа.
Уара уахь сықәԥшуеит, усымбозаргьы,
Снапы узысҟьоит, иумбозаргьы.
Ҽынла амра сахәаԥшуеит сылақәа ҭраа,
Уахынла амза сахәаԥшуеит сгәы ҭыууа.
Амреи амзеи ушырбауа здыруеит,
Урҭ санрыхәаԥшлакь узбошәа сҟалауеит.
Сгәы иалоуп бзиарак ахьудсымҵаз,
Ҳаицәыхараны ҳаишеит анцәа ҳазшаз.
Рыԥсы иамеигӡо урыхьчеит уа аԥсуаа.
Д-лашаран ҳаԥхьа дгылоуп Дырмит Гәлиа.
Сгәырӷьоит ҳхатәы дгьылк ахьҳамоу,
Ҳмахәҿа, ҳгәы ӷәӷәоуп Аԥсны уахьҳамоу.
Уара уанҳамам аҽны ҳарҭ ҳзыԥсоузеи?
Уара узыҳәан иҭымҵуазар ҳаԥсы зҭоузеи…
Ҳабаҩ, ҳжьы, ҳнышә, ҳаԥсы уоуп уара,
Уара уанҳамоу аҽны ҳаԥсыуаауп ҳара.
Уҳахьчауеит аԥсуаа ҳажәҩахырқәа еидҵаны,
Уҳаргылауеит абас ҭацак леиԥш уԥшӡаны.
Жәеинраалак, шәак ҳаҩуазар – уа улыоуп,
Ҳаҽхәауазар, ҳаччауазар – уа уылоуп.
Уԥшӡара змаҳаз адунеиаҿ днымхеит.
Иаҳдыруа ахәҷала адунеи удҳардыруеит.
Инагӡаны ирзыҩӡом уԥшӡара зыҩқәаз,
Анцәа еиԥш ихәцуада, анцәа иоуп узырԥшӡаз.
Амшын ушьапқәа аӡәӡәауеит, ақәа акәзар – ухы…
Даҽа ԥшӡарак рымоуп ушәырқәа, умхы.
Ас харантәи узхәыцра акәӡам сара исҭаху,
Ари аԥхынра исфарц сҭахуп сбысҭахәы.
Сабду Шамиль, иаб Мкыд иҭаацәа Ҷлоу иҟоуп,
Сан д-Акаԥҳауп, Абыхәаа, Қапба, Жьиаа сзыҟоуп.
Сысаламқәа сызраҳә Аԥсны иҟоу аԥсуаа,
Рнапқәа сыргәыӡуеит, игәдыскылоит сыуаа.
Рылақәа срыгәӡуеит сеиҵбацәа, аҷкәынцәа.
Ухаҳә, унышә сагәӡуеит, уихьчааит ҳазшаз анцәа.
Ҭырқәтәылан ҳаҟазаара аԥшьбатәи амш азы Адаԥазарынтәи Сҭампылҟа амҩа ҳақәлеит.
Еидҵоу Америкатәи Аштатқәа раҳҭнықалақь Вашингтон шакәугьы, Ниу-Иорк иналкаау аҭыԥ шааннакыло еиԥш, Ҭырқәтәылагьы, Анкара аҳҭнықалақьны ишыҟоугьы, атәыла агәеисраҵәҟьа Сҭампыл ауп иахьыҟоу. Жәа-миллионҩык инарыцны уаҟа ауааԥсыра ахьынхо азы мацараз акәӡам ус изыршьо, мамзаргьы, Европеи Азиеи ирзеиԥшу қалақьны иахьыҟоугьы акәӡам. Арҭ зыӡбахә ҳҳәаз хазы-хазы урыхцәажәозар, игәоуҭозар, Сҭампыл ахьӡ-аԥша ашьҭыхраҿы иааныркыло аҵакы шмаҷымгьы, сара стәала ус аҟалараҿы аҵыхәтәажәа ззаанхаз аҭоурых ауп.
Нас ҳаиасып уи аҭоурых ашҟа.
Сҭампыл аҭырқәцәа ианышьҭырхыз 1453 шықәсазы ауп, уаанӡа уи Амрагыларахьтәи Римтәи аимпериа, мамзаргьы Византиа ҳәа аҭоурых иазаанхаз атәыла ду иаҳҭнықалақьын, Константинополь ҳәа акәын ишашьҭазгьы.
Сҭампыл ҳнеира…
Европеи Азиеи еимаздо – анаукеи атехникеи рыбзоурала ауаҩы ихшыҩи инапқәеи иҟарҵаз ҳаамҭазтәи уаҩы ибла хызкуа иссиру ацҳа-ҭакнаҳа ақәсра…
Жәохә километра зоура наӡоу Босфор анышьала ҳахыкәшара…
Адунеи зегьы зыӡбахә ахыҩхьоу, ихҩоу Сҭампылтәи абазар алаԥшра…
Аҵыхәтәаны, Сҭампыл амер иҟаиҵаз адкылара…
Ас шаҟа рыӡбахә уҳәарызеи?
Урҭ зегьы хазы-хазы иззааҭгылатәу, иныҭкааны излацәажәатәу зҵаарақәаны ишыҟоугьы аганахь снарыхоит. Сазааҭгылоит асулҭанцәа рмузеи иадҳәалоу зҵаатәы заҵәык. Абраҟагьы шәгәы иаанамгааит амузеи аҿы сааҭк, мамзаргьы ҩ-сааҭк рыҩнуҵҟа зны-зынла уршанхо, даҽа-зных ухәы-ужьы ргыло иаҳдырбоз, иҳарҳәоз асулҭанцәа раҳҭынра иадҳәалоу ажәабжьқәа (урҭ аинтерес ӷәӷәа шрыҵазгьы) реиҭаҳәара салагоит ҳәа сгәы иҭаӡам.
Мап, уи акәӡам схықәкы – уи зынӡаск даҽакӡоуп.
Ҭырқәтәыла ҳаҟазаара иадҳәаланы искьыԥхьхьоу сҩымҭақәа руак аҿы сазааҭгылеит ажәибжьтәи ашәышықәса актәи азыбжа анҵәамҭазы аҭырқә ҵарауаҩ аныҟәаҩ Евлиа Челеби аԥсуаа рабшьҭрақәа дахьрылацәажәоз урҭ руакы рхаҭарнакцәа Сҭампыл, Ҭоԥҳана ҳәа изышьҭоу аҳаблаҿы ишынхоз. Уаҟа излеиҳәоз ала, урҭ уахь инанагеижьҭеи акрааҵуан, уиазоуп рхәыҷқәа ааӡара ҳәа Аԥсныҟа изыршьҭуазгьы.
Нас Ҭоԥҳана аҳабла зымпыҵакны инхоз аԥсуаа анбаанагеи Сҭампыл? Сҭампыл ҳәа уи ақалақь хьӡыс ианаиоу акәу (уи хыхь ишазгәаҳҭахьоу еиԥш аҭырқәцәа ианышьҭырх – 1453 шықәсазы ауп), уаанӡа – Амрагыларахьтәи Римтәи аимпериа, мамзаргьы Византиа аҳҭнықалақьс ианыҟаз – Константинополь ҳәа ианашьҭаз акәу?
Абжьаратәи ашәышықәса алагамҭазтәи аҭоурыхҩҩцәа изларҳәо ала, ахәҭакахьалагьы, афбатәи ашәышықәсазы Византиа аимператор Иустиниан Актәи иаҳҭынраҿы иҟаз аҭоурыхҩҩы Прокопи Кесариатәи «Аготцәа рабашьра» ҳәа захьӡу ишәҟәы аабатәи ахы (абазгаа ирызку) аҿы аԥсуаа рзы акырӡа зҵазкуа азҵаатәқәа дрылацәажәоит. Ҳналс-аалсшәа акәзаргьы цыԥҵәахақәак аагоит:
«Фазис аӡиас (Риони ауп дызҿу) Ексинтәи Понт (дызҿу Амшын Еиқәа ауп – Б.).) иалалоит амзаҿеиԥш амшын иахьахыкәшо аҵыхәахьшәа. Азиа иаҵанакуа уи аӡиас ахықә аҿы иҟоуп Петра ҳәа изышьҭоу ақалақь; аӡиас егьи ахықә – Европа иахьаҵанакуа аԥсилаа нхоит…»
Абри иаагаз ацыԥҵәаха аҭоурыхҩҩцәа ирҟаҵымыҵуа (аиҳараӡак ақырҭуа ҭоурыхҩҩцәа) дара ишыргәаԥхо иалацәажәарц рҭахуп. Урҭ шьоукы-шьоук Прокопи амзаҿа ҳәа зыӡбахә имоу Елыр аҿы акәушәа рҳәарцгьы иаҿуп. Аха зыӡбахә ҳамоу аҭоурыхҩҩы иара ихаан (афбатәи ашәышықәсазы) адунеи аҿы еицырдыруаз ҭоурыхҩҩы дуун. Ивадыргылоз даҽа ҭоурыхҩҩык дыҟамызт, аиҳараӡак Аԥсны иазку анҵамҭақәа рганахьала, Агафи иакәмзар… Иара Агафигьы Прокопи ивагылара илшомызт. Нас абас еиԥш иҟаз аҵарауаҩ иузеидымкылаша аӡиасқәа – Риони Аалӡгеи ицәеилаҩашьарымызт. Иахьатәи аамҭазы изларыхәаша иазхәыцны (ус ҟазҵо уажәы иара усгьы ирацәаҩуп) ҳцәажәоит ҳәа иаҿу ракәмзар.
Прокопи Кесариатәи Риони амраҭашәарахьтәи ахықә аҿы аԥсилаа ибазар изџьашьатәуи, иахьатәи археологцәа, антропологцәа, аҭоурыхҩҩцәа аӡәырҩы Амраҭашәарахьтәи Қырҭтәыла аҭыԥ хьӡқәа аԥсуааи аедыгьқәеи ртопонимика аҟнытә иаауеит ҳәа иқәгылахьазар. Егьырҭ зегьы ракәым, уажәы аабыкьа атопонимика зыриашаз, еиҭашьақәзыргылаз Санакь ахьӡ саныгаа рҟынтә иаауеит ҳәа зҳәо ыҟазар…
Ҳара асулҭанцәа рмузеи иҳазцәырнагаз ахәыцрақәа – Прокопи Кесариатәи иахь ҳаиагара анаҩсангьы, уи ихаантәи егьи аҭоурыхҩҩы (ҳазҿу Агафи иоуп) Аԥсны иазкны ииҳәаз, иаагозар ахәҭакахьала, мсымаа дшырзааҭгылаз, «Бухлоон ақалақь», «Мсымаа рымҩа…», «Согбис ахырӷәӷәарҭа…» уҳәа дыззааҭгылақәаз, иара убриалагьы «Аԥсуаа Ршәантәыла» ҳәа ззырҳәо, Дали Ҵабали иҩархыкны Аԥсны ашьхара зегьы зымҽхакны инхоз аԥсуаа рабшьҭра мсымаа шракәыз, иаҳхысыз ашәышықәса аҩбатәи азыбжазы аӡәы даанымхакәа амҳаџьырра ишагаз, иҭацәыз урҭ рҭыԥқәа рахь Шәантәылантәи ашәанцәа шааз уҳәа рахь ҳаианагеит. Аҵарауаҩ ҳәа зхы зыԥхьаӡо Мебчуани «ҭоурыхла» жәытәӡа аахыс ашәанцәа ара инхозшәа шьақәирӷәӷәарц ихы иҭиҳәааз аҭыԥ хьӡқәа рышьҭыбжьқәаҵәҟьа ииашамкәа ихы иархәаны, дара рхаҭақәа мап зцәыркыз ашәан-бызшәала ицәажәозшәа дызҿу уҳәа араҟа рзааҭгылара иаԥсаны иҳаԥхьаӡом. Уи акәӡам асулҭанцәа рмузеи иснаҭаз ахәыцрақәа зыдҳәалоугьы.
Ҳаиасып абри асулҭанцәа раҳҭынра – дара рҟынӡатәи аимператорцәа ираҳҭынраны ианыҟаз, уажәы амузеи ҳәа изышьҭоу абри иџьашьахәу, иблахкыгоу ахыбра ду аҿы иҟаз (иҟалоит абраҟатәи ауадақәа руак итәызҭгьы) хаҭала иибоз, дызхааныз ахҭысқәа ирылацәажәоз Прокопи Кесариатәи Аԥсны иазкны ииҩыз ианҵамҭақәа рышҟа.
«Евксинтәи Понт (Амшын Еиқәа) ахықә аҿы инхоит зехьаа (иахьагьы Ҭырқәтәылан аедыгьқәа ишрышьҭоу азыхәқәа ҳәа ауп. Б.).). Урҭ иаарыҵакны асаныгцәа нхоит; амшын аҿықә – жәытә-натә аахыс иааныркылоит. Ҩ-хырӷәӷәарҭак – Севастополи (иахьатәи Аҟәа) Питиунти (Пицунда) дара рнапаҿы иҟоуп, рыргьы уаҟа игылоуп. Убас шакәугьы, ара инхо ауаа римтәи аимператор, мамзаргьы алазцәа рҳәынҭқар рнапаҵаҟа иҟаӡам. Урҭ ахьқьырсианцәоу мацаразы Лазысҭантәи аепископцәа арахь иаарышьҭуеит адинхаҵара амаҵзуразы.»
Прокопи Кесариатәи Аԥсни аԥсуааи ирзикыз зегьы иаарылкаатәуп аимператор Иустиниан Актәи изааигәаз,
иаҳҭынра иҩназ, шьҭрала и-Аԥснытәыз, иаԥсыуаз, Ефраҭ ҳәа захьӡыз арыҟәа (евнух) идҳәалоу ажәабжь. Абар аҭоурыхҩҩы уи дшалацәажәо:
«Аԥсуаа ҩыџьа аҳәынҭқарцәа рыман: руаӡәы аҳра иуан амрагыларахьтәи акәакь аҿы, егьи – амраҭашәарахьтәи акәакь аҿы. Амала, урҭ аҳәынҭқарцәа рхы мацара акәын изышьҭаз, рхы мацара акәын изызхәыцуаз. Убри иахҟьаны аԥсуа абшьҭрақәа оуман ирхыргоз. Иҟаз уи ауп: зыӡбахә ҳамоу аҳәынҭқарцәа аҷкәын ԥшӡа данырбалак, иани иаби даарымкәкәааны, ихаҵара далхәдатәны (евнухк иаҳасабала дҟаҵаны) римтәи амалуаа дыддырхәҳауан… аԥарагь рацәаны ироуан. Аҷкәын иҭынхацәа шьоуцәаны имгыларацы, дара рыдҵала иршьуан. Ажәакала, урҭ аҳәынҭқарцәа зыгәра рымгоз иԥсы ҭаны рнапаҵаҟа даанымхар акәын. Абасала, аҷкәын ԥшӡа дахьиуаз аҩнаҭа агәырӷьара ацынхәрас ашәы ршәылон, рыҷкәынцәа рыԥшӡара – дара рзы иҭархагаз ԥшӡаран. Убри аҟнытә ауп Рим атәылаҿы иҟоу арыҟәацәа рыбжеиҳараҩык заԥсыуаау, аиҳараӡак аимператор иаҳҭынраҿы иҟоу арыҟәацәа.
Уажәы аимператор Иустиниан абри даҿагылт. Иара ибзоурала инеиԥынкыланы аԥсуаа зегьы ақьырсиан динхаҵара рыдыркылт. Аимператор урҭ дырзишьҭит иаҳҭынраҿы иҟаз, изааигәаз, шьҭрала иаԥсыуаз Ефраҭ ҳәа захьӡыз арыҟәа. Уи Аԥсуа ҳәынҭқарцәа рнапаҵаҟа иҟоу ус рзура азин рымихт. Аԥсуаа ари аҩыза аимператор иҟаиҵаз априказ еигәырӷьаны иаԥылт. Уимоу, рҳәынҭқарцәа иҩарҿагылан, иахырҳәеит…»
** *
Хыхь ишазгәаҳҭахьоу еиԥш, Прокопи Кесариатәи Аԥсни аԥсуааи ирызкны аҭоурых иазаанижьыз иҩымҭақәа аҵак ду рымоуп. Уи аԥсуа абшьҭрақәа абазгааи аԥсилааи инарываргыланы дааҭгыланы дрыхцәажәеит, ақырҭуа ҭоурыхҩҩцәак урҭ абшьҭрала
изтәыз аԥсуаа ракәмызт, аха ҳара ҳауп ҳәа изҿу мсымаа. Абар Прокопи урҭ рзы ииҳәо:
«Алазцәа рҳәынҭқар Гәбаз (Аԥсны аҳәынҭқар Аԥсырҭ иашьа иԥа – Б.).) изааигәаз, иарӷьажәҩан идгылаз Ҭердеҭ ҳәа аӡәы аҳәынҭқар чарҳәара изиун, дыбналаны Ҵабал дҩеит. Аџьамцәа дрыдгылан, аԥсилаа рхырӷәӷәарҭа абаа урҭ ириҭарц иӡбеит. Ус иагьыҟаиҵеит. Аха ашьҭахь, чарҳәара уны, абаа-хырӷәӷәарҭа аиҳабы (шьҭрала иаԥсилыз) иԥҳәыс ԥшӡа лцәа анԥиҽ, аԥсилаа ҩаижәлан дԥыххааса дықәрҵеит».
Аслуҭанцәа рмузеи аҟны абарҭқәа зегьы зысгәалашәаз – зегь раԥхьа иргыланы Византиа аимператор иаҳҭынрагьы (иахьа зыӡбахә зынӡаскгьы ирымҳәаӡо) абраҟа иахьыҟази Аԥсни аԥсуааи ирыдҳәалаз ахҭысқәа зегьы рхыҵхырҭа абра ахьакәызи азы ауп. Мшәан, Иустиниан Актәи аҳра аниуаз – 527 шықәса инаркны 565 шықәса рзынӡатәи аамҭа аҩнуҵҟала уи аԥсуаа рхәыҷқәа рзы ашколгьы ааиртит абраҟа, Константинополь (уажәтәи Сҭампыл) ақалақь аҿы, иҟалап уи ашкол аартызҭгьы аимператор иаҳҭынра (ашьҭахь асулҭанцәа ираҳҭынраны иҟалаз, уажәы асулҭанцәа рмузеи ҳәа изышьҭоу) аҟны. Насгьы «аԥсуаа рхәыҷқәа рзы ашкол ааиртит» анаҳҳәа азҵаара цәырымҵырц залшом: аҵара зирҵоз ахәыҷқәа Аԥснынтәи иааигозу ари ақалақь аҿы инхоз рхәыҷқәа ракәзу? Ари аҩыза азҵаара ус ааныжьра ауам, аҭакгьы ҟаҵатәуп. (Ҳара ҳтәала, иахьа уажәраанӡа акгьы ҭҵааны излаҳамам ала уаҟа Константинополь ақалақь аҿы инхоз рхәыҷқәа ракәын ҳәа ҳҳәарц ҳҭахуп, ус акәмызҭгьы, Прокопи Кесариатәи Ефраҭ иӡбахә дахьалацәажәо «шьҭрала иабазгыз» зиҳәарыз, Аԥснытәи итҟәаны иааргаз, аҳҭынраҿы маҵуҩыс иаархәаз ҳәа дихымцәажәоз. Убарҭқәа рышьҭахь Константинополь аԥсуаа нхомызт ҳәа злоуҳәарызеи? Иаагозар ҿырԥштәыс, урҭ нхозар ауан
Ҭоԥҳана аҳаблаҿы. Мшәан, Евлиа Челеби ажәибжьтәи ашәышықәсазы ианҵамҭақәа рҿы «Ҭоԥҳана аԥсуаа жәытә-натә аахысгьы инхон» ҳәа баша иҳәарымызт…
Ажәакала, Сҭампылтәи асулҭанцәа рмузеи исызцәырнагаз ҳҭоурых иадҳәало арҭ ахәыцрақәа зҵаара шәкы узцәырыргоит. Избанзар, иахьа уажәраанӡагьы урҭ ҭҵааӡам, иҭысҵаауеит ҳәагьы хаҭала сара иахьынӡаздыруа ҵарауаҩык дашьҭаӡам. Арахь акыи-аки еидҳәалоуп; аԥхьа ак ҭымҵаакәа – анаҩстәи ашҟа узқәацаӡом. Ус зысҳәо (аԥхьатәи сҩымҭақәа руак аҿы сазааҭгылахьеит) ажәибжьтәи ашәышықәсазы Евлиа Челеби ҳара аԥсуаа ҳзы ииҩыз ҭаҳҵаауеит ҳәа ҳалагазҭгьы, иаҳҭахы-иаҳҭахым Прокопи Кесариатәи ихаантәи – афбатәи ашәышықәсахьы ҳмиасыр ауӡомызт. Ҭоԥҳана аҳабла азҵаатәы злацәырҵуаз амацаралагьы. Ҳара зынӡаск даҽакала ауп ҳашныҟәо – уигьы ҳалакьысуам, егьигь ҳалацәажәом, акгьы ыҟаӡамшәа, акгьы ҟамлаӡазшәа ҭынч ҳтәоуп. Арахь ашәышықәсақәа, азқьышықәсақәа ирыҵахаз ҳажәлар рҭоурых ҿаа-ҿаауеит. Ҽырдагәа ҟазҵаз, зыблақәа хызҩаз – уи аабаӡом, иҳаҳаӡом. Ҳара анақәҿаҳамҭлак «урҭ аԥсуаа ҳәа баша ирзырҳәон, ишыҟаҵәҟьаз шәҭахызар – иқырҭцәан, ақырҭцәа ҳҭоурых ауп» ҳәа Қырҭтәыла аҭоурыхҩҩцәа аақәгылоит. Нас ауп анапҟьара-ашьапҟьара ҳаналаго… Аха мшәан, абасала аума ҳҭоурых шҭҵаалатәу?
Афбатәи ашәышықәсазтәи Византиа аимператор Иустиниан Актәи иакәзааит, уи иаҳҭынраҿтәи аҭоурыхҩҩы Прокопи Кесариатәи иакәзааит «аԥсуаа шәхаҵкы, шәыԥсаҵкы ҳцааит» ҳәа рнапқәа ыргьежьуа ирызӡатәуашәа самхаҳәазар ҟалап. Ус аԥхьаҩ агәаанагара имоурц залшом ҭоурыхтә фактқәак ыҟаӡамызшәа зынӡаск рыӡбахә анумҳәалак. Убри аҟнытә Иустиниан Актәи аԥсуаа рзы иҟаиҵаз абзиара инаваргыланы, атәымтәылатә мпыҵахалаҩцәа зегьы реиԥш, уи 550 шықәсазы Аԥсны иазиузгьы ҳҳәароуп. Ҵоуп, Аԥсныҟа Ефраҭ дааишьҭит, аха иара игәы ишаҭахыз акәымкәа, араҟа ахҭысқәа даҽа хырхарҭак роуит. Аԥсуаа ржәытә абшьҭра дуқәа, ахәҭакахьала, асаныгцәеи, абазгааи, аԥсилааи, мсымааи еидҵаны иаку ажәлари иаку Аԥсуа аҳәынҭқарреи аԥысҵоит ҳәа иҽазикит Аԥсырҭ. Уи аимператор игәамԥхеит. Аԥсуаа рыгәшәа-мшәа зиҳәозгьы, рхәыҷқәа аҵара зыдирҵозгьы – иара иимпериа аихаҳараҿы, арыӷәӷәараҿы гәык-ԥсыкала имаҵ руа иҟаларц азы акәын, урҭ рхатәы ҳәынҭқарра аԥырҵарц акәмызт… Убриазоуп иацы «аԥсуаа шәхаҵкы сцеит» ҳәа зҳәоз Иустиниан, ари аҩыза ажәабжь анизнарга амца зикыз, Аԥсны ақәхразы, аԥсуаа рыхәаҽразы иреиӷьыз ир рԥызаҩцәа ҩыџьа – Улигати Иоанни зхадараҿы игылаз ҩ-рык Аԥсны иажәларц адҵа зриҭазгьы.
Аҭоурыхҩҩы Прокопи Кесариатәи Трахеиа (уажәтәи Афон Ҿыц, мамзаргьы Анаҟәаԥиа) имҩаԥысыз аибашьраҿы дырхыҽхәаны, ифырхацәаны ауп ишааирԥшуа аимператор иеибашьцәа. Аԥсуаа ракәзар ишәаны шьҭахьҟа иҩзаап…
Ишәаны шьҭахьҟа иахьыҩуаз аума ҩ-рык аимператор изрыжәиҵаз? Аха иаҽԥнукылои? Уи дҭоурыхҩҩын, зегьы раԥхьа аимператор иакәын дызтәыз, уи ииааирақәа аҭоурых иазынижьырц ауп аҳҭынраҿы дызимазгьы. Ус анакәха, ҳәара аҭахыума, знапы даныԥшылоз игәы иахәоз иҩуан…
Амала, араҟа даҽакы ауп сзызхәцуа: атәымтәылатә мпыҵахалаҩцәа аамҭа егьа ирыбжьаларгьы – еиԥшуп.
Сҭампыл ҳаҟазаара иадҳәалоу ахҭысқәа рацәоуп. Урҭ зегьы хазы-хазы рзааҭгылара уадаҩуп. Аха даҽа хҭыск атәы мҳәакәан сзаҩсуам.
Сҭампыл ҳахьаангылаз асасааирҭаҿы ахәлбыҽха еизеит уаҟа инхо, аус зуа аԥсуаа. Уажәы исцәуадаҩуп аӡәаӡәала зегьы рыӡбахә аҳәара. Ажәакала ара иҟан абарҭ рҩызцәа ажәлақәа рхаҭарнакцәа: Абашьаа, Азагәаа, Қәачаа, Жьиаа, Мшәадаа, Ачаа, Баӷаа, Аиқәсаа. Урҭ хазы-хазы наптәрак-наптәрак рнапы алакын. Убас иаагозар, Абашь Олгән – декономиступ, ашәҵатәқәа рыӡахырҭа фабрикак деиҳабуп; Ашамба Ҩынтас – дархитекторуп, аҩнқәа иргылоит…
– Аԥсуаа ахьынхо аҭыԥхьӡқәа ҳәа ижәдыруеи? – ҳәа санразҵаа, аттаҳәа реиқәыԥхьаӡара иалагеит, аҩраҵәҟьа сахьӡомыз. Сзыхьӡаз акык-ҩбак ҵаҟа ианысҵоит: Кансере, Узуиааила, Самсун, Марашь, Геоксун, Мула, Қьеҩџьенс, Хабза, Чорум, Адама, Синоп, Карс, Ҳасандари, Мезиҭ, Мычмаз, Антариа, Узундара, Хансара…
Уажәшьҭа сазааҭгылоит, аԥхьатәи сҩымҭақәа руак аҿы ицәырызгаз, аха инагӡаны ишәасымҳәаз жәабжьк.
…Абраҟа дсықәшәеит ҩынҩажәа шықәса раҟара зхыҵуа, иаазгыз хаҵа аукы.
– Ҳара ҳабдуцәа амҳаџьырра ҟалаанӡа Ҭырқәтәылаҟа иаахьан, – иҳәеит Гаази Ԥыс-иԥа, – Ҳаԥсадгьылгьы, сара иахьынӡеилыскааз, уажәы Аԥсны ҳәа ахьышәҳәо акәӡамызт иахьыҟаз – Шәача иҩахыкны ишьҭан… Ҳабшьҭра – Цәыџьаа ҳәа ауп ишрышьҭоу.
– Ҵәыџьба ҳәа аԥсуа жәла ыҟоуп, издыруада урҭ еидҳәалазар? – ҳәа саниазҵаа, дааиԥхьхәцаан аҭак абас иҟаиҵеит:
– Ҵәыџьаа Ҭырқәтәылагьы инхоит, аха ҳаидҳәалам ҳәоуп ишаадыруа. Ус сҳәеит ҳәа иҭызҵаахьада, иашьҭада. Ҳара ҳабшьҭра еиҭасҳәахуеит – Цәыџьаа роуп, инхоит Ҵабал аганахь, х-қыҭак Қьыунчаз, Ҳасандара, Ельма-баҳча рҟны. Иара убас инхоит Сҭампыли Белеџьиқьи ақалақьқәа рҿгьы, хышә ҭӡы инарыцуп.
– Жәлақәас уаҳа иҟоузеи? – ҳәа санҵаа, абарҭ еиқәиԥхьаӡеит: – Ашәыҟәҭақәа, Иагӡаа, Мыскаа, Аԥысбақәа…
– Ҵабалааи шәареи шәеизааигәазар, шәызлеиԥшугьы рацәазар акәхап? – ҳәа санҵаа, дааԥышәырччан ус иҳәеит:
– Ҵәыџьаа ҳрадедеи ҳзари ҵабалаа ррадедеи рзари иреиԥшӡам – еиҳа иԥшқоуп, еиҳа игәыҭшьаагоуп. Насгьы ҵабалаа раасҭа еиҳа рлеишәа бааԥсуп, зхәыжәла цәгьоу уаауп ҳәа иршьоит. Аԥсышәала ҳцәажәараҿгьы ҳахьеиԥшым ыҟоуп. Иаагозар, ажь азы ҳара амжәа ҳҳәоит, амжәазы – амаркәҵа, аԥш азы – алиҭа, ауаџьаҟ – ауанџьаҟ, иуаҳауама ацынхәрас – иуаама, умааиӡо ацынхәрас – уагьымааума ҳәа ҳҳәоит…
Зегьы реиҳа иаҳцәымыӷхаз – Ҵабалаа Ҭырқәтәыла ианнанага Цәыџьааи дареи аидыслара, аиқәылара, аимҵәара рыбжьалазаап. Урҭ ирызку жәлар рҳәамҭақәагьы аанханы иҟазаап…
Абарҭ азҵаатәқәа анцәырҵ, араҟа имҳәакәа сзаҩсуам аҽакгьы, уаҵәы Сҭампылҟа амҩа ҳақәлараны аиԥш, уи ауыха Аԥснынтәи инеиз гәыԥҩык ҳшаҭааз Адаԥазар ақалақь агәаҿы иҟоу, уа инхо аԥсуааи, ачерқьезцәеи, аҟабардақәеи рдарнақь (рклуб). Уи аиҳабыс иамоу Қәҭарбоуп, Аҳмеҭ ихьӡуп, ԥыхьа дырҵаҩын.
Дареи ҳареи ҳаиԥылара ааиртит Ҭырқәтәыла иҟоу аԥсуаа рыԥсадгьыл ахь Аԥсныҟа рхы дырхартә, рабдуцәеи рабацәеи рахьтә шьала-дала дара рахь ииасыз, ргәаҵаҿы иҭаҵәахыз Аԥсадгьыл абзиабара имцаны ирыцралартә аҟынӡа рнагара зылшаз, иаахтны иаҳҳәозар, аҳәаанырцәан иҟоу аԥсуаа рмилаҭ-хақәиҭратә қәԥараҿы зегьы иаарылукааша ауаҩы – Уарҳан Ашамба. Уи иажәа мроуцәакәан далацәажәеит Ҭырқәтәылан аԥсуаа рҭагылазаашьа, дырзааҭгылеит иахьазы еиҳа иҵарны рҿаԥхьа иқәгылоу азҵаатәқәа,
дарбанзаалакгьы мчысгьы, гәысгьы, бӷасгьы, уасхырсгьы иԥсҭазаараҿы Аԥсадгьыл шимоу иҳәеит. Инапы наҳақәикын, ҳара ҳахьӡала – Аԥсны иҟоу аԥсуа жәлар зегьы «ҳаԥсадгьылхьчаҩцәа шәоуп» ҳәа ҳзиҳәеит.
Ҳара ҳахьтә уи аиԥылараҿы зегьы раԥхьаӡа ажәа зауз Аԥснытәи аҳәынҭқарратә университет апроректор Олег Дамениа иоуп. Иара убас уи аиԥылараҿы иқәгылеит: Аҳмеҭ Қәҭарба, Саллатин Акәаӡба, Ражьден Гәымба, Раџьаԥ Андырбуа, Геч Гиундус, Лахә-иԥа Шевки, Кәасҭа Чолокәуа, Терент Ҷаниа, Ифрар Ачкотуа, Сергеи Габелиа, убарҭ рхыԥхьаӡараҿы – арҭ ацәаҳәақәа равторгьы.
Ҳара ҳгәыԥ аҟнытәи иқәгылаз зегьы хазы-хазы дара рзанааҭала, рнаптәрала ирыҵанакуаз азҵаатәқәа ирзааҭгылеит. Убри аҟнытә, ус уҳәар ауазар, дареи ҳареи ҳаиԥылареи, уи анаҩсангьы Аԥсны аделегациа уахь рнеиреи рхықәкы хада – аамҭа еиқәаҵәа еиҩнашаз, Амшын Еиқәа нырцәи аарцәи рҿықәқәа рҟны иаанхаз аԥсуа жәлар – жәларык раҳасабла реиқәрхаразы, уажәы имҩаԥысуа аилаҩынтра иаламырӡкәа ишалгатәу, насгьы уи азы иҟаҵатәу уҳәа роуп.
«Сҭампыл аԥсуаа анбананагеи?» – ари сыстатиа ахаҿы исыргылаз азҵаара аҭак аҟаҵара ус имариам. Уи аҭак ҟасҵеит ҳәа зхы зшьауагьы среиуаӡам. Нас ас азҵаара хыс изаҭатәыз ҳәа саҽԥнышәкыларгьы ауеит, шәагьиашоуп. Ус зыҟасҵаз – ҳҵарауаа, аиҳараӡакгьы ҳҭоурыхҭҵааҩцәа абри азҵаатәы иазхьасырԥшырц ауп. Уи наукала иҭызҵаауа сышреиуамгьы, сара стәала, аҭоурых сызлазҿлымҳау ала – раҩсра ҟалом ҳәа сгәы иззаанагаз зҵаатәқәак срыцраст. Сиашоуп ҳәа исшьоит, избанзар, аԥсуаа Сҭампыл рнеира азҵаатәы ҳара амҳаџьырра мацара ауп издаҳҳәало. Хыхь исҳәаз, ицәырызгаз аҭоурыхтә фактқәа злацәажәо ала
шәышықәсала, уимоу зқьышықәсала уи аԥхьа уаҟа инанагахьан.
Ҭырқәтәылан инхо аԥсуаа исарҳәеит – Ҭоԥҳана аҳаблаҿы уажәы ԥсыуа дынхом ҳәа. Аха уи сара агәра згом. Нас изгеи аҳабла зымҽхакыз урҭ зегьы? Иҟалап аҭырқәцәа «ирылаӡыҭызар», иаҭырқәцәахазар. Убас акәзаргьы урҭ зусҭцәоу еилкаатәуп. Убри ашьҭахь ауп, Ҭырқәтәылан аԥсуаа шаҟаҩ ыҟоу аилкаара ҳанашьҭалашагьы.
Ақырҭуа кьыԥхь аҿы «аԥсуаа Ҭырқәтәылан миллионҩык ыҟоуп» ҳәа ирҩызгьы машәыршәа ирымпыҵҟьаз акы акәымзар ҟалап…
Босфор абаӷәазаҿы ҳазҭаз ҳаӷба анаакыдгыла, ҳахьнеиуаз зегьынџьара аиԥш, араҟагьы аԥсуаа еизаны иаҳзыԥшын. Убарҭ даарылҵын ҳашҟа иҿааихеит, зхахәы ҟәашӡа ишлахьаз, хынҩажәаҟа шықәса зуҭашаз хаҵак. Иашьцәа гәакьақәа дырԥылоушәа аӡәаӡәала ҳааигәыдыҳәҳәала ҳгәыдикылон. Ҳарҭгьы урҭ амшқәа рыҩнуҵҟа ус иаҳԥылоз зларацәаз ала, аԥсшәа анеибаҳҳәа, ҳнаиаҩсын егьырҭ рышҟа ҳҿынаҳхеит. Ашьҭахь, абаӷәаза аресторан аҿы ҳнеины ҳанынатәа Уарҳан дҳазҵааит:
– Излазбо ала, Феҳми дышәзымдырит?
– Феҳми ҳәа узҿу дызусҭада?
– Аӷба шәанааҭыҵ зегьраԥхьа ишәԥылаз Феҳми Агрба иоуп,– иҳәеит.
Ихьӡи ижәлеи акгьы шҳарымҳәаз анаҳнибаа, ари жәбахьоума иҳәан шәҟәык ааҳиркит. Уи ашәҟәы (аполиграфиа аганахьала џьара акала узаваломызт) «Аԥсуа-аҭырқә бызшәа ажәар» ҳәа аԥсышәала ианын. Аԥсни Ҭырқәтәылеи иахьатәи ҳаамҭазтәи рҭагылазаашьаҿы зыхәшьара уадаҩу ари аусумҭа аԥызҵаз Феҳми Агрба иоуп.
Нас ауп Феҳми ишҟа ҳанеиха. Уажәраанӡа асқьалаҿы аԥсшәа заҳәаны ҳзаҩсыз иакәӡамкәа, ҿыцбарах даабазшәа акәын ҳшиҿаԥшуаз. Ҭырқәтәыла иаҳԥылоз дарбан ԥсыуазаалакгьы, уимоу зны-зынла ҳзеиԥырымҵуа аҟынӡа ҳшеидхалалозгьы – ари ауаҩ иаразнак даҽа ҭыԥк ааникылт. Ус ауп ишыҟоу, зхы-зыԥсы, змал-зшьал зҳәаз реиԥш дырмеигӡакәа, зыжәлар рзы анацәкьыс иаҟароу акәзаргьы ак зылзыршаз, ижәлар иаразнак дгәарымҭарц
залшом. Иаҭахны ианыҟала, иаргьы данаԥсаха, иаԥхьа ахырхәарагьы иалагоит.
Зхы аӡыргара иашьҭам ауаа иахьыҟазаалакгьы еиԥшуп. Аишәа ҳахьахатәазгьы дыԥхашьа-ԥхаҵо, ишьҭыбжь гаӡомызт. «Ужәлар рзы аусумҭа ду аԥуҵеит» ҳәа ацәажәара ҳаналага, иара ҿымҭ дахьтәаз иблақәа ирхызбаалон иимҳәаз ажәақәа: «Митә сылшазшәа, ишәҳәо закәзеи, иабаҭаху…». Ашәҟәы инапы аҵаҩны иансиҭоз ииҳәазгьы «сашьа, сыԥхӡаша хәыҷы ҳамҭас иудкыл» ҳәа ауп.
Нас дызусҭада Феҳми Агрба?
Ари азҵаара аҭак, сара стәала Уарҳан Ашамба иеиӷьны уаҩԥсы изыҟаҵом, ашәҟәы аԥхьажәа иара излеиҩыз ала. Ус анакәха, еиҳа еиӷьуп уи аԥхьажәа шәыдаагалар. Џьара ажәак-ҩажәак ракәымзар ишыҟоу ианаҳҵоит ҵаҟа.
«Агәеицҳара змоу ауаҩы илшауа, иуаажәлар рзы хеиӷьашьа ҟамҵакәа илиршароуп. Алшарқәа иреиҳауп Агрба Феҳми инеигӡаразы иҽзазикыз аусԥшьа.
Ари ииҩыз ажәар, ҳәарада, Ҭырқәтәыла иқәнхауа аԥсуаа рымацара ракәым, ҳаԥсадгьыл Аԥсны аҿы иҟоу аԥсуа жәлар рзынгьы маҭәар бзианы иҟалап ҳәа сақәгәыӷуеит. Ииашоуп уи ажәар гха амаӡамкәа иауҟаху, аха убла анахугалак еилукаауеит ԥхӡашак ишалиааз. Иахьа ухәыцуазар, академиа, мамзаргьы афилологиа аганахьала ҵара змам, иамыԥхьаз аӡәы ариаҟара иԥшьыркцоу, ариаҟара ихьанҭоу, ариаҟарагьы ҽхәаԥхьыӡ злоу уск иҽанышәаланы агәҭа дызҭаларымызт, Агрба Феҳми иеиԥш иҟоу аӡәы иакәымзар.
Агрба Феҳми (абхьӡыла – Лыпашь-иԥа) Ҭырқәтәыла, Сақариа ақалақь иадҳәалоу Ақиазы араион, Месудие зыхьӡу қыҭак аҟны 1926 шықәсазы диит. Аԥсны иқәҵыз асаӡ-ԥсыуа жәлар иреиуоу амҳаџьырцәа дрыҵкаруп. Ҭырқәтәыла ииз иани-иаби рхәышҭаараҿы изҳаит. Ашкол ахь ицара аамҭа анааи (ақыҭаҿы ашкол ахьыҟамыз азы) Ақәпурчеқ араион аҿы аиҵбыраӡатәи ашкол
дҭалеит, дагьалгеит. Уи аамҭазы аҵара зҵауа нацәахыла иубаратәы имаҷын, аҷкәын иарԥхьара уадаҩын, амазаара аҭахын. Аха Агрба Феҳми иаб, иҷкәын ирҵаҩцәа: «Ари уҷкәын ихшыҩ ҵаруп, дузарԥхьар – даԥхьауеит» ҳәа аниарҳәа, имаз акгьы дамеигӡакәа ақалақь ду Сҭампыл аҵара дҭеиҵан, атехникум далгеит. Уи аамҭаз ауниверситет аҿы аԥхьара Агрба Феҳми иеиԥш қыҭа ҷкәынак изы ԥсыхәа змаз акы акәмызт. Иҵара жәеиза шықәсала илхиркәшан, аҳәынҭқарраҿы аус далалт. Аҳәынҭқарра амаҵураҿы даара инумшьауа аус бзиақәа иуит. Аус ахьиуазаалак иҽыргәаирԥхеит. Иҳәынҭқар ус абжьараҿы қалақь хәыҷык аҟынгьы мерс далырхит. 1960 шықәса рзы Ҭырқәтәылан иҟалаз ареволиуциа аан, алхрала аус зуаз зегьы реиԥш, Агрба Феҳмигьы иус далырцеит. Ҩышықәса рышьҭахь иусқәа рҿы гхак ахьырымбаз азы, еиҭа ҳәынҭқарратә уск аҿы аусура даладыргеит.
Усҟантәи иус Анкара акәын иахьыҟаз. Уи иара изы гәырӷьарахеит. Избан акәзар, уа иҟан уахынлатәи аҵара. Ҽынла аус уны, уахынла аҵарахь ацара такәаамҭа дзынхьаауаз акы акәын. Иус зызкыз анџьнырра акәын, иаргьы абжьаратәи анџьныр уахынлатәи ашкол дҭалан, уи ашколгьы далгеит.
Ҩажәифба шықәса аҳәынҭқар усқәа рҿы аус уны, ашьҭахь атәанчарахьы диасит. 26 шықәса раахыс дзыҟәшаз иуаажәлар еснагь игәы иҭахәхәа иҭан, абасгьы дхәыцуан: «Сара мышкы зны атәанчарахьы сиасыр, суаажәлар рҿы сцаны стәауеит». Иара убасгьы ҟаиҵеит. Адаԥазар ақалақь аҿы даан дтәеит. 26 шықәса раахыс дахьацәтәымхаз, дзыҟәшаз иуаажәларра рыԥшаара далагеит. Аԥсуаа реизарҭақәа иԥшааит. Анкьа иаб ихәышҭаараҿы иан илҿиҵааз, уажәы дзыцәтәымхаз аԥсшәа дазгәыҳәуан, аԥсышәала иацәажәауаз дырзааигәаны дтәауа далагеит. Усҟан ҳара аԥсуаа гәыԥк, кавказаа ҳдернеқ ҳәа иаҳхатәны иҳамаз аклуб аҟны акәын тәарҭас иахьҳамаз.
Агрба Феҳмии сареи уаҟа ауп ҳахьеибадыр. Иара убри ҳаизарҭа даҿцаауа даналага ашьҭахь ауп ҳәа сыҟоуп аԥсышәала аҩра, аԥхьара уҳәа аԥсуа литература шыҟазгьы анеиликаа. Аҭырқәцәа «атәыҩа алымҳа иаԥасуеит» ҳәа жәаԥҟак рымоуп. Иахьа ҩажәа нызқь ажәа иазааигәахеит ижәар. Раԥхьа ҳанеиқәшәа, ҳаидтәаланы аԥсышәала ҳаицәажәауа ҳаналагалак, ихылҵыс диалект ала: «уи ажәа закәи, уи ажәа иаҵанакуеи» ҳәа дҵаауан. Есымша иҩыгеи иқьаади икын, абасгьы ахәыцра даҿын:
«Сара ҩажәижәаба шықәса схы-сыхшара рыда акгьы мхәыцкәа, аҳәынҭқар иусқәа рҿы аус зуит; мгәарҭәрада акы иазымхәыцуа шьоук реиԥш, суаажәлар маҷӡак иадамхаргьы рыдсымҵакәа, ҳаскьынҵас сниаӡааны сцарыма?». Ус иҟаиҵара дшазхәцуаз, мышкы илымҳа бжьык ааҭаҩит: «Зыԥсадгьыл зцәыӡыз – шьарда ицәыӡит, зхатәы бызшәа зцәыӡыз – наӡаӡа дыӡит». Иаҳаз арҭ аҟәыш ажәақәа Агрба Феҳми ахәыцра даларҵеит, абасгьы дхәыцит: «Ус анакәха, иахьа амҳаџьырра амшала зыԥсадгьыл иахнаганы Ҭырқәтәыла иқәынхауа аԥсуаа, саргьы снарылаҵаны, ҳхатәы бызшәа есааира иаҳцәыӡуа ҳаамҭақәа цауеит. Нас Ҭырқәтәылаҿы аҭырқәцәа ҳанрылахәашаны ҳцарыма? Ак ҟаҵатәуп». Ас дышхәыцуаз, абырзен хшыҩ ду Архимед аӷбақәа зырӡсауаз атеориа иҽахьикәабауаз ианиба «избеит, избеит» ҳәа дҟааны аҽыкәабарҭа дшыҭҟьаз еиԥш, иахьа саргьы абриаҟара сзыхцәажәауа ажәар аҩра дазхәыцит, деигәырӷьаны ашьаҭа икит. Раԥхьаӡа еиҿикааз ажәар хәыҷы аԥсуаа реицәажәарақәа рҟнытә хәыц-хәыц еидикылаз ажәақәа рыла еиҿикааз ауп. Зыӡбахә сҳәаз ажәар хәыҷы саргьы ак сиҭеит. Знык-ҩынтә сыбла нахызган, ашьҭахь ҳанеиқәшәа дсазҵааит изҩыз ажәар шԥоубеи ҳәа. Сара абас иасҳәеит: «Зынӡа исгәамԥхеит, избан акәзар, ариаҟара жәытә бызшәаны зыӡбахә ыҟоу аԥсшәа ус аламшәа ҩымз-хымз рыла узылго жәарӡам. Уҽаназукх ух хәыҷык аџьабаа аурбар акәын».Уи ажәар хәыҷы раԥхьа
сазгәамҵзаргьы, иахьа ииҩыз ажәар ду анахылиаа – уи сеигәырӷьар акәхеит.
Иахьатәи ажәар арҿиара шьаҭас иамоу даара интерес змоу акакәны уалацәажәароуп. Уи ажәар аҿиараҿы ҩ-шьаҭа дук Агрба Феҳми ихы иаирхәеит:
Актәи, 1978 шықәсазы Аԥснынтәи Диана Ашам-ԥҳа сыԥҳа Зеррин илзаалышьҭыз аурыс-аԥсуатә жәар ауп;
Аҩбатәи, Ҭырқәтәыла Искендорун аџыр-аиха афабрикаҿы акрызуа анџьнырцәа ирыцхраауа аҭырқә еиҭагацәа рхы иадырхәо аурыс-аҭырқәатә жәар ауп, ари ажәар Агрба Феҳми имаҳә иҩызцәахаз аиҭагацәа ирымихзаап.
Зыӡбахә сҳәаз ажәарқәа анимԥыхьашәа ашьҭахь ауп инапы еилҳәаны ԥымкрада хәы-шықәса раахыс хәҭа-хәҭала иҭыжьуа, ихарџьқәа ақәырӡуа, сзыхцәажәаз ажәар ширҿиаз.
Ариаҟара ԥхӡаша зқәиҭәаз ари ажәар азы ирҳаракны иҭабуп ҳәа иаҳәара ахәҭаны иҟоуп Агрба Феҳми.
Сара уи сазхәыцуеит абас: Агрба Феҳми ари иԥхӡаша – мариала адгьыл иалабауа ԥхӡашам, избан акәзар, аԥсуаа аҩбатәи ԥсадгьылс ирзыҟалаз Ҭырқәтәыла иқәынхауа рашьцәа аҭырқәцәеи дареи еилышьны иҟоуп, иԥҳәыс (ҳҭаца) дҭырқәоуп. Хәы-шықәса раахыс ажәар ииҩуаз аҿы дарӷьажәҩаны дидгылоуп, убри ҳҭацагьы даара иҭабуп ҳәа лаҳҳәарц ахәҭоуп.
Сажәа, сҩыра, абас ихсыркәшар сҭахуп: «Ҳаԥсадгьыл иаҟәшаны Ҭырқәтәыла иқәынхауа аԥсуаа, рхатәы бызшәа (аԥсуа бызшәа) рхамышҭразы цхыраара рызҭауа ари ажәар пату ақәҵаны рхатәы бызшәа рхадмыршҭааит. Ажәабжьқәа, ашәаҳәарақәа, акәашарақәа, ажәеинраалақәа, ажәакала исахьаркырауааны иҿиааит».
Ҭырқәтәыла инанагаз ԥсыуа мҳаџьыр ҭаацәарак ихәыҷқәа ирфо-иржәуа рымамкәа иҟыу-ҵәыууа аҩны ианыҩнаха, иҟама анаҩсан бџьар шимамзгьы, сыбназоит ҳәа ашьхара даҿалт. Акыр ԥсҭеи гәаҩеи, бна-тоуреи дрылсит, аха дманшәаламхакәа дхынҳәны дшаауаз мышә ҭыҩрак днадгылт. Лаба аук ааиԥшаан, амшә иалакшо, ҭынч ианимыртәа, ихәаа-заан, иҟрым-ҿрымуа асаса еихҳәа, аҭыҩра инҭыбган иара изыҭрысит. Уи абназаҩ Аԥсны даныҟазгьы шәарыцаҩ дузаарын, амшә аҿы аихырԥара аҵәҭырԥа ҭаҵаны, бӷарҵахьы дааҵагьежьит. Даара акыр еибарххеит, аха иаргьы уамак иакәын, шьапҿаршә лыҟеиҵан, иаарҳәны илкаижьын, иҟама ааҭиԥаан агәы аҵа илаҵакны иаӷрысшьуеит ҳәа иҽыназикуаны, амшәҳәарақәа аҭыҩра иааҭибаҳәан, ахәыҷқәа реиԥш ихьу-сууа иааихьынҳалт…
Убасҟан ибла ихгылеит аҩны иаанижьыз ихәыҷқәа…
Ибла ихгылт Аԥсны иаанхаз иашьцәеи иаҳәшьцәеи.
«Моу, узҿузеи уанаџьалбеит, рыцҳарас, гәаҟрас иҟоу зегьы шухугахьоугьы, амшәҳәарақәа ран шԥоушьуеи, еиҭымқәаны иаанужьуама шәарҭ амҳаџьырцәа шәеиԥш», – абас илымҳа иҭаҩит доуҳа бжьык. Иҟама аҭра инҭеиҵан, амшә аҿы аихырԥара иҭеиҵаз аҵәҭарԥа даханы иааҭигеит. Иџьоушьаша, амшә уаҳа ашәарыцаҩ изымҭрысӡеит, амшәҳәарақәа аманы ишдәықәлазгьы уажәы-уажәы ихьаԥшны аблақәа ҭраа, «ҭабуп» ҳәа аҳәарашәа инеизыԥшлозаарын…
Ари ажәабжь сазҳәаз, сымҩашьозар Абганба Ченгиз иоуп.
Амшын нырцә цәгьарамзар бзиа зымбаз амҳаџьырқәа агыгшәыгқәаҵәҟьа рыцҳаршьо аҟынӡа инеит.
Даҽакала уазхәыцыргьы, иара Аԥсынгьы аԥсуааи аԥсабареи узеиҟәымҭхо акәын ишеидҳәалаз. Аԥсабара, абнара џьа-мбаӡакәа крахьырҿанаҵо «иаашьацәахеит» ҳәа зҳәо иааигәаны ихәыцуа роуп. Милаҭтә ҟазшьала ишыҟаҵәҟьаз уҳәозар, ҭәа-збаз ҭәа иҳәҳәеит ҳәа иаханы иргаӡомызт. Рымгәа азага рдыруан – аԥсабара иацәыргозгьы рымгәахә акәын. Убри азоуп нхара-нҵырала анхацәа ракәым, дара ҭауади-аамсҭеиҵәҟьагьы анхацәа даараӡак ирылукааратәы изыҟамыз.
Амала ари зынӡа даҽа зҵаароуп, даҽа темоуп. Ариала исҳәарц исҭаху аԥсуа дахьугалакгьы дшаԥсуоу даанхоит.
Уи ауп иҳанаҳәо Ченгиз иажәабжьгьы.
Адлеиба Џьамал дышцәажәоз «аҽырхәара ԥынҵарҟьара» ҳәа иажәа иналеиҵеит. Иаангои ҳәа саниазҵаа, «иакәым ҟазҵо, зыҽзырхәо иԥынҵа дырҟьоит ҳәа ауп иаанаго» иҳәеит.
«Ҭырқәтәыла иаанагаз аԥсуаа шәыҩнуҵҟа урҭ рҩызцәа ыҟоума?» ҳәа сиазҵааит.
– Хәахәак дызлам ҭаацәара ыҟам, ажәлар ракәым, – иҳәеит аҭакс, нас дааиԥхьхәыцаан инациҵеит, – аҭаацәара бзиа рҿы рыхәахәа рышәшьыра дыҵакны, егьырҭ дыдмырбаӡакәа дыргоит. Аха иҽеим аҭаацәара рҿы ахәахәа дҟьантазӡа дааԥшуеит. Абриаҟара сзырҳәо тәым тәыла ҳаанагеит ҳәа ҳарҭ зегьы ҳауԥшәылцәоуп ҳәа шәгәы иаанамгааит…
Џьамал диашоуп. Ҳарҭ еилаҳкааит Ҭырқәтәылан иҟоу аԥсуаа зегьыҵәҟьа Омар Беигәеи Уарҳан Ашамбеи ишрыдгылам, ишырмыцхраауа, уимоу аӡәык-ҩыџьак ирԥырхагоу шыҟоугьы.
«Ҳара уажә абра ҳаҩны-ҳгәара, ҳанхара-ҳанҵыра кажьны уахь ҳдәықәлеит ҳәа шәгәы шәамжьааит…» – изааӡарызеи иаҳԥылаз рыҩнуҵҟа абас зҳәазгьы дрылан. Иџьоушьаша, уи ашьҭахь абас зҳәазгьы уа ҳаҟанаҵ дыҩуа дҳашьҭан, уимоу ҳанеиԥырҵуаз илаӷырӡқәа иӡамҩа иаҿибаҳәа илеиуан.
Сара агәра згоит игәи иԥси зегьы иԥсадгьыл ахь ишыҟоу, аха малк ирҳан, уа иааныжьны арахь аатәыс иоур ҳәа дахьшәо азы шакәу ус зиҳәогьы. Ус акәымкәа, арахь Аԥсныҟа дааир, зегьрыла дшыманшәалахо идыруазар, усгьы иҳәомызт, мышкгьы дыԥшуамызт…
Убри ауаҩ иӡбахә анысҳәа, насгьы иара инаҩсангьы икәанызануа рзы абас рлымҳа аҟынӡа иназгар ахәҭоуп ҳәа сгәы иаанагоит.
Адунеи аҟны ииашаҵәҟьаны ареволиуциа иадукылаша ахҭыс дуӡӡа иамҽханакит – иахьынхозаалакгьы, ишынхозаалакгьы амилаҭқәа зегьы рхаҭарнакцәа еихеит рыԥсадгьыл ахь. Уи апроцесс цоит ҳара ҳтәылаҿгьы, уаҟа Ҭырқәтәылангьы. Избан? Избанзар, ус ҟарымҵар – егьа рургьы, егьа рҳәаргьы, егьа рыҽдырххаргьы – рбызшәагьы рцәыӡуеит, рмилаҭ хаҿсахьагьы рцәыӡуеит. Хәыҷык иџьбарацәаны исҳәозаргьы, Аԥсныҟа, зыԥсадгьыл ахь зхы змырхаз Ҭырқәтәылан иаанхо аԥсуаа убас шәмыхьыр ауам. Аҿырԥшазы ахара изцатәузеи. 1640 шықәсазы Сҭампыл Ҭоԥҳана аҳабла ҭырҭәааны инхоз аԥсуаа рахьтә аӡәызаҵәык идамхаргьы дшаԥсуоу даанханы дыҟоума? Мап, мап, еиҭа мап…
Егьа ихьамҭазаргьы, иагьа иуадаҩзаргьы абри ауп аиаша, абри ауп атәым тәылаҿы иаанхо аԥсуаа рлахьынҵа.
Жәамш рыҩнуҵҟала Ҭырқәтәылан иаабаз иҳаҳаз зегьы ирзааҭгыланы, хазы-хазы инҭкааны рыхцәажәара мариам. Агәра згоит, даара сыҽшазысшәазгьы, еиҳа аҵакы змак акык-ҩбак зҳәаз еиԥш шысцәыбжьахаз. Иаагозар Сҭампылынтәи Адаԥазарҟа ҳанаауаз, Измиҭ ҳахьнаҩсыз ҳаблак ҳнадгылт. Ҳара аҳабла ҳәа ҳазхәаԥшуаз, 50 нызқьҩык зланхауаз Ерымџьа ақалақь акәзаарын. Уи амҩала ҳшиасуаз заҳаз ақалақь амер Авми Шьерын (дшаԥсыӷын) даҳзыԥшын. Излеиҳәаз ала, иқалақь аҿы аԥсуаа, аедыгьқәа, ашаԥсыӷқәа 150 ҭӡы рҟынӡа нхозаап.
Даҽа хҭыск ҳазааҭгылап. Адаԥазарынтәи абзиала ҳәа ааибыҳәаны, Аԥсныҟа амҩа ҳақәлеит. Анкара ҳалсны ҳшаауазгьы, Адаԥазар ҳазҭаз аԥсуаа излаҳарҳәаз ала, ҳазнысраны иҟаз амҩаҿы уаҳа аԥсуа зхылаҳәоу даабараны ҳаҟамызт…
Ԥшьбаҟа-хәбаҟа сааҭ рышьҭахь ҳаблак аҿы ҳаихатә уардын ааныркылт. Аԥсара ҳәа захьӡу ақыҭа акәзаарын. Уа ҳшиасуаз анраҳа аԥсуаа рчеиџьыка рнапы иқәҵаны
амҩан иаҳзыԥшын. Ара иҟан Аԥсара ақыҭан инхо: Мамыҭаа, Пыҭаа, Лацәышаа, Лаԥшьаа, Шәамаӷьаа, Кәаӡаа, Грынаа, Акалсбақәа, Ҳәатышьаа, Кьацәаа, Массаа, Ашәаа, Ахаа, Қапаа, Аикбақәа, Цәымҵаа, Зыхәаа…
Мамзаргьы Анкара ҳахьынкылсыз иаҳԥылаз ртәы уҳәару: уаҟа иаҳԥылаз рыҩнуҵҟа иҟан – аԥсуаа, абазақәа, аедыгьқәа, шаԥсыӷаа… Аха урҭ зегьы милаҭк иатәызшәа акәын рыблақәа ҭхаха ишҳахәаԥшуаз. Уазхәыцҵәҟьар, анкьаӡа зны хәышҭаара мцак ззеиқәыз ҳакәымзи. Ҵаҟа иаагоит изусҭцәақәаз: Бзагәара Маҳир, Орҳан Тышьу, Лира Едиԥ, Нахәа Бахри, Кам Фаати, Анраа Мутли, Чаҭау Месуҭ, Килар Баилар, Болеҭ Ҳашьым, Кьараф Албуз, Кәакәараа Ҭамер, Феқьрыҭ Џьумкәур…
Убарҭ зегьы даарылкааны лыӡбахә сҳәар сҭахуп ӡӷабк. Уи д-Нарҭ-ҭыԥҳан, Нежьан лыхьӡын. Анкара ауниверситет далгеит, ддукатуп, лыԥшра-лсахьала Нарҭаа раҳәшьа Гәында длыдукыларын.
Ҳара иҳацыз ҷкәынак «ахаҵара абаҟоу акәымзар дымҵарсны Аԥсныҟа даагар акәын» ҳәа ииҳәаз анлаҳа, «шәарҭ зегьы сашьцәа Нарҭаа шәоуп, Нарҭаа дуқәа раҳәшьа данымҵадырсыз ҳәа атәымуаа рҿы ахьмыӡӷ шәхы иашәмырган. Сзымҵашәырсуазеи, баала шәҳәар шьапыла ицатәхаргьы сшәыцымцои сыԥсадгьыл ԥшӡа Аԥсныҟа» лҳәеит дԥышәырччо, нас дааиԥхьхәцаан инацылҵеит «аиашазгьы атәым жәҩан аҵаҟа ҳанбанӡаҟоу?» ҳәа.
Ҩбаҟа ажәа ирыдамхаргьы ҳделегациа аилазаара иазктәуп. Исҳәарц исҭаху ари зегьраԥхьаӡатәи официалтә делегациан. Ус анакәха, ҳҿаԥхьа иқәгылоу азҵаатә ду анагӡаразы, уи иалахәу дарбанызаалакгьы Ҭырқәтәылан инхо ҳашьцәа ирыҵанакуа зҵаатәык иадамхаргьы ашьҭыхра илшозар акәын. Анахьгьы еиуам, арахьгьы еиуам, дҭынхазаргьы, дҩызазаргьы, ари аҩыза
ҳажәлар зегьы ирыҵанакуа аус ду зыцрамсуа аганахь дааныжьтәын.
Абриаҟара зысҳәо ҳаԥхьаҟа иагараан Ҭырқәтәылаҟа ицо аделегациақәа еиҿкаатәыс иҳаушт. (Уимоу ҳара ҳашьҭахь иныбжьаршәны ҳансамбльгьы цаны иааит). Урҭ аделегациақәа ирыламшәароуп зхатә усқәа мацара ирышьҭоу. Ҵәак шә-ҵәак арбаауеит ҳәа баша ирҳәом, убригь аадыруазароуп.
«Аӡы ахьышьҭрахь игьежьуеит» ҳәа ари сыстатиа баша хыс иасымҭеит. Ииашангьы, аҟәыӷара ҳзаарԥшыр ус иагьыҟалоит. Омар Беигәаа абарҭ ицәаҳәақәагьы ирҳәо убри ауп:
Умаиааикәа узгәырӷьауам,
Умықәԥакәа узаиааиуам,
Баҩла ақәԥара шәҭанархап,
Хшыҩла ақәԥара шәӡырнагап…
Нырцәгьы-аарцәгьы «хшыҩла» ақәԥара ҳалшар, 120 шықәса рнаҩсан аԥсадгьыл аҟнытә атәым тәылахь амҩа еиқәаҵәа ианылаз, амра ашәахәа аныԥхало уажә рымҩа Аԥсныҟа ахы хоит.
Ус иҟалоит ҳара ҳазҽеихар…
Жәытәӡа аахыс аԥсуаа ҳҿы ихьӡи ижәлеи еидкыланы ирҳәоит ҳәа ззырҳәо ажәлар ирылаҵәаз иоуп. Ас заҳҳәо, хаҭала дзымбац ауаа шмаҷымгьы, иахьа Аԥсны ахи аҵыхәеи – Ԥсоуи Егри рыбжьара Уарҳан Ашамба иӡбахә змаҳац аӡәызаҵәык идамхаргьы иԥшаара ахьуадаҩу ауп. «Уи зыбзоуроу зегь раԥхьаӡагьы инапы злаку аус ауп» ҳәа зҳәаша дҟаларгьы ауеит. Ганкахьала мацара сахәаԥшуеит ҳәа уҽазукыр, ус акәушәа убоит. Аха мшәан мыцхә иҭагә-ҭасуа ҳдунеиаҿы жәлар рус азы зхы аџьыкахыш ықәызхырц зҽазызкхьоу маҷума. Аха араҟа ҳара ҳтәала, аус злоу даҽакуп: «Малк алызгап», «маҵурак алысԥаап», «сыхьӡ алаҭызгап» ҳәа дхәыцны (рыцҳарас иҟалаз, ажәытәтәи ҳҭоурых ҳзалалари, иахьатәи ҳаамҭазыҵәҟьа ус иҟоу ауаа ахьҳало, даргьы бзианы ишаадыруагьы, ԥсыуа ҵасла иԥшӡам ҳәа ҳахьырхаҵгыло, аԥсшәа ахьраҳҳәо, уимоу, зны-зынлагьы «шәыххь аагеит» ҳәа аԥхьа инаганы иахьҳартәо ауп) амҩа иқәло иара итәала зегьы еиқәжьа иқәиҵазшәа шибогьы, ауаа еразнак деилыркаауеит, нацәкьыслагьы деибадырбо иалагоит. Зегь зыхҟьо инапы злеикыз ауси иани иаби изҭарҵаз игәи ахьеимадам, иахьеивысуа, агеи ашьхеи ирыбжьоу аҟара ахьрыбжьоу ауп. Уи ауп шьоукы-шьоук ашьыжьтәи амра ашәаԥшь еиԥш иаацәырҟьо, иара убри ашәаԥшь иашьҭаланы амш-цәгьа иааиуа еиԥш, нарха зрымам.
Ажәакала, дарбанзаалакгьы инапы злаикыз аус ахгьы ахьцәырҵуа, аҵыхәагьы ахьеиқәҳәало уи игәаҿы ауп. Гәыла иԥшьахаз аус – ажәлар рҿынӡа инаӡоит, уанӡа инаӡаз – дызҿу аус ажәлар ирусхоит. Ус анакәха, уи аус
згәаҿы ииз ауаҩгьы ижәлар ргәы ашҟа амҩа ылихит. Зыжәлар ргәы аҟынӡа изынаӡаз рнапы дықәыргыланы дышьҭырхуеит, ихьӡи ижәлеи еидкыланы ирҳәо иалагоит. Баша имҳәаӡеит ҳпоет ду Баграт Шьынқәбагьы: «Ажәлар рыбзиабара ҟьалан иааӡом, иалнахыз далнахит, иаԥсам дабаӡом».
Абриаҟара зхаҳҳәаауа Уарҳан Ашамба иоуп.
Зхы-зыԥсы мацаразы адунеи иқәу изы Уарҳан иҷкәынразы илиршаз мацарагьы изхоит. Инеиԥынкыланы акыраамҭа, акыр шықәса аиқәԥаразы Ҭырқәтәыла ачемпион ҳәа ахьӡ аиурагьы – имариоу усӡам. Уа инхо аԥсуаа рзгьы ихьӡын. Даҽаӡәы иакәзар, убри ихьӡ иахьа уажәраанӡагьы даҵаҽырбозаарын. Амала, Уарҳан уи амҩа дзанылаз ихьӡ аҭгара мацаразы акәӡам, иара убриалагьы ижәлар рыхьӡ аҭгарагьы акәӡамызт уи зызкыз. Зԥсадгьыл ааныжьны, амшын нырцә – егьи ахықә ахь инанагаз ижәлар – рԥсадгьылгьы шыҟоу, даргьы жәларык раҳасабала здац-ԥашә ашәышықәсқәеи азқьышықәсақәеи иргәларсу, Кавказ ажәытәӡатәи ажәларқәа ишыруаку, атәым жәҩан аҵаҟахь ишнанагазгьы, ршьа ирылоу шаԥсыуа шьаз рхамышҭырц акәын.
Уарҳан ибзоурала Ҭырқәтәыла аҳәынҭқарра агимн анадырҳәоз, уи атәыла абираҟ анышьҭырхуаз, ажәлар гыланы рнапы шизеинырҟьозгьы, иара ихаҭагьы игәырӷьара ҳәаа шамамызгьы, иахьынтәизаауаз имбаӡакәа мцабзк иханытә ишьапаҟынӡа иҩаихҟьон, илахь аԥхӡы хьшәашәа алҵуан, игәы аҭыԥсаара иалагон. Изныкымкәа-иҩынтәымкәа абас ихьхьан.
Шаҟа даргәаҭеиз, ҭынч дамыртәаз, шаҟа дархәыцыз – урҭ зегьы ргәаларшәарагьы, рҳәарагьы ицәуадаҩуп.
Зегьы зхараз идақәа ирҭысуаз Шамаа ршьа акәзаап. «Ашьажә баауам иԥсуам» ҳәа аԥсуаа иззырҳәо, ҳара ҳгәы ишаанаго еиԥш, ашьоура мацаразы акәӡамзаап…
Иахьа Ҭырқәтәыла иҟоу аԥсуаа рабдуцәа рыԥсадгьыл – Аԥсны ааныжьны, рнышәнапқәа рчабрақәа иргәылаҳәа ирыман ианцоз, убри анышәнап анаҩсан рыԥсадгьыли дареи еимаздоз даҽакы ыҟоуп ҳәа ргәы иаанагомызт. Убри ауп, рыԥсҭазаара ианалҵлак рнышәынҭра агәы рыԥсадгьыл аҟнытә инаргаз рнышәнап ықәрыԥсарацы руасиаҭ-ажәа изалазгьы. Нарцәыҟа наӡаӡа иахьцозгьы рыԥсадгьыли дареи убри ала еимадазарацы рҭахын.
Адунеи зшаз аԥсабара амч – мчы ӷәӷәоуп. Ауаатәыҩса рыбла иамбо, арахь зықь-рахәыцпала ҳаиԥшьызаап.
Абриаҟара зхаҳҳәаауа, аҵыхәтәантәи амҳаџьырра ҟалеижьҭеи шәи ҩажәа шықәса шҵуагьы, арантәи, Аԥсны ныжьны ицаз ракәым, уаҟа ииз рхшарагьы, рмаҭацәа аӡәырҩгьы рдунеи шырыԥсаххьоугьы, иахьа иҟоу атәым жәҩан аҵаҟа, атәым дгьыл аҿы ишизгьы, уи моу заԥсуа бызшәаҵәҟьа зхашҭхьоугьы иузаҟәмҭхо иамадазаап рыԥсадгьыл, ирымадазаап рыжәлар…Арҭ ацәаҳәақәа зыҩуа Ҭырқәтәыла саныҟаз урҭ рҩызцәа маҷҩымкәа избеит.
«Зыԥсадгьыл зцәыӡыз – зегьы ицәыӡуеит» ҳәа рҳәоит ажәлар рҿы. Уи акала узавалом, ииашоуп. Амала, сақәшаҳаҭым акаҿы: «Зегьы ицәыӡуеит» ҳәа ихжәацәаны иҳәазар ҟалап. Избанзар, хаҭала сара Ҭырқәтәыла избаз ауаа (сызҿу – аԥсшәа зхашҭхьоу аԥсуаа роуп) рыԥсадгьыл шырцәыӡхьоугьы, атәым жәҩан аҵаҟа ишыҟоугьы, атәым дгьыл ишықәаарыхуагьы, уимоу, рмилаҭ хьӡы шырхыхугьы, атәым жәлақәа шрымоугьы, Аԥснытәи иааит ҳәа анраҳа рылабжышқәа хаҟәҟәала иҳахәаԥшуан. Акгьы ззаанымхаӡакәа зегьы зцәыӡыз зырҵәуо закә мчуи? Урҭ зырҵәуоз, ҳабла иамбо, дара ирзаанхаз рыԥсадгьыл иадызҳәало амч ауп – ҳара ҳазҿу ршьа ирылоу ауп. Уи, амедицина знапы алаку аҵарауаа изларҳәо ала, бжь-абиԥарак рҟынӡа ишаԥсыуа-шьоу иаанхозаап…
Ҭырқәтәылаҟа ҳныҟәара иазкны изыҩхьо сҩымҭақәа руак аҿы «ҳахьнеилакгьы иаҳԥылон ҷлоуаа, џьгьардаа,
лхаа» ҳәа сзырҳәазгьы убри ауп. Ииашаҵәҟьангьы, х-абиԥарак, ԥшь-абиԥарак зҳәаз еиԥш шыбжьалахьоугьы, абраҟагьы уаҟагьы ӷрак иҭиааз аишьцәа гәакьақәа реиԥш еиԥшыз аӡәырҩы аабеит.
Нас ари азы акәӡами изырҳәо ашьа баауам, иԥсуам ҳәа?
Нас абри ашьа акәӡами ажәлар гылан рнапы анизеинырҟьоз Уарҳан Ашамба игәы амца ацразҵоз?
Сара усҟан Уарҳан игәы сҭатәамызт, аха амца изыркыз ашьа абарҭ рҩызцәа азҵаарақәа изцәырнамгарц залшомызт: «Аиааира иугаз ужәлар изрыҟәгои?», «Абри абираҟ – Уԥсадгьыл абираҟ закәми?», «Аԥсынреи уареи амшын зшәыбжьалеи?»
Уарҳан идыруан ҭынч дызмыртәоз ишьа шрылаз, аԥшыжәлеиԥш иԥсаҟьаны Ҭырқәтәыла ахи-аҵыхәеи иалаԥсаз аԥсуаа. Амала, шьоукы рҿы, уи ашьа ахы шыднардыруазгьы, хәыҷы-хәыҷла ахьшәашәара иаҿын.
Иабамыхьшәашәарыз рабдуцәа рыԥсадгьыл ааныжьны ианықәҵ нахыс «Аԥсны ықәӡааит аԥсуаа рзы» ҳәа есымша ираҳауазгьы…
Иабамыхьшәашәарыз, ԥсыуа зхылаҳәо аӡәызаҵәык идамхаргьы иԥсы ҭаны Аԥсны дыҟоуп ҳәа рымшьозҭгьы…
«Ус акәым, Аԥсынгьы ыҟоуп, аԥсуаагьы рыԥсы ҭоуп» ҳәа уарла-шәарла, зны-зынла рлымҳа аҟынӡа иназгозгьы, рыгәра нагӡаны иргомызт. Ус иналаршә-ааларшәшәа аӡәык-ҩыџьак зҳәаз еиԥш Аԥсны иааны игьежьуаз ирҳәозгьы ргәы амца акны ишызыӡырҩуазгьы, дара убарҭгьы инагӡаны рыгәра ргомызт.
Аԥсадгьыл ахь, Аԥсныҟа ашә аарттәын… Абри имариам аус ду зхы иадызҵаз, иԥсҭазаараҿы хықәкы хадас иҟазҵаз дреиуоуп Уарҳан Ашамбагьы.
Иуаҩыбжара дахысижьҭеи маҷ шымҵуагьы, анкьатәи еилҟьа-еилӷәцәра наунагӡа иаҩсны ицахьоу аамҭа ҟадыџь ишазынижьхьоугьы, ҳалалрыла иҭәу ихаҿы мацарагьы акәымкәа – игылашьа-итәашьа, ицәажәашьа, илафҳәашьа, инаалашьа, ажәакала, мыцхә агәыкра зҵоу уи ауаҩ иуаҩра зегьы иҷкәынра агәы, иҷкәынра-цәа аныԥшуеит.
Хынҩажәа шықәса ирҭысхьоу ари ауаҩ уажәы санихәаԥшуа, саԥхьа даагылоит жәохә шықәса рнаҩсан зегь раԥхьаӡа Аԥсны иааз ирылаз, усҟан шлацкгьы зхахәы иаламшәацыз «Аԥсны ыҟоуп, аԥсуаа шәыҟоуп. Ус анакәха, Ҳаԥсадгьыл ыҟоуп, ҳаргьы ҳаҟоуп, ҳаԥсгьы ҭоуп, уажәшьҭа иаҳурхьраны иҟоузеи» ҳәа злабжышқәа хаддыла уажәы-уажәы изҳәалоз…
Ус зҳәо маҷҩым, аус злоу аҳәара мацара акәым. Ус ара иааны ихынҳәхьаз уаанӡагь иҟан. Иара убасҵәҟьа ара ианыҟаз игәжәажәон, илаӷырӡышон, аха Ҭырқәтәылаҟа ианыхынҳәлак рхатә усқәа (ахатә ус ҟадыџь змам ҳәа ӡәыр дыҟоума) иаарҳәынҷон. Урҭгьы гәыбӷан рысҭоит ҳәа акәӡам ара сызҿу. Ауаа зегьы еиԥшым. Зегьы ахапа рҳәозҭгьы, изырӷызуазҳәа ӡәыр дҟалозма…
Ахапа аҳәара заӡаз Уарҳан Ашамба иоуп. Ари ауаҩ данцәажәо игәы аҵантәи иаауа ибжьы зны-зынла иҭахәаҽшәа ишгогьы, убасҟан ицәыригаз ахапа иахьагьы иҳәоит.
«Уажәшьҭа сдунеи сыԥсахыргьы хьаа сымам. Убарҭ рҩызцәа аҷкәынцәа гылт. Урҭ ҳхықәкы хада мҩабжара инрыжьуам, аҵыхәанӡа инаргоит», ҳәа дцәажәон Уарҳан аԥсуа шәҟәыҩҩ ду Иван Папасқьыр ихьӡ зху Ареспубликатә библиотекаҿы ианиԥылоз.
«Убарҭ рҩызцәа аҷкәынцәа» ҳәа Уарҳан зыӡбахә имаз аӡәык-ҩыџьак Аԥсынгьы иаахьеит. Ҳара Ҭырқәтәыла ҳаныҟазгьы иаабеит. Абар даргьы: асоциал-демократиатә партиа Адаԥазар ақалақь аҿтәи аорганизациа ахада Ниҳан Мыҟәба, апартиа иаша Болу ақалақь аҿтәи аорганизациа ахада Аадем Махариа, Шьинааси Ахба, Џьиҳан Ҭаскәач-иԥа, Арсын Инаԥҳа…
Хыхь иазгәаҳҭахьеит, атәым жәҩан аҵаҟа, атәым дгьыл аҿы ишыҟоугьы, џьара аӡәык-ҩаџьак зҳәаз еиԥш ракәымзар, амал рымоуп, рыбӷа еиҵыхуп. Амала, дара убарҭгьы еиԥшым. Иаагозар, Арыҩҭаа – Адаԥазар аҩнымаҭәа ҟаҵарҭа афабрика имоуп, излеилаҳкааз ала, уи ифабрика афилиалқәа Сҭампылгьы Анкарагьы иҟоуп; Ааидын Абаҭхәариагьы Сҭампыл ихәҳахәҭырҭа ыҟоуп, Фқьраҭ Аҟәысба, Иуқьсаль Ҷыҭанаа, Наазиф Ашәхәба, Енвер Ақапба рнаплакқәа акыр еиҵыхуп. Ус шаҟаҩы…
Ҳарҭ машәыршақә иҳамҳәаӡеит абарҭ рыӡбахә, избанзар ргәы зыдҳәалоу Рыԥсадгьыл ауп. Рхы-рыԥсы иамеигӡа рыԥсадгьыл иазыркуеит рымч-рылшарагьы. Абраҟа еиҭа иаҳгәалаҳаршәалароуп абырг Шьаарафеҭ Мыҟәба ииҳәаз: «Шәара аҵара шәҵеит, иара убриалагьы Аԥсны шәыхьчеит. Ҳабдуцәа Аԥснынтәи иргаз, рчабрақәа ирылаҳәаз рнышәнапқәа ракәын, аха иахьазы ҳара атәым дгьыл аҿы ҳшыҟоугьы, амал рҳаны иҳамоуп. Шәара Аԥсны ҳәынҭқарроуп ҳәа рылашәҳәеит. Сара стәала, убри ирылашәҳәаз Аԥсны аҳәынҭқарра ашьақәрӷәӷәаразы шәара шәҵареи ҳара ҳекономикеи еидҵатәуп…»
Ԥшьынҩажәи акы шықәса ирҭагылоу Шьаарафеҭ абас аниҳәа, амца зкны игылоу аҿар шыҟалаша шәара шәазхәыц… Абарҭқәа зегьы зыбзоуроу Уарҳан ицәыригаз ауп… илаиҵаз ажәла ауп…
«Ҳжәытә ҭоурых ахь санхьаԥшуа ҳгәы ҭызгаша, уимоу ҳазхыҽхәаша шыҟоугьы, ҳгәы ҳзырхьуагьы рацәоуп. Иаагап 1866 шықәсазы Лыхны ақәгылара. Сабду иаб Осман Ашамба инеиԥынкыланы акыр сааҭ
уаҟа дықәгылан, ижәлар рҿахәы иҳәон ҳәа ансаҳауа сазгәдууп. Аха иара убасҵәҟьа сгәы снархьуеит аурыс ҳәынҭқар иофицар Кониар илаигәыдҵаны дахьыршьыз азы аԥсуа жәлар Аԥсны нырмыжьыр ада ԥсыхәа рымамкәа иахьҭагылаз. Дзакәызаалакгьы, чынс имазаалакгьы аӡәы ихырҟьаны, аӡәы изы жәларык рықәӡаара – ари, сара стәала иҟәышрам. Уа, Ҭырқәтәыла иахьнеизгьы, ҳабдуцәеи ҳабацәеи зны-зынла абри аҩызаҵәҟьа агхақәа анрымпыҵҟьалозгьы ыҟан. Урҭ агхақәа хҟьа-ԥҟьада иаанхомызт. Абриаҟара зысҳәо, ма уажәшьҭа убарҭ рҩызцәа агхақәа, аццакра ҳалаҳмырскәа, ҳус-ԥшьа иԥкаа-ԥкаауа, ҟәыӷарыла анагӡашьа ҳхы ақәҳаршәалап…» мызкы ахала-аҵыхәала Уарҳан Аԥсны иҟазаараан арҭ ажәақәа лассы-лассы иҳәон. Иҳәон, избанзар, абриаҟара аџьа зыдбаланы, змаршә кны иааиго аус амаҷ ибжьнахыр ҳәа дшәоит.
Наҟ-ааҟ ҳаиҭанеиааиреи ҳцареи ҳаареи лҵшәас ироуи ҳәа азҵаара ықәзыргыло дҟаларгьы ауеит.
Акы, Ҭырқәтәыла иҟоу, иара Уарҳан иажәақәа рыла «хыԥхьаӡарала хынтә, ԥшьынтә рыла» иҳаиҳау ҳашьцәа аԥсуаа рыԥсадгьыл – Аԥсны ашҟа ихьаҳәит. Уи зыԥсоу – иагьузшәом, иагьузыкапануам.
Ҩба, ахьаԥшра мацарагь акәым, еихахьеит. Макьаназ аӡәык-ҩыџьак ракәзааит, аха мшәан ариакәӡамзи шәи ҩажәа шықәса раахыс дарбанзаалакгьы аԥсуа хәцырҭас имаз.
Хԥа ҳәа ари иацаҳҵарц азы ҳашколқәа руак аҿы акәзаргьы (иаагозар, Аҟәатәи ашкол-интернат) Ҭырқәтәыла инхо аԥсуаа рхәыҷқәа рзы класск аартра ахәҭоуп.
Ҳаԥсуа университет аҟны ҽааны гәԥҩык рыдкылара ҳҽазаҳшәароуп.
Аҟәеи Сҭампыли аӷба рыбжьаҵара акыр ҳарманшәалон аиҭанеиааира аганахь ала.
Аха макьаназ иҟам-ианым изрылацәажәатәуи? Аԥхыӡ агәра зго ҳиеиԥшымхаӡои?
Мап, ари ԥхыӡӡам, ари – лабҿабоуп. Аҟәеи Адаԥазари ирыбжьарҵаз аиқәшаҳаҭра абзоурала раԥхьа иӡбатәуп ҳәа ззаҳҳәаз зҵаарақәоуп.
Макьаназ гәыӷроуп, аха имгәыӷкәа иԥсхьада.
Аҩажәижәабатәи ашықәс еиқәаҵәақәа раан иреиӷьыз аԥсуа жәлар рҵеицәа кыдҵан ианыршьуазгьы, ҳаԥсуа ҵара анаԥырырхуазгьы, ҳанбан ақырҭуа нбан ахь ианиаргозгьы, Аԥсны аԥсуа ҭыԥ хьыӡқәа еиҭакны ақырҭуа ҭыԥ хьыӡқәа анрырҭозгьы, Нхыҵ-Кавказтәи ҳашьцәа ачеченцәеи аингәшцәеи реиԥш аԥсуаа ҳахгара азҵаара анықәгылазгьы ҳгәы каҳажьуамызт, ҳгәыӷуан...1947, 1957, 1968, 1978, 1988-тәи ашықәсқәа раан аԥсуа жәлар иреиӷьыз рҵеицәа рхы-рыԥсы иамеигӡа изықәгылозгьы агәыӷра рыман азоуп.
Аҵыхәтәаны иаҳхысыз ашықәс  – аҭоурых иазаанхаз итрагедиоу ашықәс еиқәаҵәа шакәугьы, иара убасҵәҟьа ажәлар рфырхаҵара атәы зҳәо ашықәс ҳәа азаҳҳәоит. Избанзар, кәыркәа мза аҽанааиҩнашоз ахәлбыҽха, ҳаҳҭнықалақь агәҭа адәышкәаӷьаз иқәгылаз (аиҳараӡак аҳәса, ахәыҷқәа, абыргцәа, иауашәаны машәыршәа абџьаркгьы знапы иакымыз ажәлар арахь бџьарла еиқәных шәҩыла, зықәҩыла ишрыжәлозгьы) ргәы камҳаит, избанзар, агәыӷра рыман. Аӡәы гәышԥыла шәҩык ааныскылоит ҳәа дзаҿызгьы – иԥсадгьыл Аԥсны дахьықәгылаз ауп. Иԥсадгьыл Аԥсны адоуҳамч ахьиланаҵоз ауп.
Амала, убарҭ инарываргыланы иҳәатәуп даҽакгьы. Усҟан, убра игылаз дарбанзаалакгьы шәигәалашәон шәара – амшын нырцә иаанхаз ҳашьцәа. Шәигәалашәон, избанзар, убри мацарагьы амч ҷыда иланаҵон, агәыӷра инаҭон. Агәыӷра инаҭон иара ихьлакгьы, ианамуӡах, шәара шәыла иԥсадгьыл шмыӡуаз идыруан. Аҵыхәтәаны ургәалашәон уара, Уарҳан Ашамба… Нас ишԥа, имгәыӷкәа
иԥсхьада. Аха уара ухьӡ зыдҳәалоу ҳара ҳгәыӷра аԥсҭазаарахь ауп ҳахьхьанарԥшуа. Уи иадҳәалоуп Аԥсны уаҵәтәи аԥеиԥш.
Ҭырқәтәыла ҳаннеи инаркны ҳахьцалакгьы ҳаԥхьа дгылан Уарҳан. Адаԥазар иҟоу адарнықь (аклуб) аҿы аиԥылараан иқәгылара уҳәару, мамзаргьы аԥсуа қыҭақәа рахь ҳаннарԥхьоз дышҳацәажәоз ҳгәалаҳаршәару, мамзаргьы, баша ҳаидтәаларақәа раан ицәыригоз азҵаатәқәа уҳәа шаҟа угәалауршәари. Шаҟагьы рыҵаркуазеи…
Ҭырқәтәыла, уажәраанӡа ишаҳҳәахьоу еиԥш, ҳахьнеилакгьы Сҭампыл акәу, Адаԥазар акәу, Анкара акәу, аԥсуаа анаҳԥылоз, Уарҳан дҳавагьежьуан, ҳаигәыдибаҳәҳәала ҳаилаҵәан ҳаицәажәошәа анибалак, ичабра ҭганы илабжышқәа ррыцқьара далагон. Илабжышқәа заауаз, ҩажәижәаба шықәса раахыс абриаҟара аџьа здибалаз, дзыхӡыӡаауаз аус – аилибакаарақәа, ауадаҩрақәа, ахьамҭарақәа ирылсны, Амшын Еиқәа нырцә-аарцә иҟоу ижәлар зегьы ирусны иахьыҟалаз ауп.
Жәамш ҳамбаӡакәа иниаҟьеит.
Аԥсныҟа амҩа ҳанықәла, изымычҳазт мышкы ахала-аҵыхәала ишәҟәқәа ааиқәиршәан, дҳашьҭаланы иҿааихеит.
…Мызкы инацны ара даҳҭан. Уи амза аҩнуҵҟала Аԥсны иҟалаз ахҭысқәагьы маҷӡам. Иаагозар, уи ибеит Аҟәа имҩаԥысыз Нхыҵ-Кавказ ажәларқәеи ҳареи ҳакәашаҩцәа еидызкыло ансамбльқәа зегьы раԥхьаӡатәи рфестиваль, дыҟан аныҳәа «Лыхнашҭаҿы». Иабду иаб Осман Ашамба дахьынхоз Ешыра днеит, ажәытәан еиԥш иахьагьы, Аԥсны ажәҩан агәы шыкеи-кеиуа еиԥш ицқьоу Шамаа рӡыхь агьама ибеит….Дыҟан иара убас Ҷлоу, Ҭхьына уҳәа егьырҭ ақыҭақәа рыҿгьы.
Аҵыхәтәантәи амш… Рыцҳарас иҟалаз, амшын нырцә иаанхаз ҳашьцәеи ҳареи ҳаиҭанеиааирақәа рҿы макьаназы иҟоуп аԥхьатәи ҳаиԥылара амшгьы, аҵыхәтәантәи ҳаиԥылара амшгьы. Уаҳагь ҟалашьа амамзар акәхап, аус-ԥшьа ду иазку азҵаатәқәа рыӡбараҿы раԥхьатәи ашьаҿақәа ракәзар иҟаҳҵахьоу. Ус иаармариацәангьы ҳаламцәажәап, избанзар, Колумб Америка шааиртыз еиԥш, ҳаргьы лахьынҵас иҳауит ҳашьцәа рахь игаз амҩа шә-барқәамк ҿаҵаны иҵарҟаца иаркыз агәашә аарттәыс. Ҳаблақәа ҭраа амшын агәы казказра ҳхыԥшылон акәымзар, згәы иаанагодаз знымзар-зны ҳаиԥылоит, ҳаибабоит, ҳанаскьа-ааскьеибагара ҳалагоит ҳәа. Зегь зыбзоуроу аамҭа ауп. Араб жәлар ражәаԥҟа иалоуп «ауаа рабацәа раасҭа изну аамҭа еиҳа еиԥшуп» ҳәа. Иахьа адунеи зегьы аҿы аиҭакра дуқәа анымҩаԥысуа аамҭазы, аиҭакра ҟалар акәын, хаҭала ҳахьыҟазаалакгьы, аԥсуаа ҳаҩнуҵҟагьы.
Адунеи егьырҭ ажәларқәа рҿаԥхьаҵәҟьагьы иԥхашьароуп абри аамҭа анырра ҳнамҭар, ахархәашьа ҳақәмшәар.
Уарҳан ихаҭа лассы-лассы Омар Беигәаа абарҭ ицәаҳәақәа баша еиҭеиҳәомызт:
Ах, иаҳауеи, ԥсеивгарҭак,
Лашара ԥыҭк, наԥшырҭак!
Шьапҟьарҭа ҭыԥк, гәыӷырҭак!
Бжьы заҳауа ҩызцәақәак!
Алашарагь ҟалеит, анаԥшырҭагь цәырҵит, ашьапҟьарҭагь ыҟоуп, агәыӷырҭагь ҳамоуп, ҳабжьы заҳауа аҩызцәагьы нырцәгьы-аарцәгьы иҳакәаӷӷа игылоуп. Аӡы иагоз «анцәа, анцәа» ҳәа аматанеира даналага, «сахьугәалашәаз бзиоуп, аха зны уаргьы унапы ҟьа» ҳәа ажәҩанахьтә анцәа ибжьы газаап. Инапы аниҟьа, амахә имԥыхьашәеит рҳәоит.
Анцәа ила зегьы ҳамоуп, иаҳзаанхаз акызаҵәык ауп – анапы аҟьашьа ҳақәшәароуп. Амала, ари жәлар рус-ԥшьа ду аҿы аццакра шԥырхаго еиԥш, «уажәшьҭа аамҭа ҳара иаҳтәуп, иахьа иаҳзыҟамҵаргьы уаҵәы, уаҵәашьҭахь иҟаҳҵап» ҳәа агәзианра аарԥшрагьы ҟалом. Мышкы иахыԥо шәымш ицоит ҳәа ирҳәогьы ҳхамышҭроуп.
Абриаҟара сзырҳәаз аҵыхәтәантәи амш ауп. Ашьыжьымҭан Уарҳан иԥылеит Аҟәа ақалақьтә Совет анагӡком аҿы. Уи ашьҭахь, «Аԥсны ҟаԥшь» аредакциаа даҳҭан, нас агаҿа, акаҳуажәырҭа аҿаԥхьа еизаз Аҟәаа изыԥшын. Убарҭ ирхаршәаланы Аԥсуа институт аҿгьы дынкыдгылт. Арахь уажәы-уажәы игәалаиршәон Аԥсны жәлар рпоет Баграт Шьынқәбеи иареи реиԥылара атәы, быжь-сааҭк имҩаԥысуаз реицәажәара атәы.
Амҩа дықәлар акәын, аха изыгәаӷьуамызт, ицәыуадаҩын иԥсадгьыл Аԥсны аныжьра.
Илабжышқәа хаддыла «анцәа дышәзылԥхааит, анцәа шәихьчааит» иҳәеит иеихатәы уардын даманы аҿанынаха.
Сгәы иаанагоит, еизаны игылаз зегьы сара исзааиз аҩызцәа азҵаарақәа рзааит ҳәа усҟан: «Еиҭа Ҭырқәтәылаҟа?», «Еиҭа анаскьагара?», «Ианбанӡа?» «Ҳаԥсадгьыл аҿы ҳанбеизакхо?…»
Арҭ азҵаарақәа рҭак аҟаҵара мариам. Амала, агәыӷра ыҟоуп. Агәыӷра ыҟоуп, избанзар амшын еиҟәнаҭхаз аишьцәа Уарҳан Ашамба иҩызцәа цҳаны ианрыбжьала нахыс, урҭ шәарҭам.
Сузыгәнқьуа ԥсык ала,
Сыузыӷызуа гәык ала,
Хышәнызқьҩы идырӷызуа,
Зыуарада сҳәао стәыла,
Хышәнызқьҩы аԥсуаа
Еицырӷызуа бжьык ала,
Схы иҭау, сгәы иҭау, Аԥсны!
Сеиӷрызблаауа Аԥсны!
Аԥсабара уа уҷыда
Акы сашьҭам Аԥсны!
Ах, угәаҿы сыԥсында,
Сааугәҵаукрын Аԥсны!
Адаԥазарынтәи Ҟаиларҟа амҩа ҳанықәла Ақапба Саллаҭин (Қапаа рышьҭрак Цәымҵаа ҳәагьы ирышьҭоуп, Саллаҭингьы урҭ дыркьарзуп) сҩызаки сареи ҳмахәарқәа ааикын автобус ахь ҳнамышьҭкәа «амерседес» ҳанҭаиртәан, ақалақь агәаҿы иҟоу ахәҳахәҭырҭахь ҳаигеит. Дҳацын иара иҩыза – шьҭрала ахҷыԥсаа рабшьҭра еиуоу Аӷьантуаа Низаметтин, иабду иаб Иасыф иоуп Аԥсны аанзыжьыз, уи иԥҳәыс Ҟәбинатәи Ҭырш-ԥҳан, Аҭыршбақәа аԥхьа, Низаметтин излеиҳәо ала, Мысра инанагазаап, дара иреиуаз ҩыџьа Рааҭыԥи Маҳмуҭи ар рмаҵураҿы ачын дуқәа роузаап, иԥашьацәахазаап. Уажәы Низаметтин иакәзар, Саллаҭин еиԥш акыр аамҭа аҳәаанырцә, Голландиа аус иуан, акыр зырҳаз дреиуоуп. Ҳазну аамҭазы Адаԥазар зԥылаԥгала ыҟоу аԥсуаа дреиуоуп.
Хыхь ишысҳәаз еиԥш, Адаԥазар агәаҿы иҟоу аиха уардын иазку еиуеиԥшым агьежьқәа (абырбалқәа, апокрышкақәа) рыҭирҭа имоу аҿы ҳнеигеит Саллаҭин. Зыӡбахә сымоу ахәҳахәҭырҭагьы ажәак-ҩажәак рыла алацәажәара уадаҩуп. Иуадаҩуп, избанзар, ҳара ҳтәылаҿы урҭ рҩызцәа ыҟаӡам – иарбан еихатәы уардынзаалакгьы, адунеи аҿы иахьазы иҟоу зегьы иреиҵоу инаркны зегь иреиҳау аҟынӡа ирыҵадыргыло агьежьқәа, сара сыхәҭакахьала убас џьара еизакны срыламԥшыцызт.
Абриаҟара зхысҳәаауа, ҳара Каилар ҳагханы ҳнеит. Аԥснынтәи инеиз асасцәа ҳзы ашьаԥа еиужь ахьдыргылаз ақыҭа иахьазеиԥшу агәаҿы аџьар қазықазуа еизахьаз, ҳнарылагылеит. Амала, зегьы шьхныԥсыланы изыӡырҩуан ажәеинраала ҿырҳәала изҳәоз, зыбжьы қыџьқыџьуаз, ԥшьынҩажәи жәаҩа шықәса инарҭысхьоу, аха макьана згәашьамх ҵару, зыбжьы мхәанчац Омар Беигәаа.
Сыхәҭакахьала мыцхәы сгәырӷьеит. Сҭампыл ҳаныҟаз дҳақәымшәеит. Ҭырқәтәыла ҳнеины Омар дымбаӡакәа Аԥсныҟа агьежьра ҳцәуадаҩын. Ҳара ҳаиԥшҵәҟьа (иҟалап ҳаҵкысгьы) амца ицралазаап, уи ауп иқәра акыр ишнықәсхьоугьы, агәхьаа мкыкәа Каилар ақыҭан еиҿкааз аиԥыларахь дзаазгьы.
Омар Беигәаа иажәеинраалақәа еизакны сынтәа ҳашәҟәҭыжьырҭа «Алашараҟны» иҭыҵит. «Быҷкән сара, ччара зхашҭыз…» ҳәа хыс измоу уи ашәҟәы аԥхьажәа зҩыз Нелли Ҭарԥҳа араҟа иаалгоит ашәышықәсқәеи азқьышықәсқәеи ирыҵкәрааны, иахьа уажәраанӡагьы зхы еиқәырханы иааиуа аԥсуа жәлар ирызкны Омар ииҩыз ажәақәа: «Аԥсуа анцәа дишаны адәы дзықәиҵаз – дԥишәаларц ауп. Ҳашԥишәауа мацара ҳааиуеит».
Омар Беигәаа Аԥсны аиҳараӡак дызлардыруа иажәеинраалақәа рыла ауп, ишәҟәы иҭыҵыз ала ауп. Зҿыгҳара оумак иҟам уи ашәҟәы ала мацарагьы Омар аԥсуа жәлар рҿы (еиҳараӡак Ҭырқәтәыла иҟоу) наунагӡа ихьӡ казмыршәуа абаҟа ширгылазгьы, уи ҳара иахьа уажәраанӡагьы дызлаҳзымдыруа рацәоуп – зегьраԥхьаӡагьы ҵарауаҩык, ҭоурыхҩҩык иаҳасабала.
Борис Гәыргәлиеи сареи уи ауха акыраамҭа дҳацәажәон Омар. Игәы иҵхо азҵаатәқәа рацәоуп. Зегьы ирхадоуп Аԥсны. Ашьҭахь инапы аҵаҩны ҳҩыџьагьы хазы-хазы иҳаиҭеит ҩ-томкны иҟоу Кавказ иазкны иҭижьыз иҭоурыхтә ԥҵамҭақәа.
…Адаԥазарҟа ҳаныгьежь, Омар иҭоурыхтә ҩымҭақәа ирыԥхьахьоу, ибзианы издыруа Шьынаасин Ҭраԥшь даасыдтәалан, Аԥсны ажәытәӡа инаркны ишцәырҵыз, ишыҟаз, ишҿиауаз уҳәа ртәы акыр сааҭ исзеиҭеиҳәон. (Омар Беигәаа иҭоурыхтә ԥҵамҭақәа ҭырқәшәала ауп ишкьыԥхьу). Инеизакны зқьы даҟьа рҟынӡа зҵазкуа урҭ аҩ-томк ирну шәзеиҭасҳәоит ҳәа салагаргьы исылшом. Уажәазы ҳара иаадыруа Кавказ аҭоурыхи иареи неидкыло, ҭынч иаԥхьатәуп. (Аха узлаԥхьои, еиҭагангьы ианҳамам).
Араҟа, хыхь ишазгәасҭаз еиԥш, Аԥсны иазку аҟәша (уигьы маҷым) сазааҭгылоит.
Ҳарҭ аԥсуаа ҳзы аинтерес ду аҵоуп «Аҭырқәа Кавказ закәу ҭоурыхла адырра шигу» ҳәа зыхьӡу ахы. Аҳәаанырцәан инхо аԥсуа ҵарауаҩ, уатәи архивқәа рахь анеира, ажәытәтәи аҭоурыхҩҩцәа, дара рхааназ ирбоз-ираҳауаз, иҟаз-шыҟаҵәҟьаз зыҩуаз раԥҵамҭақәа рцәыргара, адунеи зегьы ирбартә-ираҳартә аҟаҵара, Кавказ аҭоурых нарҳәы-аарҳәны ганкахьала мацара иҳарцәажәоит ҳәа ақырҭуа ҭоурыхҩҩцәа анықәгыло аамҭазы, оума аҵанакуеит. Егьырҭ зегьы ракәым, араҟа еиҭа инаҵшьны ҳазааҭгыларц ҳҭахуп (Омар Беигәагьы ахшыҩзышьҭра ӷәӷәа злеиҭаз ала) Кавказ ахьӡ ахьынтәаауа, аԥсуааи аедыгьқәеи зхылҵыз абшьҭрақәа ируакыз ҳәа иршьо кас-касаа рҟынтәи ауп иахьаауа
ҳәа адунеи аҵарауаа дуқәа аӡәырҩы ишырҳәахьоугьы, уи ақырҭуа ҭоурыхҩҩцәа ҽырдагәа ҟаҵаны рлымҳақәа ираҩрыжьуеит.
Кавказ иашьагәыҭу – уи зыхьӡ аху роуп – Аахыҵ-Кавказ, Нхыҵ-Кавказ, иара убас Даӷьсҭан инхо, иахьа акыр еицәыхараны иҟоушәа ҳбозаргьы ҭоурыхла, шьала-дала акырӡа еизааигәаз, иҟалап зны хәышҭаарак змаз, уасхырк ззеицышьҭаз ракәзар. Еизааигәоу, еишьцәоу роуп злахьынҵа еиԥшхоугьы.
Машәыршақә иҟамлазар ҟалап (ақырҭцәеи аерманцәеи ирԥырхагамхаӡакәа), XIX ашәышықәса атрагедиа дуқәа ируаку амҳаџьырра дара рхала иахьырзыҟалазгьы.
Машәыршақә иҟамлаӡеит, Урыстәыла Асовет мчра анышьақәгыла, дара урҭ рҽеидкыланы – Ашьхаруаа Рреспублика аиҿкаара напы ахьадыркызгьы.
Аҵыхәтәаны, зынӡа машәыршақә иҟамлаӡеит, аӡиас ахьышьҭрахь игьежьуеит ҳәа шырҳәо еиԥш, уажәы еиҭа рҽеидкыланы – Кавказ ажәларқәа рфедерациа еиҿаҳкаауеит ҳәа азҵаара ӷәӷәаны иахьықәдыргылазгьы.
Абриаҟара ҳзырҳәаз, абриаҟара ҳгәалазыршәаз, «Аҭырқәа Кавказ закәу ҭоурыхла адырра шигу» ҳәа хыс изиҭаз аҟәша ауп. Амала, абраҟа инаҵшьны иаҳҳәарц иаҳҭаху, аҭырқәа ихала иакәымкәа, адунеи зегьы Кавказ закәугьы, Аԥсны закәугьы адырра шрыгу ауп. Ҳәарада, абри аус аҿы аҭырқә бызшәа цҳак еиԥш иҟаларгьы ауеит хшыҩла аус ҳзеиҿкаар, аус ҳазур…
Даҽа-ҟәшакгьы, ҩбаҟа ажәа рыла акәзаргьы, сазааҭгыларц сҭахуп. Сызҿу – «Аԥсуа бызшәа иунарбо ажәытәтәи анаукаҭҵаарақәа» ҳәа захьӡу аҟәшоуп.
Аԥсни аԥсуааи ирыдҳәалоу, рыӡбахә зҳәо шаҟа зҵаатәы ақырҭуа ҭоурыхҩҩцәа иларха-ҩархо, «абхазы» ажәа шеилкаатәу «ақырҭуа» ҳәа ауп ҳәа иқәгылахьоузеи. Уи аиҳараӡак дара ртәала ахы анакыз Аԥсуа Ҳәынҭқарра анышьақәгыла, Аԥсны аҳҭнықалақьс Қәҭешь аныҟалазтәи аамҭа инаркны ауп. Аԥхьа, Аԥсуа Ҳәынҭқарра зынӡаскгьы мап ацәыркит. Аха уи азы аԥсуа жәлар – жәларык раҳасабала реидгылараҿы уасхырны иҟаз абшьҭрақәа (аимышьҭрақәа) аԥсилаа, абазгаа, мсымаа, саныгаа – ԥсыуа абшьҭрақәамызт ҳәа ишьақәрыӷәӷәатәын.
Аҩынҩажәатәи ашықәсқәа рзы убри иҽазикит Пауле Ингороҟва. Уи џьара ԥхашьарак ааиламсӡакәа аԥсилаагьы, абазгаагьы, мсымаагьы, саныгаагьы – қырҭуа абшьҭрақәан ҳәа даақәгылеит. Усҟан азы уи ииҳәоз иацзырӷызуаз аԥсуаа рыҩнуҵҟа аӡәы дцәырҵит. Ус ауп ишыҟоу ажәлар ртрагедиа акы алсԥаауеит ҳәа аӡәызаҵәык идамхаргьы аамҭа-аамҭала ицәырҵлоит. Уажәы исгәалашәоит, усҟан аԥсышәала иҭыҵуаз «Альманах» аҟны уи ауаҩ ианиҵаз истатиа аҿтәи абарҭ ицәаҳәақәа: «Аԥсуаа зхылҵыз гениохаа ракәым, аха хеттаа-субараа роуп». Абарҭқәа зегь рышьҭахь – аԥсуа школқәа раркрагьы, амраҭашәарахьтәи Қырҭтәылантәи ихырҵәаны зықьҩыла Аԥсныҟа раагарагьы, аԥсуа ҭыԥхьыӡқәа ԥсахны, ақырҭуа ҭыԥхьыӡқәа рыҭарагьы – ырҵабыргын. Мшәан, ҭоурыхла Аԥсны ажәытәӡа инхоз абшьҭрақәа – қырҭуа абшьҭрақәазҭгьы, адгьылгьы қырҭуа дгьылхон, Қырҭтәылантәи ихырҵәаны арахь иааргазгьы – анкьатәи рыԥсадгьыл ахь игьежьуеит ҳәа акәын иаанагоз. Аԥсуаа ракәзар, ҩышә шықәса, хышә шықәса рнаҩсан Нхыҵ-Кавказынтәи арахь илбааз аедыгь шьҭрақәа ируакуп ҳәа ирҳәазгьы ҵабыргхон. Зегьраԥхьа иргыланы ихыҭҳәааз абри итеориа аҿаԥҽтәын. Аха уи аҟаҵара (Пауле Ингороҟва ҵарауаҩык иаҳасабала ихьӡ шьҭыхны изларкыз ала) имариаз усмызт. Уи зынагӡахозгьы сеидру – Сталин иԥсҭазаара далымҵызҭгьы, Бериа ажәлар раӷа ҳәа дкыдҵаны дрымшьызҭгьы. Убарҭқәа рышьҭахьгьы уи иҿагылара зылшоз иԥшаара уадаҩхеит. Аԥсуаа усҟан аҵарауаа рганахьала ҳхы ҳахәаратәы ҳаҟамызт, иҟаз аӡәык-ҩыџьакгьы – уи азҵаатәы ацәыргара, насгьы Пауле Ингороҟва иаҿаԥҽра рылшартә аҟынӡа имҩеицызт.Ҩынҩажәижәабатәи ашықәсқәа рынҵәамҭазы Зураб
Анчабаӡе даацәырымҵызҭгьы, уи азҵаатәы ӡбамкәа акыраамҭа иаанхон. Зураб Анчабаӡе иоуп зегь раԥхьа Ингороҟва ҵаҵӷәы змамыз итеориа ԥыххааса иқәызҵазгьы. Уи аганхьала ҳҵарауаҩ ду усҟан иҟаиҵаз ахәшьара уадаҩуп. Аха зыжәлар рзы абри аҩыза аус ду аҟаҵара зылшаз, ҳара ҳтәала, гха имыхьыр акәын, аха «Аԥсны Аҳәынҭқарра ҩба-хԥа ҵакы амоуп. Џьара-џьара уи Аԥсни аԥсуааи мацара ирыҵанакуеит. Даҽаџьара – Аԥсни Амраҭашәарахьтәи Қырҭтәылеи, аҵыхәтәаны Қырҭтәыла зегьы аҵанакуеит» ҳәа ииҳәаз аҵыхәтәантәи аамҭазы ақырҭуа ҭоурыхҩҩцәа намҵасын, ажәытә ҩырақәа рҿы (аиҳараӡак урысшәала иаԥхьо) «абхазы» ҳәа ахьҳәо «ақырҭуа» ҳәоуп ишеилкаатәу ҳәа иаақәгылт. Убри рхы иархәаны Киев иҟоу Софиатәи ауахәама аргылара «аԥсуа уасҭа ҟазацәа алахәын» ҳәа ҳара ҳҟынӡа иааиз аҩыра – «ақырҭуа ҟазацәа» ҳәа еилкаатәуп ҳәа ишьақәдырӷәӷәарц иаҿуп. Уигьы азмырхакәа, Киевтәи аурыс ҳәынҭқарцәақәак, ҿырԥштәыс даагозар, Изиаслав иԥшәмаԥҳәыс шьҭрала «аԥсуа ҳәынҭқар иԥҳа лакәын» ҳәа ахьҳәоу «ақырҭуа ҳәынҭқар иԥҳа» ҳәа ауп ишеилкаатәу рҳәеит.
Иара убасҵәҟьа Киевтәи аҳәынҭқар – аҳәынҭқарра аиоура анцәа ила иԥшьоу усуп, уи ус шакәу ашьақәырӷәӷәаразы аҭоурых аҿы раԥхьаӡа ацивилизациа ахьцәырҵыз, аҳәынҭқарра ахьеиҿкааз Вавилонҟа идәықәҵан х-жәларык рхаҭарнакцәа – «аурыс, абырзен, аобез» ҳәа алегенда иаанхазгьы, аҵыхәтәантәи «аобез» ҳәа ахьҳәоу ишеилкаатәу «ақырҭуа» ҳәа ауп рҳәеит.
Ас шаҟа… Абри аҩыза аҭагылазаашьа анҳамоу аамҭазы, «Аԥсуа бызшәа иунарбо ажәытәтәи анаукаҭҵаарақәа» ҳәа захьӡу Омар Беигәа иҭоурыхтә ԥҵамҭа сара стәала ицәырнагаша, иахьа уажәраанӡагьы иаҳзымдыруа рацәахоит. Арацәара мацара акәым, ақырҭуа ҭоурыхҩҩцәеи ҳара ҳҵарауааи наҟ-ааҟ еимдырххо азҵаатәқәа рыӡбараҿгьы ибӷа ӷәӷәаны иҟалоит.
Омар Беигәа ҩ-томк зҵазкуа иҭоурыхтә ԥҵамҭа аҟәшақәа хазы-хазы рзааҭгылара аҭахымзар ҟалап. Шьынаасин Ҭраԥшь егьа ибзианы исзеиҭеиҳәазаргьы, ацәылашамҭазынӡа ҳшеидтәалазгьы, хаҭала уи ашәҟәы самыԥхьаӡакәа ахцәажәара уадаҩуп. Убри аҟнытә ҵаҟа еиқәысыԥхьаӡоит ашәҟәаҿы иалкаау ахқәа.
Актәи атом аҟны иҟоуп абарҭ ахқәа: «Аԥсуааи ашәуааи рҭарчеи»; «Агәалашәарақәа зегьы раԥхьатәи – Ра»; «Ишаны иҟоу зегьы зхылҵыз – Ра»; «Ра, насгьы Са…»; «Амшқәа ршара»; «Аԥсуа бызшәа иунарбо раԥхьатәи ашарақәа, насгьы убарҭ раамҭа»; «Ауаа адунеи ишықәлаз»; «Раԥхьатәи ауаҩы, уи иԥсадгьыл ахьыҟоу, убри иазку аамҭа (Дарвин идҳәаланы)»; «Адам – анцәа иишаз раԥхьатәи ауаҩ»; «Раԥхьатәи аԥсҭазаара, раԥхьатәи абызшәа, раԥхьатәи амца»; «Аҩнра, аҭаацәара шцәырҵыз»; «Ашәарыцара, адгьыл ақәаарыхра напы шаркыз»; «Аамҭа адырразы аԥсуаа раԥхьаӡа ицәырыргаз асааҭ»; «Аԥхьареи аҩреи шиз» уҳәа убас егьырҭгьы.
Ҳаиасып Омар Беигәа иҭоурыхтә ԥҵамҭа аҩбатәи атом ахь. Уаҟа иаабоит абарҭ рҩызцәа ахқәа: «Иахьатәи кавказаа»; «Кавказ – кас-касаа»; «Агәырџьқәа ирызку аҵабыргқәа. Урҭ ахьынтәааз. Амшын бызшәа шрымам»; «Кура ахьӡ ахьынтәаауа»; «Агәырџьқәа рҭоурых адаҟьақәа»; «Аерманцәа рҭоурых адаҟьақәа»; «Ақьырсианра аерман бызшәа шцәырнагаз»; «Аерманцәа р-Багратидаа»; «Даӷьсҭанаа»; «Аингәшқәа, ауаԥсаа, аҟабардақәа»; «Абассқәа, қьерқьеҭаа»; «Аедыгь бызшәа»; «Колхаа»; «Бас, абас, касс, аԥсуаа, ашәуаа»; «Аԥсуаа рабшьҭрақәа»; «1902 шықәсазы иҭыҵыз раԥхьатәи аҭырқә енциклопедиаҿы Аԥсны шаарԥшу»; «Чачба Мышьа иҟаиҵаз ахсаала»; «Аԥсуаа рыжәлақәа, рыхьӡқәа»; «Аԥсҳара», «Аԥсуааи Ҳазарааи»; «Ачерқезцәа рцәырҵра», «Ачачбақәа рцәырҵра»; «Аԥсуаа Аԥсныҟа рыгьежьра, урҭ Баҭым ишааныркылаз»; «Иахьатәи абызшәақәа рыҩнуҵҟа аԥсуа бызшәа иааннакыло аҭыԥ» уҳәа убас егьырҭгьы.
Еиҭасҳәахуеит ари – нырцә ҳаҟа, аарцә ҳаҟа аԥсуа жәлар зегь ҳзы аҵак ду змоу аҭоурыхтә ҩымҭа иахьынӡазалшо ирласны еиҭагатәуп аԥсшәахьгьы аурысшәахьгьы. Инарҭбаан аԥхьаҩцәагьы ирылаҵәароуп. Арҭ рҩызцәа аганахь инықәҵан даҽа зҵаарақәак рыҭҵаара (урҭгьы шаҳҭахугьы) рылацәажәара азин ҳамам.
Омар Беигәа изку ари аҩымҭа хсыркәшар сҭахуп сызлалагаз иара иажәеинраалала. Амала аԥхьатәи ажәеинраала Омар даԥхьеит ҳаиԥылара аартра аан, уажәы ара иаазго ажәеинраала даԥхьеит ҳанеиԥырҵуаз. Абар иаргьы:
Амшын Еиқәа сыҽԥынгылоуп –
Есымша нырцә сыԥшуа.
Мыши ҵареи зегьы ыиасуеит –
Рыԥба ыҟам са сзынахьууа.
Сгәы сгәаҵәа нырцәҟа инхааит,
Сзыӡсаом, сызԥыруам.
Згәхәтәы иахьӡоу ргәрӷьабжь ангаоу,
Сара сгәы хәуп, схьаа тәауам.
Мрагылантәи ԥшак аасысыр –
Рыԥсы алаушь ҳәа сахәауеит.
Мрагыла ицаоу ԥшак аасысыр –
«Сымшра рызга!» Ҳәа сҵәаауеит.
Амшын анырцәа иҽԥынгылоу,
Сан, абааԥсы, бгәы камҳааит,
Сгәыдыбкыларц бнапы еиҵыху
Бгәы каҳаны ихьамыҩрааит?
Быҷкәын сара, ччара зхашҭыз
Бгәҳәԥы схы нкыдҵаны –
Аҵәуара зны сақәиҭхар –
Саагәыдыбкылап срыӷәӷәаны.
Сзымӡасао, сзымԥыруа,
Мшыни жәҩани саиааины,
Арсӡа ицарым, аамҭак ааип,
Саагәыдыбкылап сырӷәӷәаны.
Згәаӷь мԥысуа ирыцхырааҩуп,
Аамҭаи гәаӷьи ҳахәаны,
Зны ҳаиндыриап иабацари,
Саагәыдыбкылап срыӷәӷәаны.
Быҷкән сара, ччара зхашҭыз
Бгәҳәԥы схы надҵаны,
Аҵәыуара зны сақәиҭхар
Саагәыдыбкылап срыӷәӷәаны.
Афбатәи сыстатиаҿы иазгәасҭеит – аԥсуа жәлар рмилаҭтә-хақәиҭратә қәԥара аҳәаанырцәан, ахәҭакахьала Ҭырқәтәыла иҟоу аҟәша еиҿызкаазгьы, хадас иамоугьы Уарҳан Ашамба иоуп ҳәа. Иарбан хақәиҭратә қәԥаразаалакгьы ахада дшамоу еиԥш, дамазароуп, ус уҳәар ауазар, аидеологгьы. Ус анакәха, Ҭырқәтәыла иҟоу аԥсуаа рыԥсадгьыл Аԥсны ашҟа рхьарԥшра, милаҭк раҳасабала рхы аҩахара аидеологс иамоу, азышәаҳәаҩыс иҟоу Омар Беигәа иоуп.
«Ҳара Гәдоуҭа араион Абӷархықә ақыҭан инхауа, ақырҭуа милаҭ иеиуоу уаҳа ԥсыхәа ҳамамкәа ҳаныҟала ҳазну ашықәс хәажәкыра 17 азы (ареферендум анымҩаԥыргоз) ҳқыҭа ааныжьны Гәылрыԥшь араион ахь ҳаиасит. Абас ҟаҳамҵар ада ԥсыхәа амамкәа ҳҭазыргылаз аҵыхәтәантәи ашықәсқәа рзы ҳқыҭеи, иара убас Гәдоуҭа араиони рҿы иҟалаз аҭагылазаашьа уадаҩ ауп. Инеиԥынкыланы, иааиԥмырҟьаӡакәа милаҭк раҳасабала ҳцәа ԥырҽуеит, ҳдыршәоит. Абас зыҟарҵо ҳахьақырҭцәоу мацаразы ауп.
Араион анапхгареи азинхьчаратә усбарҭақәеи рганахьала акгьы ианацәымшәа, аԥсуа милаҭ еиуоу иаахтны иҳарҳәо иалагеит: «Шәықәҵ ҳадгьыл, Егры нырцәҟа шәца» ҳәа.
Абри аҩыза аҭагылазаашьа ҳҭагылт 1989 шықәса мшаԥы 9 азы Қарҭ ақалақь аҟны иҟалаз атрагедиатә хҭысқәа рышьҭахь. Аҵыхәтәантәи аамҭазы мацара аԥсуа националистцәа ақырҭцәа иаҳзыруа акык-ҩбак рыӡбахә ҳҳәоит.
1989 шықәса ԥхынгәы мза анҵәамҭазы ҳара ҳқыҭан инхауа Бзикаӡе Т. В. илықәлеит бџьарла еиқәных иҟаз, дагьырхәит. Адырҩашықәсаны Џьеџьеиа Б. Л. дрыпҟеит. Ҳазну ашықәс хәажәкыра 17 азы (ареферендум анымҩаԥыргоз амш аҽны) ареферндум рхы ахьаладмырхәыз иахырҟьаны аишьцәа Ҭенгизи Давиди Бзикаӡеаа рыпҟеит.
Абас шаҟа.
Абарҭқәа рышьҭахь аԥсуаа аинышәара рҽазыркуан, аха ашьҭахь иҟарҵац еиҭаҟарҵон.
1989 шықәса ԥхынгәы мзазтәи ахҭысқәа раахыс ҳарҭ абри араион аҿы ҳҭагылазаашьа даараӡа иуадаҩны ауп ишыҟоу.
Абарҭ хыхь еиқәаҳаԥхьаӡаз рнаҩсан, иҳәатәуп араион аҿы қырҭшәала иҭыҵуа агазеҭ шыҟам, ақырҭуа школ шарку, ақырҭуа жәлар иааҟәмҵӡакәа рцәа шырхырхуа. Аԥсуа телехәаԥшреи акьыԥхьи ракәзар, ақырҭуа жәлар ирҿагыло апропаганда мацара амҩаԥгара иаҿуп.
Ҳара ҳачҳара хыжжит. Ареферендум аҽны аԥсуаа рхаҭарнакцәа изныкымкәа-иҩынтәымкәан ҳаҩнқәа рҟны инеит, ареферендум ҳхы алаҳархәырц ҳадырҵеит, абжьыҭирахь ҳанымнеи иакәым шаҳзыруаз ала иҳақәмақарт.
Ажәакала, ҳазну аамҭазы Абӷархықә ақыҭан ҳара ҳанхара амуа иҟалеит…»
Абри ашшыԥхьыӡ 35-ҩык рнапы аҵаҩны идықәҵан СССР Апрезиденти Ареспублика Қырҭтәыла Иреиҳаӡоу Асовет Ахантәаҩи рышҟа. Иаҳзааргеит аредакциахьгьы агазеҭ ианаҳҵарц.
Гәдоуҭа араион Абӷархықә ақыҭан изыхҟьазаалакгьы агәнибархара ҟалеит. Уажәазы згәы нибархаз милаҭла ақырҭцәа рхаҭарнакцәеи аԥсуаа рхаҭарнакцәеи ракәхеит. Амала, абри агәнибархара ақәшәеит ареферендум анымҩаԥыргоз аҽны. Ус милаҭла еиуеиԥшым ахаҭарнакцәа рыҩнуҵҟа еиԥш иара аԥсуаа рыҩнуҵҟагьы дара-дара шаҟаҩы рыгәқәа нибархахьада… Дара ақырҭцәа рыҩнуҵҟагьы… агәнибархарақәа ракәым, аԥсҭбарақәагьы аҭыԥ роухьеит. Ҳәара аҭахума, зегьы иреиӷьу урҭқәа раԥырҟәҟәаароуп. Аха, рыцҳарас иҟалаз, ҳаԥсҭазаараҿы макьана аҭыԥ рымоуп аиакәмҟаҵарақәа.
Абарҭқәа зегьы анеидаҳкыла ашәҟәы зҩыз ргәы шны иҟоуп, амца ркуп, мышқәак бжьалар, аамҭа акырӡа аҵанакуеит, ажәлар рҿы ишырҳәо еиԥш, ихәшәуп, згәы
нибархаз еизааибагап, аигәлацәа уи еиԥшқәа рыхьлоит, аха рыцәгьеи-рыбзиеи еилоуп, еиҭа рмахәарқәа аанибакылап ҳәа ҳазхәыцит, убри ауп иахьа уажәраанӡа уи ашәҟәы аҵыхәала акьыԥхь аҿы ҳзықәымгылаз. Абзиа зуеит ҳәа ацәгьа зымпыҵҟьаз ҳаиҩызахарц ҳҭахымызт. Згәы шны иҟаз ауаа рыгәқәа хьаԥссап ҳәа ҳаԥшын.
Аха ареферендум мҩаԥысижьҭеи ицаз амшқәа излаҳдырбо ала, Абӷархықә ақыҭан иҟалаз ахҭыс хәыҷы амца нацраҵаны, ишырҳәо еиԥш абарбанџьиа алырхырц иаҿызаарын даҽа шьоукы. Уи азы акәзаап шәылахь-шәыџьымшь ыҟоуп ҳәа еибызымҳәацыз Абӷархықә ақыҭан еиланхо аԥсуааи ақырҭцәеи шьоукы рыбжьара хәажәкыра 17 азы иҟалаз ахҭыс хәыҷы арбыбкра изалагазгьы. Ҳара уажәы еилыкка иаабоит ҳазну аамҭа хьанҭазы аԥсуааи ақырҭцәеи рмилаҭбжьаратә зҵаатәқәа реибарххара даараӡа рхы ишадырхәо аӡы ырхәашьны аԥсыӡ зкырц иаҿу амчқәа.
Урҭ амчқәа шыҟоу аадыруеижьҭеи акрааҵуеит. Урҭ амчқәа роуп арҭ ақырҭцәа зны Абӷархықә ақыҭангьы Амраҭашәарахьтәи Қырҭтәылантәи иааган инзырхаз. Ашьҭахь ҳаԥсуа ҭыԥхьыӡқәа ԥсахны ақырҭуа хьыӡқәа рызҭазгьы, ҳаԥсуа школқәа азыркуазгьы, аԥсуа алфавит ақырҭуа алфавит ала изыԥсахызгьы.
Милаҭк раҳасабала аԥсуаа згәы ҭбаау уаауп. «Жәытә-натә аахыс наҟ-ааҟ ҳаидгылан», «ҳаиашьара ашәышықәсқәеи азқьышықәсқәеи иргәлсны иаауеит», «ианакәзаалакгьы ҳацәгьеи ҳабзиеи еилан», «ҳзеиԥш-ӷа ҳаиҿагылан ҳаицеибашьуан…», «ҳазҭаху уаауп, гәыкала иаҳзыҟоуп, иага умҳәан егьырҭ амилаҭқәак рхаҭарнакцәа раасҭа аиҩызараҿы ибзиоуп» ҳәа ҳагәқәа хьаԥссаны иаҳҳәалон. Абриала ишьақәҳарӷәӷәарц ҳҭахӡам, инеиԥынкыланы ақырҭуа жәлар зегьы хыла-гәыла ҳаилаҵара иашьҭоуп, ҳаԥсуа дгьыл рымпыҵархаларц иаҿуп ҳәа. Аха, рыцҳарас иҟалаз, аҵыхәтәантәи аамҭазы ус еиԥш иҟоу, иобиективу, здырра ыҟоу рыбжьы ахьымго ауп. Зыбжьы
го, зыбжьы иазхәыцуа – «Қырҭтәыла атерриториаҿы инхо иқырҭцәам хә-процент заҵәык аанхароуп, дара убарҭгьы ақырҭ бызшәа рҳәозароуп, ақырҭуа культура ашьҭыхра гәык-ԥсыкала иашьҭазароуп, егьырҭ зегьы тәымуаауп, ари ҳадгьылгьы аанрыжьроуп» ҳәа зҳәо роуп.
Урҭ роуп Аԥсны Асовет мчра анышьақәгыла иаиоуз астатус ахь ҳаиасроуп ҳәа рылазҳәаз Лыхнытәи ааԥхьара иаҿагылаз. Урҭ роуп 1990 шықәса нанҳәа 25 азы Аԥсны Иреиҳаӡоу Асовет асессиа иаднакылаз Адекларациа иаҿагылан иқәгылаз. Урҭ роуп аҵыхәтәаны Зегьеидгылоутәи ареферендум амҩаԥгара иаҿагылазгьы.
Избан, Асовет Еидгыла аиқәырхара иазкыз ареферендум изаҿагылеи? Избанзар, уи ареферендум ашьҭахь Аидгылатә еиқәшаҳаҭра анапаҵаҩрахь инеитәуп. Аидгылатә еиқәшаҳаҭра апроект ишаҳәо ала, ԥыхьатәи автономтә республикақәа ареспублика еидгылақәа ҳәа еилыхра ҟамҵакәа, зегьы исуверентәу республикақәаны иҟалоит. Ус анакәха, Аԥсны Қырҭтәыла еиԥш исуверентәу республиканы, иара Қырҭтәыла иаҟараны Асовет Еидгыла Афедерациа иалалоит. Ус ҟалар рҭахума мци-ҵабырги еидыргәагәаланы, Асовет Еидгыла ахи-аҵыхәеи инхо ажәларқәа жьаны Аԥсны ҳәа егьыҟамшәа 70 шықәса рыҩнуҵҟа аҳәҳәара иаҿыз? Аԥсны зырҭаху дара рхазы ауп, дара рмилаҭ рзы ауп, иақырҭуа дгьылуп ҳәа рҳәарц азоуп.
Ареферендум мҩаԥысит. Ареферендум аҿы еилыкка иааԥшит Аԥсны иқәынхо ажәларқәа рыбжеиҳараҩӡак Асовет Еидгыла акзааразы ишықәԥо, Аԥсны исуверентәу республиканы аҟалара шырҭаху. Ари хазы еиҭа рхы еиланагахт. Рхы еиланагеит азоуп Абӷархықәтәи ахҭыс апровокациа алырхырц изаҿу. Рхы еиланагеит азоуп, Амилаҭқәа Еидҵоу Рорганизациа Амаӡаныҟәгаҩ хада Перес де Куелиар ишҟа абри аҩыза ашәҟәы зыршьҭызгьы: «Аԥсны инхо ауааԥсыреи ауаажәларратә-политикатә организациақәеи рыбжеиҳараҩӡак аҿагылоит хәажәкыра
17 азы имҩаԥысыз Зегьеидгылоутәи ареферендум ҳәа изышьҭоу. Уи референдуӡамызт, аҵыхәтәантәи 50-тәи ашықәсқәа рыҩнуҵҟала иҟарҵахьо аполитикатә авантиурақәа ируакуп. Уи ахықәкы – агрессиара злоу хықәкуп, алҵшәақәагьы роуп ҳәа иԥшуп Аԥсны асепаратистцәеи урҭ Москватәи рҩызцәеи. Абри иҟалаз зегьы режисиорра азызуаз СССР Апрезидент ихаҭа иоуп.
Ареферендум аламҭалазы Аԥсны еиҿыркааит аинтернационалтә фронт. Уи иалалт Москватәи ацентристтә гәыԥ зхы адызкылаз ауаажәларратә организациақәа. Уажәшьҭа ирзаанхаз амилаҭтә хьчара акомитет аиҿкаара ауп, нас агенералитет ашҟа аҳәара ҟарҵашт адесантникцәа аарышьҭырц… Хәажәкыра 17 азы имҩаԥгаз ареферендум иаанаго ишьаарҵәыран иҟалаз Қарҭ, Бақәа, Вильниус, Рига уҳәа егьырҭ атрагедиатә хҭысқәа рыцҵара ауп.
Иџьоушьаратәы иҟоу, Аԥсны ареферендум милаҭ-милаҭла еилыхны иахьымҩаԥгаз ауп. Ақырҭцәа зланхоз Гал араиони Очамчыра араион ақыҭақәаки рҿы ареферендум амҩаԥгара азин рырымҭеит…»
Ҳара ари ашәҟәы нагӡаны араҟа ианаҳҵаӡом, избанзар, наҟ ирҳәац ауп ирҳәо: аиқәаҵәа шкәакәартәуеит, ашкәакәа еиқәаҵәартәуеит.
Уи аҩыза аҟаҵара ишазҟазацәоу рыдаабалеижьҭеи иацакәым-жәацакәым. Дара рус, рхықәкы анагӡараҿы иҟам-иным зегьы еилагәагәаны ирҳәац рҳәоит, дара ртәала зегьы бзиоуп рхықәкы анагӡара иацхраауазар.
Амала, ус иагьа иҟазаргьы ҳара еснагь иаҳҳәон, уажәыгь иаҳҳәоит аԥхьа иргылатәуп аҵабырг, аиаша ҳәа. Мыцҳәарыла мацара ахара узцом. Амцҳәара акәӡами иаанаго ақырҭцәа рхала иахьынхо Гал араион аҿы ареферендум амҩаԥгара азин рырымҭеит ҳәа ирҳәо. Иҟаз шыҟаҵәҟьаз иаҳҳәозар, хәажәкыра 17 азы имҩаԥысуаз ареферендум шәхы алашәмырхәын ҳәа Қырҭтәыла Иреиҳаӡоу Асовет ирыланаҳәеит Қырҭтәыла
атерриториаҿы инхо зегьы, убри инақәыршәаны ауп Аԥсны инхо ақырҭцәагьы абжьыҭара мап зацәыркыз. Абжьыҭара мап ацәыркит Гал араион аҿгьы. Абжьыҭара мышкы-ҩымш шагыз, еиԥхьхәыцзар акәхап, Аԥсны аиҳабыра рышҟа аҳәара ҟарҵеит азин рырҭарц. Аха алхырҭатә участкақәа еиҿкаамызт, ажәакала абжьыҭара иазхиамызт, убри аҟнытә ауп Гал араион иаланхо ауааԥсыра рыҩнуҵҟа абжьыҭара зымҩаԥгамызгьы. Амала, араҟа иазгәаҭатәуп даҽакгьы, Гал араион аҿы инхо ауааԥсыра аӡәырҩы Очамчыреи Тҟәарчали иааны рыбжьқәа шырҭиз.
Иҟоу шыҟаҵәҟьоу ҳҳәозар, ареферендум мап ацәызкуаз ргәы иаанагомызт Аԥсны инхо ауааԥсыра рыбжеиҳараҩык Асовет Еидгыла акзаара иадгыланы иқәгылоит ҳәа. Урҭ ирҭахыз ареферендум мап ацәкра акәын, ианамуӡахгьы, Аԥсны инхо ауааԥсыра зегьы рахьынтәи процентла рыбжеиҳараҩык Асовет Еидгыла акзаара иаҿагыланы иқәгылоит ҳәа агәаанагара рыман. Хәажәкыра 17 азы имҩаԥгаз ареферендум иккаӡа иаанарԥшит Аԥсны инхо ажәларқәа, амилаҭқәа, ақырҭцәа аарылхны (дара убарҭгьы рыхәҭак ареферендум аан рыбжьы рҭиит, Асовет Еидгыла акзааразы иқәгылеит) ареферендум амҩаԥгарала еидгылеит. Машәыршақә акәӡам ареферендум амҩаԥгара аламҭалазы урҭ амилаҭқәа рхаҭарнакцәа еидызкылоз аблок зеиҿкаахазгьы, Аҟәа Ареспубликатә стадион аҟны Нхыҵ-Кавказтәи ажәларқәа рхаҭарнакцәа алахәны амитинг ду амҩаԥгара злалыршахазгьы.
Уажәшьҭа аргама иаҳҳәар ҳалшоит – Аԥсны иқәынхо ажәларқәа зегьы ракзаара аԥҵоуп ҳәа, аинтернационалтә фронт ӷәӷәа еиҿкаауп ҳәа.
Абасала, аҵыхәтәантәи ашықәсқәа рзтәи ахҭысқәа ааидкыланы урыхәаԥшуазар, аԥхьа автономиақәа раԥыхра иалагеит. Уи амуазшәа анырба – ари қырҭуа дгьылуп, ақырҭцәа рнаҩсан ара иааны инхаз зегь тәымуаауп, убарҭ рхыԥхьаӡараҿы аԥсуаагьы арахь ианықәнагалаз ҩышә шықәса рнаҩсан ауп, урҭ Нхыҵ-Кавказынтәи арахь илбааит, араҟа инхоз ақырҭуа абшьҭра, ажәытәтәи аҭоурых аҿы «абхазы» ҳәа изышьҭаз ассимилиациа рзуны, рыхьӡ дара ирхырҵазшәа, рыдгьылгьы рцәыргазшәа иқәгылеит. Уигьы шымцыз анааԥш, иаақәгьежьаан Қырҭтәыла атерриториаҿы иаборигенцәаны иҟоу ақырҭцәеи аԥсуааи роуп ҳәа иаақәгылахт – аԥсуаа аборигенцәас иахьыҟоу Аԥсны шакәу, ақырҭцәа аборигенцәас иахьыҟоу Қырҭтәыла шакәу мҳәаӡакәа. Иахьа уажәраанӡа адунеи аҭоурых иамаҳаӡац, иаздырӡом кәакьк ҩ-жәларык, ҩ-милаҭк аборигенцәаны иаиоухьеит ҳәа. Арҭ «атеоретикцәа» изларҳәо ала, ҳаргьы ҳцәажәоит ҳәа ҳалагар, аабатәи ажәабатәи ашәышықәсақәа рзы Аԥсны аҳәынҭқарра ахоура-аҵоура акырӡа излаҭбааз ала, аҳҭнықалақьгьы Қәҭешь излаҟаз ала аԥсуаа Ҳаԥсадгьыл Қәҭешьынӡа инаӡон ҳәа ҳақәгылар акәхоит. Аха аҭоурых ахәанчара акәымкәан, ишыҟаҵәҟьоу ала ҳазнеиуазар, ажәытәӡа иҟаз ҳара иҳаздыруам аха, ашьҭахь аԥсуаа Қәҭешь рнапаҿы ианааргоз, уи ақырҭцәа рыдгьыл акәын, убри ауп аԥсуаагьы ус изықәымгыло. Амала, дара ақырҭуа ҭоурыхҩҩцәақәаки политологцәақәаки Аԥсны – аԥсуаа роуп иаборигенцәоу ҳәа мҳәаӡакәан, Қырҭтәыла иаборигенцәоуп ҳәа зырҳәо, убриала ақырҭцәагьы Аԥсны иаборигенцәоуп ҳәа шьақәдырӷәӷәарцоуп иахьазы. Абас аԥсуаа жьаны абри ирзақәыршаҳаҭыр, иара убриала уажәтәи аамҭазтәи Қырҭтәыла атерриториа егьырҭ амилаҭқәа рзалцар, шәнызқьҩык иреиҳам аԥсуааи ҳареи ҳхала ари атерриториаҿы ҳаанхар ҳус аӡбара мариахон ҳәа игәыӷуан.
Абраҟа инаҵшьны иазгәаҭатәу даҽакгьы ыҟоуп. Ҳара ҳазҿу аҵыхәтәантәи аамҭазы Акаки Бақраӡе ицәыригаз, амилаҭ зҵаатә аӡбара иадҳәалоу атеориа ауп,
аиҳараӡакгьы Аԥсны аҭагылазаашьа «арманшәаларазы» ииҳәаз ауп. Акаки Бақраӡе итәала, Аԥсны, аԥсуаа ахьынхо аҭыԥқәа – Аԥсны аиҳабыра рнапаҵаҟа иҟалароуп; ақырҭцәа ахьынхо аҭыԥқәа – Қырҭтәыла аиҳабыра рнапаҵаҟа иҟалароуп. Ажәакала, уи Аԥсны серҭ-серҭ ишоит, иара убриалагьы Аԥсны хазы иҟоу республикоуп ҳәа ҳзықәгәыӷуа аԥихуеит. Ганкахьала уахәаԥшуазар, аԥсуаа «ириҭоит» азинқәа зегьы ркультура, рхалаҟазаара ирыҵаркуа азҵаарақәа дара ирыӡбаларацы, аха даҽа-ганкахьала, Аԥсны иахьа Ливан атәыла зҭагыло аҭагылазаашьа азааигарц иҭахуп.
Ареспублика Қырҭтәыла Иреиҳаӡоу Асовет ахантәаҩы Звиад Гамсахәрдиа иакәзар, изныкымкәа-иҩынтәымкәа аҵыхәтәантәи иқәгыларақәа рҿы иаахтны иҳәоит Асовет мчра Аԥсны атерриториа арҭбаазшәа, иара иатәымыз адгьылқәа анаҭазшәа. Ус ззиҳәогьы еилкаауп. Акаки Бақраӡеи иареи ирҳәо еиԥшымшәа иҟоуп, аха цқьа уазхәыцыр хҭак еицҭадыршәуеит. Гамсахәырдиа «итеориа» хәыҷы-хәыҷла, иԥкаа-ԥкаауа Аԥсны атерриториа аиҵатәра ауп хықәкыс иамоу. Раԥхьа иргылангьы жәытә-натә аахыс Аԥсны иахәҭакны, иаԥсуа дгьылны иҟаз, аԥсуаа ахьынхоз, Самырзаҟан ҳәа изышьҭаз, аҵыхәтәантәи шәышықәса аҩнуҵҟала уа инхоз аԥсуаа ассимлиациа рзуны, иахьа аиҳараӡак ақырҭцәа рхыԥхьаӡара ахьеиҳартәыз араион – Гал араион Аԥсны аҟәыҭхара ауп. Нас Очамчыра араион ауп ирзаанхо, Гәылрыԥшьи Аҟәа араиони, ишдыру еиԥш, инхо ауааԥсыра аиҳараӡак қырҭцәоуп.
Абри ахықәкы анагӡароуп изызку Абӷархықә иҟалаз ахҭыс ырбыбкны, уаҟа инхо ақырҭцәа аԥсуаа иқәырцазшәа, ихырҵәаны Гәлрыԥшь араион ахь риагарагьы. Иахьа Абӷархықә инхо ақырҭцәа ааргоит, уаҵәы Гәдоуҭа араион егьырҭ ақыҭақәа рҟнытә раагара иалагозар акәхап. Ус рзалыршар, азҵаатәы ықәдыргылозар акәхап, урҭ иаанрыжьыз, иҭадырцәыз аҭыԥқәа рышҟа
абжьыуаа рҿтәи аԥсуа қыҭақәа рҟынтәи ауаа наганы инырхатәуп ҳәа. Абас ала рхықәкы хадагьы – Аԥсны исуверентәу республикоуп ҳәа аҟаҵара ацынхәрас, аԥсуаа милаҭтә раионк рҭагӡара алдыршарц иқәԥоит.
Ус рзыҟаҵар, шәышықәса рнаҩсан Ҭырқәтәылаҟа иқәцаны икарцаз ҳашьцәа рхылҵшьҭрагьы рыԥсадгьыл ахь рымҩа кхоит. Макьаназы идраргамом акәымзар – изыцәшәаҵәҟьо урҭ раагара азҵаара цәырҵыр ҳәа ауп.
Абраҟа иҳамҳәар ауам аҵыхәтәантәи амшқәа рзы иҟалаз даҽа хҭыск аӡбахә. Уи Урыстәылатәи Афедерациеи Ареспублика Қырҭтәылеи Иреиҳаӡоу Рсоветқәа рхантәаҩцәа Ельцини Гамсахәырдиеи реиԥылара аҟны излацәажаз азҵаатәқәа роуп. Аиқәшаҳаҭра ирыбжьарҵаз ала, Урыстәылеи Қырҭтәылеи аҩнуҵҟатәи русқәа рминистррақәа рҽеидҵаны Аахыԥ-Уаԥстәыла аҭагылазаашьа «аҭышәныртәалара» алдыршоит. Ҳара ибзианы еилаҳкаауеит ажәа «аҭышәныртәалара» иаанаго. Ҳара ибзианы еилаҳкаауеит урҭ аҩыџьагьы хықәкыс ирымоугьы – зегьраԥхьа иргыланы Аидгылатә еиқәшаҳаҭра анапаҵаҩра алдмыршарц ауп. Ус анырзыҟаҵа, иахьа исуверентә республикақәаны Аидгылатә еиқәшаҳаҭра анапаҵаҩразы ихиоу ԥыхьатәи автономтә республикақәа жәаа уаанӡа ишыҟаз аганахь иаанхоит.
Убри азы аҵак ду амоуп иахьа Ҳаԥсадгьыл аҳҭнықалақь Москва иаатуа Урыстәылатәи Афедерациа жәлар рдепутатцәа реизара ду. Аҵак ду амоуп акәым, иҟалап убраҟа автономтә республикақәа рразҟы ӡбахаргьы.
Аҵыхәтәаны, абри ҳастатиа хҳаркәшар ҳҭахуп ҳазлалагаз Абӷархықәтәи ахҭыс ала.
Иаахтны иҳәатәуп, зны-зынла ҳарҭ аԥсуаагьы аӷа иаҳзимуа ҳхы ишазаауа, ажәаҿы ишырҳәо еиԥш, ҳаӷацәа ргәырԥса ҳнапала ишыҟаҳҵо. Шьаҿацыԥхьаӡа шьапҿаршә шыҟарҵо, апровокациа шаҳзыруа ҳхамышҭроуп. Аҽынкылареи ачҳареи аиааира анырго шыҟоугьы аадыруазароуп…
«Адыд шьҭыбжьы» автор ибиографиа аҟнытә:
«Сара сабду Закир Аџьук-Гиреи дадыгын, шаԥсыӷаа иреиуаз черқьезын. Иаби иани иԥхеит рқыҭа анырхьчоз, уи ианақәлаз аурыс ҳәынҭқар исалдаҭцәа. Усҟан сара сабду жәаҩа шықәса ракәын ихыҵуаз, жәиԥшь шықәса зхыҵуаз иаб иаҳәшьа длыманы афасараҿы рҿырҵәахт. Аурыс ҳәынҭқар исалдаҭцәа ақыҭа анышьҭырх, ахыбрақәа амца рыцраҵаны иццышәха ианышьҭарҵа ашьҭахь, алақәа ирбеит урҭ рҽахьырҵәахыз, реишрагь иалагеит. Асалдаҭцәа сабдугьы сабду иаб иаҳәшьагьы афасара илыргеит. Сабду апоручик имаҵ зуаз асолдаҭ Пригара Иван дигеит. Уи иаб иаҳәшьа – афицарцәа руаӡәк. Шықәсык аҟара сара сабду Иван дицхраауан ахәыҟаҵараҿы. Убасҟан ауп аурыс бызшәа аниҵазгьы. Иван Пригара сабду бзиа дибеит, ԥас дҟаиҵарцгьы иақәикит. Тҟәаԥс ауахәамаҿы динаҭит, ахьӡ ҿыцгьы ииҭеит Захари ҳәа. Жәлас ишьҭихит дызнаҭыз аштаб-ротмистр Пиотр Давид-иԥа Лохвицки ижәла. Уи иԥа ҳәа ашәҟәгьы днаган дҭарҩит. Абасала, сара сабду Зақир Аџьук-Гиреи дырнаҭын, Захари Пиотр-иԥа Лохвицки иакәхеит. Сара сҩымҭа аповест «Адыд шьҭыбжьы» аҟны Закир ҳәа ицәыргоу сабду иоуп. Сабду агимназиа даналга, амҩақәа реимадара анџьнырцәа ахьазыҟарҵоз Петербургтәи аинститут дҭаланы далгеит. Тәанчара
данцоз (сгәы излаанаго ала 1930-тәи ашықәс азоуп) уи Аахыҵ-Кавказтәи аихамҩа аиҳабыс дыҟан.
Сара ибзианы дысгәалашәоит сабду дзааӡаз Ивангьы. Уи лассы-лассы ҳара ҳҿы дааиуан. Сабдугьы Иван даара бзиа дибон. Сара сабгьы Петербург амҩақәа реимадара аинститут аҿы аҵара иҵон. Уаҟоуп аҭаацәара дахьалалаз. Уаҟоуп саргьы сахьиз.
Сабду З. П. Лохвицки (Аџьук-Гиреи) игәаларшәара иазкны ауп «Адыд шьҭыбжьы» зызҩызгьы. Уи епиграфс иасҭеит: «Иакыз ажәлар ыҟан, еиԥхьыттеит акәымзар…»
«Адыд шьҭыбжьы» – Михаил Лохвицки ари иҭоурыхтә повест аҿыгҳара уиаҟара ишыҟамгьы, аҵакала «Ацынҵәарах» иаваургылар ауеит. Урҭ аҩ-ҩымҭакгьы иргәылсуеит, шьҭрамҭала еицәыхарам, географиатә ҭагылазаашьалагьы зтәылақәа еиваз ҩ-жәларык ирзеиԥш лахьынҵахаз, рҭоурых аҿгьы итрагедианы, ишәеиқәараны, иҿаасҭаны ирзыҟалаз – амҳаџьырра. Иҟалап, ҳара аԥсуаа ҳаиԥш, даҽа жәларык зыӡбахә ҳамоу аҩымҭа ргәаҵаҿ инеины иҿнамкааргьы. Ииашоуп, жәларык рықәӡааратәы зҳәо аҩымҭа ухәы-ржьы аргылоит, аха…
«Ҳара аԥсуаа ҳаиԥш» ҳәа зысҳәаз: акы, шьала-дала иаҳзааигәаӡаз, изныкымкәа-иҩынтәымкәа ацәгьараз-абзиараз, зыжәҩахырқәа еидҵаны игылахьаз, ишырҳәахьоу еиԥш, аҭахызаргьы азқьышықәсқәа рнаҩсан акәзааит, архнышьна еиҟәызҵәаз ҳауп. Ус анакәха, урҭ шьацәхныслаанӡа – мцабзк ҳахҟьозароуп, ҳгәы амца ацралозароуп. Ус ҳагьыҟоуп. Ҩбагьы, амҳаџьырра дара ишырхыргаз еиԥшҵәҟьа, аԥсуа жәларгьы ирхыргеит. Иара убраҟагьы ҳажәларқәа рлахьынҵа акхеит.
Нас иџьашьатәума «Адыд шьҭыбжьы» иалху, ҩ-қәгыларак змоу атрагедиала Ҟабардатәи аҳәынҭқарратә драматә театр агастрольқәа ирылагоит ҳәа афишаҿы ҳанаԥхьа, ҳалахь аԥхӡы хьшәашәа ықәлазар?
Сара сыдраматургым, сагьтеатрдырҩым. Убри аҟнытә сызхәаԥшыз аҭоурыхтә спектакль аилыргара аасҭа, аҭоурыхтә ҵакы сазааҭгыларц сҽазыскит. Сгәы иаанагоит «Адыд шьҭыбжьы» излаҭоурыхтә спектакльу ала, иара ахаҭа ус аҟаҵара азин снаҭоит ҳәа. Даҽа-ганкахьалагьы, Аԥсны иаҳҭааит аҟабардақәа. Иаҳҳәоит – урҭ ҳашьцәа роуп ҳәа. Гәныхәҵысҭалагь ус шакәу аадыруеит. Изусҭцәада аҟабардақәа? Ажәытәтәи рҭоурых зыдҳәалои? Рбызшәа зеиԥшрои? Арҭ азҵаарақәа ықәгылар, абызшәадырҩцәеи аҭоурыхдырҩцәеи ракәмзар, рҭак ҟазҵо маҷхар ҟалап.
Зегьраԥхьа иргыланы иҳәатәу, аурыс ҳәынҭқар имҩаԥигоз иколониалтә политика «хәҭа-хәҭала еиҟәшаны, хазы-хазы анапхгара рыҭала» ҳәа захьӡыз Кавказ ицәарԥҽыганы иаарԥшын. Убри иахҟьаны бызшәакала ицәажәоз ажәларқәа еиҟәыҭхахеит. Аҿырԥштәы азы ахара изцатәуи – Нхыҵ-Кавказ зырхыџ-хыџуаз, адыг бызшәала ицәажәоз ажәлар шахеит хыџьараны – аедыгцәа, ачерқьезцәа, аҟабардақәа ҳәа. Арахь еиҭаҳҳәахуеит, хазы-хазы еиқәаҳаԥхьаӡақәаз зегьы бызшәак ауп ирымоу, бызшәак ауп излацәажәоу – аедыг бызшәа. Иахьа уажәраанӡагьы, агеографиа аганахьала иахьеиҟәҭхахаз, ус иаанханы иҟоуп.
Ажәытәӡатәи адыгаа рҭоурых шьҭухыр – ачерқьезқәа рахь ухьаҳәыргьы, аҟабардаа рахь ухьаҳәыргьы уахькылсуа џьарак ауп, избанзар, жәларык зларакәыз ала ҭоурыхк ауп ирымоу.
Инықәрԥшшәа акәзаргьы, нас уи аҭоурых ҳазааҭгылап.
Аԥсуааи адыгақәеи зхылҵыз абшьҭрақәа каскаа, мамзаргьы кас-касаа, кашогаа, абешлаа ҳәа изышьҭаз ҳара ҳашықәсԥхьаӡаранӡа акыр азқьышықәсқәа рнаҩсан, аҭоурыхҭҵааҩцәа излашьақәдырӷәӷәахьоу ала, инхон Ааигәатәи Мрагылараҿы. Феодоров излеиҳәаз ала, усҟан Ааигәатәи Мрагылареи, Кавказ Амшын Еиқәа аҿықәи, Нхыҵ-Кавкази еимадан, иқәыҩуан «аԥсуа-адыг-ахатт
бызшәа». Ахәҭакахьала, абешла – аԥсилаа ирыдыркылон, каскаа, кас-касаа, кашогаа здыркыло аедыгқәа роуп. Машәыршақә акәхарым, Кавказ ахьӡгьы кас-касаа рҟнытә иаауеит ҳәа зырҳәо аҵарауаагьы. Иара убасҵәҟьа ауп Амраҭашәарахьтәи Қырҭтәыла аҭыԥхьӡқәа «аԥсуа-адыг топонимика (аиҳараӡак адыг топонимика) агәылжжуеит» ҳәа аҭоурыхҩҩцәа изырҳәо.
Ус акә, егьыс акә ҳара ҳашықәсԥхьаӡаранӡа зқьы шықәса рыҩнуҵҟа аедыгьқәа ахьаабо Амраҭашәарахьтәи Кавказ Амшын Еиқәа аҿықә аҟны, аԥсуааи абазааи ргәылара ауп; ашьҭахь – Нхыҵ-Кавказҟа ииасуеит. Ус шакәу, дара аедыг ҵарауаагьы ирҳәоит.
Аҟабардақәа, Ш. Б. Ногмов излаиҩуаз ала, анкьа инхон Амшын Еиқәа аҿықәан.
«Аҟабарда бызшәеи (аиҳараӡак ажәытәтәи) уи иазааигәоу бесленеевтәи адиалекти даара ирзааигәоуп шаԥсыӷаа рдиалект, ҳәарада, аҟабардақәеи бесленееваи анкьа шаԥсыӷаа иргәылацәан, Ҟәбина аӡиас амшын иахьалало аҿықәан инхон. Дара аҟабардақәа ргәалашәараҿы иаанханы излаҟоу ала, еицҿакны излашьақәдырӷәӷәо ала, урҭ анкьа ирыԥсадгьылын Тамантәи адгьылбжьахалеи Амшын Еиқәа аҿықәи». Анаҩс уи иазгәеиҭон, ҳазну ашықәсԥхьаӡара аҩбатәи азқьышықәса алагамҭазы аҟабардақәа рыԥсадгьыл ааныжьны ишдәықәлаз. Ажәаҩатәи ашәышықәсазы Малки ҳәа изышьҭоу аӡиас аҟынӡа иҟоу ашьхарԥырақәа шааныркылаз, ажәахатәи ашәышықәса аҩбатәи азбжазы Терек ахықәахь ишиасыз. «Аҟабардақәа – ажәахатәи ашәышықәсазы Ҟәбинантәи уажәы иахьынхо ахь ииасыз адыгаа роуп» ҳәа ихиркәшеит.
Аҟабардақәа рабдуцәа анкьаӡа зны Амшын Еиқәа аҿықәан аԥсуаа рывараҿы ишынхоз шьақәзырӷәӷәо афактқәа ируакуп урҭ аҩ-жәларык рбызшәақәа реизааигәарагьы. Уи ус шакәу ҭырҵаахьеит М. А. Кумахов, Н.Ф.Иаковлев уҳәа абызшәаҭҵааҩцәа. Ҳаԥсуа ҵарауаҩ
ду Ш. Инал-Иԥа «Аԥсуа-ҟабардатә-етнографиатә еиҿырԥшрақәа» ҳәа захьӡу истатиаҿы иҩуеит: «Аԥсуа-абазатәи аҟабардатәи ауааԥсыра реилазаараҿы ҳара иаабоит абшьҭрақәа акыр рыхьӡқәа шеиԥшу… Иаагозар ҿырԥштәыс, Ажиеваа (Жьиба), Ашабоваа, мамзаргьы Ашбоваа (Ашәаа), Аӡеиԥш (Ӡаԥшь-иԥа), Бгажноков (Бӷажәба), Думанов (Думаа), Багов (Бганба), Узаа (Уазаа), Абитов (Быҭәба), Инароков, Уиароков (Инарба), Лафишева (Лацәышба), Тамбиева (Тамбиа), Мершен (Маршьан), Ешаноков (Ешба). Иара убас иаагоуп еиԥшу аҭыԥхьӡқәагьы. Иаҳҳәап: Кудепстовы (Кудепста), Чегем (Чагьам) уҳәа убас егьырҭгьы.
Иналкаау аҵакы амоуп Инал-Иԥа ажәлагьы. Аҟабардақәа рҿы уи Инал ҳәа ауп иаанханы ишыҟоу. Амала Инал – аҟабардақәа раҳцәа рхыҵхырҭаҿы игылаз иакәын. Абар Ш. Инал-Иԥа ишиҩуа: «Ажәибжьтәи ашәышықәсазы еиқәршәаз аҟабардақәа раҳцәа рхылҵшьҭраҿы зегьы рханы игылоу Инал иоуп – Ҭемрыҟәаа (Иван Грозныи иабхәа) рабду иаб иакәын: Ш.Б.Нормов излашьақәирӷәӷәо ала Инал жәытә-натә аахыс ҟабарда дынхаӡомызт, уи Амшын Еиқәа аҿықә аҟынтәи (иҟалап Аԥснынтәи акәмзаргьы) уахь дҩеит. Даҽаџьара, аиҳараӡак Ногмов излашьақәирӷәӷәои абазаа рбыргцәа изларҳәои рыла, Инал иԥсыбаҩ анышә иамадоуп Аԥсны… Абазаа иара уажәгьы ирҳәоит Амшын Еиқәа аҿықәан, аԥсуааи абазааи рҳәааҿы иҟоуп Инал инышәынҭра, «Инал-куба» ҳәа изышьҭоу.
Аҟабардақәа рҿы (аԥсуаа рҟны аиԥш) урҭ рышьҭра ажәытәӡа азқьышықәсақәа рнаҩсан Аравиа аҟнытә иаауеит ҳәа рҳәоит. Ус шакәу аагоуп «Адыгаа ркультура аҭоурых аҟнытә» ҳәа захьӡу З.М. Налоев ишәҟәаҿгьы. В.В.Иванов иакәзар, урҭ азқьышықәсақәа иргәылсны иаауа аҳәамҭақәа рыхә ҳаракны ишьоит. Уи иҩуеит: «Урҭ аҳәамҭақәа ирныԥшуеит ахатт бызшәеи аԥсуа-адыг бызшәақәеи реиԥшра машәыршақә ишыҟамлаз»
ҳәа. Аҳәамҭақәа ирҳәо ф-нызқь шықәса рышьҭахьтәи ахҭысқәха ртәы ауп, хаттаа (аҭоурых аҟны уажәы излашьақәырӷәӷәо ала) ԥшьба, хәба нызқь шықәса рнаҩсан акәын ианыҟаз. Даҽа ҳәамҭак аҟны излаарԥшу ала, ачерқезцәа зхылҵыз аишьцәа Череи Кеси роуп, Амраҭашәарахьтәи Азиа аҟнытә Кавказҟа иахцаз. «Сара абарҭ аҳәамҭақәа рҵакы дуны исыԥхьаӡоит… Урҭ лассы-лассы аҭоурыхтә факт иашақәа ирықәшәоит» ҳәа ихиркәшоит В.В.Иванов.
Абасҟак, иааркьаҿны акәзаргьы, аҭоурых ҳалазгалаз Асовет мчра ашықәсқәа рыҩнуҵҟала зегьраԥхьаӡа акәны аԥсуаа иаҳҭааз ҳашьцәа аҟабардақәа рмилаҭтә ҳәынҭқарратә драматә театр агастрольқәа злаартыз, М.Лохвицки иповест «Адыд шьҭыбжьы» иалхны иқәдыргылаз аспектакль ауп.
Аповест аҟны аиԥш, аспектакль аҿгьы фырхаҵа хадас иҟоу Каисаров (уи ироль наигӡоит Ҟабардатәи АССР аҟны зҽаԥсазтәыз артист В. Балкизов) иоуп. Петербург ааӡара зауз афицар қәыԥш, аԥсҭазаараҿы зегь рганахьала зымҩа каххаа иаартыз, Кавказ дахьааиз, дара забашьуаз аедыгқәа хәыҷы-хәыҷ акәзаргьы, ишиашоу, рыҩны-ргәара, рҭаацәара, рхәышҭаара, аҵыхәтәаны – Рыԥсадгьыл шырыхьчо, реибашьрагьы уи ишазку, гәыла-ԥсыла инырны идырт. Идырт аурыс ҳәынҭқар Кавказ имҩаԥигоз аибашьра – ахақәиҭразы иқәгылаз ажәлар рыхәаҽра ишазкыз, аедыгьқәа (шаԥсыӷаа) еиҳа-еиҳа дрылаԥшыцыԥхьаӡа еиликаауан – ауаҩра ду злаз, даҽа-шьоукы ирыламҩашьо зхатә милаҭтә культура, зхатә милаҭ ҭоурых ду ыҟаз ажәлар шракәыз. Егьырҭ зегь ракәым, инеиԥынкыланы акыр жәашықәсқәа изабашьуаз ажәлар, дара ирызгәаамыкӡаӡакәа, ирҿырҵаауаз рацәан.
Рмилаҭтә шәҵатәыҵәҟьа, роурыс ҳәынҭқар ичынқәа ықәҵаны, иаҵаҽырбон.
Аповест аҟны аиԥш аспектакль аҿгьы иухамышҭуа, угәаҵаҿы иаанхо иреиуоуп Кавказтәи адуель.
Каисаров зымаҵ иуаз аурыс ҳәынҭқар игәра игон, гәыла-ԥсыла дизыҟан, имҩаԥигоз аполитикагь џьара машәыршақәгьы ихәанчоуп ҳәа ишьомызт. Уиазоуп апоручик Попов-Азотов (артист А.Шахалиев) аҳәынҭқар иқьышә дықәҵаны, датәамбаӡакәа дахьихцәажәаз азы адуель ахь дызиԥхьаз. Аԥсҭазаара иаҵажьны иамоу ацәгьеи-абзиеи иалаԥшны избахьаз, ажәала акәымкәа, зхаҭа акыр мыҟәмабарақәа зхызгахьаз апоручик, Каисаров дрыцҳаишьеит, аха адуель изаԥыхуамызт. Адуель анакәха, уи аганахьала зыхьӡ-зыԥша гахьаз уаҩын, «ииааиуа дыҟам» ҳәа рылаҵәахьан. Ажәакала, Каисаров дрыцҳашьан – «Кавказтәи адуель» ахь ииаигеит. Уи зҿырҵааз инеиԥынкыланы акыр жәашықәса изабашьуаз аедыгьқәа роуп. Иаанагоз – аҟәҟәаҳәа иахьеиларҵоз аибашьра адәаҿы иҩагылан рҿынархон. Ус инеиуан руаӡәк дҭахаанӡа.
Дҭахеит апоручик. Уи нахыс ауп Каисаров иблақәа аатуа ианалага.
Каисаров дуаҩы-ламысуп. Аԥсҭазаарагьы ламысла еибаркызарц иҭахуп. Иламысдароу аԥсҭазаараҿы дшынхаша-дшынҵыша ихаҿы изаагом. Иара дызныз аԥсҭазаара аламысра шаламыз, инапы злакыз аус аламысра ишацәыхараз ахьибаз, иблақәа ахьаатыз амшын агаҿахь дахьлеиз ауп. Уаҟа шаԥсыӷаа ахәыҷы инаиркны абырг иҟынӡа имқәацаӡо, ихәхәа-хәхәаӡа ишьҭан. Зыԥсадгьыл аҿы индмырхаз, Ҭырқәтәылаҟа ацара мап ацәызкыз ажәлар иалырхт, дзакә уаҩызаалакгьы ицәа изҭамыгӡаша амҩа – аԥсра амҩа. Уи мышкы акәмхеит… мчыбжьыкгьы акәмхеит… Каисаров игәы иқәыҩуан «бгыл» ҳәа зеиҳәаз аԥҳәыс бырг лыбжьы: «ма ҭынч аԥсыха ҳашәҭ»… Илаԥш ихгылан – зыԥшәма даанзмыжьыз
аҽы, уи аҽгьы изтәыз ишихагылаз иԥсуан… Амала, ари ҽшьрамызт. Ашьхаруаа зҽызшьуа ҳаҭыр иқәырҵаӡом.
Убригь Каисаров ашьхаруаа рҟны ибеит. Аԥсра агәхьаа амкра, аԥсра ахыччара зегьы ирылшом. Уи зылшо – зыԥсадгьыл зхы ақәҵара зылшо иоуп, аԥсҭазаара ацқьара иахӡыӡаауа иоуп.
Абарҭқәа зегьы анеидикыла, ианеиҿиршәшәа ауп Каисаров иламыс иҵанаҳәаз амҩа дананыла. Уи шаԥсыӷаа рахь диаст.
Еиҭасҳәахуеит, сара аҭоурыхтә повест еиԥш, аспектакльгьы еиҭасҳәоит ҳәа саҿӡам. Амала, иаазгар сҭахуп автор дзыхӡыӡаауа ажәақәа, иҩымҭа аидеиа рахәыц ҟаԥшьны иагәылсуа. Абар урҭ ажәақәа: «Ужәлар анасыԥи, ашәарҭадареи, аԥсҭазаареи роуразы – зегь раԥхьаӡа удгьыл иқәуцароуп ахәура, аха ауаатәыҩса зегьы рразҟы уазхәыцуазар уигь азхом, ахәура иҭыҵроуп аколониаҿы иҟоугьы». Ус анакәымха, «Адыд шьҭыбжьы» аспектакль злеихшьало: «сара макьана сқәыԥшуп, абзиабара сҭахуп» ҳәа зҳәоз аӡӷабгьы, «сара иҵегьгьы ахшара соурц сҭахуп» ҳәа зҳәоз аԥҳәысгьы, «ари аҵәа ԥашәсыркуеит, смаҭацәа ирыхьӡап» ҳәа зҳәоз абырггьы аҟәҟәаҳәа иргәыдҵаны ишындырҵәоз, индырҵәалоит ҳаԥхьаҟагьы…
Аԥсабара – ԥсабараны излашоу ала, изшаз адоуҳа мчы – аԥсабара амч ҳәа ззаҳҳәо – шыҟац иҟоуп. Уи иацәтәымуп иԥсабаратәым зегьы.
Азежәтәи ашәышықәсазы ҳашьцәа аедыгьқәагьы, ҳарҭ аԥсуаагьы итрагедианы иаҳзыҟалаз амҳаџьырра ахҟьа-ԥҟьақәа ирыхҟьаны ауп иахьа Қырҭтәыла аектремистцәа рхы иҩахан, «шәыдгьыл ҳара иаҳтәуп» ҳәа изықәгылаз, ирылшарызеи шә-нызқьҩык иҟоу ажәлар ҳәа ихәыцны. Уи хжьароуп. Аԥсуаа шә-нызқьҩык ракәым, аха миллионбжак ҳаиҳауп, даҽа шьоукы – излашьақәдырӷәӷәо ала,
миллионҩык рҟынӡагьы ҳнаӡозаап – ҳахьыҟазаалакгьы, аҭахызар Ҭырқәтәылагьы акәзааит, мамзаргьы, Сириа, Иорданиа ракәзааит… Убарҭқәа рнаҩсан, иара араҟагьы хынҩажәижәаба шықәса раахыс иаҳцәырҵәахуаз ҳашьцәа иаӡәымкәа-иҩыџьамкәа ҳавараҿы игылазаап.
Дызусҭзаалак ибзианы идыруазароуп машәыршақә ишыҟамлаз аҟабардақәа рмилаҭтә театр ҳара ҳашҟа раарагьы, ргастрольқәа «Адыд шьҭыбжьы» ала раартрагьы.
Ҳазну ашықәс ԥхынгәы 15-16 рзы Аԥсны иҟалаз атрагедиа, шьоукы-шьоук ишыҟарҵало еиԥш «изхароу анҭ роуп», «арҭ роуп» ҳәа инеилых-ааилыхуа акәымкәа, аҩ-жәларык рзгьы наунагӡа ирхамышҭуа, аамҭа цацыԥхьаӡа «абри аҩыза шԥаҟалеи» ҳәа ргәы аҵанӡа инеины излацәажәо хҭысуп. Қырҭтәыла еиуеиԥшым агазеҭқәеи ажурналқәеи рҿы аӡәырҩы уи иазкны дара рхатә анализ ҟаҳҵоит ҳәа рҽазыркхьеит. Иакымкәа-иҩбамкәа астатиақәагьы ркьыԥхьхьеит. Уажәы аабыкьа агазеҭ «Молодежь Грузии» убри аҩыза анализ иазнакит ҩ-даҟьак.
Ҳара араҟа ҳалагом урҭ анҵамҭақәа ахьиашоу, иахьиашам ртәы аҳәара. Ҳгазеҭ адаҟьақәа рҿы аӡәырҩы ироухьеит иақәнагаз аҭакқәа.
Уажәазы хаҭала иҟаҳҵарц ҳҭахуп ҳхатә анализ. Амала, ҳашьҭахьҟа ҳхьаԥшны акәымкәа, ҳаԥхьаҟа ҳаԥшны – ҳгәыӷрақәа зегьы здаҳҳәало игыло абиԥара алкаа иаша ҟарҵарц…
Аԥсуа жәлар ашәышықәсақәа иргәылсны иаауа, ахьҟәырҷаха иаҩызоу ражәаԥҟақәа иреиуоуп «дыԥсу дыԥсыҵәҟьоу» ҳәа зҵаарала еибарку ражәаԥҟа. Зышьҭамҭа нмыжь ари адунеи ианыӡааз роуп «иԥсӡаҵәҟьеит» ҳәа ззырҳәо. Адәыӷба аанҿасырҭаҿы иаакыдгыланы, ԥыҭрак ашьҭахь иниасны ишцо, шашәаӡ ишыӡуа еиԥш ауп, урҭгьы ари адунеиаҿы мҩасҩык иаҳасабала ишиасуа. Убарҭқәа рзы акәхап, «аӡәы – иҟам диҩызоуп, ҩыџьа – иҟам-ианым иреиԥшуп, хҩык – шьаҭамырӡгоуп» ҳәа зырҳәогьы.
Арҭқәа сгәалазыршәаз Аԥсны инхо ауааԥсыра зегьы рахьтә аԥсуаа 17% роуп ирыҵаркуа ҳәа Қырҭтәыла агазеҭқәеи ажурналқәеи иара иахьагьы, абри аҩыза атрагедиа ҳанҭагыло аамҭазгьы, аҳәара иахьаҿу, астатиа хәыҷы инаркны ракадемикцәа рықәгылараҟынӡа зегьы рахәыц ҟаԥшьны иахьыргәылсуа ауп. Диашоуп агазеҭ «Зариа Востока» арҭ амшқәа рзы «уи алацәажәара иаҵанакуа уаҩымроуп» ҳәа зҳәаз.
Убас иага иҟазаргьы, аԥсуа жәлар рхыԥхьаӡаразы, ицангьы-иаангьы абас аҳәара ианаҟәымҵ, публицистк иаҳасабала сиашоуп ҳәа сгәы иаанагоит иҟаз шыҟаҵәҟьаз, ҭоурыхтә фактла иаахтны аҳәара ахәҭоуп, насгьы исылшозар, алкаагьы ҟаҵатәуп ҳәа.
Ҳгәанала машәыршақә иҟамлеит, аԥсуаа жәларык раҳасабала рдац-ԥашә адунеи ажәытәӡатәи ацивилизациақәа ахьыҟалаз ируаку Ааигәатәи Мрагылареи Азиа Маҷи рҿы инхоз, зкультура аҿиара здырҳәало, иахьазы иҟам ажәларқәа иреиуоу хаттаа, кас-касаа, абешлаа рыдҳәалара. Усҟантәи адунеи злеиҿартәыз аҟәартәрақәа ҭаҳҵаауеит ҳәа ҳшаҿымгьы, иахьа адунеи еицырдыруа аҵарауаа дуқәа, убарҭ рхыԥхьаӡараҿы Ивановгьы дналаҵаны, аԥсуааи аедыгьқәеи хаттаа ишрыдҳәалоу иаахтны ирҳәахьеит. Членова лакәзар – киммериаа… «Азиа Маҷ, Амшын Еиқәа иаԥну Кавказ, Нхыҵ-Кавказ анкьа зны аԥсуа-аедыгь-ахатт бызшәа ықәыҩуан» ҳәа иҳәоит Феодоровгьы. «Кавказ ахьӡ ахаҭагьы ахьаауа кас-касаа рҟнытә акәзар ҟалап» зҳәо аҵарауаагьы ыҟоуп.
Хазы-хазы урҭ ажәларқәа дара раамҭазы аҭоурых рыхьӡ анхаларатәы излаҟарҵаз еибашьцәа-гәымшәақәан иахьыҟаз мацара акәӡам, уи иаҵанакуаз шмаҷмызгьы. Ҳара ҳтәала зегь раԥхьа иргыланы ахаттқәагьы, кас-касаагьы, киммериаагьы зхыԥхьаӡара рацәаз жәларын азоуп рымч-рылшара убриаҟара иӷәӷәаны, атәылақәеи аҳәынҭқаррақәеи реилархыџхыџра зларылшозгьы.
Егьырҭ зегь ракәым, иааныркылоз атерриториа мацара абанӡанаӡоз. Абриаҟара зхоура-зҵоура ыҟаз, иҭбаа-ҭыцәыз атерриториа аанкылара зылшоз, ҳәарада, зхыԥхьаӡара рацәаз ажәлар ракәын. Ус анакәха, ажәлар реизҳа-зыӷьара иазхәыцуазар акәхарын усҟантәи аамҭазы урҭ раҳцәагьы. Уи иашьҭамызҭгьы, аибашьцәа гәымшәақәа рызҭодаз. Ара хыхь уажәраанӡа зыӡбахә ҳҳәаз атерриториа дара рбызшәагьы злахыҩрыз…
Абраҟа ицәырымҵырц залшом даҽа зҵаатәык: ииашаны абасҟаҩык ыҟазҭгьы. ирыхьи, иабақәӡааи, иабалаӡи? Егьа уҳәаргьы ҳара хыхь зыӡбахә ҳҳәаз аҭыԥ – ҭыԥ дууп. Ҳгәанала, амзызқәа иакымкәа-иҩбамкәа ирацәазар ҟалап. Убарҭ ируакзар ауеит – аҽеиларҵәара ацынхәрас рҽахьырыԥсаҟьаз. Ус ҳзырҳәо аҭоурыхтә фактқәагьы маҷӡам. Егьырҭ зегь ракәым, иахьатәи аамҭазыҵәҟьа аԥсуаа ԥсаҟьаны адунеи иалаԥсоуп: Ҭырқәтәыла, Мысра, Иорданиа рнаҩсангьы, Амраҭашәарахьтәи Европа атәылақәа рҟныҵәҟьа ҳансамбльқәа гастроль ҳасабла иахьнеиуа, ргәырҽанӡамкәа иаарԥылоит. Абри аҩыза убоит аԥсуаа рыԥсадгьыл Аԥсны егьырҭ амилаҭ рхаҭарнакцәа ааны анхара ианаҿу аамҭазы. Иааны рынхара-рынҵыра ухы иқәукрын, абарҵаҟынӡа анеира иаҳәоз ахәшҭаара дшыҽҳәалаз еиԥш, ара жәытә-натә аахыс дара нхозшәа, аборигенра аԥсуаа иҳамаркуа иаламгазҭгьы…
Ҳара ҳаамҭа ааиаанӡа ҩба-хԥа нызқь шықәса рнаҩсан Азиа Маҷи Ааигәатәи Мрагылареи еиуеиԥшым аҭыԥқәа рҿы, еиуеиԥшым аамҭақәа рзы, еиуеиԥшым ахьӡқәа рыла, иаагозар, зны – каскаа, даҽазных – кашогаа, даҽаџьара – абешлаа ҳәа ицәырҵуеит абшьҭрақәа. Егьырҭ зегь ракәым, ҳара ҳаамҭа ааиаанӡа ажәибжьтәи ашәышықәса инаркны ажәаҩатәи ашәышықәсазынӡа Вавилониа знапаҿы иааганы аҳра зуаз, ашьҭахь Вавилониа иалаӡҩахаз, зкультура алаӡыҭыз касситаа ҳәа аҭоурых иазаанхаз, каскаа рабшьҭрақәа ируакуп ҳәа агәаанагара ыҟоуп. Аҭоурых
аҿы иҟоуп даҽа вариантк. Уи атәы мҳәакәа араҟа ҳзавсуам, уеизгьы-уеизгьы ишаҳзышьақәмырӷәӷәогьы. Ҳара ҳазҿу етрускаа роуп. Етрускаа ҳәа изышьҭаз италиаа раԥхьа Рим зымпыҵакыз, акультура ду аҭоурых иазынзыжьыз жәларуп. Аҵыхәтәаны урҭ италиаа ирылаӡыҭит. Ҵарауаҩцәақәак изларҳәо ала, етрускаа Кавказынтәи уахь инеиз жәларуп.
Ҳәара аҭахума, ара зыӡбахә ҳамоу акыр аҭоурых аҿы иҭҵаатәқәоу зҵаарақәоуп. Убас шакәугьы, акы еилкаауп: аԥсуаа – ажәытәан зхыԥхьаӡара рацәаз, идуз, зкультура ӷәӷәаз жәларак ирҟәырҷахоуп; ҩбагьы, хаҭала дара аԥсуаагьы аҭоурых аҿы ианцәырҵыз зылшара ӷәӷәаз, зымҽхак ҭбааз жәларын. Уи ус шакәу еилыхха иҳарҳәоит аҭоурыхтә фактқәа.
Ҵаҟа ҳарзааҭгылоит аабатәи ашәышықәсазы Византиа аимператор Аԥсҳа Леон Актәи изааишьҭыз ишәҟәаҿы ииҳәо: «Уареи, ухшареи, наҟ-наҟтәи ухылҵшьҭреи Аԥсны шәысҭоит. Иуыдсҵоит Қарҭли аҳәынҭқари уи ижәлари ибзианы урызныҟәаларц, уажәшьҭарнахыс уара умчра урҭ рҳәаақәа ирԥырхагахартә ухы иаумырхәаларц…»
Ҳара ҳтәала ари ашәҟәы иҳанаҳәо рацәоуп. Иалаҳкаауеит еиҳа ихадароу ҩба. Акы, еилыкка иаабоит Аԥсни Қырҭтәылеи хаз-хазы ишыҟаз. Ҩба, иаабоит Аԥсны амч шыӷәӷәаз. Мшәан амч аӷәӷәара атәы акәымкәан ирҳәои нас арҭ ажәақәа: «Иуыдсҵоит Қарҭли Аҳәынҭқари уи ижәлари ибзианы урызныҟәаларц», мамзаргьы «уажәшьҭарнахыс уара умчра урҭ рҳәаақәа ирԥырхагахартә ухы иаумырхәаларц…» Амч ӷәӷәа шимаз, зегьраԥхьаӡагьы ижәлар – жәлар дуны ишыҟаз ауп иҳарҳәо арҭ иаагаз афактқәа. Ус иҟамызҭгьы, ашьҭахь Мраҭашәаратәи Қырҭтәыла инапаҿы изаагарызу, аҳҭнықалақь Қәҭешьҟа ииаганы? Уимоу ажәабатәи ашәышықәсазы Қарҭлигьы шьҭыхны, Кахеҭиа изабашьрызу, аԥсуа ҳәынҭқарра гәыцәс иамаз дара аԥсуаа рхаҭа рацәамызҭгьы? Егьырҭ зегьы ракәым, Қырҭтәыла
Еидҵоу Аҳәынҭқарра анаԥҵаха аҳәынҭқарцәа ртитул злалагоз «аԥсуаа» рыла акәын. Мшәан, зхыԥхьаӡара маҷыз, зыдгьылқәа ҭбаа-ҭыцәмыз раԥхьа иргыланы, ҳаҭыр рықәҵаны ицәажәарызу усҟан? Усҟан-моу уажәы аблахтыра шыҟалазгьы, аҵара-дырра аиааира шагазгьы, аҩажәатәи ашәышықәса анҵәамҭахь ҳашнеихьоугьы, аԥсуаа раԥхьа иргыланы рыхцәажәара акәым, жәларык раҳасабала урҭ ыҟамызт, рыдгьылгьы дара иртәымызт, изтәыз ҳара ҳакәын ҳәа иқәгылоит Қырҭтәылатәи аҵарауаа, Қырҭтәыла анаукақәа Ракадемиа раԥхьа иргыланы.
Аԥсуа Ҳәынҭқарра аганахь инҳажьӡаргьы, аԥсуаа рхыԥхьаӡара шырацәаз акәӡами иҳарҳәо абжьаратәи ашәышықәсқәа рызтәи документқәак. Абар урҭгьы: 1459 шықәсазы Қырҭтәыла аҳәынҭқар Георги Аабатәи, Франциатәи аҳәынҭқар Филипп Бургундиатәи иахь иишьҭыз ишәҟәаҿы ҳаԥхьоит абас: «Ари ашәҟәы зыҩуеит шәара ишәсырдырырц ҳазну аамҭазы мрагылара аҭагылазаашьа зеиԥшроу. Ижәдыруазааит, ҳарҭ ақьырсиан ҳәынҭқарцәа аиқәышаҳаҭра шҳабжьаҳҵаз, аҭырқәцәа ҳарҿагыланы рабашьразы. Сара Қырҭтәыла аҳәынҭқар иқәсыргылоит ҩынҩажәа нызқьҩык аибашьцәа, Ермантәыла аҳәынҭқар Бердебег – ҩажәа нызқьҩык азирхиеит, Аԥсҳа Рабиа дақәшаҳаҭхеит ҩажәижәаба нызқьҩык ар иманы дықәгыларц»…
Ажәохәтәи ашәышықәса аҽанааиҩнашоз ҩажәижәаба нызқьҩык ар рықәыргылара зылшоз аҳ ижәлар рхыԥхьаӡара ахьынӡанаӡоз уажәшьҭа шәара шәазхәыц. Егьырҭ зегьы ракәым, Ермантәыла аҳәынҭқар иаҵкыс жәанызқьҩык рыла еиҳаны иқәиргылеит.
Аԥсуаа рхыԥхьаӡара шырацәаз аабоит 1640 шықәсазы ара Аԥсны имҩасыз аҭырқә ҵарауаҩ, аныҟәаҩ Евлиа Челеби ишәҟәы аҿгьы. Уи излаиҩуа ала, зыӡбахә иҳәаз абшьҭрақәа рҿы абџьар зкыз аибашьцәа рхыԥхьаӡара 180 нызқьҩык иреиҳауп. Егьырҭ зегьы ракәым, шаҟа
уарҳәои абарҭ ацәаҳәақәа: «шәара зқәым, ифырхацәоу аԥсуа жәлар шәнызқьҩыла рхыԥхьаӡара рацәоуп…»
Нас иҟалеи, абас шәнызқьҩыла зхыԥхьаӡара рацәаз аԥсуа жәлар иахьа шә-нызқьҩык рыда зыҟам. Иара абри азҵаарагьы аҭак ҟаҵатәуп документла. 1926 шықәсазы иҭыҵыз раԥхьатәи Асовет Енциклопедиа ду аҟны ҳаԥхьоит: «Амҳаџьырраан аԥсуаа ԥшьышә-нызқьҩык рҟынӡа Ҭырқәтәылаҟа иагеит…» ҳәа.
Диашоуп ҳаԥсуа ҵарауаҩ Станислав Лакоба «Амҳаџьырра ҟалаанӡа Аԥсны етникала иакыз ажәлар нхон» ҳәа ахьиҳәо.
Аҵыхәтәантәи амҳаџьырра ашьҭахь, инеиужьны иқьаԥҭахаз Аԥсны аҳаблақәа, ақыҭақәа, араионқәа рахь еихеит егьырҭ атәылақәа рҟнытәи арахь иааз. Еиҳараӡак абри аус еиҵыхын 1918 шықәса инаркны 1921 шықәса рзынӡа, Қырҭтәыла аменшевикцәа араҟа аҳра аныруаз. Еиҳагьы зыриашара уадаҩу аусқәа мҩаԥнагеит аҩажәижәабатәи ашықәсқәа рынҵәамҭазы ҷыдала Бериа идҵала еиҿкааз атрест «Переселенстрои».
Абасала Аԥсны иахьа инхо ауааԥсыра зегьы рахьтә аԥсуаа 17% рҟынӡа иладырҟәит.
Амала, ҳара ҳгәанала бжьыҭгала излацәажәатәу азҵаатәы ыҟоуп. Ҳара ҳазҿу Аԥсны иашьагәыҭу, иаборигенцәоу аԥсуаа рыҿиара азҵаатәы ауп.
Шықәсқәак рнаҩсан ҳгазеҭ ианын ҳаԥсуа поет Платон Бебиа «Аҿиареи арҿиареи» ҳәа хыс измаз, аимак-аиҿак ҟазҵаз истатиа. Усҟан ишьҭыхыз азҵаатәқәа иахьагьы иҵарны иқәгылоуп. Иҵарны ҳәа иаҳҳәаз маҷуп, аԥсуа жәлар рыԥсҭазаараҿы зегьреиҳа ихадараны иқәгылоу зҵаароуп. Избанзар, аԥсуа жәлар милаҭк раҳасабала рыҟазаареи рыҟамзаареи аԥсҭазаара акапанга инаганы ианҵоуп. Ҳаԥсадгьыл ҳамакра ауеит ҳәа изшьогьы, зегь раԥхьа иргыланы изызхәыцуа, «уеизгьы милаҭк раҳасабала ақәӡаара иаҿуп…» ҳәа ауп. Арахь, иахьа ҳара ҳаҿиашьа злаҟоу ала, аӷа игәырԥса аҟаҵара ҳаҿыҵәҟьоуп..
Арҭ ацәаҳәақәа зыҩуа исымԥыхьашәеит 1985 шықәса абҵара 21 азы «Аԥснытәи АССР аҟны адемографиатә процесс аҭагылазаашьазы» Аԥснытәи АССР Аминистрцәа Рсовет иаднакылаз ақәҵара. Уаҟа излаҳәо ала, 1980 шықәса инаркны 1984 шықәсазынӡа Аԥсны ауааԥсыра рхыԥхьаӡара ахьазҳаз ф-процентк роуп. Хазы-хаз игәоуҭозар, ақалақьуаа рыҩнуҵҟа – 4,9%, ақыҭауаа рыҩнуҵҟа – 1,1%.
Абарҭ ацифрақәа рҿы милаҭла еилыхны ишрыхцәажәамгьы, аԥсуаа рыбжеиҳараҩӡак ахьынхо ақыҭақәа рҿы злакәу ала, ақалақьуаа раасҭа акырӡа еиҵаны ауп ишҿиауа. Избан, иҟалеи ақыҭан нхара-нҵырала уажәы еиӷьны иҟамлац? Уахьынаԥш-ааԥшлакгьы аҩны еихачаԥақәа убоит. Афатә-ажәтә аганахьалагьы уеизгьы-уеизгьы амла иакуа уаҩ дыҟам. Зыӡбахә ҳамоу адокумент аҿы иаҳәоит: бжьаратәла урҭ ашықәсқәа рыҩнуҵҟа зықьҩык ауааԥсыра ирыцлоз 16-17-ҩык иреиҳамызт, арахь, ҳгәыларатәи аҷараа рҟны 21-22-ҩык рҟынӡа инаӡоит.
Раион-раионла еизшаны игәаҳҭозар, еиҳагьы улахь еиқәнаҵоит. Иаагозар, Гагра иахьаҵанакуа бжьаратәла зықьҩык рыҩнуҵҟа изларыцлаз 13-ҩык заҵәык рыла ауп. Инеизакны Аԥсны иҟоу аҭаацәарақәа рахьтә жәа-процентк ахшара зынӡаск ирымаӡам. Уаҟагьы еиуеиԥшым амзызқәа ыҟоуп, аха ахшараиура зҭахым процентла еиҳауп. Автономтә республикаҿы шықәсы заҵәык аҩнуҵҟала иит аа-нызқьи 457 -ҩык ахәыҷқәа, аха иара убриаан 5132-ҩык аҳәса рыҽдырбгеит. Дара урҭгьы ахәшәтәырҭақәа рҿы аргама зыҽзырбгаз ртәы ауп иаҳҳәо, шаҟаҩгьы уахь имнеиз здыруада?
Даҽа-ганкахьала, зыԥсҭазаара иалҵыз ауаа рхыԥхьаӡара еиҳахо иалагеит. 1972 шықәса инаркны 1974 шықәса рзынӡа зықьҩык изларыҵанакуа ала, зыԥсҭазаара иалҵуаз рхыԥхьаӡара 6% рҟнытә 8,5% рҟынӡа ихалеит.
Аҵыхәтәаны, абарҭқәа зегьы ирыхҟьаны Аԥсны ауааԥсыра зыԥсҭазаара иалҵуа рганахьала иҟоу аҩаӡара,
ареспубликабжьаратә аасҭа акырӡа еиҳауп. Абраҟагьы ахацәеи аҳәсеи еидкыланы игәоуҭозар, ахацәа еиҳауп. Убас, 25 шықәса инадыркны 59 шықәса рҟынӡа зхыҵуа ахацәа аҳәса раасҭа 2,7-нтә рыла еиҳаны рыԥсҭазаара иалҵуеит. Аиҳараӡак урҭ зго ачымазарақәа иреиуоуп агәыхьи акьыба чмазареи. Абарҭқәа ирыхҟьаны Аԥсны ахацәа бжьаратәла инырҵуа 66,) шықәса роуп, аҳәса – 75,) шықәса. Урҭ жә-шықәса рыбжьоуп.
Ҳара араҟа иаагаз хы-шықәса рнаҩстәи цифрақәоуп. Аха ҳахьҵааз излаҳарҳәаз ала, уиижьҭеи еиҭакра дук ҟамлацт. Ҵоуп, аԥсуаа алкааны иарбам, аха аҵыхәтәаны имҩаԥгаз ауааԥсыра рҭаҩрагьы ҳзеигәырӷьаша акгьы ҳнарбом. Инықәырԥшшәа изларҳәо ала, Аԥсны иҟоу аԥсуаа рхыԥхьаӡара 95 нызқьҩык рҟынӡа инаӡоит, инеизакны ҳтәылаҿы иҟоу – 105 нызқьҩык рҟынӡа.
Изеиԥшразаалакгьы иахьазы автономтә шьақәгылашьа ҳамоуп – уи ҳәынҭқарратә шьақәгылашьоуп. Автономиаҿы ҳаборигенцәаны ҳазлаҟоу ала, ҳреспублика ҳахьӡ ахуп. Аха арахь ишыҟазаалакгьы, ауааԥсыра инхо зегьы рахьтә 17% роуп иаанаҳкыло. Абри шаҟантә ҽыԥныҳәас иаҳҿаркхьоу жәдыруеит…
Уажәшьҭарнахыс ари аҩыза аҭагылазаашьа шыҟоу иаанхар шамуа зегьы ижәбоит. «Нас араҟа ҳара иҳамчузеи?» – ас лассы-лассы иаҳҳәалоит.
Иҳамчугьы ыҟоуп, иҳалшогьы ыҟоуп, ҳахшыҩ еизакны, ҳамч-ҳалшарақәа еидаҳкылар.
Ҿырԥштәык аҳасабала абраҟа иаазгар сҭахуп Нхыҵ-Кавказ инхо ачечен жәлар. Ишдыру еиԥш, урҭ рыԥсадгьыл иахган, 1953 шықәсазы ихынҳәит, 240-нызқьҩык. Уиижьҭеи 40 шықәсагьы цқьа имҵыцт, арахь рхыԥхьаӡара миллионҩык рҟынӡа инеихьеит. Ас ҟалашьас иамоузеи?
Зегьраԥхьа иргыланы ас ачечен жәлар реизҳара злаҟалаз – уаҟа аҳәса аҽырбгара азин ахьрымам ауп. Убри анаҩсангьы, аҭаацәара алалара, ҳара ҳҿы аиԥш
акәама-ҵамақәа аҭо идыруадаҩӡом, идырмариоит акәымзар, насгьы иарбан ҭаацәаразаалакгьы хә-ҩык ахшара иреиҵамкәа ирымазароуп. Аригьы рыжәлар ишьақәдырӷәӷәаз закәануп. Аҵыхәтәаны, ҩажәижәаба шықәса ирҭысыз, ахшара дызмауз аԥҳәыс – адәныҟантәи ахәыҷы дааганы длааӡоит.
Ажәакала, ҳара ҳҿы ажәа аҟны мацара ишыҟоу еиԥш акәымкәа, ахшараура, аиҳараӡак, ахшара рацәа змоу аԥҳәыс ахьӡ-аԥша змоу ҳәа лаԥхьа ииасуам, ҳаҭыр лықәуп, зегьраԥхьа дыргыланы дырбоит.
Арҭ амшқәа руак азы «Амилаҭ реиқәырхара зегьы иаҳусуп» ҳәа зыхьӡыз В.Берзениа истатиа хәыҷы ҳгазеҭ ианын. Ԥақәашь ақыҭан жәаҩык-жәаҩык ахшара зааӡауаз аҭаацәарақәа дрылацәажәоит. Убарҭ иреиуоуп: Қарбеи Џьынџьиа, Арушьан Аџьынџьал, Нури Берзениа, Валери Шьакаиа, Иуа Аҳашба… Ари еиҳау ауаҩы дзеигәырӷьо жәабжьс иҟоузеи. Амала, ҳарҭ аредакциагьы астатиа авторгьы агха ҟаҳҵеит, жәаҩык ахшара зааӡаз ан лоуп аԥхьа иргыланы зыӡбахә ҳәатәызгьы. Аха абас аӡәык-ҩыџьак роуп ҳқыҭақәа рҿы иубо. Ҳара ҳгәанала, ҳажәлар ирзакәанны иҟалароуп аҭаацәара иалало жәаҩык ахшара иреиҵамкәа ироуратәы. Урҭ рааӡараҿы ацхыраара рыҭара иазку фондк ҳфорум аҿы еиҿаҳкааргьы цәгьаӡам. Амала еиҭаҳҳәоит, ачечен жәлар ишыҟарҵаз еиԥш, аҭаацәара алаларазы ҳара ҳҿы иҟоу ауадаҩрақәагьы аԥыхтәуп...
Аҵыхәтәаны, ҳастатиа ахы «Аҟазаареи аҟамзаареи» ахьааго Шекспир ԥсра зқәым иаԥҵамҭа «Гамлет» аҟнытә ауп. Ҳгәы иаанагоит арҭ ажәақәа иахьазы ҳара иҳазкны Шекспир иҳәазшәа ауп ишыҟоу ҳәа.
Ҳара ҳаиԥш зхыԥхьаӡара маҷу амилаҭ рзы ас азҵаара ақәыргылара – жәлары зегьы ирусуп ҳәа ауп ишыԥхьаӡатәу. Нас ажәлар рмырӡра еиҳау иарбан зҵаатәу ҳара ҳҿаԥхьа иқәгылоу?
Ас ҳахәда ҳакәаҿ, аӡәи-аӡәи ҳзеиҿамԥшуа ааигәа ҳҟамлацызт. «Аԥсҭазаара қәԥароуп, ҩыџьа анеиқәԥо аӡә дкаҳауеит» ҳәа ажәлар рҿы ирҳәо ҳгәаларшәаны ҳгәы еиқәаҳҳәаларц ҳшаҿызгьы, иаҳцәыуадаҩын. Иаҳцәыуадаҩын, избанзар – ари ҩыџьа ауаа реиқәԥара иаҳзадкылом. Ҩыџьа ахьеиқәԥо аӡәы дкаҳар – митә ҟамлеит, деиҭаҩагылап. Аха араҟатәи «аиқәԥараҿы» (аиқәԥара ҳәа узахьыӡҵозар) акаҳара азин ҳамам. Ҳкаҳар – наҟ-наҟ ҳангылаша анцәа иоуп издырша. Аԥсуаа ҳхы аадыруа адунеи ҳаақәлеижьҭеи, жьи-напхыци узеилыхраҳа еилыхшьа ҳамамкәа, шьала-дала ҳазмадоу, нхыҵи-аахыҵи зҳәазеиԥш, ауаатәыҩса зегьы Аԥсны ҳәа ирдыруа ари Ҳаԥсадгьыл ҳаҩ-шьапык рыла ҳаӷәӷәаҟацаӡа ҳшықәгылоугьы, «шәара шәакәӡам изтәу, ҳара ҳадгьыл ауп, ҳара иаҳтәуп» ҳәа зыблацәақәа ааихамҟәысӡакәа изҳәо ауаа, знык «ҳкажьны» ҳроур уашьҭантәи ҳгыларатәы, еиҭа Ҳаԥсадгьыл ҳшьапы ақәыргыларатәы ҳара ҳзы изҵаара ӷәӷәаны иҟалоит. Усҟан иҟам-ианым анапы аҭа, ашьапы аҭа, аԥсы ахаҵа, ҿааихак ҟамҵа, иахьа ирҳәо шаҟа ацырҵараны иҟоузеи.
Ублақәа хыуҩар, мшаԥы ыиасны ицоит ҳәа шырҳәо еиԥш, ирҳәаран иҟоу ухы иқәукып, уҟаӡамызшәа аҭоурых уанырымхыр. Ус зыхьхьоу ажәларқәа маҷума ари адунеи аҿы? Иабаҟоу Урыстәыла изныкымкәа-иҩынтәымкәа изырхыџхыџхьаз аполовеццәа (шәара шәазхәыц рхыԥхьаӡара ахьынӡанаӡоз), урҭ аҵыхәтәанӡатәи рцынҵәарах хышә шықәса рнаҩсан Чехиа атәылаҿы идунеи иԥсахт. Мамзаргьы, абжьаратәи
ашәышықәсақәа рылагамҭазы адунеи амаа зкыз ҩ-тәылак – Византиеи, мамзаргьы Амрагыларахьтәи Римтәи аимпериеи Џьамтәылеи иреикануаз (аабатәи ашәышықәса анҵәамҭазы Кавказ егьырҭ аҳәынҭқаррақәа иаарылыҳәҳәаз Аԥсуа Ҳәынҭқарра аԥсҳас иамаз Леон Аҩбатәи иабду дызхагылаз) ахазарцәа рышьҭамҭа ҳәа акры нхама? Аԥсуаа иаҳзааигәаӡо аублаа рыӡбахә ҳаламцәажәаӡаргьы…
Абриаҟара ҳзырҳәо аҩажәатәи ашәышықәса анҵәамҭазы, адунеи зегьы абла аныхты, ҵәҩанҵәыҟа аизҳара ианаҿу аамҭазы – милаҭк, жәларык раҳасабала аԥсуаа ҳаҟазаареи ҳаҟамзаареи азҵаатәы ҵарны иахьықәгылаз ауп. «Ишәҳәо закәзеи, ус ҟалашьа амоума, Асовет мчра шыҟоу жәларык адунеи аныӡаашьас ирымоузеи» ҳәа иара ҳара ҳаҩнуҵҟа изҳәақәоу ыҟоуп. Уеизгьы-уеизгьы урҭ ирҳәо рҿархьра аҭахӡам. Убриаҟынӡа иақәгәыӷуеит Асовет мчра. Ганкахьала, ҳара зегьы егьа инадырҳәы-аадырҳәыргьы, егьа ацәа ԥырҽыргьы уи ауп макьаназы ҳзықәгәыӷша ҳәа иҳамоу. Амала, ҳаблақәа хаҳамҩароуп, иҟоу шыҟаҵәҟьоу абашьа ҳақәшәозароуп. (Абас анысҳәо, сара ишызбо шәара ижәбом ҳәа сҳәошәа агәаанагара ҟамлааит, аус злоу ахшыҩеилаҵара, аизхәыцра, аидгылара, аҵыхәтәаны, зегьы иаҳзеиԥшны иаҳзеиӷьу алхра ауп). Иҟоу шыҟаҵәҟьоу абара ҳалшар, ҳҿаԥхьа иаатуеит даҽа сахьак: Асовет мчра рхы иархәаны (асовет аамҭа аҩнуҵҟала) ажәлар маҷқәа иакымкәа-иҩбамкәа рышьҭамҭак ыҟаӡамкәа адунеи ишанырхыз, дара раҵкыс еиҳаз даҽа милаҭк, даҽа жәларык ишрылаӡҩахаз, ишрылаӡыз.
Зыԥсы ҭоу ҳәа ари адунеи иқәу зегьы (аӡы иҭоугьы налаҵаны) ахеиқәырхара иашьҭам акгьы ыҟаӡам. Ауаҩытәыҩсагьы убас ауп. Ахеиқәрхаразы ауми, (аӡхыҵреиԥш ҩадантә Кавказ шьҭихырц аурыс ҳәынҭқар иҿанааиха Кавказ ажәларқәа зегьы рҽеибарк уи иколониатәыз, импыҵахаларатәыз аибашьра иаҿагыланы ианықәгылаз) Ермантәылеи Қырҭтәылеи кавказаа зегьы инарыдгыланы, Кавказ ахьчаразы ақәгылара ацынхәрас, амрагыларахь, Волга аӡиас ала иахыкәшаны, аурыс ҳәынҭқар иҟынӡа инеины рыҽзидырҵаз.
Иахьа ҳара уи ҳақәӡбарц ҳгәы иҭаӡам, аха иҟаз-шыҟаҵәҟьаз ҳҳәозар – убас ҟарҵеит, рхгьы еиқәдырхеит. Ус ҟазымҵаз, зхы лазмырҟәыз аԥсуааи, ачерқьесцәеи, егьырҭ Нхыҵ-Кавказ ажәларқәеи жәашықәсала ашьа карҭәон, ашьаарҵәыра иалагылан, аҵыхәтәаны – рыԥсадгьыл ааныжьны амҳаџьырра рҽарымҭар ада ԥсыхәа рмоуит.
Кавказаа ачарҳәара ирзыруз атәы аганахь иааныжьны, ахеиқәрхара азҵаатәы мацара ҳазхәыцуазар, урҭ ииашаны иҟарҵеит. Ус ҟарҵазҭгьы ачерқьесцәеи аԥсуааи – иахьа рыԥсадгьыл аҿы рмилаҭ рыҟазаареи рыҟамзаареи азҵаатәы ас иҵарны иқәгылаӡомызт. Излақәгыларыз (изларҳәо ала ачерқьесцәа аҳәаанырцәан хә-миллионҩык рҟынӡа ыҟазар, аԥсуаагьы – шьоукы изларҳәо ала миллионҩык рҟынӡа инаӡоит, аха Омар Беигәа иажәақәа рыла иуҳәозар, «Ҭырқәтәыла хышә нызқьҩык» рҟынӡа ԥсышәала ицәажәоит) рыԥсадгьыл ҭырҭәааны дара инхо-инҵуа иҟазар.
Абарҭқәа зегьы ҳгәалазыршәаз ԥхынгәы 28-тәи амш ауп. Уи амш иадаҳҳәалоз рацәан – уи аҽны имҩаԥысыр акәын Аԥсны иреиҳау амчра аусбарҭа – Аԥснытәи АССР Иреиҳаӡоу Асовет асессиа. Ҳазну аамҭазы Аԥсны социалисттә ҳәынҭқарраны, СССР афедерациа асубиектк аҳасабала излаҟоу ала аразҟы аӡбара ахьауа уи асессиаҿы ауп – даҽа ҳәынҭқарратә мчык ыҟаӡам, апартиа амч атәы уажәы зынӡаскгьы иалацәажәатәӡам.
Аха уи азы иналкаау аҵакы амоуп Аԥснытәи АССР Иреиҳаӡоу Асовет аилазаара, даҽакала иуҳәозар, асессиахь инеиуа адепутатцәа шәи ҩынҩажәаҩык рхықәкы.
Уи хазы иззааҭгылатәу, излацәажәатәу акоуп. Уажәазы асессиаҿы иқәгылаз азҵаатәқәа ҳрылацәажәап. Актәи азҵаатәы, амш аусхәаԥштәқәа рҿы ишаныз акәымкәа, аҵакала иуҳәозар – Асоветтә Аԥсны аекономика аганахьала идыԥшылан акәымкәа, ахала ахы ныҟәнагартә аҭагылазаашьа аԥҵара акәын. Аполитика уасхырс иамоу аекономика ауп ҳәа ирҳәо уазхәыцуазар (аԥсҭазаараҿы ус ишыҟоу ааԥшхьеит) асессиахь инагаз актәи азҵаатәы иналкаау аҵакы амоуп. Мшәан, хәы-шықәса раахыс ҳтәыла знылаз аиҭакра амҩа рахәыц ҟаԥшьны иагәылсуагьы уи ауми. Аҩбатәи азҵаатәы – Аԥсны аҳәынҭқарра ахьчара азҵаатәы акәын.
Ажәакала, арҭ азҵаарақәа аки-аки шеидҳәалоугьы – ихазы-хазқәоуп, насгьы иахьамзар уаҵәы иҳаӡбап ҳәа аганахь иқәуҵаша зҵаатәқәам, хымԥада иӡбатәу, иԥсҭазааратәу зҵаарақәоуп.
Егьа ирԥшӡаны ҳцәажәоит ҳәа ҳалагаргьы, егьа инаҳарҳәы-ааҳарҳәыргьы, егьа адипломатиара ҟаҳҵаргьы – Аԥснытәи АССР Иреиҳаӡоу Асовет адепутатцәа ркорпус абарҭ азҵаатәқәа ирыламцәажәакәа ԥхьаҟа цашьа ыҟаӡам. Машәыршақә акәӡам «ахықә ҳааины ҳхықәгылоуп» ҳәа лассы-лассы изаҳҳәогьы.
Нас изеиԥшроуи адепутатцәа ркорпус ҳәа ҳазҿу? Урҭ реилазаашьа зеиԥшроу мҳәакәа ҳазлацәажәо ҵакы аманы иҟалаӡом. Шәи ҩынҩажәаҩык адепутатцәа рахьтә: аԥсуаа – ҩынҩажәи жәибжьҩык ыҟоуп, ақырҭцәа ҩынҩажәи жәиԥшьҩык, иаанхаз – егьырҭ амилаҭқәа ирхаҭарнакцәоуп. Асессиа амҩаԥгаразы адепутатцәа хынҩажәи жәеизаҩык ыҟазар акәын, мамзаргьы, хыхь ишазгәаҳҭахьоу еиԥш, адепутатцәа реилазаара аҟнытә ҩынҩажәижәаба процент депутатк дацны. Иформалтәым ақырҭуа екстремисттә организациақәа рныррала ақырҭуа депутатцәа асессиахь имнеиргьы, аԥсуа депутатцәеи егьырҭ амилаҭқәа рхаҭарнакцәеи асессиа амҩаԥгара рылшон. Убри ҳагьақәгәыӷцәеит.
Ҳара уажәшьҭа иаадыруазароуп зҟны аус ҳамоу зусҭцәоу. Иаахжәашәа акәзаргьы, изныкымкәа-иҩынтәымкәа инаҵшьны ишазгәаҳҭахьоу аиԥш, ҳара аус ҳамоуп имшәа-имырҳа, ԥхашьарак захьӡу рнумбаалаӡо, ауаҩра аганахь иааныжьны – «ари қырҭуа дгьылуп», «ҳара иаҳтәуп» ҳәа зҳәо рҿы.
«Ус зегьы еидкылатәым» – иахьа уажәраанӡагьы, иаҳзыруқәо зегьы рахьтә лкаак ҟамҵаӡакәа, абас зҳәогьы, аӡәык-ҩыџьак ракәзаргьы иҳалоуп. Даҽа ганкахьала ухәыцуазаргьы, адепутатцәа ркорпус иаҵанакуа рахьтә асҵәҟьа иаахтны аӡәгьы иҳәаӡом, аха инеиԥынкыланы ақырҭуа депутатцәа зегьы ықәгылоуп – «зны алхрақәа мҩаԥаагап, нас ҳрылацәажәап арҭ азҵаатәқәа» ҳәа. Уи иаанагои? Урҭ ибзиаҵәҟьаны еилыркаауеит Аԥсны ақырҭцәа рхыԥхьаӡара ҩынтә раҵкьыс ишеиҳау, аԥсуаа рхыԥхьаӡара аасҭа. Алхрақәа рышьҭахь асессиаҿы еизоу адепутатцәагьы дара ртәқәа ҩынтә рыла еиҳахоит. Усҟан рххатәыс ирмоуӡакәа, напҩахарыла, бжьыҭирала Аԥсни аԥсуааи ирҭаху рзыруа иҟалоит. Раԥхьа иргыланы, ҳәарада, автономиа мап ацәыркуеит, автономиа аныҟамла – аҳәынҭқаррагьы зыҟалом, ихьчатәу ҳәагьы акгьы ҟалом. Ус анакәха, «ари қырҭуа дгьылуп», «ҳара иаҳтәуп» ҳәа иахьа аргама иҳәҳәои урҭи рхықәкы акакәӡами.
Абас хықәкыс измоу, «адемократиатә шьаҭала» алхрақәа рымҩаԥгара иашьҭоу, ибзиаҵәҟьаны ирдыруеит Аԥсны рхыԥхьаӡара иеиҳахартә иҟазҵаз закәтә «демократиатә шьаҭоу».
Аԥсны аборигенцәа – аԥсуаа, рыԥсадгьыл рцәаагоит ҳәа иаҿу – егьа ҿабызшәа хаа аадырԥшыргьы, егьа асыс-цәа рхадырԥаргьы, ажәа «адемократиа» аҳәара азин рымаӡам, адемократиаҵәҟьеи дареи агеи ашьхеи реиԥш еицәыхароуп.
Уи ус шакәу азы ҿырԥштәы заҵәык аагоит. Ҟазахсҭан аҟазахцәа хә-миллионҩык ыҟоуп, аурысшәа зҳәо егьырҭ амилаҭқәа, жәа-миллионҩык инарыцуп.
Ақырҭуа депутатцәа шхәыцуала уаҟа «адемократиатә шьаҭала» алхрақәа мҩаԥыргозҭгьы, аҟазах депутатцәа ҩынтә рыла еиҵахон, егьырҭ раасҭа. Аха ус иныҟәазҭгьы – уи демократиатәхаӡомызт. Аборигенцәа зхәаҽуа егьа ирманшәаланы еиқәдыршәаргьы уи идемократиатәу конституциахом, аколонистцәа рконституциа акәхоит, убри аҟнытә Ҟазахсҭантәи ССР апарламент аҿы процентла аҟазахцәа еиҳауп, иара убриалагьы аҟазахцәа рҳәынҭқарра ахьчаразы агарантиа ыҟоуп.
Уи акәӡами иаанаго, РСФСР Иреиҳаӡоу Асовет Ахантәаҩы Б. Н. Ельцин «автономиақәа дара ргәаԥхарала иалырхуа амчра раҳҭоит» ҳәа ииҳәазгьы.
…Асессиа зыҟамлеит, изыхҟьазгьы ақырҭуа депутатцәа ахьымааиз мацара акәӡам, егьырҭ амилаҭқәа ирыҵаркуа адепутатцәа ахьаармышьҭыз ауп.
Зны ҳарзааҭгылап ақырҭуа депутатцәа. Урҭ рахьтә аӡәырҩы (аиҳараӡак автономтә республика апартиатәи аҳәынҭқарратәи напхгараҿы иҟақәоу, аӡәык-ҩыџьак егьырҭ амилаҭқәа рхаҭарнакцәагьы налархәны) иззымааиз ҳәа мзызс иҟарҵаз – Аԥсны Қырҭтәыла иадҵырц азҵаара ахьықәгылаз ауп. Аха мшәан ус азҵаатәы ықәгылаӡамызтеи… Азҵаатәы шықәгылаз – Аԥсны аекономика аганахьала ахалаҟазаареи уи аҳәынҭқарра ахьчара агарантиареи роуп.
Нанҳәа 3 рзы Аԥснытәи АССР Иреиҳаӡоу Асовет Апрезидиум аилатәараҿы – В. Кобахиа, Б. Адлеиба, И. Кәыҵниа, С. Багаԥшь, М. Лашәриа уҳәа изныкымкәа-иҩынтәымкәа рықәгыларақәа рҿы инаҵшьны ишазгәарҭаз еиԥш, 1921 шықәса инаркны 1931 шықәса рзынӡа ССР Аԥсны ҳәа иҟаз астатус аиҭашьақәыргылара ауп аԥсуа жәлар ирҭаху, иззықәԥо, уи акәын изызкыз Лыхнытәи Ааԥхьарагьы, уи ауп хықәкыс ирымаз имҩаԥымсыз асессиаҿы иқәгылаз азҵаарақәагьы.
Уи ус шакәу еилыкка ауп ишырныԥшуа ҩынҩажәи жәааҩык аԥсуа депутатцәа иҟарҵаз ааԥхьареи, иара убас аобласттә газеҭқәа рҿы арҭ амшқәа рзы икьыԥхьыз «Аԥсны аҳәынҭқарра ахьчара азинтә гарантиақәа рзы» ҳәа зыхьӡу Аԥснытәи АССР Иреиҳаӡоу Асовет иҟалараны иҟоу ажәабатәи асессиаҿтәи ажәахә атезисқәеи Аԥсны аекономикатә халаҟазааразы аконцепциеи.
Ҳара араҟа иаагар ҳҭахуп «Аԥсны аҳәынҭқарра ахьчара азинтә гарантиақәа рзы» ҳәа зыхьӡу Аԥснытәи АССР Иреиҳаӡоу Асовет иҟалараны иҟоу ажәабатәи асессиаҿтәи ажәахә атезисқәа рҟнытәи ацыԥҵәаха:
«СССР Иреиҳаӡоу Асовет иаднакылт Азакәан СССР аҟнытә ареспублика еидгыла алҵра иадҳәалоу азҵаатәқәа рыӡбара апориадок азы. Уаҟа иазгәаҭоуп ареспублика еидгылақәа рҿы инхо ажәларқәа зегьы рзинқәеи ринтересқәеи шыхьчатәу. Арахь Қырҭтәылатәи ССР Иреиҳаӡоу Асовет уи азакәан Қырҭтәыла аинтересқәа ирықәшәом ҳәа аԥхьаӡеит. Абри аҩыза аҭагылазаашьа аан Аԥснытәи АССР Иреиҳаӡоу Асовет ҭынч итәаны абарҭ апроцессқәа изрыхәаԥшуам, хаҭала урҭ ишырзыҟоу иаахтны иаҳәароуп.
1990 шықәса хәажәкыра 9, рашәара 20 рзтәи Қырҭтәылатәи ССР Иреиҳаӡоу Асовет иаднакылаз ақәҵарақәа изларҳәо ала, 1921 шықәса жәабран аахыстәи аҳәынҭқарратә мчра аструктурақәа иҟоу зегьы – закәанӡамзаап, Қырҭтәыла аоккупациа аназуз аамҭазы иахьаԥҵаз азы. Убри аҟнытә убарҭ аусбарҭақәа ирыдыркылаз азинтә актқәа зегьы иара убасҵәҟьа изакәанӡам. Абарҭ аҭоурыхтә материалқәа ишаадырԥшуа ала, дара убарҭ аусбарҭақәа роуп Аԥсны Қырҭтәылатәи ССР аилазаара алаларазгьы, аиқәшаҳаҭра ҟазҵазгьы. Абасала, Аԥсны Қырҭтәылатәи ССР алаларазы еиқәршәаз азинтә актқәа зегьы аиуристтә мчы змоу ракәны иԥхьаӡатәым.
Аԥснытәи АССР иазырхынҳәтәуп иара аҭоурыхтә зин – ахьыԥшымреи Қырҭтәылатәи ССР-и иареи реиҟаратәреи
ртәы зҳәо аиқәшаҳаҭра ашьаҭала аиҩызареи. Уи аԥсуаа, ақырҭцәа, аурысцәа, аерманцәа, аестонцәа, абырзенцәа уҳәа ҳреспублика ажәларқәа зегьы ринтересқәа ирықәшәоит».
Убас егьа иҟазаргьы, Аԥснытәи АССР Иреиҳаӡоу Асовет Ахантәаҩы К.Озган ԥхынгәы 28 азы асессиа изаамыртит. Иажәақәа рыла иуҳәозар, «асессиа аартразы иазымхеит жәеизаҩык адепутатцәа». Зегь дара роуп, уи аҽны асессиахь инеиз ҩынҩажәижәаҩык адепутатцәа аизара мҩаԥыргеит, ааԥхьара рыдыркылеит, ирыӡбеит нанҳәа азы асессиа мҩаԥгахарц.
Убас шакәугьы, ҳдепутатцәагьы асессиахь инаԥхьазгьы гәынамӡарак ҳзыннажьит уи. Сгәы иаанагоит ари аҩыза агәаанагара сыцеиҩызшо маҷҩым ҳәа. Сызҿугьы абри ауп: Ҳарҭ аԥсуаа иахьа уажәраанӡагьы иаҳзеилымкаац зеиԥш гхак ҳамоуп: уи ҳнапала иҟаҳамҵаз – иара ахала, иахәҭоуп, ус иҟалароуп, иагьыҟалоит ҳәа ҳақәгәыӷцәоит. Уи зҳахьуа, аиаша ҳашьҭоуп, иага шьапҿаршә ҟарҵаргьы, аҵыхәтәаны уи аиааира агоит ҳәа ҳахьхәыцуа акәзар ауеит… Мамзар, аҭоурыхтә аамҭа ааины ианааҳадгыла, Аԥсны азы иҭоурыхтәыз ахҭыс аныҟалоз амш азы жәеизаҩык адепутатцәа дара ируалԥшьаз асессиахь рнагара ҳалымшеит ҳәа аҳәара азин ҳамам. Азин ҳамам аҟазаареи аҟамзаареи ирыбжьагылоу ҳажәлар рҭоурых аҿаԥхьа.
Иахьа ҳара ибзианы иаадыруеит егьырҭ амилаҭқәа иреиуаз адепутатцәа рымнеира зыхҟьазгьы…
Ҳара ҳтәала, иарбан усзаалакгьы заанаҵы иалацәажәатәуп, ҳахшыҩқәа зегьы еизыркәкәаны иӡбатәуп, ишәатәуп-изатәуп… Убарҭқәа зегьы рышьҭахь ауп анагӡара напы анаркхо, нас ахықә аҿы ҳаннеилак – уаҟа иаарԥштәуп агәымшәара.
Ажәлар рус ахықә аҿы ианнеилак ахьаҳә-хьачара иаанаго – ажәлар ачарҳәара рзуроуп.
Аригьы ас шакәу ҳаԥхьаҟа идыртәуп.
Абриаҟара сзырҳәо, асессиа амҩаԥгара ахьалымшаз исзыннажьыз агәынҷыхьақәа роуп.
Аха уи исзыннажьит даҽакгьы – уи атәгьы бжьыҭгала ҳаԥхьаҩцәа ишәсырҳароуп. Сара сызҿу – ҳазну ашықәс ԥхынгәы 28 азы аԥсуа жәлар рмилаҭ-хақәиҭратә қәԥараҿы иҟалеит ииашаҵәҟьаны аҭоурых аҿы наунагӡа иаанхо ахҭыс – ажәлар рҿы ишырҳәо еиԥш, хәыҷи-дуи зегьы (аҳәынҭқарратәи апартиатәи иарбан ҭыԥу иааныркыло агәхьаа мкыкәа) еидгылт.
Аԥсадгьыл алахьынҵа аҿаԥхьа, ажәлар рразҟы аӡбара аҿаԥхьа, аҵыхәтәаны (шьоукы-шьоук ишыргәамԥхогьы убри инаҵшьны иазгәасҭарц сҭахуп) Асовет мчра аниуаз уи ахадараҿы игылаз, Асовет мчрагьы, иара еиҿикааз ипартиагьы рҿаԥхьа иқәиргылоз азҵаатәы хада – ажәларқәа зегьы, амилаҭқәа зегьы рхыԥхьаӡара иацкламԥшыкәа реиҟаратәра азҵаатәы (ашьҭахь акырӡа идырхәанчаз) ариашара аиҭашьақәыргылара (хаҭала Аԥсны) акәын хықәкыс иамаз араҟа еиҿкаахаз Аԥсны жәлар рфорумгьы. Акоммунистцәа ирыдызцәыло форумуп ҳәа машәыршақә иазырымҳәеит Қырҭтәыла иформалтәым аорганизациақәа. Ажәакала, асессиаҿы иааԥшит ҳавтономтә республикаҿы амилаҭтә политика архәанчара ҳдепутатцәа зегьы шаҿагылаз, иара убриалагьы «аидгылара», «аидгылара» ҳәа аҵыхәтәантәи аамҭазы ҳааҟәымҵӡакәа иаҳҳәоз, ҳзышьҭаз наӡеит… (умыццакцәан, ус егьараан ҳгәы иаанагахьеит, аха изынаӡом, уажәгьы ухы уамжьааит ҳәа сазҳәогьы ҟалашт).
Абриаҟара сзырҳәо даҽа хҭыс дукгьы салахәын – сызҿу нанҳәа 3 азы имҩаԥгаз Аԥснытәи АССР Иреиҳаӡоу Асовет Апрезидиум аилатәара ауп.
Ааи, аԥсуаа рҵеицәа амилаҭ рзҵаатәы ииашаны аӡбараҿы, амилаҭ реиқәырхараҿы, Аԥсадгьыл ахьчараҿы еидгылт.
Асессиа зыҟамлеит… Ари астатиа сахьалагоз исҳәеит, уи шаҟа ҳаиҵанарӷәӷәаз – адепутатцәагьы уахь инаԥхьазгьы.
Аилатәара ахьымҩаԥысуаз азал санаадәылҵ афое аҿы сааҭгылт. Сгылашьагьы маншәаламзар акәхарын. Сҿаԥшыларагьы ҽеимзар акәхарын, аха ус иҟаз сараӡәзаҵәык аусакәыз…
– Ҳаи абааԥсы ухы уқәыжьны ушԥагылоу, ишыдыдуа қәа ауам, – ҳәа ҿааиҭит аӡәы.
Санаахьаԥш иара ишиҟазшьо еиԥш, акгьы ҟамлаӡазшәа дԥышәырччо дысҿаԥшуан ҳажәлар зықәгәыӷуа ҳҵеицәа руаӡәк – Константин Озган. Иҟалаз зегьы, иҟалап зегьы ҳаҵкьысгьы иуӷә хьамҭаны изқәа иқәлазаргьы – дышԥышәарччозгьы, ихы-иҿы уи анызбаалон.
Диашоуп уи ауаҩ – амчқәа зегьы ириааиуа, амчқәа зегьы рымч – агәыӷра ауп.
Ҳара ҳзышьҭоу, ҳазҿу ус-ԥшьоуп. Аиаша иашьҭоу иаҟара дызусҭада шьапҿаршә ззыруа…
Аиаша иашьҭоу иаҟара дызусҭада изҭаху агәыӷра…
Ииашоуп ԥхынгәы 28 рзы асессиа зыҟамлеит, аха уажәшьҭа излеилкаахаз ала, асессиа ҟалоит нанҳәа 25 азы. Иара убасҵәҟьа ауп асессиахь инагоу азҵаатәқәа иахьамзаргьы-уаҵәы ирымӡбар ада ԥсыхәа шыҟам.
Абра сыззааҭгылаз аполитикатә зҵаатәқәеи апоезиа ацәаҳәақәеи еидкылашьас ирымоузеи ҳәа згәы иаанаго дҟалозаргьы, сара бжьыҭгала исҳәоит, урҭ ацәаҳәақәа зҩыз ауаҩы ииасны ицахьоу хынҩажәижәаба шықәса далԥшны ишибоз Аԥсны зҭагыларц иҟаз. Абри аҩыза
аҵакы рымоуп азы ауп аԥсуа жәлар ргазеҭ «Аидгылара» раԥхьатәи аномер дара урҭ ацәаҳәақәа рыла изаартыз. Изакәу сыздыруам, аха саргьы сгәаанагара злаҟоу ала, урҭ ацәаҳәақәа равтор иахьатәи ҳаамҭазы иҩызшәа ауп рыбжьы слымҳа ишҭаҩуа. Абар даргьы:
Уԥшишь! Иубома, амра гылоит!
Уажәнатә ицәывҵыҷҷоит иара!..
Убас хәҷы-хәҷла иҿыхоит,
Ҳара ҳазҽеихар, ҳ-Аԥсынра!
Ҳазну ашықәс лаҵара 31 азы Аԥсны аҳҭнықалақь Аҟәа Ареспубликатә стадион аҿы, ишдыру еиԥш, имҩаԥысит Кавказ ажәларқәа рхаҭарнакцәа злахәыз аизара ду. Уи иазкын Амҳаџьыраа рымш азгәаҭара.
Кавказ ажәларқәа Рассамблеиа Акоординациатә совет ахантәаҩы, Ҟабарда-Балкариатәи аҳәынҭқарратә университет адоцент Муса Шанибов иҟаиҵаз ажәалагалала, еизаны иҟаз минуҭктәи аҿымҭрала иазгәарҭеит амҳаџьырра иалаӡыз. Убри ашьҭахь жәанызқьҩыла еизаз ауааԥсыра дрыдныҳәалеит, дрыдныҳәалеит иара убас Нхыҵ-Кавказынтәи автономтә шьақәгылашьақәа рыжәларқәа иаарышьҭыз аделегациақәа, дрыдныҳәалеит аҳәаанырцәтәи – Америка Еидҵоу Аштатқәа, Германиатәи Афедеративтә Республика, Сириа рҟнытәи аашьҭымҭацәа, хазы ҷыдала дрыдныҳәалеит Ҭырқәтәыла ақалақь Адаԥазар аҟнытәи Аԥсны аҳҭнықалақь Аҟәеи иареи аиашьара рыбжьарҵарц иааз аделегациа.
Амикрофон ахь днеиуеит 90 шықәса ирҭагылоу аԥсуа бырг Мысҭафа Смыр. Уи аԥсуа жәлар рыхьӡала аҽны аизара ду иалахәыз дрыдныҳәалеит. Иара убас, дықәгылеит Ҟабардатәи аҳәынҭқарратә драматә театр артист, зуаҩыбжара иахысхьоу Али Тугушев.
Абарҭқәа рышьҭахь Аԥсны жәлар рфорум ахантәаҩы Сергеи Шамба Амҳаџьыраа рымш азгәаҭара иазкыз аизара аартуп ҳәа рылеиҳәеит.
Кавказ ажәларқәа рхаҭарнакцәа гәыԥҩык ишьҭырхуеит Аԥсны ажәытәӡатәи абираҟ.
Уи ашьҭахь аизара амҩаԥгара Муса Шанибов инапы ианырҵоит.
Аизараҿы инеиҵыхыз ажәахә ҟаиҵеит Кавказ ажәларқәа Рассамблеиа аҳәаанырцәан иҟоу дара руаажәлар рахь аимадарақәа рзы акомиссиа анапхгаҩы, абызшәеи, алитературеи, аҭоурыхи рыҭҵаара иазку Д. И. Гәлиа ихьӡ зху Аԥсуа институт аҟәша аиҳабы Иура Аргәын. Ажәахәҟаҵаҩ инарҭбааны далацәажәеит аурыс ҳәынҭқар ихатәымчра Кавказ имҩаԥнагоз аибашьра аҵакы: иҳәоит уи аибашьра иахҟьаны Кавказтәи ажәларқәа, аиҳараӡак аԥсуааи ачерқьесцәеи рыԥсадгьылқәа ааныжьны Ҭырқәтәылаҟа имцар ада ԥсыхәа амамкәа ишыҟалаз. Далацәажәоит иахьатәи аамҭазы азҵаатәқәа акыр иҵарны ишықәгылоу, избанзар, урҭ ӡбамзар ԥсыхәа амамкәан иҟоуп.
Аизара аҿы иқәгылеит абаза жәлар рыхьӡала Владимир Тугов, Америка Еидҵоу Аштатқәа рҟны инхо ачерқьесцәа руаажәларратә гәыԥ ахьӡала Муҳамед Шик, Германиатәи Афедеративтә Республика аҟны инхо адыгаа ргәыԥ ахьӡала Адиан Ҳашецыҟә, Ҭырқәтәылантәи иааз аделегациа рыхьӡала – Џьамал Ҷҟәаниеи Арал Абганбеи, ауаԥс жәлар рыхьӡала – А. Бестаев, аингуш жәлар рыхьӡала – А. Куштов, ачечен жәлар рыхьӡала – З.Иандарбиев, ашаԥсыӷ жәлар рыхьӡала – Х. Асланби, ачерқес жәлар рыхьӡала – М.Шаҟәиев уҳәа егьырҭгьы.
Урҭ рықәгыларақәа рҿы инаҵшьны ауп ишазгәарҭоз Нхыҵ-Кавкази Аахыҵ-Кавкази ажәларқәа реидгылара шырӷәӷәалатәу, аҳәаанырцәан иҟоу Кавказтәи ажәларқәа рхаҭарнакцәа Рыԥсадгьыл ахь ишыргьежьтәу. Иара убас иалацәажәеит ҳаԥхьатәи ашықәс азы Амҳаџьыраа рымш азгәаҭара мҩаԥыргарц Кавказтәи ажәларқәа раҳҭнықалақьқәа зегьы рҟны.
Аҷара инхо аԥсуаа рыхьӡала дықәгылеит Аԥснытәи аҳәынҭқарратә университет актәи акурс астудент Даур Ачыгәба.
Кавказ ажәларқәа Рассамлеиа абыргцәа Рсовет ахантәаҩы ачечен М. Коттоев даԥхьоит аизара еицҿакны иаднакылаз Адекларациа. Уи адекларациа дәықәҵан Амилаҭқәа Еидҵоу Рорганизациа Амаӡаныҟәгаҩ хада Перес де Куелиар, СССР Апрезидент М. Горбачов, Америка Еидҵоу Аштатқәа Рпрезидент Џь. Буш, Ҭырқәтәыла Ареспублика Апрезидент Тургут Озал рахь. Уи Адекларациаҿы иаҳәоит Кавказтәи аибашьра алгара амш – Кавказтәи ажәларқәа мчыла ртәыла аҟнытәи рахгара агәаларшәара амш ауп ҳәа есышықәса иазгәарҭаларц. Аҳәынҭқар ихатәымчра Кавказ имҩаԥнагоз аибашьра – аколониатә еибашьраан ҳәа ҳәан, иҳәан амҳаџьырцәа Рыԥсадгьыл ахь идыргьежьырц. Иара убас ателеграммақәа шьҭын РСФСР жәлар рдепутатцәа актәи реизара ду ахь, РСФСР Иреиҳаӡоу Асовет Ахантәаҩы Б. Н. Ельцин иахь.
Аизара ду ианалга ашьҭахь, жәанызқьҩыла уи иалахәыз амилаҭтә бираҟқәеи ашәҭқәеи кны амшын агаҿа иаваршәны рҿыҩархеит. Амҳаџьыраа рымш азгәаҭара иазкны абаҟа дыргылараны иахьыҟоу аҭыԥан ахаҳә шьҭаҵан. Уаҟа иааинырсланы еиҿкааз амитинг ааиртит Аԥсны жәлар рпоет Баграт Шьынқәба…
Аҵыхәтәаны амҳаџьыраа ргарашәа ҳәауа еизаны иҟаз ашәҭ шьыҵәрақәа амшын иаларыԥсеит…
Аԥсны жәлар рпоет Баграт Шьынқәба адунеи иадыруа иҟалаз иҩымҭа ду «Ацынҵәарах» злаатуа ажәақәа машәыршақә хыс иаҳамҭеит. Ари лаҵара мза аихшьаламҭазы Аԥсны ладеи-ҩадеи ахи-аҵыхәеи зегьынџьарантә Аҟәа ареспубликатә стадион аҟны еизаз жәа-нызқьҩыла аԥсуаа рхала ракәӡамызт аҽны урҭ ажәақәа изныкымкәа-иҩынтәымкәа рыԥсы ҭаланы, рхәы-ржьы ргыло, ргәаҵа ҿкаауа, зхы иҭагьежьуа иҭалоз… Агәра аагоит урҭ ажәақәа убасҵәҟьа ишыргәалашәоз,
азежәтәи ашәышықәсазы аԥсуаа иаҳзыҟалаз ахлымӡаахра ҳацеиҩызшаз, ҭоурыхла, дац-ԥашәла, аҭахызар азқьышықәсқәа, мамзаргьы ашәышықәсақәа рнаҩсангьы акәзааит – архнышьна еиҟәызҵәаз, анык лкыкахш иааӡаз аишьцәа гәакьақәа анеиҿыҵуа еиԥш, хазы ҳганаҿы зынхара ҟазҵаз, зхәшҭаара-мца алҩа ахылҵыз, ари иаҳзеиԥшхаз ҳатрагедиа – Амҳаџьыраа рымш еицазгәаҳҭарц иаҳҭааз абазақәа, шаԥсыӷаа, ачерқьесқәа, аедыгьқәа, аҟабардақәа… урҭ ирыцааз ачеченцәа, аингушцәа, ауаԥсқәа… Зыӡбахә ҳҳәаз рхалагь ракәым – амҳаџьырра иагаз, уажәы Ҭырқәтәылан шәнызқьҩыла инхо аԥсуааи Сириа инхо аԥсуааи ари амш азгәаҭара иалахәыз рхаҭарнакцәагьы арҭ ажәақәа ргәаламшәарц залшомызт.
Сара, арҭ ацәаҳәақәа зыҩуа, лаҵара 31 ауха сҽазыскит адырҩаҽны иҭыҵраны иҟаз «Аԥсны ҟаԥшь» ианысҵарацы аҽнытәи ахҭыс. Исылымшеит… иамуит… Акы, изышәцәызӡари, убриаҟынӡа исыцрасит – сҩыга, скаламҵәҟьа сзышьҭыхуамызт, снапқәа ҵыс-ҵысуан. Ҩбагьы, «абасҵәҟьа ҟалама» ҳәа уажәы-уажәы схы азҵаара асҭон… исызхаҵомызт… Уи ауыха акәым, адырҩаҽнгьы исылымшеит. Адырхаҽны ауп стәаны аҩра саналага.
Абриаҟара зысҳәо, Ҭырқәтәылантәи Сириантәи иаҳзааз аԥсуаа рыла агәра згоит, агәыӷра сымоуп ари зныло ҳгазеҭ аҳәаанырцә иҟоу ҳашьцәа шәҟынӡа ишнеиуа. Иахьынӡаздыруа, уаҟагьы иаԥхьо уажәшьҭа шәмаҷҩым. Убри аҟнытә, хаҭала шәара схы нашәықәкны араҟа ианысҵарц сҭахуп ҩбаҟа ажәа.
Ҵоуп, аҵыхәтәантәи аамҭазы ҳаимадара еиҳа-еиҳа еиӷьхоит, аиҭанеиааира ҳабжьалт, асалам шәҟәқәа еимыздогьы маҷҩым. Сара хаҭала акыр сҽысшәеит, аха сыжәлантә ҳәа шәара шәҿы аӡәгьы дысзымԥшаац,
аха иахьа шәареи ҳареи наҟ-ааҟтәи ҳҭагылазаашьаҿы иҟалап уи акәымзар ихадоугьы. Сара сыжәлантә уахь инанамгаӡазаргьы – егьырҭ зегьы шәызусҭцәада, сашьцәа, саҳәшьцәа шәакәымкәа…
Хыхь ишазгәасҭахьоу еиԥш, абри агазеҭ схы иархәаны ҩбаҟа ажәа шәасҳәарц сҭахуп. Исҭахуп иааркьаҿӡаны акәзаргьы, салацәажәарц шәаргьы ҳаргьы ҳхәышҳҭаара, Ҳаԥсадгьыл – Аԥсны закә ҭоурых дуу иамоу. Исҭахуп ишәасҳәарц Аԥсны нзыжьыз шәабдуцәа, урҭ рабдуцәа закә уааз…
Ҩ-нызқь шықәса рнаҩсан, уажәтәи ҳаамҭазтәи ашықәсԥхьаӡара ааиаанӡа Аԥсни аԥсуааи рҭоурых атәы аҵарауаа имаҷымкәаны ишцәырыргахьоугьы, уимоу, ажәытәӡатәи ацивилизациақәа рцәырҵраҿынӡа рдацԥашәқәа шырԥшаахьоугьы, сара сыззааҭгылоу, зқьи хәышә шықәса ирыҵанакуа аамҭазтәи хҭысқәак роуп. Урҭ изныкымкәа – иҩынтәымкәа хаҭала ҳгазеҭ адаҟьақәа рҿы срылацәажәахьеит. Уажәы еиҭасҳәоит. Ус зыҟасҵогьы, ара Аԥснытәи ҳаԥхьаҩцәа рзы акәӡам, шәара шәзоуп.
Афбатәи ашәышықәсазы Амрагыларахьтәи Римтәи аимпериа, мамзаргьы Византиа ҳәа изышьҭаз (аҳҭнықалақь Константинополь – уажәтәи Сҭампыл) аҳәынҭқар Иустиниан Актәи ибзоурала иаҳҭынраҿы аԥсуаа (абазгаа) рзы иаартын ашкол. Иара аҳәынҭқар ихаҭа иааикәыршан дзыхьчозгьы аԥсыуаан. Урҭ руаӡәк, Ефраҭ захьӡыз, аҳәынҭқар изааигәаз уаҩын, идҵалагьы Аԥсныҟа даашьҭын. Аԥсны акәзар, араҟатәи аԥсуа абшьҭрақәа, иаагозар – аԥсилаа, абазгаа, асаныгцәа, мсымаа уҳәа еидкыланы раԥхьатәи аԥсуаа рҳәынҭқарра аԥысҵоит ҳәа дықәгылт Аԥсырҭ. Аха идмырҟаҵеит, даҵахеит…
Ашьҭахь, аабатәи ажәабатәи ашәышықәсқәа рзы Кавказ зегьы зырхыџхыџуаз Аԥсуа Ҳәынҭқарра ҟалеит. Амала, аҵыхәтәаны, аԥсуа ҳәынҭқарцәа хылҵшьҭрада излаанхаз ала, аҳәынҭқар игәыргьын игеит раҳәшьаԥа – ақырҭуа ҳәынҭқар иԥа Баграт.
Убас шыҟалазгьы, уи ашьҭахь ҩышә-хышә шықәса Қырҭтәыла аҳәынҭқарцәа «Аԥсни Қырҭтәылеи рҳәынҭқар» ҳәа акәын ишырзырҳәоз, Аԥсны аԥхьа иргыланы. Ашьҭахьтәи ашәышықәсқәа рзы, уаанӡа излаҟаз аасҭа Аԥсны амчхара еиҳа ишкәадахазгьы, хаҭала Аԥсны иахьаҵанакуаз даҽаӡәы инацәа ақәирххо иҟамызт. Ахы иақәиҭын. Иара иацәшәон акәымзар, даҽа-шьоукы ирыцәшәо иҟамызт. Избанзар, аԥсуаа хыԥхьаӡарала ирацәан.
1640 шықәсазы Аԥсны ахи-аҵыхәеи иалсыз аҭырқә ҵарауаҩ-аныҟәаҩ Евлиа Челеби иҩымҭаҿы уи ибзианы иаарԥшуп.
Ахымҩаԥгашьа аганахьала акәзааит, аԥшреи асахьеи рганахьала акәзааит аԥсуаа даҽа-милаҭк ирылаҩашьомызт. Уиазоуп араҟа имҩасыз афранцыз ҵарауаҩ аԥсуаа «Кавказтәи афранцызцәа» ҳәа зырзиҳәазгьы.
Ҳара ҳтәала, убас аҭоурых аҿы егьаанхон амҳаџьырра акәмызҭгьы. Амҳаџьырра аҭоурыхгьы азежәтәи ашәышықәса мацара ауп издаҳҳәало. Ишыҟаҵәҟьоу уҳәозар, уи ахы акхьан ажәибжьтәи ашәышықәсазгьы. Ииашоуп, азежәтәи ашәышықәсазы, аиҳараӡак, аҩбатәи азыбжазы, аҵыхәтәантәи 1877-1878-тәи ашықәсқәа рзы аурыси аҭырқәеи реибашьра ашьҭахь иккаӡа иҭарцәын Аԥсны агәы – Кәыдри Гәымсҭеи ирыбжьанакыз, Дали Ҵабали налаҵаны амшын аҿықәанӡа. Кьоу-шәоуқәак роуп иаанхаз Гагра, Гәдоуҭа, Очамчыра...
Ас, ари аҩыза ашьам дгьыл ҭацәны ианырба – зегьы азыҩит… аха зегьреиҳа уи иазыҩыз агырқәа роуп… Хыхь «кьоу-шәоуқәак иаанхаз» ҳәа зыӡбахә сҳәаз убри аахыс атәымтәылатә мпыҵахалаҩцәа ирҿагылоуп, ажәакала, иԥсадгьылхьчаҩцәахеит.
Убриаахыс иҵуа жәдыруеит, мышкы иадамхаргьы имцац шәара шәаҳгәаламшәакәан. Абас абиԥарак ахьтә егьи абиԥарахь ииасуеит. Егьырҭ зегь ракәым, иара уажәгьы ҳара ҳҿы аԥшқа игара андырҵысуа анацәа ашәас ирҳәо «Амҳаџьыраа ргарашәа» ауп.
Ан лгәҳәԥыхш инадкыланы аԥшқа раԥхьа игәникыло, ихы иҭало «амҳаџьырра» ажәа ауп. Ан уи ашәа анылҳәо лылабжышқәа лӡамҩа иаҿибаҳәа илеиуеит. Шәгәы иаанамгааит, шәгәы аласырԥшқарц исҳәоит ҳәа. Уи ашәа анҳаҳауа, ан лакәым, иара ҳаргьы иахьагьы ҳалаӷырӡқәа аауеит…
Зыӡбахә цәыраагаз лаҵара 31 ахәлбыҽха, Аҟәа агаҿа, амҳаџьыраа ргәалашәаразы абаҟа гылараны иахьыҟоу аҭыԥаҿы ахаҳә шьҭаҵаны, шәҩыла, зықьҩыла амшын ашәҭқәа анарҭозгьы, уи ашәа рҳәон… Изҳәозгьы иазыӡырҩуазгьы рылаӷырӡқәа рҿибаҳәа илеиуан. Уи ашәа ажәақәа Баграт Шьынқәба иоуп изҩыз. Ҵаҟа иаагоит цәаҳәақәак:
…Аԥша анырзас ӷәӷәалашәа,
Ртәыла хәыҷы рымнахырц,
Амшын шарҵааз угәаларшәа
Амҳаџьырқәа рылаӷырӡ.
Урыцҳара угәы иалазарц,
Атәра узыԥшуп уаԥхьаҟа,
Аха уԥсадгьыл хашҭра ақәымзарц
Атәым жәҩан аҵаҟа!
Уандухалак, Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа,
Амца еиқәуҵап ицәахьоу!
Абриаҟара сзырҳәаз абри ашәа аҵыхәтәантәи аԥшьцәаҳәак роуп. Агәыӷра, агәыӷра, еиҭа агәыӷра…
«Ҟалашьа амоума, алакә аҿы еиԥш иԥшӡоу, иблахкыгоу Аԥсны аҩыза Аԥсадгьыл аныжьра ауама» – арҭ ажәақәа зҳәаз диашоуп.
Абри инадкыланы даҽа жәабжькгьы сҳәарц сҭахуп. Жәҩык ахшара змаз уриа гәылак дсыман. Деихбааланы дынхон. Ус ҽнак иҩны-игәара зегьы кажьны Израильҟа ддәықәлт. «Умал кажьны уабацои?» ҳәа саниазҵаа, «уаҟа амалқәа зегьы ирмалу – сыԥсадгьыл сзыԥшуп» иҳәеит, «уанаџьалбеит, аҟәҟәаҳәа еилаҵаны иахьеибашьуа ухәыҷқәа уманы уцоит, аха ак рыхьыр ҳәа умшәаӡои?» – ҳәа саниазҵаа, «ак рыхьыр – иахьрыхьуа рыԥсадгьыл аҿоуп, рыԥсадгьыл акәхоит рхы зқәырҵауа…» иҳәеит иара.
Сара исҳәо сҿамшәо сизыӡырҩуан уи ауаҩ. Исҳәо сҿашәомызт, избанзар, уи дызхылҵыз иабдуцәа, урҭ рабдуцәа Израиль аанрыжьит ҩ-нызқь шықәса рнаҩсан. Рхатәы бызшәаҵәҟьа рцәыӡхьеит… Аха рыԥсадгьыл рхамшҭит.
Аҵыхәтәантәи аԥсуа мҳаџьырцәа рыԥсадгьыл нрыжьижьҭеи 120 шықәса ракәӡоуп иҵуа…
Еидкылашьа амоума ҩ-нызқь шықәсеи шәи ҩажәа шықәсеи?
Еидкылашьа рымоума агеографиатә ҭагылазаашьа аганахьала мацарагьы Израили Аԥсни?
Астадион аҿы имҩаԥгаз аизара аҟны аӡәырҩы ықәгыланы ицәажәеит. Ҵаҟа иаазгоит урҭ рахьтә аӡәык-ҩыџьак рықәгыларақәа рцыԥҵәахақәак.
Ҭырқәтәылантәи иааз аделегациа рхаҭарнак Ҷҟәаниа Џьамал абас иҳәеит:
«…Арсҟак ажәлар еизаз шәымч – саргьы мчрак сзацнаҵеит. Ҳарҭ аԥсуаа ҳшьа злоу, ҳцәа зхоу, уиашьоуп зҳәо, амц иҳәозаргьы дгәыдаҳкылоит.
…Ҳабацәа уа ианнеи нахыс Аԥсны шырҳәоз, арахь рыблақәа шкыдыз рыԥсҭазаара рыԥсахит. Иахьа абра иҟоу, абри абжьы рҭоубыҭқәа рҟынӡа инаӡоит ҳәа сгәыӷуеит…
Аидгылара захьӡышәҵаз наӡааит. Иҳаракызар – иҵегьы иҳаракхааит. Аамҭа иунарбо уздырӡом. Иҟашәҵо ахшыҩ аҵазааит.
Гәыла-ԥсыла еизаку аԥсуаа ҳчеиџьыка уаҩы дахымԥаӡац.
Аԥсны ирацәаны ибзиоуп – ирацәаны ибзиоу зегьы иргәаԥхоит.
Аԥсны иҟоу шәарҭ шәиашоуп, шәус иашоуп, аиаша иага иҵысыргьы, ихышәҭӡом…»
Абар Германиатәи Афедеративтә Республикаҿы иҟоу ачерқесцәа ргәыԥ ахаҭарнак Адиан Ҳашицыҟә ииҳәаз:
«…Абраҟа еизаз, Кавказ еишьцәоу ажәларқәа рхаҭарнакцәа, иналкааны шәыхшыҩзышьҭра азышәкырц сҭахуп ахатәы бызшәа адырра. Избанзар, уи ҳара ҳдунеи ауп, ҳара ҳаԥхьаҟатәи ҳаԥсҭазаара ауп. Сара схатәы бызшәа – адыг бызшәа жәибжь шықәса схыҵаанӡа исыздырӡомызт. Жәибжь шықәса санырҭагылаз Сириа инхо саб иашьа сиҭааит. Тәым бызшәала аԥсшәа аниасҳәа, «сыбла ухымгылан» иҳәан, дсыҵаҟьаны иҩны сдәылицеит. Убри ашьҭахь сгьежьит сыҩныҟа, ҩы-шықәса рыҩнуҵҟагьы исҵеит схатәы бызшәа. Ашьҭахь саб иашьа иҿы саннеи аԥсшәа иасҳәеит адыг бызшәала. Саб иашьа сааигәидиҳәҳәалт. Ҳҩыџьагьы ҳалаӷырӡқәа хаддыла рҿаархеит…
Ара еизаз ажәларқәа рхаҭарнакцәа сшәыҳәоит сара ҿырԥшыс сҟашәҵарацы. Ахәыҷқәа зегьы рхатәы бызшәа рдыруазароуп. Ус ианыҟамла – изыҟалом ажәлар, изыҟалом амилаҭ…»
Даара ҳаргәаҭеит, даара ҳархәыцит, аџьма имԥсша амаҵә азылаҟәуеит ҳәа ажәлар рҿы ишырҳәо еиԥш издыруада ҳаԥхьаҟа ак ҳзыҟалар ҳәа агәыӷрагьы ҳнаҭеит Ҭырқәтәылантәи иааз Арал Абганба иқәгылара.
«…Шәарҭ Кавказ ажәларқәа шәеидгылара иаҵанакуа рацәоуп. Иаҵанакуа рацәоуп Аԥсны еиҿышәкааз «Аидгыларагьы». Ҳарҭ иҳалшо зегьы ҟаҳҵоит амҳаџьырра иагаз рхылҵшьҭра уи аҵакы дырдырразы. Шәеидгылара еиҵыҵроуп, инаӡароуп уанӡагьы. Шәеидгылара шаҟа амч аиуа, еиҵыҵуа аҟара – рымч кәадахоит, еиҵалоит шәаӷацәа.
…Дарбанзаалакгьы ҩ-напык имоуп, ҩ-ҭаҷкәымк имоуп. Ҳарҭ аԥсуаагьы, ара иҟоуи нырцә иҟоуи ҳаидкыланы аӡәы ҳәа ҳаушьозар, даҽакала еиҟәыҭхашьагьы ҳамаӡам, ҩ-ҭаҷкәымк ҳамоуп: ҭаҷкәымк араҟа иҟоуп, егьи аҭаҷкәым амшын нырцә, ҳара ҳҿы иҟоуп. Ара иҟоу аҭаҷкәым ӷәӷәоуп, уи ауп еиқәзырхо аԥсадгьылгьы. Нырцә иҟоу аҭаҷкәымгьы ԥсадаӡам. Урҭ аҭаҷкәымқәа аизааигәахара иаҿуп. Еилаҵәаны ҭаҷкәымкны ианыҟалалак – ҳаԥсадгьыл наунагӡа ишәарҭамкәан иҟалоит…».
Лаҵара 31 азы Аҟәа еизаз Кавказ ажәларқәа рхаҭарнакцәа зегьы ргәы иахәоз ажәа иҳәеит аингәыш жәлар рхаҭарнак Аҳмед Каштов:
«Шәи ҩажәа шықәса рнаҩсан зыԥсадгьыл аанзмыжьыр ада ԥсыхәа змоуз, Амшын Еиқәа иагаз, атәым дгьыл аҿы амлеи ахьҭеи иаганы иҭахаз амҳаџьырқәа ргәаларшәара иазку ахаҳә шьҭаҳҵоит иахьа. Аха уи ахаҳә ашьҭаҵара, наҟ-наҟ уи аҭыԥаҿы абаҟа аргылара, даҽа ҵакыкгьы амоуп – уи еишьцәоу Кавказ ажәларқәа рыжәҩеидҵара, рмахәареибаркра, реидгылара ауп. Иара убригьы ашьапы куп ажәлар иахьатәи абри шәеизара аҿы…».
Аԥсны аҳҭнықалақь имҩаԥгаз аизара ахь Нхыҵ-Кавказынтәи иааз, аиҳараӡак аҵыхәтәантәи аамҭазы иаҳзааигәахаз, иҳалаҵәаз, ҳацәгьеи ҳабзиеи ҳацеиҩыршарц иааҳавагылаз иреиуоуп аҟабардақәа. Урҭ
рҳәынҭқарратә драматә театр мшаԥымзазы мызкы наҟьак Аԥсны агастрольқәа мҩаԥнагеит. Лаҵара мзазы Аԥсуа ҳәынҭқарратә драматә театр дара сасцәаны ирҭан. Убриазоуп аҟабардақәа рхаҭарнак Муҳамед Шакуев иқәгылара иналкаау азҿлымҳара замаз. Уи абри аҩыза ажәалагала ҟаиҵеит:
«Шәи ҩажәа шықәса азин ҳамамызт азежәтәи ашәышықәсазы ҳажәларқәа ықәызхыз, зықьҩыла, жәанызқьҩыла урҭ агәаҟцәа иҭахаз ргәалашәара…
Шәи ҩажәа шықәса ҳашьцәа, ҳаҳәшьцәа, рыблақәа ҭраа рыԥсадгьыл ахь ишааԥшуаз рыԥсҭазаара иалҵуан атәым жәҩан аҵаҟа, атәым дгьыл рыбаҩқәа амардон…
Уажәы ишыжәбо еиԥш, адемократиеи алабҿабареи рыбзоурала азҵаатәқәа зегьы имшәа-имырҳа иаахтны иқәдыргылоит, ирылацәажәоит. Нас аамҭа мааиӡеи ҳаргьы азҵаатәы ҵарны иқәҳаргыларатәы: аҳәаанырцәҟа иагаз ҳажәларқәа рыԥсадгьыл ахь рырхынҳәразы. Сталин ихаан мап ркуазҭгьы – изыркуаз дырын, аха уажәшьҭа мап анаҳцәырк мзызс иарҭои? Мзызк зларҭари аурысцәа, аерманцәа, ақырҭцәа зҳәаз реиԥш егьырҭ ажәларқәа рхаҭарнакцәа дырхынҳәхьазар. Милаҭла еилыхны раагара аҵыхәа ԥҵәатәуп. Зыԥсадгьыл ахь игьежьуа зегьы рымҩа аарттәуп. «Аиупитер иалшо – ацә иалшом» ҳәа ажәытәӡатәи абырзен жәаԥҟа иахьатәи ҳаамҭазы амч аҭатәым…».
…Иаҳҭахы-иаҳҭахым ҳзагәҭасуам, иаҳзыҵәахуам, анышә еиҩыжааны иаҳзаҭом иаҳхысыз ашықәс ԥхынгәы 15 азтәи амш. Жәларыки иду-ихәыҷы тәылаки рыҟазаареи рыҟамзаареи азҵаатәы ахықә инаганы ианықәгылаз аамҭазы ауп уи ажәлари уи атәылеи гәыкала ирзыҟоу аҩызцәагьы анцәырҵыз. Усҟан ауп ҳарҭ аԥсуаагьы ианаадыр, ажәала акәымкәа аус аҟны, зхы-зыԥсы иамеигӡоз аишьцәа шҳамаз, асовет мчра
ашықәсқәа зегьы раан «шәашьцәа абарҭ роуп» ҳәа даҽаџьара ҳашхьадырԥшуазгьы.
Аԥсны ахлымӡаахра азыҟалеит. Аԥсуаа хыԥхьаӡарала ҩынҩажәантә иреиҳаз рықәлеит ҳәа заҳаз Нхыҵ-Кавказтәи ажәларқәа зегьы гылт. Игылт-моу, аӡәырҩы дәықәлт Аԥсныҟа – араҟа аԥсуаа ирывагыларацы. Убарҭ иреиуан ачечен жәлар рхаҭарнакцәагьы.
Ачечен жәлар рделегациа ахаҭарнак, ашәҟәҩҩы Залимхан Иандарбиев иқәгылара жәа-нызқьҩыла астадион аҿы еизаны иҟаз гыланы напеинҟьарыла иаԥылеит.
«Ахәылбыҽха Амшын Еиқәа ахықәан унеин унхықәтәалар – амшын цәқәырԥақәа реисыбжь иалыҩны улымҳа иҭаҩуа иалагоит игәыҿкаагаха ахәыҷқәа рыҵәаа-ҵәаабжьы… анацәа рмыткәмаҳәабжьы… Аԥсабараҿы ус баша ашьҭа нмыжькәа, ашьҭыбжь нмыжькәа акгьы аныӡааӡом. Ианымӡааӡеит, ныӡаашьагь амаӡам азежәтәи ашәышықәса аԥсуааи, аедыгьааи, Нхыҵ-Кавказтәи егьырҭ ажәларқәеи зҭагылаз амыҟәмабара. Сара иџьасшьоит зҿырымҭуаз, ҭынч итәаны ргәылацәа зықәшәаз излахәаԥшуаз егьырҭ ажәларқәа. Иара уажәгьы иҟаларушь, абри аҩыза аҭагылазаашьа аан ҿымҭкәа аганахь итәоу? Иахьа ишьҭаҳҵо ахаҳә аҵарра убарҭ азалымдарақәа ирызхоуп.
Иҟалап изгәамԥхо ыҟазаргьы, аха иахьа араҟа еизаз ԥсра зқәым аус ду ҟарҵеит, аарҳәра ду ҟарҵеит… Аҳәаанырцә иҟоу шәашьцәа уи даара ҳақәгәыӷуеит…»
Абас дцәажәеит Америка Еидҵоу Аштатқәа рҟны инхо ачерқьесцәа рыхьӡала иааз Муҳамед Шик.
Уи ауаҩ данцәажәоз, хаҭала сара исгәалашәеит американтәи ҵыԥх сасцәаны иаҳҭааз Аказанбақәа. Игьежьны ианцоз, Москва, Шереметиево аҳаиртә баӷәазаҿы аҳаирплан ианҭала акәзаап Аԥсны иҟалаз ахҭыс анраҳа, ҳҭыҵуеит ҳәа рҽазыркызаап, аха аҳаирплан шьҭыԥраахьан. Абас зыԥсадгьыл Аԥсны баны Америкаҟа игьежьуаз алымҩанык рнапқәа ргәыҵаԥса
ҳарџьабозаарын… Ирџьабозаарын адунеи аӡеибафара иалашәаз рыԥсадгьыл Аԥсны…
Лаҵара 31 ахәылбыҽха, Аԥсны аҳҭнықалақь Аҟәа агаҿа, амҳаџьыраа ргәалашәара иазкхо абаҟа гылараны иахьыҟоу аҭыԥ аҿы еизаз жәа-нызқьҩыла ауаа Аԥсны аиҳабыра рышҟа ажәалагала ҟарҵеит – амҳаџьыраа атәымтәыла ашҟа изларгаз ага иаԥну ари амҩа – Амҳаџьыраа рымҩа ҳәа ахьӡырҵарц.
«Ииуль 15,16 рзы Аԥснытәи АССР, Аҟәа ақалақь аҿы амилаҭбжьаратә еибарххара иахҟьаны аидысларақәа ҟалеит. Урҭ аидысларақәа мзызс ирымаз Қарҭтәи аҳәынҭқарратә университет афилиал Аҟәа аартразы аԥсуааи ақырҭқәеи рыбжьара иҟалаз аиқәшаҳаҭымрақәа роуп. Аидыслара аан ахархәара рзыун ахаҳәқәа, алабақәа, иара убас абџьар. Адырраҭарақәа изларҳәо ала 11-ҩык ҭахеит, 127-ҩык ахәшәтәырҭақәа рҿы ишьҭаҵоуп…»
Арҭ ацәаҳәақәа аагоуп «Аҟәа иҟалаз ахҭысқәа» ҳәа хыс изманы ҳазну ашықәс ԥхынгәы 17 азы иҭыҵыз агазеҭ «Правда» ианнаҵаз ТАСС аматериал аҟнытә.
«Ҳазну ашықәс ԥхынгәы 15,16 рзы Аԥсны аҳҭнықалақь Аҟәа иҟалаз атрагедиазы аҭакԥхықәра рыдӡам аԥсуа жәларгьы ақырҭуа жәларгьы…»
«Аԥсҭбара зауз ртәы зынӡаскгьы ҳазлалацәажәари…»
Уажәы ҳаазқәылаз лассы-лассы ас шырҳәо уаҳауеит. Ус зҳәо еиҳараӡак ахархь уаа роуп. Урҭ роуп зегьраԥхьаӡагьы амилаҭтә зҵаара ииашамкәа аӡбара тәамбашақә азнеира иуӷә хьамҭаны зыхәда иқәлогьы.
Ааи, урҭ амшқәа рзы Аԥсны иҟалеит атрагедиа – ҩ-жәларык, ҩ-милаҭк рхаҭарнакцәа еиҿагылеит. Наҟ-ааҟгьы аԥсҭбарақәа роуит.
Изхарада?
Ари азҵаара иахьа уажәраанӡагьы аҭак ҟаҵам. Аҭак аҟаҵаразы иаҭахуп – уи аус обиективла азнеира, аҭҵаара. Иҭҵаатәу ԥхынгәы 15,16 рзы иҟалаз ахҭыс мацара акәӡам, уигьы аганахь ишныжьтәымгьы, иҭҵаатәу уи атрагедиа аҟалара мзызс иамоу ауп. Ус
акәмкәа, Қырҭтәыла ателехәаԥшреи, арадиои, акьыԥхьи ишыҟарҵо еиԥш, рымҩала удәықәлар, ҳәарада имариоуп аҭак аҟаҵара. Атрагедиа аныҟала адырҩаҽныҵәҟьа урҭ «зегьы зхароу аԥсуаа роуп» ҳәа иаақәгылт. Ԥхынгәы 16 рзы иҭыҵыз агазеҭ «Заря Востока» ианыз Қырҭинформ аматериал акәзар «Қарҭтәи аҳәынҭқарратә университет Аҟәатәи афилиал ахыбра иакәшеит аԥсуа милаҭ иреиуоу аекстремистцәа, урҭ рпровакациа иахҟьаны аидысларақәа ҟалеит…» ҳәа иаармариаӡаны зегьы рҭак ҟанаҵеит, зегьы рҭыԥқәа рҿы иаргылт. Аҭак ус аҟаҵара атрагедиа иҟалаз аҭҵаара, ҳара ҳтәала ианыԥшуа атәамбара ауп, ҩ-жәларык рус ҭакԥхықәрада азнеира ауп.
Убри аҟнытә аусҭҵааҩцәа сыҽрыламгалакәа, русгьы саԥырхагамхакәа схатәы журналисттә ҭҵаара мҩаԥызгарц иақәскит. Зегьраԥхьаӡагьы аҩ-жәларык рыбжьара амилаҭтә зҵаара абриаҟара аибарххара заиуз, насгьы атрагедиа ахылҿиаара аҟынӡа иназгаз амзыз аԥшаара, адац ахьыҟоу аилкаара сҽазыскит.
Абри аҩыза азҵаара сҿаԥхьа ианықәсыргыла, ганкахьала, иаасцәымыӷхеит. Исцәымыӷхеит, избанзар, «ари иалацәажәатәым, ҳаиҩызара иаԥырхагахоит» ҳәа жәа-шықәсала иаҳҵәахуаз цәыргатәхеит, ҳазламцәажәозгьы ҳалацәажәар акәхеит. Даҽа-ганкахьала санахәаԥш, аҵыхәтәантәи аамҭазы ҳкьыԥхь ианылахьоу ҳҵарауаа рҩымҭақәа санрызхәц, сус еиҳа идырмариазшәагьы збеит.
Убас иага иҟазаргьы, уажәы иҟалаз ахҭыс амзыз сыԥшаауеит ҳәа сҿанынасха, шәышықәса рнаҩсазтәи аамҭахь сагеит, екскурск аҳасабала акәзаргьы, иааркьаҿӡангьы уи еиҭаҳәатәыс исоуит.
Снанагеит 1877–1878-тәи аҵыхәтәантәи амҳаџьырратәи ашықәсқәа рахь. «Иабоуҭаху шәышықәса рнаҩсан иҟалаз, насгьы уажәтәи ҳатрагедиеи уии еидҳәалашьас ирымоузеи» ҳәа шәсазҵааргьы ҟалоит. Аҭак ҟасҵоит абас: жьи напхыци реиԥш еиларсуп. Избанзар, «аҵыхәтәантәи
амҳаџьырра аҟынӡа Аԥсны етникала иакыз жәларын инхоз» ҳәа аҵарауаа ишьақәдырӷәӷәахьеит. Уи ус шакәу ҳазҳәо аҭоурыхтә материалқәагьы рацәоуп. Амыцхә салалом, иаазгоит акызаҵәык.
1926 шықәсазы иҭыҵыз раԥхьатәи Асовет Енциклопедиа Ду аҿы ҳаԥхьоит: «Амҳаџьырра иахҟьаны аԥсуаа 400 нызқьҩык рҟынӡа Рыԥсадгьыл ныжьны ицеит» ҳәа. Г. Рыбински излаиҩуала акәзар, амҳаџьырра ашьҭахь Аԥсны иаанхаз аԥсуаа рхыԥхьаӡара 65 нызқьҩык ыҟан. Ус анакәха, аҵыхәтәантәи амҳаџьырра мыжда аҟынӡа Аԥсны инхоз аԥсуаа рхыԥхьаӡара миллионбжаҩык рҟынӡа инаӡон. Мшәан, иара иахьагьы араҟа еиланхо амилаҭқәа зегьы еилаҵаны миллионбжаҩык роуми иҟоу! Ари аҩыза аиҿырԥшра зыҟасҵо, амҳаџьырра ҟамлазҭгьы, дызусҭзаалакгьы аӡәы инацәа Аԥсны изақәкуамызт, «аԥсуаагьы – шәаԥсуаамызт, ари адгьылгьы – шәара ишәтәымызт» ҳәа изҳәомызт. Излеиҳәоз, Аԥсны нҭырҭәааны инхоз зегьы етникала иакыз аԥсуаа ракәхон.
Ус анакәха, аԥсуа жәлар ҳҭоурых аҿы иҟалаз атрагедиа рхы иархәаны, даҽа-шьоукы иалҳгарызеи ҳәа рҽазыркит. Уи агәҭакы анагӡаразоуп 1918 шықәса инаркны 1921 шықәсазынӡа ақырҭуа меншевикцәа еибашьрала Аԥсны зышьҭырхыз. Ашьҭахь 1937-тәи ашықәс – егьырҭ ажәларқәа иаарылкааны ихлымӡаахраны иаҳзыҟалаз, амилаҭ зырцәажәо аинтеллигенциа инеиԥынкыланы рықәхра аполитика амҩаԥгара иашықәсны изыҟалаз. Даара ишаҳцәыуадаҩугьы, усҟан аԥсуаа ирзыруаз даҽа-ажәак ала иузҳәом ажәа агеноцид ухы иаумырхәакәа. Анаҩс, аԥсуа алфавит ақырҭуа алфавит ахь аиагара… аԥсуа школқәа раркра… аԥсуа топонимика ақырҭуа топонимикала аԥсахра… Урҭқәа зегьы еиқәысыԥхьаӡоит ҳәа уҽаназукуа ухәы-ужьы қақаӡа игылоит.
Моу, абриаҟара зхызгаз ажәлар еиҭа аҵәы рылазҵо дзеиԥшроузеи? Ауаҩ ԥшра имазаргьы, дәныҟалатәихап
акәымзар, ҩныҵҟала маҷӡак иадамхаргьы ауаҩра ззаанхаз уи аҩыза изыгәаӷьуамызт.
Нас абарҭқәа зегьы унарыгәҭасны, узлалацәажәари аԥсуаа иахьа изҭагылоу атәы мацара. Ажәлар рҟны баша ирҳәом «ахаҳә уршыргьы иԥжәоит» ҳәа.
Ииашоуп, аԥсуаа рычҳара ԥыршәоижьҭеи акрааҵуеит. Урҭ рычҳара аԥышәарақәа ирышықәсқәоуп 1957, 1968, 1978…
Қьафшақә иҟоу ажәлар ес-жәашықәса мцак рыцрамскәа иқәгыларызма?
Қьафшақә иахьыҟаз акәӡам иаҳхысыз ашықәс аԥхынразы аԥсуа жәлар ринтеллигенциа иреиӷьыз рхаҭарнакцәа КПСС XIX Зегьеидгылоутәи аконференциахь «Аԥсуа шәҟәы» ҳәа хьӡыс изауз здәықәрҵаз.
Араҟа иҳәатәуп Аԥсны амилаҭтә политика аӡбараҿы аилагара ӷәӷәақәа шыҟазгьы, аԥсуаа уи аӡбараҿы амч ахархәара азутәуп, абџьар шьҭыхтәуп ҳәа знызаҵәык иадамхаргьы ишырҿыҵымҟьацыз. Уи ус шакәу еилыкка ирҳәоит, еиҳа акризистә ҭагылазаашьаҿы ианнеиуаз, апартиа Ацентр Комитет ахь ирышьҭуаз рышәҟәқәа. Избанзар, еснагь агәра ргон ҳ-Коммунисттә партиа. Иахьагьы агәра ргоит. Еснагь иазықәԥон, ирыхьчон Асовет мчра, иахьагьы ирыхьчоит.
…Аха Қырҭтәылан ҵыԥхтәи ашықәс азы, уаанӡа иҟаз амчрақәа ракәымкәа, ицәырҵуа иалагеит даҽа мчқәак. Урҭ амчқәа еиҳа-еиҳа ижәылон. Аиҳараӡак иахьеилаҩынтуазгьы Қарҭ акәын. Акрыззеилоу – акреибырҳәоит, дара-дара акаҿы икылибагозар акәхап ҳәа ҳаԥшын Аԥснынтәи.Иахьагьы иаҳгәалашәоит Қарҭтәи амедицинатә институт аҿы Қырҭтәылатәи Акомпартиа Ацентр Комитет усҟантәи актәи амаӡаныҟәгаҩ Џь. Патиашвили «Қырҭтәыла СССР иалҵыр, Аԥсны ҳара иҳацымцаӡои» ҳәа астудент азҵаара анииҭа, «уи азы аԥсуаа уразҵаа» ҳәа шиеиҳәаз.
Уинахыс Аԥсны азҵаара ицәыркшаны ицәырырго иалагеит иформалтәым агәыԥқәа реизарақәа рҿы. «Аԥсны автономиа аԥыхтәуп» рҳәо аҟынӡа инеит. Уигьы азмырхакәа иаалырҟьаны ԥхынҷкәын 3 азы Аԥсны аҳҭнықалақь Аҟәа амитинг мҩаԥыргарц рҽазыркит. «Ақырҭцәеи аԥсуааи ҳаидгыланы аурысцәа ҳарҿагылап» ҳәа Қарҭынтәи иааз ишьҭырхыз рлозунг аԥсуаа задымгылт, ирыдрымкылт.
Араҟа еиҿсырԥшырц сҭахуп Фергана иҟалаз ахҭыси уажәраанӡа зыӡбахә ҳамаз ахҭыси. Уаҟагьы, Узбекистантәи иформалтәым аорганизациақәа месхеҭиатәи аҭырқәцәа шәҳадгыл ҳәа ауаа рнырҵеит, аурысцәа ирҿагыланы еицықәԥарц. Аха, аҵыхәтәантәиқәа, месхеҭиатәи аҭырқәцәа мап анырк, ирыцәгәааны дара рхаҭа ирыжәлеит, ахлымӡаахрагьы иҭадыргылт.
Ҵоуп, ара Аԥсны усҟаназ уи аҩыза атрагедиа аҟаҵара рылымшеит. Ирылымшеит избанзар, ганкахьала, апартиатәи, асоветтәи, административтәи усбарҭақәа еицықәгылт амитинг амҩаԥгара иаҿагыланы; даҽа-ганкахьала, Қарҭынтәи иааз егьа рҽыршәазаргьы, ара инхо ақырҭцәа аӡәык-ҩыџьак ракәымзар ирызмыргылт, ирыдымгылт. Уи ауп аиҳараӡак, ишәаԥырҳаԥуа ҳаҳҭнықалақь аулицақәа изырныз, еилыӷрааӡа икьоу-шәоуқәаз рменшевиктә бираҟқәа кны. Аха… аха заҳҳәо ҳаиҳабыра злагаз аҵыхәанӡа иахьырзынамыгӡаз ауп. Ақалақь иалганы, асубтропикатә нхамҩа Қырҭтәылатәи аинститут аҿы (аҭахызаргьы сааҭ заҵәык акәзааит) амитинг амҩаԥгара азин рырҭеит. Избан? Ус зыҟарҵеи? Мшәан, Аԥсны Аконституциа актәи астатиа аҩбатәи ахәҭаҿы иҳәами – Аԥснытәи АССР «исоциалисттә зеиԥшҳәынҭқарран» ишыҟоу. Нас, аҭахызаргьы автономтә ҳәа ахьӡзааит, иҳәынҭқарратә шьақәгыларан излаҟаз ала, Аԥсны анҭыҵынтәи иааз амитинг амҩаԥгара азин зрырҭеи?
Ҳгәанала, абраҟа иааԥшуеит ҳавтономиа ахьӡгьы, уи Аконституциагьы лахьԥынкылагас мацара ишыҟоу. Қырҭтәыла аиҳабыра ирыдырҵазар акәхап усҟантәи Аԥсны аиҳабыра, уи азы акәхап амитинг зымҩаԥгазгьы. Ииашоуп, адырҩаҽныҵәҟьа амитинг иақәӡбо иқәгылт автономтә республика аиҳабыра. Ари зынӡа иџьоушьартә иҟоуп, зымҩаԥгара азин ҟарҵаз амитинг иақәыӡбеит.
Қырҭтәыла иформалтәым аорганизациақәа рхадацәа руаӡәк, ашьҭахь дымшәа-дмырҳа иаахтны иҳәеит «уи ԥшыхәрак иаҳзаҩызан, иагьҳнарбеит урҭ рҩызцәа акциақәа Аԥсны рымҩаԥгара шалшауа» ҳәа. Иалзыршазгьы ҳаиҳабыреи ҳавтономтә республика Аконституциеи рымчыдара ауп; аформазы аҳәынҭқарратә шьақәгылашьа Аԥсны иамоушәа аарԥшны, арахь аԥсҭазаараҿы зин ахьамам ауп.
Убас иахьыҟоу азы акәӡами, сынтәатәи ашықәс ҳанылазар аахыс иахьа уажәраанӡа, ҳаԥхыӡ иалашәаргьы иҳазхамҵартә иҟоу ахҭысқәа ҳазрылагылоу. Аганахь инҳажьып, иҳамбошәа, иаҳмаҳауашәа ҟаҳҵап Қырҭтәыла акьыԥхь, арадио, ателехәаԥшра ҿааихак ҟамҵакәа ҳавтономтә республика иақәырҭәо аҳәынҵәа. Аха аганахь иҳазныжьуам, ара, ҳара ҳҿы, Аԥсны иааны ҳахьеиладырҩынтуа? Зыӡбахә ҳамоу хәажәкыра 25 азы Аҟәа имҩаԥыргаз антисоветтә митинг ауп… Уи аҵкьысгьы еицәаз хҭысымзи мшаԥы 1 азы Леселиӡе еиҿыркааз амитинг…
Ҳара ибзиоуп ҳҳәаӡом уи аҽны Бзыԥ ақыҭан иҟалаз. Аха азҵаара даҽакала ҳазнеиуеит. Бзыԥ ақыҭан иҟалаз зыхҟьаз атәы ауп аԥхьа ицәыргатәу: Қарҭынтә иааны Леселиӡе имҩаԥыргаз амитинг аҿы аԥсуааи, аурысцәеи, Асовет мчреи рзы ирҿашәо ҳәаны, уи ашьҭахьгьы, аменшевиктә бираҟқәа автобусқәа иркылырҳәҳәаны ақалақь алсра – Аԥснытәи Автономтә Республика апровакациа азура акәӡами иаанагоз? Убарҭқәа рзы улахь-уџьымшь ыҟоуп ҳәа ӡәыр кыр иарҳәама?
Иҳаҩсхьоу аамҭақәа ҳаргәылаланы, Аԥсны азы еиларҟәаҟәахьоу аҵмыҳәҳәаррақәа зегьы рцәыргара хықәкыс иҳамаӡам. Аха иҟоуп иаҳхаҳмыршҭышагьы. Ҳаԥхьаҟа игылараны иҟоу ҳабиԥара рҿаԥхьа лацәыргашьас иҳамоузеи, аҩажәижәабатәи ашықәсқәа рынҵәамҭазы атрест «Переселенстрои» еиҿкааны жәа-нызқьҩыла еибархьыусууа Амраҭашәарахьтәи Қырҭтәылантәи ауаа хырҵәаны ишааргаз рцәаҳҵәахыр. Мшәан, Очамчыра араион иахьа ақырҭцәа рқыҭақәа ҳәа зыӡбахә рымоу Цагера, Ахалдаба, Араду, Кындыӷ Ҿыц, Акәасқьа, Кәтол (агырцәа ахьынхо), Гәдоуҭа араион – Уаҭҳара, Аԥшьдәы (Орџьоникиӡе) уҳәа егьырҭгьы рҟны убасҟан ауми иааганы ианындырхаз. Уи ус шакәу аҭоурых иазынхароуп, мамзар, «жәытә-натә аахыс ара ҳанхон» ҳәа иара уажәгьы шьоукы-шьоук иԥхамшьаӡакәа ирҳәо, нас иузаҿаԥҽраны иҟоума…
Абриаҟара заҳҳәо, ԥхынгәы 15-16 рзы Аԥсны иҟалаз атрагедиа рхы иархәаны «ара ақырҭцәа 44% ҳаҟоуп, аԥсуаа 17% роуп ирыҵаркуа» ҳәа ҽԥныҳәас иҟаҵо, аџьатә коллективқәа акырџьара аԥсуаа усура инармышьҭуа иалагеит…
Абри ахҭыс иналкааны ҳазааҭгыларц ҳҭахуп, напы злаҳкыз аус аҭҵаара иузаҟәмҭхо изладҳәало ала.
Автономтә республикаҿы иҟоу ауааԥсыра зегьы рахьтә, ишыҟазаалакгьы, иахьа ақырҭцәа 44% рыҵаркуазар, уи иаанаго – егьырҭ амилаҭқәа рхаҭарнакцәа 56% рыҵаркуеит ҳәа ауп. Ус анакәха, абарҭ рҩызцәа аџьатә коллектив дуқәа; аарыхратә еидҵара «Оргтехника», Аҟәатәи ахимиатә зауад, ашьаҵаӡахырҭатә фабрика уҳәа егьырҭгьы рҟны убри апроцент инақәршәаны аџьатә коллективқәа еиқәршәазар акәын. 44% рхаҭыԥан 80-90% ақырҭуа милаҭ рхаҭарнакцәа иахьрыҵаркуа, амилаҭтә зҵаатәы архәанчара акәӡами иаанаго? Заанаҵ ихәыцны акәӡами милаҭк еиуоу аколлективқәа зеиҿыркаауаз милаҭрацәала еилоу ҳавтономтә республикаҿы?
Аҵыхәтәаны, автономтә республика Аконституциаҿы Аԥсны «зеиԥшжәлартә ҳәынҭқарроуп» ҳәа иҳәоу аилагара, ареспублика зыхьӡ аху аԥсуа жәлар, ахыԥхьаӡара ахархәара азуны рыларҟәра, рыгәхьаа амкра ауми иаҳнарбо?
Ҳара ҳтәала, ари иахьа азҵаатәқәа зегьы ирызҵаараны иаақәгылт.
Нас изусҭцәада Аԥсны аҭынчра еилазырҩынтыз? Инықәырԥшшәа акәзаргьы, урҭ амчқәа хазы-хазы изҿу, хықәкыс ирымоу, рҭоурых ҳарзааҭгылоит.
Араҟа иалкаатәуп ҩ-партиак: Қырҭтәылатәи амилаҭтә демократиатә партиеи Қырҭтәылатәи амилаҭтә хьыԥшымра апартиеи (аҵыхәтәантәи Қырҭтәылатәи адемократиатә партиа ҳәа изышьҭоу ауп). Арҭ апартиақәа дәныҟала рыҽдырԥшӡарц ишаҿугьы, ҩнуҵҟала излеиԥшу даара ирацәоуп. Аҩ-партиакгьы хықәкыс ирымоу – антисоветтә, антисоциалисттә ҟазшьоуп. Еиԥшымхашьасгьы ирымоузеи «хәышҭаарак» еицылҵзар. Ус заҳҳәо, аҩ-партиакгьы уасхырс ирымоу Илиа Ҷавҷаваӡе ихьӡ зху агәыԥ ауп. Ҵоуп, уи агәыԥ аԥхьа ианеиҿыркаауаз акультура-ҵаралашаратә зҵаарақәа ракәын излацәажәоз. Аха нас, маҷ-маҷ аполитикатә зҵаатәқәа рахь ииасит.
Г. Ҷантуриеи, И. Ҵереҭелии, И. Батиашвилии зхадараҿы игылоу амилаҭ-демократиатә партиа еиҿыркааит 1988 шықәса аԥхынразы. Ҳазну ашықәс алагамҭазы Ҵереҭелии Батиашвилии уи иаҟәҟьеит, амилаҭтә хьыԥшымра апартиа, мамзаргьы, Қырҭтәылатәи адемократиатә партиа ҳәа изышьҭоу еиҿыркааит. Апартиа хықәкы хадас иамоу, уи апрограмматәи ауставтәи ԥҟара хадақәа ирхадоуп – СССР алҵра. Рпрограммаҿы ишҳәоу ала, Асовет мчра Қырҭтәыла мчыла ишьақәрӷәӷәан, убри аҟнытә уи ахҳәатәуп.
Иҵегьы еицәаны ауп амилаҭтә зҵаатәы аӡбара ишазнеиуа. «Қырҭтәыла – ақырҭцәа рзы» ауп урҭ лозунг хаданы ирымоу. Ари алозунг зегьы аҳәоит.
Ҵаҟа иаагоит рпрограмма аҟнытә цәаҳәақәак:
«Қырҭтәыла Асовет мчра анышьақәгыла ашьҭахь араҟа ицәырҵит автономиақәа хԥа. Абри аҩыза ҟалеит Аԥснытәи автономтә республикеи Аахыҵ-Уаԥстәылатәи автономтә области ҭоурыхла ақырҭуа дгьыл аҿы ианыҟоу аамҭазы...»
Ари апартиа апрограмма узычҳартә иҟамзаргьы, издыруада егьи апартиа – Қырҭтәылатәи амилаҭтә хьыԥшымра апартиа апрограмма еиҳа еиӷьзар, иудукылартә иҟазар? Аха уаҟагьы акагьы ҳбом, аныки абыки ирыхшаз аешьцәа гәакьақәа реиԥш еиԥшуп. Иаагозар, абри аҵыхәтәантәи апартиа апрограммаҿы ҳрыԥхьоит абарҭ ацәаҳәақәа:
«Қырҭтәылатәи ССР Асовет Еидгыла иалҵроуп», «СССР ар Қырҭтәыла атерриториа иалгатәуп», «Қырҭтәыла Асовет мчра ахҳәатәуп»…
Нас абарҭ рлозунгқәа ирыҵагыларызма аԥсуа жәлар? Урҭ рҩызцәа алозунгқәа ҿыцӡам ҳара ҳзы – ҳабацәа, ҳабдуцәа «Кьаразаа» ротриадқәа рҿы рҽеидкыланы 1918 шықәсазы Кәыдры ахықәан ашьа зкарҭәоз, изҿагыланы еибашьуаз урҭ ракәын.
1918 шықәса лаҵара 20 азы ақырҭуа меншевикцәа Аԥсны Асовет мчра ахырҳәеит. Ицқьаны 6 мшы рышьҭахь ирыларҳәеит Қырҭтәылатәи адемократиатә республика шышьақәгылаз. Еибашьрала, шьаарҵәырала Аԥсны анышьҭырх ашьҭахь ауп уи анрыларҳәа. Ус ҟарымҵазҭгьы, рҳәаа Егры аӡиас арӷьарахьтәи ахықәан иаанхон. Абасала, еибашьрала, мчыла Аԥсны шьҭыхны, ирыларҳәеит Қырҭтәылатәи адемократиатә республика ахьыԥшымра. Уи ауп лаҵара 26 ныҳәаны изазгәарҭо. Аха уи амш аԥсуаа – аколониатә политика аиааира анагаз амш ҳәа ауп ишашьҭоу. Аԥсны аннексиа аназуз амш ҳәа азырҳәоит.
Ус анакәха, Аԥсны – Қырҭтәыла акәӡам, Қырҭтәылагьы иатәӡам.
Ааи, Аԥсны – Қырҭтәыла акәӡам, Қырҭтәыла акәызҭгьы Қырҭтәыла Урыстәыла ианадлоз, Георгиевтәи аиқәшаҳаҭра анрыбжьарҵоз Аԥсынгьы Қырҭтәыла ахәҭак аҳасабала аразҟы ӡбахон. Аха аҭоурых аҿы ус акәӡам ишыҟоу. Аԥсны 1810 шықәса рзы хазы ахала Урыстәыла иадлеит. Қырҭтәыла иахәҭакны иҟазҭгьы, уажәы иаазқәылаз ишырҳәо еиԥш – қырҭуа дгьылызҭгьы, Аԥсны хазы Урыстәыла изладларыз, Қырҭтәыла усгьы иадлахьан, уиала азҵаатәы ӡбоуп ҳәа ирымшьоз?
Иҟалаҵәҟьаз Аԥсны – Аԥсны ауп, Қырҭтәыла – Қырҭтәыла ауп. Убри азоуп урҭ хазы-хазы Урыстәыла изадлазгьы.
1918 шықәсазы аменшевикцәа Қырҭтәыла ахьыԥшымра рылаҳәара ргәы ианҭаз, Аԥсны аҭагылазаашьа шыхьанҭаз анырба, зегьраԥхьаӡагьы Асоветтә Урыстәыла усҟан Аԥсны иацхрааратәы ишыҟамыз ангәарҭа ар лажәырҵан, еибашьрала, шьаарҵәырала рнапаҿы иааргеит. Уи хьӡы заҵәыкоуп иамоу – аколониатә мпыҵахаларатә политика. «Аимпериа маҷ» ахы анакызгьы убасҟан ауп.
Хыхь иазгәаҳҭахьеит, Қырҭтәыла иформалтәым аорганизациақәа Аԥсны рполитика зеиԥшроу. Урҭ иформалтәым организациақәоуп, иагьа рҳәап, иагьа руп, аус злоу урҭ роума, аус злаҵәҟьоу – ареспубликаҿы амчра знапаҿы иҟоу Қырҭтәылатәи Акоммунисттә партиа Ацентр Комитет ауп. Ааи, ус ауп. Аха иара убригьы бжьыҭгала иформалтәым аорганизациақәа, «ишәҳәо, ижәуа, иҟашәҵо ииашам» ҳәа имгылацт. Аганахьала уанахәаԥшуа, ирықәшаҳаҭуп ҳәа агәаанагара умоурц залшом. Уажәы аабыкьа имҩаԥысыз КПСС Ацентр Комитет сентиабртәи  Апленум аҿы Қырҭтәылатәи Акомпартиа ахаҭарнак иқәгылараҿы иформалтәым аорганизациақәа ирҳәо еиҭеиҳәеит: «Аԥсны инхо ауааԥсыра зегьы рахьтә аԥсуаа ирыҵаркуеит 17%» ҳәа.
Ибзиоуп, аха иҟоуми Қырҭтәыла иаԥхьагыло аинтеллигенциа – ашәҟәыҩҩцәа, аҵарауаа, аҟазара аусзуҩцәа?
«Ақырҭуа ҭоурыхҩҩцәа аҵыхәтәаны ҳара иҳадгылеит» – З. Гамсахәырдиа иқәгыларақәа руак аҿы абас иҳәеит. Убас иҟалеит азоуп Кь. Ломҭаҭиӡегьы Џь. Чарквианигьы иаабахьаз ракәӡамкәа изықәгылаз.
Ажәакала, урҭ зегьы хҭак еицҭадыршәуа иалагеит.
Ус ҳҳәеит ҳәа, макьаназгьы агәыӷра ҳамоуп Қырҭтәыла иобиективтәу аполитикатә усзуҩгьы дышцәырҵуа… аҵарауаҩгьы ибжьы шго… ашәҟәҩҩгьы дшаабо… Амала, рыцҳарас иҟалаз, макьанагьы урҭқәа зегьы гәыӷроуп.
Абарҭқәа зегьы еихшьаланы, алкаа ҟаҳҵар ҳҭахуп.
Ҳара ҳтәала раԥхьатәи аетап иаҵанакуеит аҵыхәтәантәи амҳаџьырра ашьҭахьтәи аамҭа. Аԥсны иҭацәыз аҳаблақәа, ақыҭақәа, араионқәа ааныркыларц Мраҭашәарахьтәи Қырҭтәылантәи, аиҳараӡак Гыртәылантәи арахь раара ырҵабыргтәын, ҭоурыхла ишьақәырыӷәӷәатәын. Уи аҩыза аҭоурыхтә факт рнапы иакымызт, аха рхы иадырхәеит аԥсуаа рыҩнуҵҟа аҵара змаз, дара аҿаԥызҽшаз ахьыҟамыз… Урыстәылан астатиақәа, аброшиурақәа, иаагозар, «Қырҭтәылеи, мамзаргьы ақырҭуа №1 – Аԥсны ауп» ҳәа зыхьӡыз еиԥшқәаз инеишьҭаргыланы ркьыԥхьра иалагеит. Урҭ раԥҵамҭақәа рҿы ирҳәоз «аԥсуаа ахьынхо Амшын Еиқәа ахықә аҿтәи ақырҭуа дгьыл аҟны ауп», «аԥсуа бызшәа – ақырҭуа бызшәа иахәҭакуп», «аԥсуа жәлар – қырҭуа шьҭроуп», «аԥсуаа еснагь Қырҭтәылаҟа еихон», «уажәы ирҭаху ақырҭуа уахәама автокефальра алалароуп» ҳәа ракәын. Абарҭ рҩызцәа анырҩуаз изықәгәыӷуаз – Урыстәыла Кавказ иахьацәыхароуи аурыс ԥхьаҩы Аԥсни аԥсуааи цқьа иахьизымдыруеи рхы иархәаны Аԥсны рнапаҿы иааргарц акәын.
Абраҟа ирылшоз зегьы ҟарҵеит ауахәама аусзуҩцәагьы. Ганкахьала, аепископ Кириони архимандрит Амвросиеи ықәгылон, аԥсуаа рзы ирҳәоз дырҵабыргуан;
даҽа-ганкахьала, Аԥсны ауахәамақәа рҿы ирнаҭуаз аԥсуаа, аиҳараӡак, ажәла змамыз анхацәа (урҭ рҩызцәа егьырҭ ажәларқәа рҿгьы иҟан) агыруа жәлақәа рырҭон.
Ари – акы.
Аха абри ала мацара рнапаҿы ирзаамгозшәа анырба, 1918 шықәсазы аменшевиктә Қырҭтәыла Аԥсны иақәлеит, еибашьралагьы ишьҭырхит. Хы-шықәса ԥшәымара руан. Аԥсуа жәлар ашьаарҵәыра иладыргылт, Асовет мчра рхьымӡар иҟалашазгьы сеидроу.
Ари ҩба.
Уинахыс ирҭахы-ирҭахым жәохә шықәса рынҩнуҵҟа, изныкымкәа ишақәххызгьы, Асоветтә Аԥсны еизҳауан. Аха иаакылсит ахԥатәи аамҭа еиқәаҵәа. 1936 шықәса ԥхынҷкәын азы Нестор Лакоба Қарҭ ахәшә иҭаны данҭадырха ашьҭахь, Бериа аԥсуаа шьаҭанкыла иқәысхуеит ҳәа иҽазикит. Раԥхьагьы напы рыларкит ажәлар рҿахәы зҳәартә иҟаз – аинтеллигенциа. 1937-1938-тәи ашықәсқәа рзы урҭ ианрылга, аԥсуа алфавит ақырҭуа алфавит ахь ииаган, ашьҭахь, аԥсуа школқәа зынӡаскгьы иадыркит, аԥсуа топонимика рыԥсахит, атрест «Переселенстрои» еиҿкааны Мраҭашәарахьтәи Қырҭтәылантәи иааганы рнырхара иалагеит.
Ари хԥа.
Убарҭқәа зегь аҭоурыхтә ҵаҵӷәы рыҭатәын. Уи ароль наигӡеит Пауле Ингороҟва – аԥсуаа ажәытәӡатәи рабшьҭрақәа аԥсилаа, абазгаа, саныгаа, мсымаа – қырҭуа абшьҭрақәан ҳәа дықәгылт.
Ари – ԥшьба.
Аҵыхәтәа ахькылсшазгьы сеидроу, Сталин иԥсҭазаара далымҵызҭгьы, Бериа ажәлар раӷа ҳәа даҿаԥырымҽызҭгьы.
50-тәи ашықәсқәа рынҵәамҭеи 60-тәи ашықәсқәа ралагамҭеи рзы Пауле Ингороҟва иконцепциа ԥыххааса иқәҵан.
…Аҵыхәтәантәи ашықәсқәа рзы адемократиара иаҳа-иаҳа иалаҵәауа ианалага, аргама ацәажәара амҩа анаиу, еиҳараӡак ҳтәылаҿы амилаҭ рызҵаатәы ӡбам, амилаҭқәа зегьы конституциала еиҟаратәтәуп ҳәа азҵаатәы анцәырҵ, аԥхьа рхы шьҭырхит Қырҭтәыла иформалтәым аорганизациақәа. Урҭ шәеит Аԥсны 20-тәи ашықәсқәа рзы иамаз астатус аиур ҳәа. Убасҟан иргәалашәеит XIX ашәышықәса анҵәамҭазы Аԥсни аԥсуааи рзы ирҳәақәози, ҳазну ашәышықәса 40-тәи ашықәсқәа рзы Пауле Ингороҟва ицәыригаз иҭоурыхтә концепциеи. Уи бираҟс ишьҭыхны «Аԥсны – Қырҭтәыла ауп», «абхазы – қырҭцәан», «уажәтәи аԥсуаа – ажәибжьтәи ашәышықәсазы Нхыҵ-Кавказтәи илбааит» ҳәа иаақәгылт. Иформалтәым аорганизациақәа рхаҭарнакцәа ухы иқәукрын – рҭоурыхҩҩцәа, ршәҟәҩҩцәа, ркультура аусзуҩцәа лабахшьыла зегьы хҭак еицҭаршәны абасҵәҟьа аҳәара иаламгазҭгьы. Избан? Избанзар, ҭоурыхла Аԥсны Қырҭтәыла акәын, абхазы – қырҭцәан ҳәа ирзышьақәырӷәӷәазҭгьы Аԥснытәи автономиа милаҭтә ҳәынҭқарратә шьақәгылашьак аҳасабала анкьа иамаз астатусгьы аиуамызт, хазгьы изцомызт, уимоу, ахала изакәызаалакгьы акы аӡбо изыҟаломызт, аборигенцәа дара зларакәхоз ала, автономиа иамоугьы амырхуан.
Абриала ауп зегьраԥхьаӡагьы Аԥсны инхо ақырҭцәа зладыргылаз, аԥсуаа изларҿадыргылаз.
…Саргьы абриала ихсыркәшарц сҭахуп сжурналисттә усҭҵаараҿы иҟасҵаз раԥхьатәи ашьаҿа. Амала, иара абраҟагьы зҵаарала еихысшьалоит.
Нас, изхарада Аԥсны иҟалаз атрагедиа?
Ари азҵаара аҭак аҟаҵаразы ҳаиҭазыгьежьыроуп иаҳхысызтәи ашықәс. Адац-ԥашә ахарантә ишаауагьы, ииуль мзазтәи атрагедиа ахы ахьакыз, ианыҵкәахаз, иахьымжьыжькыз 1988-тәи ашықәс аҽанааиҩнашоз ауп. Усҟан ауп Қырҭтәыла еиуеиԥшым аҭыжьымҭақәа рҿы
Аԥсни аԥсуааи «ырҟаҵымыҵуа» аҵәы рылаҵара ианалагаз. Урҭ аҭыжьымҭақәа: агазеҭқәа, ажурналқәа зҳәаз реиԥш, уи ашықәс азы иркьыԥхьыз зегьы хазы-хазы рзааҭгылара иаԥсаны иҳаԥхьаӡом. Амала, ирылҳкаарц ҳҭахуп руакы. Ақырҭуа милаҭтә кьыԥхь зегьы зхьыԥшу Қырҭтәылатәи Акомпартиа Ацентр Комитет аорган агазеҭ «Коммунисти» ауп ҳазҿу. 1988 шықәса ноиабр 21 азы иҭыҵыз аномер ианыз «Амҩа ԥшаауп» ҳәа зыхьӡыз, Қырҭтәылатәи аполитехникатә институт адоцент Заур Чкванава истатиаҿы ҳаԥхьоит абас:
«Қырҭтәыла адемографиатә фонд аустав иалагалатәуп абарҭ апунктқәа:
а) Қырҭтәыла инхо амилаҭқәак рыҿиара ахылаԥшразы иҳәаақәҵахароуп реизҳара аҩаӡара (ҩыџьа ахшара); иҵегьгьы еиҳаны ахшара заурц зҭаху азин рыҭатәуп анхаразы ареспублика иалҵны ацара;
б) арегионқәа рыла иааиԥмырҟьаӡакәа игәаҭалатәуп ақырҭуа бызшәеи Қырҭтәыла аҭоурыхи шырдыруа. Убри инықәныҟәаны Қырҭтәыла анхара азин рыҭалатәуп…»
Даҽа кьыԥхьымҭак, еиуеиԥшым аусхкқәа, аминистррақәа иҭрыжьуа газеҭқәак рҿы ари аҩыза анырҵар «уажәы иҳамбеит, ирҳәац ауп» ҳәа уиаҟара агәхьаа мкыкәа, аганахь иқәаҳҵаргьы ауан, ус аҟаҵара шымариамгьы. Аха, еиҭаҳҳәоит, ареспубликаҿы иҭыҵуа апартиатә газеҭқәа рхада адаҟьаҿы абри аҩыза анҵара аԥсоуп ҳәа ианаԥхьаӡа, ирҭахы-ирҭахым аԥхьаҩцәа ргәаанагара абас иҟамларц залшом: «Уи агазеҭ ҭзыжьуа, органс измоугьы ус ихәцуазар акәхап акәмзар, ари аҩыза ашовинизмра зныԥшуа наганы агазеҭ адаҟьа ианырҵомызт…»
Абри ашьҭахь «Жәлар рҵара», «Молодежь Грузии» уҳәа егьырҭ газеҭқәак Аԥсны ацәа ахырхуеит, аԥсуаа ишабалак иҳахцәажәоит ҳәа узларызгәаари, изҿыԥшыша, амҩа иқәзҵаша рхада ас аныҟанаҵа? Убри аҟынтә Қырҭтәыла акьыԥхь аганахь иааныжьны (урҭ ирҳәац шырҳәац иахьа уажәраанӡагьы ирҳәоит) ҳаиасп Аԥсныҟа.
Қырҭтәыла акьыԥхь, арадио, ателехәаԥшра хықәкы хадас ирымаз – ирулак Аԥсны инхо агырцәа, ашәанцәа, ақырҭцәа ргыланы аԥсуаа рҿаргылара акәын. Аҵыхәтәаны иагьрылшеит. Ахгьы кын Аԥсны ашәҟәҩҩцәа Реидгылаҿы. Уаҟа ақырҭуа шәҟәҩҩцәа ҭыԥ ӷәӷәак шаанырымкылозгьы (СССР ашәҟәҩҩцәа Реидгыла ачленцәа 70-ҩык инареиҳау рахьтә 16-ҩык роуп иҟоу), ҳазну ашықәс алагамҭазы апартиа Аԥснытәи обком аҿы ашәҟәы наган иқәырҵеит хазы ицарц азы: Аԥсны ашәҟәҩҩцәа Реидгыла шыҟоу еиԥш, ақырҭуа шәҟәҩҩцәа Реидгыла ҳәа хазы иҟарҵарц. Ажәакала, ашәҟәыҩҩцәа Реидгыла еиҟәыршарц милаҭла.
Уи азҵаатәы иазкны февраль мзазы Аԥсны ашәҟәҩҩцәа Реидгыла аусбарҭаҿы инеиҵыхыз аилатәара мҩаԥган, иагьақәыӡбан. Абраҟа инаҵшьны иазгәаҭазарц ҳҭахуп аиҟәыҭхара хадара азызуаз, изырӷыӷкуаз Гено Каландиа ихаҭа аизараҿы аҵыхәтәаны дықәгыланы «ҳиашамызт» ҳәа шиҳәаз.
Абри азҵаатәы инадкыланы сазааҭгыларц сҭахуп даҽакы. Уи зегьы раԥхьаӡа изҵазкуа еиуеиԥшым аамҭақәа рзы Аԥсны ашәҟәҩҩцәа Реидгыла хадара азызуаз роуп. Ҿырԥштәыс иаагап аҵыхәтәантәи ҩажәижәаба, ҩынҩажәа шықәса. Урҭ ашықәсқәа раан хантәаҩра зуаз иналукааша ҳаԥсуа шәҟәҩҩцәа ракәын. СССР ашәҟәыҩҩцәа Реидгыла ачленцәа 16-ҩык ақырҭуа шәҟәҩҩцәа заларҵеи ҳәа азҵаара ықәсыргылаӡом. Иаԥсазар 16-ҩык ракәым, ҩынтә-хынтә рыла еиҳангьы иаларҵар ауан. Аха, мшәан, жәаҩа, жәаха шәҟәы ҭзыжьхьоу, уимоу акымкәа-иҩбамкәа ароманқәаҵәҟьа зыҩхьоу аԥсуа шәҟәҩҩцәа аганахь иааныжьны, «аинтернационалтә еиҩызара ҳарӷәӷәоит» ҳәа ахьӡҵаны, егьа ишедеврзаргьы, зҿыгҳара паспортк иаҟароу шәҟәы хәыҷык ҭзыжьуаз ақырҭуа шәҟәҩҩцәа наганы иналаҵо мацара ауп рхыԥхьаӡара 16-ҩык рҟынӡа изланаӡаз. Убри аамҭазы аԥсуа шәҟәҩҩы Шьалуа Басариа, здраматә
ԥҵамҭақәа ҳтеатр асценаҿы иқәдыргылахьаз, зповестқәеи зажәабжьқәеи аԥхьаҩцәа ирылаҵәахьаз, уимоу, аамҭак азы ҳашәҟәҭыжьырҭа заҵәы адиректорс иҟаз, иԥсҭазаара даналҵ ауп ашәҟәҩҩцәа Реидгыла дшаламыз анаадыр. Убри ихаҭыԥангьы ажәафҩык рахьтә аӡә далаҵан.
Машәыршақә ицәырҳамгаӡеит ари. Иаанагогьы ухы иазууа уаӷа иузиуам ҳәа ауп.
…Зегь дара роуп, ақырҭуа екстремистцәа шжәылац ижәылон. Зегь раԥхьаӡагьы урҭ ржәылара аанкыларазы, ахыхьчаразы ауп Аԥсны жәлар рфорум заԥҵаз. Март 18 азы Лыхнытәи аизарагьы зымҩаԥгаз. Мшәан цәгьарас иҳәаз уи аизараҿы? Владимир Илиа-иԥа Ленин ихаан Аԥсны иамаз астатус аиуроуп, уи ахь ҳгьежьыроуп – абри ауп уаҟа иҟаҵаз ааԥхьара рахәыц ҟаԥшьны иагәылсуа. Аԥсны акәым, аԥсуаа ҳакәым, ҳпартиа ахаҭа ықәгылоуп ҳашьҭахьҟа ҳхьаҳәны, Сталин ирхәанчаз, имҩахиҟьаз, Ленин имҩа ҳаныларц.
Аха Қырҭтәылан, ақырҭуа екстремистцәа реиԥш, инеиԥынкыланы зегьы, убарҭ рхыԥхьаӡараҿы усҟан апартиа Ацентр Комитет актәи амаӡаныҟәгаҩс иҟаз Џьумбер Патиашвили инаиркны иҵҟьеит, уаанӡа «шәареи ҳареи ҳаишьцәоуп ҳаиҩызцәоуп» ҳәа ирҳәоз рхашҭны, рхы-рҿқәа изеиԥшраҵәҟьаз ала иаарԥшны.
1989 шықәса март 29 азы Қырҭтәылатәи ССР Иреиҳаӡоу Асовет асессиаҿы Џь. Патиашвили абас иҳәеит: «Автономтә республика аԥсуа уааԥсыра рыхәҭак рхаҭарнакцәа ишьҭырхыз ҳара зегьы рганахьала ҳаҿагылоит…»
Уи иқәгылара еилыкка иаанарԥшит Қырҭтәыла аиҳабыра Аԥсни аԥсуа жәлари ишырзыҟаз. Зегь реиҳа иџьоушьаша иажәақәа злахиркәшаз ауп: «апартиа XXVII аизара ду ақәҵарақәеи КПСС XIX Зегьеидгылоутәи аконференциа адҵаҟаҵарақәеи изларҿагылоу ала»… Лыхнытәи ааԥхьара ауп дызҿу. Егьа инаурҳәы-ааурҳәыргьы, арҭ реиԥшьра уадаҩуп. «Ленин ишҟа ҳгьежьып», «Ленин имҩа ҳанылап», «усҟан Аԥсны иамаз астатус аиуааит» зҳәаз апартиа аизара дуи аконференциеи рықәҵарақәа изларҿагылои, ишьақәдырӷәӷәоит акәымзар. Араҟа изықәныҟәаз апартиа амҩагь акәӡам. Ленин имҩагь акәӡам. Крылов иажәамаана ауп: «амч змоу иҿы, амч змам еснагь идуп аара».
Нас, Қырҭтәыла аиҳабыра ирԥшьаз амҩа, рымчқәа ҩбатәны ианылеит ақырҭуа екстремистцәа. Урҭ Аԥсны иҟарҵаз зегьы атәы араҟа аиҭаҳәара ҳалагом, мацара, акык-ҩбак еиқәаҳаԥхьаӡоит ауп. Убарҭ иреиуоуп зсанкциа ыҟамыз апрель 1 азы Леселиӡе ақыҭан имҩаԥгаз амитинг; уи иахылҿиааз Бзыԥ ақыҭантәи аидыслара; ашьҭахь асубтропикатә нхамҩа Қырҭтәылатәи аинститут аҟны еиҿыркааз амитинг; уантәи зықьҩыла еибарҳәҳәо еишьҭаланы Аҟәа ацентр аҟынӡа раара; маи мза алагамҭазы мчыбжьык инацны Аҟәа ақырҭуа театр аԥхьа астудентцәа ртәара; маи 15 азы Қырҭтәылатәи ССР Аминистрцәа Рсовет Ахантәаҩы актәи ихаҭыԥуаҩ О. Квилитаиа Қарҭтәи аҳәынҭқарратә университет Аҟәатәи афилиал аартразы адокумент инапы аҵаҩра; маи 26 азы – еиҭа Аҟәа амитинг амҩаԥгара…
Аҵыхәтәантәи амзақәа рзы иҟаз сгәаласыршәоит, еиҭасҳәоит ҳәа уалагар, «аки-аки еишьҭало закә провакациаз Аԥсни аԥсуа жәлари ирзыруаз» ҳәа умҳәарц залшом.
Абас мышкызаҵәык иадамхаргьы ҭынч ҳмыртәа, ҳаиларгьежьуа-ҳаилархынҳәуа ҳрыма иқәын… Ари ззымчҳаз аԥсуаа Аԥснытәи аҳәынҭқарратә филармониа аԥхынтә театр аҟны итәеит. Урҭ иҟарҵаз аҳәарала Аҟәа иааит СССР Иреиҳаӡоу Асовет адепутаттә комиссиа. Уи аусура иалагеит. Адепутаттә комиссиа аус ауанаҵы аҭагылазаашьа аҭышәныртәаларазы иӡбан Аԥснытәи аҳәынҭқарратә университет ахь адкыларазы алаҳәара аобласттә газеҭқәа рҟны иркьыԥхьырц. Икьыԥхьын
ҩ-газеҭк: «Аԥсны ҟаԥшь» «Советская Абхазия» рҿы. Агазеҭ «Сабҷоҭа Аԥхазеҭи» аколлектив даҽакала иныҟәеит. Алаҳәара анырымҵеит. Уи иазкны апартиа Аԥснытәи обком иаднакылт агазеҭ «Сабҷоҭа Аԥхазеҭи» иҟанаҵаз аполитикатә гха ӷәӷәазы ақәҵара. Ҵаҟа иаҳкьыԥхьуеит ақәҵара ацыԥҵәахак: «1989 шықәса ԥхынгәы 5 азы Аԥснытәи ареспубликатә газеҭқәа хԥа рредакциақәа ирзышьҭын 1989-1990 шықәсқәа рзы Аԥснытәи аҳәынҭқарратә университет аҟны аконтингент ҿыц рыдкыларазы алаҳәара аматериалқәа. Аха 1989 шықәса ԥхынгәы 6 азы абри алаҳәара кьыԥхьымызт агазеҭ «Сабҷоҭа Аԥхазеҭи» аҟны.
Абри инамаданы Қырҭтәылатәи Акомпартиа Аԥснытәи обком аҟны имҩаԥган ҳреспубликатә газеҭқәа рредакторцәа рзы аилацәажәара. Уаҟа иазгәаҭан агазеҭқәа рыхԥагьы рҟны абри алаҳәара аамҭакала акьыԥхьра акрызҵазкуа априпциптә ҵакы шамаз автономтә республикаҿы иуадаҩу ауаажәларра-политикатә ҭагылазаашьа аныҟоу аамҭазы. Агазеҭ «Сабҷоҭа Аԥхазеҭи» аредактор Чочиа Т.А. игәы иҽанҵан, убри еиԥшу ахҭысқәа уаҳа рыҟалара шамуазы, насгьы инапы ианҵан агазеҭ егьи аномер аҟны алаҳәара икьыԥхьырц.
Абри ахаҭыԥан ԥхынгәы 7 азы иҭыҵыз агазеҭ «Сабҷоҭа Аԥхазеҭи» аномер аҟны аԥсуа ҳәынҭқарратә университет ахь адкыларазы алаҳәара инаваргыланы хаҳәатәыла икьыԥхьын Аҟәа ақалақь аҿы Қарҭтәи аҳәынҭқарратә университет афилиал ҳәа изышьҭоу ахь адкылара алаҳәарагьы. Ишдыру еиԥш, афилиал аԥҵаразы ажәадҵа аашьҭын Қырҭтәылатәи ССР ишьақәнаргылахьоу апориадок еилаганы.
Иазгәаҭатәуп аҵыхәтәантәи аамҭазы агазеҭ «Сабҷоҭа Аԥхазеҭи» аредакциа апартиа Аԥснытәи обком арбарақәа рыгәхьаа шамкуазы афактқәа акымкәа-ҩбамкәа ишыҟоу.Қырҭтәылатәи Акомпартиа Аԥснытәи обком аҟны
еиҿкаауп агазеҭ «Сабҷоҭа Аԥхазеҭи» адаҟьақәа рҿы аполитикатә гха ӷәӷәа аҟалара зыхҟьаз амзызқәа реилкааразы акомиссиа».
Уи нахыс, Аԥсны иара усгьы иҟаз амилаҭтә еибрххара еизыкәкәеит абри агазеҭ аредакциа акәша-мыкәша. Апартиатә журналистцәа ишрыхәҭоу еиԥш ахымҩаԥгара ацынхәрас, рыцҳарас иҟалаз зегь раԥхьаӡагьы, зыӡбахә ҳамоу агазеҭ аредакциа аколлектив рхымҩаԥгашьа иахҟьаны Аҟәа аҭагылазаашьа еиҳа-еиҳа иуадаҩхон. Дара рҽышдмырманшәалоз атәы аҳәара уадаҩуп. Убарҭқәа ирхырҟьаны инеиԥынкылан ргазеҭ х-номерк ҭырмыжьит.
Аха ҳара ҳтәала зегьы иреицәоуп аҵыхәтәаны иҟарҵаз, агазеҭ арҿиаратә коллектив иаҵанакуаз рыбжеиҳараҩык рнапы аҵаҩны, «Аамҭа иаҳнарбап» ҳәа хыс инаҭаны ргазеҭ адаҟьаҿы ианырҵеит Аԥсны инхо ақырҭцәа рахь иаартыз ашәҟәы.
…Агазеҭ «Аԥсны ҟаԥшь» аколлектив зыӡбахә ҳамоу ҳколлегацәа рстатиа ианаԥхьа, адырҩаҽныҵәҟьа иааизан арҭ ацәаҳәақәа зыҩуа снапы ианырҵеит, дара зегьы рыхьӡала аҭак ҟасҵарц. Сҩызцәа исыдырҵаз адҵа насыгӡеит усҟанҵәҟьа. Ԥхынгәы 14 азы иҭыҵуаз «Аԥсны ҟаԥшь» аномер иазырхиан «Ииашаҵәҟьаны аамҭа иаҳнарбап» ҳәа захьӡыз аҭактә шәҟәы. Аха… Уи агазеҭ ианымлеит.
Уажәшьҭа иаҳҳәар ҳалшоит ус зыҟалаз.
Апартиа Аԥснытәи обком усҟантәи амаӡаныҟәгаҩ Саид Радион-иԥа Ҭаркьыли сареи ҭелла ҳаицәажәеит. Ара иаазгоит уи ииҳәаз: «Ҳавтономтә республикаҿы амилаҭтә зҵаара абырсҟак ирхханы ианыҟоу, ажәларқәа наҟ-ааҟ ианеиҿагылоу, уи аҩыза астатиа агазеҭ ианылар, зегь раԥхьаӡагьы ажәларқәа реиҿажьразы аесктремистцәа рхы иадырхәоит. Убри аҟынтә сшәыҳәоит акьыԥхьра шәахымццакырц…». Иҳәатәы хаҳҵеит. Еиҭахгьы иахьынӡалшо аҭагылазаашьа ӷыӷҳамкырц ҳаӡбеит. Усҟан
акьыԥхь амбеит. Аха уажәшьҭа ҳгәы иаанагоит иаамҭоуп ҳәа. Иҟаз шыҟаҵәҟьаз аҭоурых иазаанхароуп. Ҵаҟа ианаҳҵоит усҟан «ҳколлегацәа» рахь изҩыз аҭак.
Аԥсныҟаԥшьаа ҳгәи ҳалаӷырӡи еилаҵәо аҟынӡа ҳназгаз, егьа исырԥшӡоит ҳәа уалагаргьы иузхымҩо, иузымҵәахуа ахҭыс ҟалеит. «Ҵыԥхтәи ашықәс аахыс иаҳамбац, иаҳмаҳац еиҳау иҟоуи?» ҳәа иҵаашагьы дҟалап. Аиашазгьы, уиижьҭеи ауми анаҟә анлеиуа еиԥш, ҵыхәаԥҵәарак рымаӡамкәа Қырҭтәыла ареспубликатә газеҭқәеи, арадиои, ателехәаԥшреи Аԥсны ианажәла… Уи зыхҟьо, амилаҭ, адгьыл, аҭоурых зҳәаз еиԥш иҟоу азҵаатәқәа обиективла рыхцәажәара зылшо ақырҭуа ҵарауаа аганахь инарыханы, уажәраанӡа ишаҳҳәахьаз еиԥш, ахынҩажәатәи ашықәсқәа рзы ҭоурыхдырҩык иаҳасабала зтеориа ԥыххааса иқәыҵаз Пауле Ингороҟва дышьҭызхыз аекстремистцәа рнапахьы иахьнеиз, хадара азыруа, ашкәакәа ыреиқәаҵәаны, аиқәаҵәа ыршкәакәаны иаадырԥшырц иахьаҿу ауп. Аҵыхәтәантәи амзақәа рыҩнуҵҟала Аԥсни аԥсуа жәлари рҭоурых иазкны урҭ еиларҟәаҟәахьоу зегьы хазы-хазы ҳарзааҭгылоит ҳәа ҳалагом, уи акәӡам хықәкыс иҳамоугьы.
Убас егьа иҟазаргьы, Қарҭынтә аҵәы иҳаларҵо уиаҟара агәхьаа ҳкымызт, араҟа Аԥсны иаборигенцәоу аԥсуааи аиҳараӡак аҵыхәтәантәи ашәышықәса аҩнуҵҟала арахь нхара иааз, Аԥсны аҩбатәи ԥсадгьылны изауз аурысцәа, аерманцәа, абырзенцәа убарҭ рхыԥхьаӡараҿы ақырҭцәагьы налаҵаны ииашаҵәҟьаны иинтернационалтәу ҭаацәаракны ҳацәгьеи ҳабзиеи еиланы ҳажәҩахырқәа еибаркны ҳаҟоуп ҳәа ҳаҟан. Аха абри абас шакәу азы агәыҩбара ҳауит «Аамҭа иаҳнарбап» ҳәа захьӡу, ҳазну ашықәс ԥхынгәы 11 азы агазеҭ «Сабҷоҭа Аԥхазеҭи» ианыз астатиа ҳанаԥхьа ашьҭахь. Уи ауп ҳара хыхь «Аԥсны иузымҵәахуа ахҭыс ҟалеит» ҳәа заҳҳәазгьы.
Астатиа рнапы аҵаҩуп аредакциа арҿиаратә коллектив рыбжеиҳараҩӡак.
Ажәлар рҿы ирҳәоит «аамҭа еиҭасуеит», «ауаҩгьы зны-зынла ижәҩа ҭҟьоит» ҳәа, аха арҭқәа зегьы ажәа арԥшӡаразы рхы иадырхәоит акәымзар, аԥсҭазаараҿы ҟалашьа амоума, жәа-шықәсала ҳаиҩызцәоуп ҳәа ҳазхәаԥшуаз ауаа ааиҭашәаны, аԥсшәа аҳәара рцәымӷханы, изыхҟьа-зынԥа ҳзымдырӡо рыхқәа шьҭацала иҳаҩсны ицо иалагоит ҳәа ҳгәы иаанагомызт. Мышқәак, мызқәак рнаҩсан акәымзи, урҭ рахьтә аӡәырҩы ааҳадгыланы «Қарҭынтәи иаауа роуп иаҳԥырхаго акәымзар, шәареи ҳареи жәытә-натә аахысгьы еимактәы ҳамамызт, уажәшьҭагьы иҳаураны иҟам» зҳәоз.
Зыӡбахә ҳамоу астатиаҿы «сабҷоҭаа» апартиа Аԥснытәи аобком иаҿагыланы иқәгылт, дара ртәала «иаҿаԥырҽырцгьы» рҽазыркит. Иарбан усбарҭазаалак еиԥш, уи аусураҿгьы агхақәа маиурц залшом, аха аус аҭыԥ ииашаны иқәаҳҵоит ҳәа ианаҿу мци-ҵабырги еидыргәагәаланы ацәа ԥаҳҽуеит ҳәа шәалагар ауама? Амц – иахьугалакгьы имцуп, абриазы ауп ашьапы кьаҿуп ҳәа зырҳәогьы. Ас заҳҳәо, агазеҭ аҭыжьра дара реиԥшҵәҟьа ҳаргьы ҳнапы злалаку ала, насгьы уи иацу ауадаҩрақәа, ахынҭа-ҩынҭарақәа, акәама-ҵамарақәа дара рколлектив аасҭа акырӡа еиҳаны аԥсныҟаԥшьаа излаҳамоу ала, агазеҭ аҭыжьра иаҵоу «амаӡақәа» ззымдыруа жьаны, «ҳара ҳаҟны ҳәатәыс ишәымоузеи» ҳәа агазеҭ зтәу апартиа Аԥснытәи аобком «аҿы ршәаҳарц» иахьаҿу, иҟарҵо аҽԥныҳәақәа ҵаҵӷәы шрымам атәы ҳазааҭгылоит ҵаҟа. Астатиаҿы ҳаԥхьоит абас:
«Зегьраԥхьаӡагьы иҳаҩсыз ашықәс инаркны практиканы ишьақәгылт заа дыррак ҟамҵаӡакәа, аусура мшы анынҵәалак ашьҭахь, абас еиԥш иҟоу аматериалқәа раашьҭра…»
Ииашуома арҭ ацәаҳәақәа ирҳәо? Мап. Ииашаӡам. Цқьа аилкааразы хазы-хазы иҳәоу ажәақәа ҳарзааҭгылап.
«Сабҷоҭаа» изырҭаххеи «иҳаҩсыз ашықәс инаркны практиканы ишьақәгылт…» ҳәа аԥхьаҩцәа ржьара? Ари аҩыза апрактика агазеҭ аҭыҵра иалагаз аахыс иҟоуп. Ҩажәижәаба шықәса рнаҩсангьы ус иҟан… жәашықәса рнаҩсангьы ус иҟан… ҵыԥхгьы, сынтәагьы ус иҟоуп. Нас изырҭаххеи абри аҩыза амц? Изырҭаххаз, ҵыԥхтәи ашықәс аахыс ауп аиҳараӡак ҳреспубликаҿы амилаҭқәа реизыҟазаашьаҿы аҭагылазаашьа аныхьамҭахаз. Ус анакәха, ҵыԥх аахыс абас ҳзыруеит ҳәа ирҳәо иаанаго, дара «Сабҷоҭа Аԥхазеҭиаа» алкааны анапхгара рықәыӷәӷәоит ҳәа ауп. Ус иҟаӡам, ус ҟалашьа амаӡам. Апартиа Аԥснытәи аобком аҟнытә аофициалтә материал ахьааиуа «Советская Абхазия» аредакциаҿы ауп. Уахьынтәи ауп «Аԥсны ҟаԥшьгьы» «Сабҷоҭа Аԥхазеҭигьы» иахьрауа.
Ажәакала, ақырҭуа газеҭ аҿтәи «ҳколлегацәа» ари азҵаара шцәырыргазгьы, ишырҳәазгьы ииашаӡам. Ишыҟаҵәҟьоу уҳәозар, раԥхьаҩцәа ржьеит. Аха избан? Иамои ҵакыс? Арҭ азҵаарақәа рҭак аҵыхәахь, аихшьаларахь ҳаннеиуа ишәаҳҳәоит.
«Агазеҭ «Сабҷоҭа Аԥхазеҭи» иҟанаҵаз аполитикатә гха ӷәӷәазы» ҳәа захьӡу апартиа Аԥснытәи аобком аофициалтә материал ԥхынгәы 8 азы агазеҭ изанырымҵаз еиуеиԥшым амзызқәа ирылацәажәо атипографиа аҟынӡа инеит. Иалацәажәеит, уаҟа рҭагылазаашьа даара ишҽеим. Аха мшәан, атипографиа аҭагылазаашьа ахьыманшәалам дара рҿы мацара аума? Дара рҳәашьала, ус ауп аԥхьаҩ гәаанагарас иауа. Иҟоу шыҟаҵәҟьоу иуҳәозар, ах-газеҭк рахьынтә зегь реиҳа атипографиа аганахьала аҭагылзаашьа ахьыбааԥсу аԥсуа цех аҿы ауп. Араҟа иахәҭаны иҳаԥхьаӡом уаҟа иҟоу агха-ԥхақәа акакала зегьы рзааҭгылара. Аполиграфиатә база аԥсыҽра иҵарны ауп ишықәгыло. Аха уи иахҟьаны, мзызс иҟаҵаны ианбыкәыз аофициалтә материал ҭмыжькәан ианаанҳажьхьаз? Ҳара «аԥсныҟаԥшьаа» ҳакәым дара
«сабҷоҭаагьы» Нас изырҭаххеи, рхы алкааны, рцех зегьы реиҳа ахылаԥшра агушәа заадырԥшуа апартиа аобласттә комитет аганахьалагьы, аполиграфиатә еидҵара анапхгара рганахьалагьы? Аԥхьаҩ абри аҭагылазаашьа шыҟаҵәҟьоу ахьизымыдруа рхы иархәаны, аԥсуа напхгаҩцәа ақырҭцәа рмилаҭтә газеҭ аҭыжьра иаԥырхагоушәа ирызнаргарц акәымзар?
Ажәакала, абраҟагьы аиаша иацәыхарахеит.
Даҽакгьы. Астатиаҿы «сабҷоҭаа» ирыҩуеит, аофициалтә материал анроуз 22 сааҭи 55 минуҭи рзы акәушәа. Аха мшәан, «Аԥсны ҟаԥшьи», «Советская Абхазия» ахәылбыҽха асааҭ 20 рзы иҳаухьан… «Сабҷоҭа Аԥхазеҭи» аҿы акәзар, усҟан рышәқәа ыҵарҟаца иаркын, аӡәгьы дыҟамызт. Дара изларҳәо ала, агазеҭ иалгахьан, аха мшәан асааҭ 22.00 аҟынӡа ателетаип аус ауеит, аредакциа амаӡаныҟәгарҭаҿы аӡә дҷаԥшьозар ауп… Ус ауп ишаԥу ҳредакциақәа зегь рҿы. Аха амаӡаныҟәгарҭаҿгьы аӡәгьы дыҟамызт. Нас агәаанагара злаҟамлари, аофициалтә материал анырымҵарц азы заа иааибыҳәаны иқәҵит ҳәа. Ус анакәха, араҟагьы ирҳәо иашам. Имыцхәцәаӡами аобласттә газеҭ аусзуҩцәа рзы абриаҟара аиашамрақәа?
Абарҭқәа зегьы рнаҩсан «уаанӡа апартиа аобласттә комитет аҟнытә материалк аараны ишыҟаз, уи аҽныҵәҟьа имцар шамуаз азы дырраҭарак ыҟамызт» ҳәа џьара ԥхашьарак рхы-рҿы инықәымлаӡакәа рҿиаратә коллективк иаҵанакуа рыбжеиҳараҩык ианырыҩуа, «изҿуи, рхы абахои абарҭ ауаа» ҳәа азҵаара ықәмгыларц залшом. Ас ҳзырҳәаз аҵыхәтәаны иацырҵаз ажәақәа роуп: «Еиҳаны игылоу аорганизациақәа абарҭ азҵаарақәа ирызкны ақәҵарақәа рыдкылара мацара рҽалагӡаны, апрактикатә цхыраара ҟарымҵо иҟалар, иҳарҵабыргыр ҳалшоит, аринахысгьы абас шыҟаҳҵо». Агазеҭ «Сабҷоҭа Аԥхазеҭи» – апартиа Аԥснытәи аобкоми, Аԥснытәи АССР Иреиҳаӡоу Асовети, Аминистрцәа Рсовети ироргануп. Урҭ роуп уи агазеҭ ҭзыжьуа. Хыхь агазеҭ аусзуҩцәа зқәымақаруагьы дара роуп. Арҭ рпозициа – апартиа апозициа хараӡа иацәыхароуп, амала, даара иазааигәоуп ашьапылампыл асыҩцәа рпозициа. Уами иахьырҳәо «ахыхьчаразы ажәыларахь инеитәуп» ҳәа.
«Ҳколлегацәа» рахь ҳхы нарханы ҳразҵаар ҳҭахуп: апартиа аобласттә комитети, Аԥснытәи АССР Иреиҳаӡоу Асовет Апрезидиуми, Аминистрцәа Рсовети рықәҵара «Агазеҭ «Сабҷоҭа Аԥхазеҭи» иҟанаҵаз аполитикатә гха ӷәӷәа азы» агазеҭ ианырымҵеит, 22 сааҭи 55 минуҭи рзы иаҳзааргеит ҳәа ҽыҵгас иҟаҵаны, хыхь ишазгәаҳҭаз еиԥш заа, ахәылбыҽха аредакциаҿы аматериал шааихьазгьы. Абри иҟарҵаз аҿарԥа ҵаҵӷәы шамам еилыкка иунарбоит, уи аԥхьа – ԥхынгәы 7 азы Аԥснытәи аҳәынҭқарратә университет адкыларатә ԥышәарақәа рымҩаԥгаразы алаҳәара анҵара азҵаатәы аредакциа аусзуҩцәа рҿаԥхьа ианықәгыла, рстатиаҿы изларҳәо ала, аредакциатә коллегиа еизеит ҵхыбжьон 00 сааҭи 55 минуҭи рзы, иагьырыӡбеит Аԥснытәи ауниверситет алаҳәара инадкыланы, Қарҭтәи аҳәынҭқарратә университет иҟам-иным Аҟәатәи афилиал алаҳәарагьы наганы ианырҵарацы. Ари афакт ииашамкәа ишыҟарҵаз атәы акәӡам араҟа иаҳҳәарц иаҳҭаху – ирҳәои ируеи ахьеиқәмшәо, иахьеивҟьо, иаахтны иуҳәозар, амц ахьырҳәо ауп. Нас мыцҳәараӡами иаанаго: Қарҭтәи ауниверситет Аҟәатәи афилиал алаҳәара анҵаразы ҵхыбжьон 00 сааҭи 55 минуҭи рзы еизаны ирыӡбеит, иагьанырҵеит. «Агазеҭ «Сабҷоҭа Аԥхазеҭи» иҟанаҵаз аполитикатә гха ӷәӷәа азы» аофициалтә материал аамҭа иахыԥаны 22 сааҭи 55 минуҭи рзы иҳаут ҳәа имшәа-имырҳа, иԥхамшьаӡакәа ҽыҵгас иҟаҵаны, ианырымҵаӡеит.
Абарҭ аҩ-фактк еиҭа ишьақәдырӷәӷәоит, ируеи ирҳәои агеи ашьхеи шрыбжьоу.
Абри аҩыза ҟазҵо аобласттә партиатә газеҭ ажурналистцәа ҳәа ахьӡ зху роуп.
Шәара ибзианы ижәдыруеит Иване Џьавахишвили ихьӡ зхыу Қарҭтәи аҳәынҭқарратә университет Аҟәатәи афилиал шыҟамыз, иахьагьы ишыҟам, ҳаԥхьаҟагьы ишзыҟамло. Уи ус шакәу СССР Иреиҳаӡоу Асовет иаанашьҭыз адепутатцәа ркомиссиагьы ишьақәнарӷәӷәеит. Аха шәара, апартиатә журналистцәа ҳәа зхы зыԥхьаӡо, уи агәхьаа шәкырц шәгәы иҭаӡам, иара убриалагьы ҳавтономтә республикаҿы амилаҭтә еизыҟазаашьа шәыруадаҩуеит, аԥсуааи ақырҭцәеи наҟ-ааҟ еиҿажьуа. Амала, ижәдыруазааит, иахьатәи аамҭа уадаҩ аан ажурналистцәа аҭакԥхықәра ду шҳаду, зегьы аӡәаӡәала ҳхы шымҩаԥааго азы аҭак ҟаҳҵароуп. Убарҭ рыҩнуҵҟа аӡы ырхәашьны аԥсыӡ зкуагьы дцәыргахароуп.
«Аамҭа иаҳнарбап» ҳәа зыхьӡу шәстатиаҿы ишәҩуеит абас: «Ҳамшәа-ҳмырҳа атәыла зегьы аҟны иҳарҵабыргыр ҳалшоит «Сабҷоҭа Аԥхазеҭи» шыҟаз, иахьагьы ишыҟоу, ҳаԥхьаҟагьы наунагӡа ишыҟало аинтернационализми, ажәларқәа реиҩызареи, риешьареи, ахәҭакахьала, ақырҭцәеи аԥсацәеи риешьара аринахысгьы арыӷәӷәаразы активлаҵәҟьа апропаганда шазаауазы…»
Дарбанзаалакгьы ауаҩы ихә зларшьо ииҳәо ала акәӡам, ииуалоуп. Абри иаҵанакуеит апартиатә журналистцәагьы. Ҿырԥштәыс шәаагап шәара. Ажәала ишәҳәо хыхь ианаҳҵеит. Иҟашәҵо, ижәуа – зынӡа даҽакуп. Нас дызусҭада шәара шәакәмзар, «аус дуқәа ҳҿаԥхьа иқәгылоу рынагӡараҿы шәҳадгылароуп» ҳәа шәыжәлар рахь ааԥхьара ҟазҵо? Ҳшәазҵаар ҳҭахуп: «изышәҭаххеи Қарҭтәи ауниверситет афилиал Аҟәа аартра? Аԥсуааи ақырҭцәеи, шәара ишыжәҩуа еиԥш «риешьаратә еиҩызара арӷәӷәара» акәу изызку, наҟ-ааҟ реиҿажьра акәу? Насгьы иарбан «ус дуқәоу» шәара хазы ауаа здышәыԥхьало? «Аԥхьатәи аҭыԥ даҽа редакциак иагар аауам» ҳәа ижәҩуа иаанагои? Шәшинтернационалистцәоу аарԥшра акәзар – хыхь иазгәаҳҭахьеит, еиҭа инаҵшьны ауп ишаҳҳәо – шәгәы иҭоуи, шәхы иҭоуи, шәызҿуи еинаалашьа рымам. Ажәакала, шәзакә «интернационалистцәоу» шәстатиаҿы шәнапала ижәҩит.
Аинтернационализм абриаҟара ахшыҩзышьҭра аҭаны, шәгазеҭ уи рахәц ҟаԥшьыла иагәылсуашәа ишьақәшәырӷәӷәо ҳазааҭгыланы, уи ҳара ишеилаҳкаауа, ҳара ҳхалагь ҳакәым, асовет уаа зегьы ишеилыркаауазы ҩбаҟа ажәа ҳҳәар ҳҭахуп. Уиазы аҭоурыхтә екскурсгьы ҟаҳҵароуп.
Аԥсуа жәлар рԥсҭазаараҿы итрагедианы иҟалаз амҳаџьырранӡа аҭоурыхтә документқәа излашьақәдырӷәӷәо ала, уарла-шәарла, ма ахәҳахәҭра, ма даҽа-наптәрак знапы алакыз, аусуразы арахь иаауа шьоукы-шьоук ракәымзар, Аԥсны етникала иакыз жәларык нхон. Уи ус шакәу 1640 шықәсазы ара имҩасыз аҭырқә ҵарауаҩ-аныҟәаҩ Евлиа Челеби ишәҟәаҿы иккаӡа иаарԥшуп. Уи Егры инаркны Никопсианӡа иибаз аԥсуаа рабшьҭрақәа рымацара роуп. Абра инарыцаҳҵар ажәытәӡатәи Римтәи, Византиатәи, Џьамтәылатәи, Арабтәылатәи аҵарауаа ранҵамҭақәа, избарц зҭаху дарбанзаалак еилыкка ауп иҿаԥхьа ишаацәырҵуа – жәытә-натә аахыс Аԥсны аборигенцәас иамоу аԥсуаа шракәу. Нас, «ҳҩызцәа», ақырҭуа «коллегацәа», Қарҭынтәи «ҳҵарауаауп» ҳәа зхы зшьо шьоукы иахьеи-уахеи Аԥсны аборигенцәас аԥсуаа реиԥш ақырҭцәагьы амоуп (адунеи аҭоурых аҿы иарбанзаалакгьы дгьылҿаҵак иадамхаргьы ҩ-милаҭк рхаҭарнакцәа аборигенцәас иахьамоу анузымԥшаауа) зҳәо, уимоу даҽа-шьоукых, ажәытәӡа ари қырҭуа дгьылын, «аԥхази» ҳәа изышьҭаз абшьҭрагьы қырҭуа абшьҭран, аԥсуаа арахь ажәибжьтәи ашәышықәсазы ауп ианааз ҳәа, еиҭаҳҳәахуеит, ҭоурых фактк рымаӡамкәа иқәгылоу «шәаанҿас, ишәҳәо ииашам, ишыҟаҵәҟьоу абас ауп» ҳәа шәгазеҭ аҿы шәзықәымгылои? Арахь «маҷӡак иадамхаргьы патуқәмҵарала даҽа-милаҭк аӡбахә зҳәо ихәҷы-идуу шәҟәык, изаҟаразаалак публикациак ҳгазеҭ иамкьыԥхьыц, иаҳараӡакгьы иҳашьцәоу
аԥсуаа рзы» ҳәа шәхы шәырҽхәарцгьы шәҽазышәкуеит. Иахьатәи иуадаҩу аҭоурых аамҭазтәи аҭагылазаашьа аан, аҿымҭрагьы акы аанагоит. Уажәазы уи иаанаго – Қарҭынтәи Аԥсни аԥсуааи рзы ирҳәо гәык-ԥсыкала шәадгылоит ҳәа ауп.
Анаҩсан шәара абас шәыҩуеит: «Аԥсны иҟалаз аҭагылазаашьа зыхҟьаз амзызқәа ҳредакциа обиективла иазнеиуеит» ҳәа.
Азин ҳашәҭ, абраҟагьы шәышиашам азы аҭоурыхтә фактқәа раагара. Аԥсны иахьа иҟоу аҭагылазаашьа аиҳараӡак изыруадаҩуа «аԥсуаа шәаасҭа ақырҭцәа араҟа ҩынтә инарыцны рыла ҳаиҳауп» ҳәа ҳәаны убриала мацара азҵаарақәа зегьы, убарҭ рхыԥхьаӡараҿы акадр рзҵаарагьы ӡбалатәуп ҳәа шәара шәмилаҭ рхаҭарнакцәак ахьықәгыло ауп.
Шәара апартиатә публицистцәа шәакәӡами, (шәҳәашьала «обиективла» азҵаатәқәа зегьы раарԥшра шәазнеиуазар) убри аҩыза аҭагылазаашьа ҟазҵаз атәы иаахтны изҳәаша? Уи шәара ишәылшәыршарц ахьышәҭахым азы, ҳара иаҳҳәоит абраҟа, амала, иҭацәу ажәақәа рыла акәымкәа, ҭоурыхтә фактла ирҵабыргны.
Хыхь ишазгәаҳҭахьоу еиԥш, аҵыхәтәантәи амҳаџьырра ҟалаанӡа Аԥсны инхоз аиҳараӡак аԥсуаа ракәын. Нас уи нахыс егьырҭ амилаҭқәа рхаҭарнакцәа, убарҭ рхыԥхьаӡараҿы ақырҭцәагьы налаҵаны арахь раара шԥаҟалеи? Аҵыхәтәантәи амҳаџьырра ашьҭахь жәохә шықәса ааҵуаны, 1894 шықәса жьырныҳәа 20 азы Қәҭешь агубернатор иҿы «Аҟәа ақыҭанхамҩатә уаажәларра агәыԥ аиҿкааразы» ҳәа Г. А. Рыбински иҟаиҵаз иажәахә аҿы иҳәоит, амҳаџьырра иацәынхаз «аԥсуаа 65 нызқьҩык шыҟоу, жәохә шықәса рыҩнуҵҟала Гыртәылантәи иааз агырцәа рхыԥхьаӡара 1.472-ҩык рҟынӡа ишынаӡаз. Уи ашьҭахь хышықәса рыла ауааԥсыра 1897 шықәсазтәи Урыстәылазегьтәи ашәҟәранҵараан, ақырҭцәа рхыԥхьаӡара наӡеит 25 нызқьҩык рҟынӡа. Уинахыс хықәкы
хадас иҟаз Аԥсны иҭацәыз адгьылқәа, иқьаԥҭахаз аԥсуаа рынхарҭақәа раанкылара акәын. Абри аус амҽхак ҭбаахаӡеит 1918 шықәса инаркны 1921 шықәсазынӡа, ақырҭуа меншевикцәа араҟа ианахаԥаз. Убас шакәзгьы, 1926 шықәсазы иҭыҵыз раԥхьатәи Асовет Енциклопедиа Ду ишану ала, усҟан ара инхоз ауааԥсыра зегь рахьтә аԥсуаа иааныркылон 50%, ақырҭцәа – 28%. Абарҭ зегьы наҳәы-ааҳәит 1936 шықәсазы Нестор Лакоба Қарҭ ахәшә иҭаны данҭадырха, 1937-тәи ашықәс хлымӡаах аан инеиԥынкыланы аԥсуаа рҿахәы зҳәартә иҟаз рҵеицәа, аинтеллигенциа рхаҭарнакцәа анындырҵәа, атрест «Переселенстрои» еиҿкааны, Аџьынџьтәылатә еибашьра ашықәс хьамҭақәа рзыҵәҟьа миллион мааҭла аҳәынҭқарра амал ақәрӡны, массала ақырҭцәа арахь иааганы рнырхара, аԥсуа алфавит ԥсахны ақырҭуа алфавит ахь аиагара, аԥсуа школқәа аркны ақырҭуа школқәа раартра, жәытә-натә аахыс аԥсуа топонимикатә хьыӡ ҭыԥқәа инеиԥынкыланы иԥсахны, ақырҭуа хьыӡқәа рыҭара уҳәа рышьҭахь. Аԥсуаа рзы ашәы зхаԥаз урҭ ашықәс хьамҭақәа рзоуп (иахьа адемократиеи алабҿабареи, иҟоу-иану зегьы мӡаӡакәа ианырҳәоу аамҭазы уигь зааӡари) иара шәгазеҭ «Сабҷоҭа Аԥхазеҭи» аҭыҵра ианалагазгьы. Ишәгәалаҳаршәап арыцхәгьы – 1937 шықәсазы.
Нас амзызқәа зыхҟьаз зегьы «обиективла» шәрызнеиуазар, шәаԥхьаҩцәа иаахтны израшәымҳәои иҟаз шыҟаҵәҟьаз, ақырҭцәа рхыԥхьаӡара аԥсуаа раасҭа ҩынтә рыла инарыцны иахьазҳаз мзызс иаҵоу? Убриала ауми шәара, «шәинтернационализмгьы», «шәобиективрагьы» злааԥшуа… Абарҭқәа рышьҭахь «ҳажәларқәа рыбжьара ацәымӷреи агәреибамгареи рыжәла зҟьо мцла еибарку астатиақәа аргументла рҭак ҟаҳҵоит» ҳәа шәҳәахуеит. Аԥсуа жәлар ирхыргаз атрагедиа, изҭагылоу ауадаҩрақәа ҽмырба ҟаҵаны, шәыблақәа хҩаны шәраҩсуеит. Нас уи ашьҭахь зҭак ҟашәҵо арбану?
Апартиатә газеҭ аҿы «ақырҭуа жәлари аԥсуа жәлари рыбжьара шәышықәсала зыҽзырӷәӷәахьоу абзиабара атрадициақәа» ҳәа шәгәы аҭасра аҵакы аманы ианыҟалоу, зыдгьыл шәықәгылоу аԥсуа жәлар ирхыргахьоуи изҭагылоуи гәыла-ԥсыла еилкааны ииашаҵәҟьаны обиективла шәгазеҭ ианшәырԥшуа шәаналагалак ашьҭахь ауп.
Шәара ҳхы нашәықәкны абасгьы ацаҳҵарц ҳҭахуп:
КПСС XIX Зегьеидгылоутәи аконференциа абзоурала ҳсовет ԥсҭазаара еиҳа-еиҳа иалаҵәо аргамареи адемократиареи ажәлар маҷқәа равтономиақәа рымхреи, рыдгьыл рыцәгареи, рҭоурых инарҳәы-аарҳәны алацәажәареи ракәӡам иаанаго, уи иаанаго – амилаҭ дугьы, амилаҭ хәыҷгьы зинла ишеиҟароу азы Ленинтә милаҭтә политика ииашаҵәҟьаны аиааира аргароуп. Убасҟан ауп ианаԥыххо, ҳсовет система аазырҳәыз, ишыҟаҵәҟьоу иаҳҳәозар, ацәа ԥызҽуа акомандаҟаҵаратә-ақәмчратә политика. Убасҟан ауп ажәала аҳәара акәымкәа, ииашаҵәҟьаны аинтернационализм аиааира анаго.
Ҳарҭ, Аԥсны аоборигенцәа аԥсуаа, уажәы шьоукы-шьоук ишыҟарҵало еиԥш, арахь иааз егьырҭ амилаҭқәа рхаҭарнакцәа «шәықәҵроуп», мамзаргьы «ҩыџьа иреиҳаны ахшара шәоур ҟалом», «шәышколқәа арктәуп», «ҳбызшәала аҵара шәҵароуп» ҳәа ҳақәгылаӡом. Ҳара иаҳҳәо, иахьа Аԥсны аҩбатәи ԥсадгьылны изауз иарбан милаҭзаалакгьы изҵазкуа, убарҭ рхыԥхьаӡараҿы ақырҭцәагьы налаҵаны, рбызшәа, ркультура ҿиалароуп, амала, акы алкааны – егьи ҳагәыҵасуа акәмкәа, зегьы неибеиԥшны. Абри ауп рахәыц ҟаԥшьны иагәлсуа, шәара «иантиқырҭуатәуп» ҳәа шәызҿагылаз, Лыхнытәи ааԥхьараҿы зҭыӡшәа ҳәоу астатусгьы. Игәашәҭозар, ҳара Аԥснытәи аҳәынҭқарратә универстет милаҭла еиҟәышәыҭхарц (ауниверситет ахалагьы акәым) шәшаҿу атәы ҳалацәажәаӡом. Избанзар, ҳтәылаҿы зегьы иреиҳау амчра – СССР Иреиҳаӡоу Асовет иаанашьҭыз акомиссиа
иалаз иаахтны ирҳәеит: «Қарҭтәи афилиал аԥҵаразы Қырҭтәылатәи ССР Аминистрцәа Рсовет ажәадҵа иахәаԥшзар ауеит аамҭалатәи усмҩаԥгатә мацараны. Иахьазы ари аусмҩаԥгатә амч ацәыӡит, еиланагоит аҵаратә процесс, амилаҭбжьаратә еизыҟазаашьақәа рырӷәӷәара иацхраауам. Убри инеиҳангьы абас еиԥш иҟоу азҵаатәқәа ҵыхәаԥҵәала рыӡбара зылшо иҟоу аԥҟарала уи зкомпетенциа иаҵанакуа СССР Аминистрцәа Рсовет ауп».
Даара еилкааны иҳәоуп, уи ҳагьықәныҟәароуп.
«Иаарту ашәҟәы» ахыркәшарахьы ҳаннеи, хыс иасҭари ҳәа азҵаара сызцәырҵит. Аҵыхәтәаны сазааҭгылеит шәара шәыстатиа иашәҭаз ахы «Аамҭа иаҳнарбап», амала, ажәазаҵәык ацысҵоит: «Ииашаҵәҟьаны аамҭа иаҳнарбап..».
Шықәсыбжак анаҩсан иҩыз ауп хыхь иааҳгаз. Уиижьҭеи ҳазҭагылахьоу атрагедиатәы ара салалом. Мацара исҳәарц исҭаху, абас амилаҭтә еизыҟазаашьа анҵару, акьыԥхь знапы алаку рҭакԥхықәра шдуу атәы ауп.
Уиижьҭеи абриаҟара аамҭа шцахьоугьы, уажәгьы исзеилкаауам «сабҷоҭаа» усҟан рхы убас изымҩаԥыргоз… Иуҭахы-иуҭахым рхымҩаԥгашьа иуанаҳәо: ҳажәларқәа реиҿажьра арцыхцыхра акәын.
Хыхь иаҳҳәеит, Аԥснытәи афилармониа аԥхынтә театр аҿы итәаз иҟарҵаз аҳәарала арахь ишаашьҭыз СССР Иреиҳаӡоу Асовет акомиссиа. Ҵаҟа иаагоит уи акомиссиа иаднакылаз ақәҵара аҟнытә цәаҳәақәак. (Уи ануп ԥхынгәы 12 рзы иҭыҵыз агазеҭ «Аԥсны ҟаԥшь»).
«1989 шықәса ԥхынгәы 3 инаркны 10 азынӡа Аԥснытәи АССР аҟны аус ауан СССР Иреиҳаӡоу Асовет акомиссиа, СССР жәлар рдепутатцәа абас еиԥш реилазаара аманы: Монго М.И. (ахантәаҩы), Батынскаиа Л.И., Иванов В.В.,
Перелыгина Л.Ф., иара убасгьы СССР жәлар рҵаразы Аҳәынҭқарратә комитет ахантәаҩы актәи ихаҭыԥуаҩ, СССР аминистр Перегудков Ф.И.
Акомиссиа иҭнаҵааит А.М. Горки ихьӡ зху Аԥснытәи аҳәынҭқарратә университет аҟны иҟалаз аҭагылазаашьа. Убри шьаҭас иҟаҵаны иазгәанаҭоит: иҳаҩсыз аҵара шықәс иманшәаланы ахыркәшара аиҿкаара инамаданы Қарҭтәи аҳәынҭқарратә университет Аҟәатәи афилиал аԥҵаразы Қырҭтәылатәи ССР Аминистрцәа Рсовет ажәадҵа иахәаԥшызар ауеит аамҭалатә усмҩаԥгатә мацараны. Иахьазы ари аусмҩаԥгатә амч ацәыӡит, еиланагоит аҵаратә процесс, амилаҭбжьаратә еизыҟазаашьақәа рырӷәӷәара иацхраауам. Убри инеиҳангьы абас еиԥш иҟоу азҵаатәқәа ҵыхәаԥҵәала рыӡбаразы иҟоу аԥҟарала уи зкомпетенциа иаҵанакуа СССР Аминистрцәа Рсовет ауп. Акомиссиа иааннакыло апозициазы официалла адырра рнаҭеит Қырҭтәылатәи ССР анапхгаҩцәа».
Абас завтономтә республика анапхгара аԥсуааи ақырҭцәеи иуадаҩхаз реизыҟазаашьа иахьакәым икылнамгарц агәҽанызаара ӷәӷәа аныҟарҵоз аамҭазы, СССР Иреиҳаӡоу Асовет акомиссиа аҭагылазаашьа обиективла иазнеины, иҭҵааны, иҟоу – шыҟоу абас ауп, иҟаҵатәу – шыҟаҵатәугьы абас ауп ҳәа зегьы рҭыԥқәа рҿы ианынанаргыла аамҭаз, зхы аҭыԥ иқәу ауаҩы иҟаимҵашаз, импыҵымҟьашаз, иаахтны иаҳҳәозар, ихлымӡаахыз априказ ҭыҵит Қарҭ. Ҳара ҳазҿу иахьа уажәраанӡагьы аԥсуаагьы ақырҭцәагьы (џьара аӡәык-ҩыџьак ракәымзар) ирзымдыруа, 1989 шықәса ԥхынгәы 14 азы, Қырҭтәылатәи ССР жәлар рҵара Аҳәынҭқарратә комитет ахантәаҩы Г. Енукиӡе инапы зҵаҩны иҭыҵыз априказ №422-а ауп.
«Қарҭтәи аҳәынҭқарратә университет Аҟәатәи афилиал аԥҵаразы Қырҭтәылатәи ССР Аминистцәа Рсовет ажәадҵа иахәаԥшзар ауеит аамҭалатәи усмҩаԥгатә мацараны. Иахьазы ари аусмҩаԥгатә амч ацәыӡит, еиланагоит
аҵаратә процесс, амилаҭбжьаратә еизыҟазаашьақәа рырӷәӷәара иацхраауам. Убри инеиҳангьы абас еиԥш иҟоу азҵаатәқәа ҵыхәаԥҵәарала рыӡбаразы иҟоу аԥҟарала уи зкомпетенциа иаҵанакуа СССР Аминистрцәа Рсовет ауп» ҳәа СССР Иреиҳаӡоу Асовет акомиссиа ақәҵараҿы иҳәаз еилаганы, агәхьаа мкӡакәа, аганахь иршәны, уи априказ аҿы ишьақәырӷәӷәоуп Қарҭтәи аҳәынҭқарратә университет Аҟәатәи афилиал аԥҵара, пункт-пунктлагьы иарбоуп уиазы иҟаҵатәу, иазгәаҭоуп афилиал аструктура зеиԥшрахо, финансла ишеиқәыршәахо, аконтингент шаҟаҩ аднакылоугьы.
Еиҭаҳҳәоит, ари априказ ҭыжьын ԥхынгәы 14 азы.
Ԥхынгәы 14 ахәылбыҽха ауп аԥсуаа Аҟәатәи актәи абжьаратә ақырҭуа школ ианакәшаз…
Сара, ари аҩбатәи астатиагьы хсыркәшар сҭахуп актәи астатиа злахсыркәшаз азҵаарала:
Нас изхарада Аԥсны иҟалаз атрагедиа?
Нхыҵ-Кавказ инхо ажәларқәеи аԥсуа жәлари рхаҭарнакцәа иеицазгәарҭон азежәтәи ашәышықәсазы иҟалаз атрагедиа – аԥсуааи, аедыгьцәеи, Нхыҵ-Кавказ инхо егьырҭ ажәларқәеи рыԥсадгьыл ааныжьны аҳәаанырцәҟа имцар ада ԥсыхәа амамкәа иҭазыргылаз ахҭыс иадҳәалоу – Амҳаџьыраа рымш. Амҳаџьыраа рымш азгәаҭара напы аркын Нальчик имҩаԥысыз аедыгь жәлари аԥсуа жәлари рхаҭарнакцәа злахәыз Адунеизегьтәи аконгресс ала. Уи аконгресс ахь иааит иара убас Америка, Голландиа, Франциа, Германиа, Ҭырқәтәыла, Иорданиа уҳәа аҳәаанырцәан инхо аԥсуааи аедыгьцәеи рхаҭарнакцәагьы.
…Аҵыхәтәантәи ашықәсқәа рзы ҳтәылаҿы имҩаԥысуа аиҭакрақәа рыбзоурала аҭоурых аҿы иҟаз шыҟаҵәҟьаз иаахтны иалацәажәо иалагеит. Иаахтны ирҳәо иалагеит азежәтәи ашәышықәсазы, ахәҭакахьала 1817 шықәса инаркны 1864 шықәса лаҵара 21 азынӡа аурыс ҳәынҭқар Кавказтәи ажәларқәа дырҿагыланы имҩаԥигоз иколониатә еибашьра закәыз. Нас иколониатәуп ҳәа акәымзар, уаҳа аӡбахә шԥаҳәатәу, зҭоурых ашәышықәсақәеи азқьышықәсақәеи иргәылсны иаауа Кавказтәи ажәларқәа, аиҳараӡакгьы аԥсуааи адыгьцәеи рыԥсадгьыл аанырмыжьыр ада ԥсыхәа амамкәа иҭазыргылаз аполитика. Ипрогрессиву адунеи ауаатәыҩса зегьы ажәлар рнырҵәара, милаҭк раҳасабала рыԥсадгьыл аҟны рықәхра иадҳәалоу аибашьра ишашьҭоу агеноцид ҳәа ауп. Игеноцидын аԥсуаа рзы,
аедыгьқәа рзы, Нхыҵ-Кавказ инхо егьырҭ ажәларқәа рзы аурыс ҳәынҭқар имҩаԥигоз иколониатә еибашьра – Кавказтәи аибашьра.
Ҳарҭ изныкымкәа-иҩынтәымкәа инаҵшьны иазгәаҳҭахьеит – аурыс ҳәынҭқар Кавказ ажәларқәа дырҿагыланы имҩаԥигоз иколониатә еибашьра XIX ашәышықәсазы акәӡам ахы анакыз ҳәа, уи ахы акит ажәибжьтәи ажәаатәи ашәышықәсқәа рзы, еиуеиԥшым аҿарԥақәа ҟаҵаны Кавказ шьҭысхуеит, снапаҿы иаазгоит ҳәа иҿанааиха нахыс. Раԥхьа даазыдгылоз аԥсуааи адыгьқәеи имшәа-имырҳа иҿагыланы ишиабашьуазгьы, аӡхыҵреиԥш илеиз, зхыԥхьаӡара шәынтә рыла, зқьынтә рыла еиҳаз рзаанкылозма. Нас ишԥарурыз, рыԥсадгьыл ааныжьны иқәҵны ицон. Убас иқәҵны ицаз абшьҭрақәа иреиуоуп, зҭоурых макьана иҭҵааны иҳамам, Тамантәи адгьылбжьаха аҟынӡа зымҽхакны амшын агаҿа аанызкылоз абарҭ аԥсуа абшьҭрақәа: қәҭасаа, аҭмаа, шәагылаа, бырзықаа, џьамбаа, камышьаа, меқлысаа, чымақәраа, лакәыршьаа уҳәа егьырҭгьы. Иара убасҵәҟьа ауп зыԥсадгьыл ааныжьны имцар ада ԥсыхәа змауз аедыгь жәлар рабшьҭрақәа рхыԥхьаӡара шырацәоугьы.
Лаҵара 21 азы Аԥсни Нхыҵ-Кавкази еицазгәарҭеит амҳаџьыраа ргәалашәара Амш. Аха уи аахысгьы амҳаџьыраа ргәалашәара иазку аизарақәа мҩаԥысуеит еиуеиԥшым Нхыҵ-Кавказтәи ажәларқәа рҿы, ақалақьқәа рҿы.
Аԥсуааи аедыгьааи рхаҭарнакцәа изларыӡбыз ала, Амҳаџьыраа рымш хазы иналкааны еицазгәарҭеит жәацы Гәбаадәы («Красная поляна» ҳәа уажәы изышьҭоу), ажәытәан Аԥсны иакәакьыз, аԥсуа жәлар рхылҵшьҭрақәа инарылкааны зыӡбахә рҳәоз Ахҷыԥсаа рыԥсадгьыл аҿы.
Гәбаа адәы еизаны Амҳаџьыраа рымш азгәарҭарц зыӡбаз аедыгьқәа, ачерқесцәа, аҟабардақәа, шаԥсыӷаа, аԥсуаа еиқәшәеит Адлер аҳаиртә баӷәазаҿы.
Ҩбаҟа ажәа рыла акәзаргьы иара Адлергьы иазааҭгылатәуп, Гәбаа адәы изладу ала, Ахҷыԥсааи дареи злеигәылацәаз ала, наҟ-ааҟ еизааигәаӡаны излеимадаз ала.
Адлер ажәытәан аԥсуаа Арҭлар ҳәа акәын ишашьҭаз. Машәыршақә акәӡам уи аҩыза ахьӡ заиузгьы. Уаҟа инхоз аԥсуаа рабшьҭра Арҭаа ракәын. Аԥсуа абшьҭрақәа рҭоурых атәы ҳаналацәажәо ҳара изныкымкәа ҳазхьаҳәхьеит, ҳаиҭазхьамҳәыр ада ԥсыхәа ҳамам 1940 шықәсазы Аԥсны имҩасыз, ара иибаз аԥсуаа абшьҭрақәа ртәы ашәҟәы ианызҵаз аҭырқә ҵарауаҩ Евлиа Челеби ишәҟәы – «Аныҟәарақәа рышәҟәы» ҳәа зыхьӡу. Уаҟа абас ануп:
«Аԥсуаа рабшьҭра Арҭаа – урҭ ргәылара инхо Гьечаа раасҭа зхыԥхьаӡара рацәоу абшьҭроуп. Амала Гьечаа реиԥшҵәҟьа афырхаҵареи агәымшәареи рылам. Аиҳараӡак рнапы злаку хәҳахәҭроуп, убри анаҩсан ишәарыцацәа бзиақәоуп, иҳәааӡацәоуп, аҳәақәа рацәаны ирзануп. Даараӡа игәзиану уаауп, рхыԥхьаӡара ҩажәижәаба нызқьҩык рҟынӡа инаӡоит. Рхада ҩынҩажәижәаҩык рҟынӡа бџьарла еиқәных иҟаз азнаурцәа ицны даҳԥылт. (Ҳара ҳтәала рхада ҳәа дызҿу Арҭаа знапаҵаҟа иҟаз аҭауад иакәхон. Избанзар, аҭоурых аҿы ишдыру еиԥш, азнаурцәа ҳәа изышьҭаз аамсҭацәа ракәын, нас урҭ зцыз аҭауад иакәхон). Уи ҳамҭас иҳаиҭеит ауасақәа ҩажәа, абынҽацәқәа хԥа… «Бзиала шәаабеит» ҳәа ҳәо, гәык-ԥсыкала ҳидикылт. Арҭаа рхада ихахәы ауын… Ҳара ҳамаҵ руан амреиԥш илашоз, иԥшӡаз, зхахәы аушьҭыз жәаҩыла арԥарцәа…»
Евлиа Челеби ари ишәҟәы еиҭазгаз ҳарзааҭгылароуп. Урҭ хҩык ыҟоуп – аурыс, аерманы, ақырҭуа Ԥуҭуриӡе. Ҳара ҳтәала аԥсуаа рабшьҭрақәа ирызку аҟәша еиҭазгазгьы Ԥуҭуриӡе иоуп. Ус ауп ҳәа ҳгәы изаанаго атәгьы ҳҳәоит. Арҭаа рабшьҭра дахьалацәажәоз, абри аҩыза алкаа ҟаиҵеит: «Аҭырқәцәа рхы рсон, ржакьақәа
аурышьҭуан. Убри азоуп Евлиа Челеби зхахәы аушьҭны иибаз ақырҭцәа абас иџьашьаны дызрыхцәажәаз».
Иџьашьатәуп, еиҭаџьашьатәуп – Евлиа Челеби зыӡбахә имоу Арҭаа роуп, нас ақырҭцәа араҟа иабадҳәалатәыз. Ари еиҭах иаҳнарбоит Евлиа Челеби ишәҟәы еиҳараӡак аԥсуа абшьҭрақәа ирызку аҟәша аҭырқәшәахьынтәи ҳара еиҭаҳамгар ада ԥсыхәа шамам. Ари ииҳәаз ауп иџьаҳшьо, имҳәакәа шаҟа иаҩижьыз избада, изаҳада, издыруада? Дарбанзаалакгьы зҭоурых иахӡыӡаауа, ижәлар рҭоурых иадҳәалоу даҽа милаҭк рхаҭарнак изеиҭеигари.
– Ҵабалҟа игоу амҩа ҳанылеит, – иҳәеит Арҭлар (Адлер) аҳаиртә баӷәаза аҟнытәи Мзымҭа аӡиас иаваршәны Гәбаа адәы ашҟа ҳҿаныҩаҳха ҳҩызак.
– Рыдгьылқәа злеиҩырдыраауаз ауп иџьасшьо,– инаиаҭеикит даҽаӡәгьы. Уи зыӡбахә имаз аԥсуа абшьҭрақәа роуп. Иаагап ҿырԥштәыс – Дали Ҵабали инхози Гәбаадәы инхози. Избанзар, ииашаҵәҟьаны Маҷара аӡиас иҩаваршәны Ҵабалҟа ухы нарханы уҿыноухар аԥсабара иубо ахаҭаҵәҟьоуп иубо Арҭларынтәи Гәбаа адәы ашҟа уанҩеиуа иубогьы. Зны-зынла Риҵаҟа игоу амҩа ҳгәаланаршәон. Убратәи амҩаҿгьы, абраҟа еиԥш, џьара-џьара жәаба-жәаба, даҽаџьара ҩажәа-ҩажәала ашьха гәарақәа аабон.
«Анцәа ҳаибга-ҳазҩыда абра ҳаҵыжь» – иҳәеит ҳҩызак. Ииашангьы, ацаҟьақәа ирыбжьганы, ашьхақәа ирыбжьысны, аҩада бахәраны, алада Мзымҭа уҭаԥшуа ҳазланеиуа амҩа ус акәзаап ишазырҳәо. Атоннельқәа аабахьеит, аха ацаҟьа кылҵәаны амҩа ахькылгоу ҳамбацызт. Абарҭ аҭыԥқәа ҳахьынараҩсыз ҳаԥхьа иаацәырҵит даҽа ҳаблак. Уи аҳабла Мзымҭа иалало аӡиас Кепш ахьӡ ахуп. Иҟалап, Қаԥшьаа ҳәа изышьҭоу аԥсуаа рабшьҭра аҟынтәи иаауазар ари ахьӡ. Иҟалап даҽакы иахылҿиаазаргьы. Иаагозар, араҟатәи ацаҟьақәа
ицәаԥшь-цәаԥшьӡа ауп ишыҟоу. Ацаҟьа ахалагьы акәӡам, анышәгьы аԥшьуп.
«Зыгәҭа еиҩшоу ашәхеиԥш ауп ҳадгьылқәагьы шеиҩшахаз»… – иҳәеит ҳҩызак. Ииашаҵәҟьаны даҽакалагьы ҟалашьас иамоузеи, амилаҭ анмилаҭха, ажәлар жәларыкны ианыҟала урҭ рқьабз шеиԥшу еиԥш, аԥсабара изнугьы акакәхароуп, еиԥшхароуп. Убри азоуп аԥсуаа рабшьҭрақәа амшын иаваршәны иахьынхо аҭыԥқәагьы зыгәҭа еиҩыршаз ашәхеиԥш изеиԥшу. Ана-ара аҳабла ҿыцқәа, уимоу АҟәаГЕС еиԥшыз агидрофымцатә станциагьы араҟа ҳара иаабеит. Ажәаҟны ирҳәоит аԥсабара алакә еиԥш иԥшӡоуп ҳәа. Ииашаҵәҟьаны алакә аҿеиԥш иԥшӡоуп аратәи аԥсабара.
Аҵыхәтәаны иаацәырҵит Гәбаа адәы. Уажәада Гәбаа адәы зымбацыз, аха аӡбахә зныкымкәа-ҩынтәымкәа изаҳахьаз аԥшаҳәа иаваршәны икаршәроуп ҳәа акәын ҳгәы ишаанагоз, аха уи аҩыза акаршәра ҳамбеит. Амала, ииашаҵәҟьаны анаарақәа шыҟазгьы, Мзымҭа ахықәаҿы зегьреиҳа иҭбаау, зегьреиҳа зхоура-зҵоура наӡааӡоу кәакьуп Гәбаа адәы. Гәбаа адәы агәҭа иахьагьы игылоуп ашәышықәсақәа ирҭысхьоу аџь-ҵла ду. Уи аҭоурых иазаанхаз ҵлоуп. Иахьа Гәбаа адәы инхо абыргцәа ирҳәоит – рхы рдыруа ианыҟала аахыс абри аҵла абра ишгылоу. Изџьашьатәузеи, ари адгьыл зыԥсадгьылыз Ахҷыԥсаа рыбжеиҳараҩык анындырҵәа, ашьҭахь иаанхаз анықәырца, Ҭырқәтәылаҟа ианца ашьҭахь, 1864 шықәса лаҵара 21 азы абри аџь-ҵла ду амҵан аиааира згаз аурыс ҳәынҭқар ир, Кавказтәи аибашьра иааирала иахьхдыркәшаз иазкны ачара рузҭгьы. Иара уажәгьы убла ихгылоит зхыԥхьаӡара 25 нызқьҩык рҟынӡа инаӡоз аурыс ҳәынҭқар иколониатә еибашьра мҩаԥызгоз ар абри адәы ықәырҭәааны ианааныркылаз изеиԥшраз… Закә блала ирыхәаԥшуаз урҭ Ахҷыԥсаа рқьаԥҭақәа… Ақьаԥҭақәа иуыууа ирхыз алақәа… икьууаз ацыгәқәа… еибарҟаауаз ажәқәа… Ирымбаӡоз жәларак шахырцаз,
аԥсабара аиакәмра дуӡӡа шазыруз? Усҟан акәым, уи ашьҭахь ҩынҩажәаҟа шықәса рнаҩсан 1929 шықәсазы аурыс шәҟәҩҩы Андреи Белыи ари аҭыԥ аҿы данааи, абри аԥсабара данналаԥш, адәқәа данрықәԥш, Мзымҭа аӡиас даныҽԥынгыла ауп абас аниҩыз: «Араҟа збыӷьқәа еилашәшәуа аҵлара, аԥсабара… зхьарч-шьҭыбжь го акәарақәа… ашшы ахга ииасны ицо аӡиас уҳәа ирылҩны исаҳауеит ари зыԥсадгьылыз, ара инхоз, аха мчыла иқәырцаз рыбжьы… Баша ирҳәоит ауаҩы иԥсадгьыл ныжьны данцо зегьы иццоит ҳәа… Сара издыруеит ауаҩы иԥсадгьыл аҿы ишаанхо иԥсы, ибжьы… Сара агәра згоит ари аҭыԥ зыԥсадгьылыз, иахьагьы зыбжьы аԥсабара иалыҩны исаҳауа, знымзар-зны рыԥсадгьыл ахь ишыгьежьуа…»
Кавказтәи аибашьра ахьхыркәшахаз Гәбаа адәы, хыхь зыӡбахә ҳҳәаз аџь-ҵла ду амҵан еизеит Нхыҵ-Кавказынтәи иааз аедыгьқәа, ачерқесцәа, аҟабардақәа, шаԥсыӷаа иара убас аҳәаанырцәтәи атәылақәа рҟынтәи иааз аԥсуааи аедыгьқәеи рхаҭарнакцәа. Уаҟа иҟан Аҟәантәи, Гәдоуҭантәи, Пицундатәи, Гагрантәи иҩеиз. Уаҟа иҟан иахьа Шәача инхо аԥсуаа рхаҭарнакцәагьы, иҟан Шәачеи Адлери рнагӡкомқәа аҭакзыԥхықәу русзуҩцәа, иҟан иахьа Гәбаа адәы инхо аурысцәа, аерманцәа, абырзенцәа уҳәа рхаҭарнакцәа…
Амҳаџьыраа ргәалашәара иазкыз аизара ааиртит Гәбаа адәы аҳаблатә Совет анагӡком ахантәаҩы Валентин Кәули. Уи иқәгылараҿы иҳәеит Гәбаа адәы ҭоурыхтә ҭыԥны ишыҟоу. Игәы иаланы ауп дшалацәажәоз ара инхоз, ари аҭыԥ зыԥсадгьылыз, иаҳхысыз ашәышықәсазы иахымҵыр ада ԥсыхәа амамкәа ишҭагылаз… Уи далацәажәеит иахьа Гәбаа адәы зеиԥшроу, инхо ауаа зусҭцәоу, амилаҭ еилаԥса шыҟоу, аха урҭ аиҩызара ӷәӷәа шрыбжьоу, ҳаҭыр шеиқәрҵо. Ҳаҭыр рықәҵаны ауп аԥсуааи адыгьааи рыӡбахәгьы шиҳәаз.
Дықәгыланы дцәажәеит иара убас Гәбаа адәы инхо рхаҭарнак Б. Цхомариа. Уи иналкааны аҭоурыхтә фактқәа дырзааҭгылеит. Иҳәеит Кавказ ажәларқәа дырҿагыланы аурыс ҳәынҭқар имҩаԥигоз аибашьра – школониатә еибашьраз. Уи аибашьра 1817 шықәса инаркны 1864 шықәсазынӡа ишымҩаԥысуаз, насгьы иахьхыркәшахаз дара ахьгылоу аҭыԥ аҿы шакәу. Аурыс ҳәынҭқар ахҷыԥсаа ирыдиҵеит, егьырҭ Кавказтәи ажәларқәа ишрыдиҵоз еиԥш, Нхыҵ-Кавказ акаршәрақәа рахь ииасырц. Уи мап ацәыркит ахақәиҭра иашьцылахьаз аԥсуа абшьҭра. Нас имеибашьыр ада ԥсыхәа амоуит. Убри аибашьра иахҟьаны ауп зыԥсы ҭаны иаанхаз ахҷыԥсаа иқәҵны Ҭырқәтәылаҟа имцар ада ԥсыхәа зыҟамлазгьы.
Араҟатәи аизараҿы ицәажәоз аӡәырҩы изларҳәоз ала Кавказ еибашьуаз аурыс хәҭақәа ԥшьба абраҟа еиниеит: Аԥснытәи аинрал Шатилов ир иманы дааит, аҩадантәи – аинрал Граббе, Арҭларнтәи дхалеит аинрал-леитенант Свиатополк Мирски. Ажәакала, хыхь ишазгәаҳҭахьоу еиԥш, 25 нызқьҩык аурыс ҳәынҭқар ир еизеит. Араҟа имҩаԥган ар рпарад. Ашьҭахь 1914 шықәсазы Кавказтәи аибашьраҿы аурыс ҳәынҭар ир аиааира ргеижьҭеи 50 шықәса аҵра инадҳәаланы еиҭамҩаԥган ар рпарад.
Изларҳәоз ала, ахҷыԥсаа рыԥсадгьыл ныжьны Ҭырқәтәылаҟа ианықәҵ нахыс, 14 шықәса Гәбаа адәы ҭацәын. Ашьҭахь зегьраԥхьа уахь инанагаз абырзенцәа ракәзаап. Урҭ ахәы ианаақәгыла, лбаа аӡиас аԥшаҳәа иаваршәны адәқәа ишьҭаз зегьы, ашьыжьтәи амра ашәахәа ахьрықәԥхоз иҟаԥшьуаркалеиуа рыбла ихгылеит… (Ҭагалан акәын, абарҭ адәқәа зегьы иҩаз ҭырасла ихҟьан). Убри азоуп «Краснаиа полиана» ҳәа зазырҳәазгьы.
Уажәы, Гәбаа адәы инхо абырзенцәа рхыԥхьаӡара 700-ҩык рҟынӡа инаӡоит, аестонцәа – 400-ҩык инарыцуп, инхоит иара убас аерманцәа, иҟоуп ақырҭцәагьы… Ҳәарада, зегьреиҳа зхыԥхьаӡара рацәоу аурысцәа роуп.Гәбаа адәи америкатәи ақалақь Блек-Маунди аешьара рыбжьоуп. Уи аешьаратәы уанаҳәоит аџь-ҵла инацәыхарамкәа игылоу абаҟа. Уигьы аҵакы маҷӡам, аха ҳара ҳтәала, зегьреиҳа аҵакы змоу иахьа Гәбаа адәы инхо ауаа рулицақәа руак Аишьха ҳәа ахьахьӡырҵаз ауп. Уи мацарагьы акәым, ахҷыԥсаа шахырцазгьы, урҭ рҭыԥ аанызкылаз, хыхь зыӡбахә ҳҳәаз ажәларқәа рхаҭарнакцәа ажәытә ҭыԥ хьыӡқәа акыр еиқәдырхеит. Убас араҟа ҳара иҳаҳаит абарҭ рҩызцәа аҭыԥ хьыӡқәа: Аҽышьха, Ахҵыу, Ҷыжә, Ӡыхра, Ахшҭыр, Аибга, Ԥсашьха, Лаура (Лоуаа рабшьҭра аҟынтәи иааз ҭыԥхьыӡхап), Бзерԥсы уҳәа егьырҭгьы.
Американтәи иааны иҟоу Ниази Кушбаи иқәгылараҿы абас иҳәеит: «Ҳара ибзианы иаадыруеит ара ҳзеизаз закә хҭысу, уи аадыруеит, ашәҟәқәа рыла мацара акәымкәаны, ҳабдуцәеи ҳабацәеи абшьҭрак ахьынтәи даҽа абшьҭрак ахь ииасуа иаҳзаанрыжьыз ражәабжьқәа рыла. Сара агәра згоит, абри аҩыза ҳзеиԥш трагедиа зхароу аурыс жәлар шракәым, егьырҭ ажәларқәагьы шракәым, уи зхароу аурыс ҳәынҭқар имҩаԥигоз аполитика акәын».
Иқәгылара аҵыхәтәаны абри аҭоурых иазаанхаз аџь-ҵла амҵан анцәа димҵаныҳәеит уажәшьҭарнахыс ажәларқәа рыбжьара урҭқәа рҩызцәа ҟамларц, ирҟәыблаазарц.
Амҳаџьыраа рымш азгәаҭара иазкны Гәбаа адәы аџь-ҵла амҵан имҩаԥысыз аизараҿы дықәгыланы дцәажәеит Аԥсны еиҿкаау ауаажәларратә гәыԥ «Аԥсадгьыл» ахантәаҩы, аҭоурыхтә наукақәа ркандидат Иура Аргәын.
Дцәажәеит иара убас Ҭырқәтәылантәи иааз Уарҳан Ашамба, Шаԥсыӷ еиҿкааны ирымоу «Адыгахас» аиҳабы Руслан Гвашев.
Хазы-хазы, аӡәаӡәала, ирзааҭгылеит аурыс ҳәынҭқар имҩаԥигоз аколониатә еибашьра, импыҵахаларатә политика иахҟьаны зынӡа иқәӡааз ажәларқәа ишреиуоу, иаагозар ҿырԥштәыс аублааи, аԥсуа жәлар рабшьҭрақәа иреиуаз ахҷыԥсааи… Иазгәарҭон ахҷыԥсаа иахьа
Ҭырқәтәыла ишмаҷым. Ахәҭакахьала, Уарҳан Ашамба иқәгылараҿы иҳәеит арахь амҩа данықәлоз аламҭалазы ахҷыԥсааи иареи шеиқәшәаз, урҭ рыԥсадгьыл ахь ишеихо, амца шырку. Иара убас иазгәеиҭеит Ҭырқәтәылан инхо аедыгьқәа, ачерқьесқәа шықәсқәак рнаҩсан аԥсуаа зҭагылаз атрагедиа атәы анраҳа, аишьцәа гәакьақәа реиԥш ишрыдгылаз…
1817 шықәса инаркны 1864 шықәса лаҵара 21 азынӡа имҩаԥысуаз Кавказтәи аибашьра ахыркәшареи амҳаџьыраа ргәалашәара Амши ирызкыз ари аиԥылара аҟны иҳәаз рацәан. Уи иазкны иааҩуа абри астатиагьы хҳаркәшар ҳҭахуп уаҟа иқәгыланы ицәажәоз руаӡәк иажәақәа рыла: «Иахьа уажәраанӡа аҭоурых ишыҟаҵәҟьаз акәымкәа инарҳәы-аарҳәны акәын ишаҳдырҵоз. Аха уажәшьҭарнахыс ҳара иаҳҭахуп, ажәларқәа зегьы ирҭахуп аҭоурых иашаҵәҟьа. Аҭоурых ҿыц уажә аҩра напы аркуп. Уажәшьҭарнахыс уи мҩахҟьап ҳәа ҳгәы иаанагом… Агәыӷра ҳамоуп ажәларқәа зегьы рҭоурых шыҟаҵәҟьаз иаарԥшхоит ҳәа…»
Иаҳхысыз амчыбжь азы Аԥсны ахи-аҵыхәеи зегьынџьара еиҭа ҳааилазырҩынтыз ахҭыс ҟалеит. Зыӡбахә ҳамоу Қырҭтәыла Иреиҳаӡоу Асовет Ахантәаҩы иқәҵарала Гал араион апрефект иаҭара азҵаатәы ауп.
1921 шықәса март мза аахыс Аԥсны Асовет мчра шьақәыргылоуп. Абзиа ҟалазаргьы, ацәгьа ҟалазаргьы (ҳҭоурых аҿы урҭқәа зегьы аҭыԥ шрымаз, уимоу аныӡаара аҳәааҟынӡа аԥсуаа ҳашненихьаз аӡәгьы иӡаӡом, иҟаз ишыҟаҵәҟьаз иаартны имӡаӡакәа ауаа ирбартә ираҳартә, иахәҭаз ахәшьара арҭартә иҟалахьеит) изваабо Асовет мчра ауп. Аха убри инаваргыланы иазгәаҭатәуп машәыршәа џьара аӡәык-ҩыџьак ракәымзар, асовет система аԥыхтәуп ҳәа уаҩ дшықәымгылац. Ҳгәанала, аԥсуаа рыҩнуҵҟа ус ҟазҵо дҟалап ҳәагьы ҳаҟам. Ухәы-ужьы қақаӡа еилазыргыло амыҟәмабарақәа шацызгьы Асовет мчра аԥсуаа ирыдыркылт – дара рымчра акәын. Егьырҭ зегьы ракәым, Асовет мчра иаҿагылоит ҳәа ҳгәы иззаанагақәо руаӡәк ааигәа иикьыԥхьыз истатиак аҿы ацәа шахихызгьы, аҵыхәтәантәи игәыӷрақәа зегьы аиҭакрқәа ишрыдиҳәало имҳәар ада ԥсыхәа имоуит. Урҭ аиҭакрақәа аԥсҭазаараҿы иҟалараны излаҟоугьы, Асоветқәа рымчра арӷәӷәаралоуп, аиҭакрақәа мҩаԥызго ажәлар хадара рзызуа дара роуп.
Абри аҟара заҳҳәо, аҵыхәтәантәи ашықәсқәа рзы иҟалаз ауадаҩрақәа рхы иархәаны, Қырҭтәылан Асовет мчра ахҳәаны, апрефектурақәа рышьақәырӷәӷәара излагаз, агәра аагоит Аԥсны иашьагәыҭу, иаборигенцәоу, ари ашьам дгьыл зыхьӡ аху аԥсуа жәлар шадымгыло, мап шацәыркуа, ишаҿагыло. Агәра аагоит иара убасҵәҟьа уи ишадымгыло аԥсуаа инарываргыланы, Аԥсны аҩбатәи ԥсадгьылны иззыҟалаз ара инхо егьырҭ амилаҭқәа – аурысцәа, аерманцәа, абырзенцәа уҳәа егьырҭгьы рхаҭарнакцәа, убарҭ рхыԥхьаӡараҿы ақырҭцәагьы аӡәырҩы. Аԥсны мацара акәым, иара Қырҭтәыла араионқәа акырџьара апрефектқәа рыҟаҵара иаҿагыланы иқәгылт.
Иабантәиааргеи апрефектқәа?
Аҳәаанырцәтәи ажәақәа ржәар аҿы излаҳәо ала, апрефектура латынтә ажәазаап, иаанагогьы атәыла хәҭа-хәҭала, иаагозар округла ишаны анапхгараҭара акәзаап. Ҭоурыхла зегьраԥхьаӡа иахьцәырҵызгьы Римтәи аимпериаҿы ауп. Аимператор изааигәаз, гәыла-ԥсыла имаҵ зуаз, иажәа иахымԥоз ауаа апрефектурақәа рахь ишьҭуан, префектцәас, еиҳабацәас, хлаԥшцәас. Урҭ зхагылаз раионыз, округыз – рҟны иаацәырҵуаз иарбан зҵааразаалакгьы, даҽакала иазгәаҳҭозар, азакәанԥҵаратә анагӡаратә мчқәа зегьы ыиасуан апрефект инапаҵаҟахь. Иара ихалагьы иӡбауан, ииҳәаз закәанын. Хәыҷык аҟара иԥшӡам, аха аԥсуаа рыҿгьы Асовет мчра ҟалаанӡатәи анапхгаратә системаҿы «аначальник иҿы аус уоур, зыҟны уашшуада?» ҳәа рымҳәози… Ус зырҳәоз амчра зегьы убри аначальник инапаҿы иахьыҟаз ауп. Уажәы Қырҭтәыла иарҭо апрефектцәагьы убас ауп ишыҟало.
Нас ари демократиоума?
Изҳәада идемократиоуп ҳәа. Адемократиа – ажәлар рымчра ауп. Ақалақьқәеи араионқәеи рҿы ажәлар, амчра зманы иҟоу ҳ-Конституциа инақәыршәаны, абжьы зырҭаз рдепутатцәа раԥхьатәи рсессиаҿы иалырхыз – жәлар рдепутатцәа ақалақьтәи араионтәи советқәа рнагӡкомқәа рхантәаҩцәа намхны апрефектцәа рахаргылара – демократиам, аха диктатуроуп иаанаго. Урҭ рамхра конституциала изылшо дықәзыргылаз адепутатцәа роуп – егьа
иҳараку аҭыԥ аҿы дгылазаргьы, убри ахыԥхьаӡараҿы Қырҭтәыла Иреиҳаӡоу Асовет ахантәаҩы иакәзаргьы, азакәан ԥшра аҭаны аусԥҟа ҭижьзаргьы – мчы амаӡам, иаанаго – Аконституциа аилагара ауп.
Абри иаҳҳәаз ала ҳазлацәажәо азҵаатәы хҳаркәшар ауан аха…
Аха ҳәа заҳҳәо, уи азҵаатәы машәыршақә иахьыҟамлаз, адац-ԥашә ҳаны иахьыҟоу ауп.
Уи аилкааразы екскурск аҳасабала акәзаргьы шықәсқәак ҳашьҭахьҟа ҳхьаҳәны, хыхь-хыхьла акәзаргьы, зегьраԥхьа иргыланы Аԥсни аԥсуааи ирыдҳәалоу, мамзаргьы ирыцрасуа хҭысқәак ҳарзааҭгылароуп. Афактқәа рызгьы ахара ҳамцакәа, агазеҭ «Литературная Россия» аҟны икьыԥхьыз аматериал аҟнытә иаагоит.
Абар Гал араион апрефект иаҭаразы ақәҵара знапы аҵазҩыз Қырҭтәыла Иреиҳаӡоу Асовет ахантәаҩы З. Гамсахәрдиа еиуеиԥшым аамҭақәа рзы дышцәажәоз:
«Иқырҭуам ауааԥсыра иуаӷеимшхароу темпла аҿиара иаҿуп…», «… амч ҳара ҳнапаҿы иҟоуп, убри аҟнытә ахәшьадҳәацәа зегьы ирыхәҭоу аҭакԥхықәра иақәҳаршәоит. Насгьы араҟа иаҳҭатәаз иқырҭцәам ҳаӷацәа зегьы Қырҭтәыла иалаҳцоит…», «ҳтерриториаҿы иарбанызаалак жәларык рхаҭарнакцәа рхыԥхьаӡара иазҳауазар, абри атерриториа аганахьала урҭ зин ҿыцқәак роуеит, уи урҭ рхыԥхьаӡара ацлара бзанҵгьы иаанагом»… «Асасцәа ахьнанагалакгьы, иахьыҟазаалакгьы уатәи аҭыԥ азы ихәарҭоу акы мҩаԥыргеит ҳәа рҳәоны иахьа уажәраанӡа џьарамзар џьара исмаҳацт…» – арҭ аҵыхәтәантәи ажәақәа зтәу иара иакәӡам, Қырҭтәыла Акомпартиа Ацентр Комитет ԥыхьатәи алидер А. Маргиани иоуп. Шәихәаԥш З.Гамсахәрдиа ицәыригаз ахапа заҟа дазыманшәаланы иақәирӷызыз…
Нас убригьы дкоммуниступ.
Арҭ хыхь иааҳгаз ажәақәа, амчра рнапаҿы иааргеижьҭеи ауп ианырҳәаз. Аха абарҭ абас рҳәартә, амчрахь инанагартә иҟазҵеи?
Ҳара ҳрылацәажәаӡом 1989 шықәса ииультәи атрагедиа ҟалаанӡатәи ахҭысқәа. Амала, уаанӡа Аԥсны аганахьала уеизгьы-уеизгьы иаахтыҵәҟьаны Қырҭтәыла хшыҩла ихәыцуеит ҳәа ҳзықәгәыӷуаз ауаа анеформалцәа ирыдымгылозгьы, еиҳа ашәшьыра зҽыҵакшәа иааиуазгьы, уинахыс рсабрадақәа аарҿырхын, аргама иааҳҿагылт.
Агазеҭ «Литературули Сақарҭвело» 1989 шықәса ииуль 20 азы абас анын:
«…Излеилкаахаз ала, америкатәи акорреспондент адырраҭара иҟаиҵаз аҿы «аԥсуаа ақырҭцәа рхәура иҭоушәа, рыԥсадгьыл рымаркуашәа, ирцәыргошәа» иҳәеит. Иаахтны иҳәатәуп: ахәура иҭоу аԥсуаа ракәым, аха уа инхо ақырҭцәа шракәу, насгьы ҳаԥсадгьыл дара ишҳамаркуа. Аԥсуаа қьаф уа изқәу адгьыл – қырҭуа дгьылуп, уи раҳҭараны ҳаҟаӡам дунеихаан…»
Ақырҭуа телехәаԥшрала 1989 шықәса ииуль 26 азы ашәҟәҩҩы Л. Хаиндрава иқәгылара аҟнытә: «Иарбан милаҭу Асовет Еидгылаҿы зхыԥхьаӡара 77 нызқьҩык иреиҳам, арахь зхатәы университет, зхатәы телецентр, зхатә милаҭтә театр, зхатә шәҟәҭыжьырҭа, зхатә журнал ду, зхатәы композиторцәа реидгыла, зхатә шәҟәҩҩцәа реидгыла, зхатә кьыԥхь змоу? Абарҭқәа зегьы рышьҭахь, ҳтәыла ауаажәлар еиқәжьа, ақырҭцәа рхәура ҳазҭыҵуам ҳәа иҳәҳәахуеит».
1989 шықәса ииуль 29 азы агазеҭ «Ахалгазрда комунисти» аҿы абас анын: «Иҳахьи ҳара ақырҭцәа, ҳшьала ирԥсаҳәоу ҳадгьыл ҽыҭ-ҽыҭ зхы-зҵыхәа ззымдыруа, зкультуреи зҭоурыхи ыҟам, Кавказ ашьхақәа ирхыҵны иааз абшьҭрақәа израҳҭо? Қырҭтәыла асасцәа абас ишыҟоу ианаанха, даҽа ҩынҩажәижәаба шықәса рнаҩсан Қырҭтәыла ақырҭцәа рхыԥхьаӡара 36% рҟынӡа инеиуеит, шәышықәса рнаҩсан – 7% рҟынӡа… Уи иаанаго – ақырҭцәа ҳақәӡаароуп… Ҳара иҳалшогьы, иҳалымшогьы ҟаҳҵароуп Қырҭтәылан ақырҭцәа рхыԥхьаӡара 61% рҟынтә 95% рҟынӡа ахаларазы. Қырҭтәыла иачҳар
алшоит хә-процентк асасцәа. Дара убарҭгьы ақырҭшәа здыруа, ақырҭуа жәлар рфеномен ахәшьара азҭо, иадгыло ракәхар ауп. Ҳара ҳазхәыцуазароуп, асасцәа рықәцаразы мҩас иԥшаатәу. Уажәшьҭа иаамҭоуп зхы зымаԥагьахаз, ацашьа иақәымшәаз асас амҩа изырбаша азакәан аԥҵара. Аԥснытәи автононмтә республикеи Аахыҵ-Уаԥстәылатәи автономтә области рҟны ақырҭцәа ԥаԥсацәаны ианбанӡаҟазаауеи?
Қырҭтәыла ақырҭцәа рхала иртәызароуп».
Қырҭтәыла иҭыҵуа иарбан газеҭзаалакгьы («Ленинское знамя» рыламҵакәа), иарбан журналзаалакгьы рдаҟьақәа рҿы иформалтәым аорганизациақәа рхаҭарнакцәагьы, аҵарауаагьы, ашәҟәыҩҩцәагьы, Қырҭтәыла акоммнисттә партиа анапхгаҩцәагьы еиқәырӷызуа ирҳәо акоуп.
Абас иааиуан иаҳхысыз ашықәс азы Иреиҳаӡоу Асовет ашҟа алхрақәа мҩаԥыргаанӡа.
Рнапала ишьҭырхыз ашовинисттә цәқәырԥа ишалаз Қырҭтәыла амчра наганы иахьа иахагылоу инаддыркит. Ргәы иаанагон, даргьы иҳәыԥы-ӡыԥуа ишыҟаз иаанхон ҳәа.
Аха ус иҟамлеит, ус ҟалашьагьы амамызт…
Қырҭтәыла Акомпартиа (уаанӡагьы ахьӡ иахыз ауп акәымзар, – акоммунисттә идеиақәеи иареи агеи-ашьхеи раҟара рыбжьан) аақәгьежьаан зегьы рганахьала иахьатәи Қырҭтәыла анапхгара имҩаԥырго аполитика инаҵагылт.
Уажәшьҭа ҳаиҭаиасып Аԥсны ишазыҟоу ашҟа.
Уажәраанӡа, аԥсуаа ҩышә шықәса рнаҩсан Нхыҵ-Кавказнтәи арахь илбааит, ари адгьыл аҿы исасцәоуп ҳәа иҳәҳәоз, командак роузшәа иаақәгьежьаан «Қырҭтәыла иаборигенцәоу ақырҭцәеи аԥсуааи роуп» ҳәа иаақәгылт.
Избан, абас изықәгьежьааи?
Иқәгьежьааит уажәазы – Аахыҵ-Уаԥстәыла азҵаатәы ӡбаны иалгаанӡа. Ишыжәбо еиԥш, уи азҵаатәгьы аӡбра
дара ргәы ишаанагоз ирмарианы изыҟамлеит. Аибашьра иаҿуп… «Ҳара ҳадгьыл ауп» ҳәа ахьӡҵаны, адунеи зегьы еиқәжьа, дара раҵкыс акырӡа еиҵоу амилаҭ ықәрхырц ишаҿу иккаӡа иааԥшит. Зегьы ирбеит…
Уа рыҵҩақәа ааԥшуа ианалага (ҳара ҳазҿу инеизакны ақырҭуа жәлар ракәӡам, рнапхгара роуп ), Қырҭтәыла инхо егьырҭ амилаҭқәа рхаҭарнакцәа ракәым дара ақырҭуа жәлар рыҩнуҵҟа адгылара ирымаз ҵыкәкәошәа анырба, уажәраанӡа «адемократиа» ҳәа иззыҳәҳәоз инагәҭасын, апрефектқәа цәырыргеит.
Ҳара ҳтәала, даҽакала уазнеиуазар, урҭ апрефектқәа ҳара ҳзы мацара еиҿыркаазшәа ауп ишыҟоу. Избан? Избанзар, Қырҭтәыла Аидгылатә еиқәшаҳаҭра анапаҵаҩра мап ацәнакит. Аԥсны акәзар, Асовет Еидгыла Афедерациа асубиектк аҳасабала хазы уи анапаҵаҩра иазхиоуп. Анапы анаҵанаҩ нахыс Асовет Еидгыла иахәҭакны иҟалоит, Қырҭтәыла акәзар, уи анҭыҵ иаанхоит.
Даҽакгьы, ишдыру еиԥш, март 17 азы ҳтәылаҿы ареферендум мҩаԥгахоит. Қырҭтәыла уи амҩаԥгарагьы мап ацәыркхьеит. Аԥсны иқәынхо амилаҭқәа – аԥсуаа, аурысцәа, аерманцәа, абырзенцәа уҳәа рхаҭарнакцәа ацентртә телехәаԥшрала иқәгылан ареферендум амҩаԥгара ишадгыло атәы рҳәахьеит. Ҵоуп, Аԥсны инхо ақырҭцәа рхаҭарнакк дықәгыланы мап ацәикит, аха агәра ганы ҳаҟоуп, ара инхо дара ақырҭцәа рыҩнуҵҟа Асовет Еидгыла аиқәырхаразы ареферендум зҽалазырхәуа шмаҷҩым.
Ажәакала, абри аҩыза аҭагылазаашьа аан, Аԥсны рмаҟахы ишадҿаҳәалоу иаанхарц азы иҟаҵатәузеи ҳәа ианхәыц – иазкылст апрефектцәа раҭара азҵаатәы аӡбарахь. Рыгәҭакы рцәаргамамхарц, аԥхьа напы аркын Қырҭтәыла егьырҭ араионқәа рҿы. Ус, ишыжәдыруа аиԥш, февраль 11 рзы Ареспублика Қырҭтәыла Иреиҳаӡоу Асовет ақәҵарала Гал араион апрефект даҭан. Ари ас
аҟаҵара иаанаго, Аԥсны амч зманы иҟоу аконституциа астатиақәа 1, 66, 120 рыԥҟарақәа реилагара ауп.
Жәабран 13 азы Аԥснытәи АССР Иреиҳаӡоу Асовет Апрезидиум иаднакылаз ақәҵарала апрефект иаҭаразы Қырҭтәыла анапхгара ирыдыркылаз амч амам ҳәа иԥхьаӡоуп.
Избан, Гал араион ала изалагеи?
Ҳара ҳтәала, уи ашьаҿа ԥшыхәрак иаҩызоуп. Уаҟа дара ртәы иакыр – нас маҷ-маҷ Аԥсны егьырҭ араионқәа рахьгьы ииасышт. Аха ус иамур, ма Аԥсны Гал араион ацрырҟьарц, уи жәытә-натә аахысгьы Қырҭтәыла иатәын, уаҟа инхозгьы қырҭцәан ҳәа ахьыӡҵан.
Нас ииашаҵәҟьаны Гал араион Қырҭтәыла иатәызу Аԥсны акәу изтәыз? Уа инхоз аԥсуаазу қырҭцәазу?
Абри азы иааҳгар ҳҭахуп «Аԥсны – Қырҭтәылаӡам» ҳәа зыхьӡу 1907 шықәсазы Москва ауниверситеттә типографиаҿы икьыԥхьыз ашәҟәы аҩбатәи ахы «Изусҭцәадаз самырзаҟанаа?..» аҟынтәи цыԥҵәахақәак.
Гал араион апрефект иаҭара ахҟьа-ԥҟьақәа ӷәӷәахеит. Хыхь ишазгәаҳҭахьоу еиԥш, Аԥсны Иреиҳаӡоу Асовет иаднакылаз ақәҵарала уи мчы амам ҳәа иԥхьаӡоуп. Уи ус шакәу арҭ амшқәа рзы Москвантә ацентртә телехәаԥшрала изныкымкәа-иҩынтәымкәа ҳтәылан ирыларҳәеит. Аԥсны акәзар, ахи-аҵыхәеи зегьынџьара еиланарҩынтит. Уи азҵаатәы иазкны жәлар рфорум аҿы акырынтә еилатәахьеит. Узеигәырӷьаша, аԥсуаа реиԥш, Аԥсны инхо егьырҭ амилаҭқәа рхаҭарнакцәагьы уахь инанагеит. Зегь еидызкылоз акоординациатә советгьы еиҿыркааит.
Ҳфорум аҿы изларыӡбаз ала, Галҟа аҭагылазаашьа аилкааразы ишьҭын гәыԥҩык: Аԥсны жәлар рфорум апрезидиум иалоу, Аҟәатәи аорганизациа аусбарҭа ахантәаҩы Валери Кәарҷиа, аҭыжьырҭа «Алашара» аредактор хада, еицырдыруа аԥсуа шәҟәҩҩы Платон Бебиа, аҭоурыхтә наукақәа ркандидат Ҭемыр Ачыгәба, асахьаҭыхратә ҵараиурҭа адиректор Витали Лакрба, Жәлар Рфорум Аҟәатәи аорганизациа аусбарҭа апрезидиум иалоу Артиом Анқәаб. Убарҭ рхыԥхьаӡара салан абарҭ ацәаҳәақәа равторгьы.
Ажәак-ҩажәак рыла иазгәаҳҭозар, уа ҳахьнеиз ҳрылашәеит астол гьежьааи хельсинкитәи агәыԥ еиднакылои: зны-зынла иаамҽыӷхо, аха ҳхы ҟажаны ҳҽаанкыло ҩынҩажәаҟа минуҭ имҩаԥысуан ҳаиԥылара… Урҭ рҟынтәи бзиа ҳшазыԥшымызгьы, еилаҳкааит – акгьы ацәшәара шаҭахым, (аха уи иаанагаӡом гәышԥыла ирыжәлатәуп, апровакациа ҟаҵатәуп ҳәа), дызусҭзаалак иацәажәарагьы шауа. Еилыкка ауп ишаабаз, Гал инхо ҳашьцәа, ҳажәлантәқәа рыгәҭасра шаҭахым. Аамҭа иага бжьалахьазаргьы, шәҩык рахьтә аӡә иакәзаргьы иаԥсуара ашьа изынханы дҟамларц залшом. Уи иара атәы ҟанамҵаргьы ауӡом…
Апрефект иаҭара ахҟьа-ԥҟьақәа макьанагьы еиқәымтәац, еиқәтәарангьы иҟаӡам. Избанзар, инеизакны Асовет Еидгыла аӡбахә ҳамҳәаӡаргьы Аԥсны иажьым-иацәам, иацәтәыму аднакыларцгьы иҟаӡам.
1931 шықәса инаркны Асовет Еидгыла еилаҳаанӡа Аԥсны автономтә республикак аҳасабала Қырҭтәыла иалан. Убас шакәызгьы, ССР Аԥсны ҳәа иамаз астатус амхны, иавтономтә республикан ишыҟаҵазгьы, уи ишҳәынҭқарраз иаанхеит. Аҳәынҭқарра – ҳәынҭқарроуп ҳәа изларшьо х-мчык иамоу рыла ауп – анагӡаратә, азакәанԥҵаратә, аусӡбаратә мчқәа.
Аԥсны, хыхь ишазгәаҳҭаз еиԥш, астатус автономтәра аҟынӡа ишыладырҟәызгьы, арҭ ах-мчык шамаз иаанхеит. Иара убас ахатә Конституциагьы азынхеит. Аԥсны Иреиҳаӡоу Асовет, Аԥсны Аиҳабыра, еиуеиԥшым анаркоматқәа (ашьҭахь аминистррақәа ҳәа зыхьӡырҵаз) аман. Ажәакала иҳәынҭқарран. Ҵоуп, урҭқәа зегьы лаԥшхырԥагақәан, зинк ҳәа акгьы рымаӡамызт. Қарҭаа ирҳәоз акәын иҟарҵоз.
Убас ишыҟаз, Асовет Еидгыла аилаҳара ианалага, Қырҭтәыла Асовет Еидгыла иалҵырц ианалага, уаанӡа мчы змамыз Аԥсны Иреиҳаӡоу Асовет абжьы ӷәӷәа аргеит.
Ари ҟалеит 1990 шықәсазы. Аԥсны Иреиҳаӡоу Асовет аҟны ақырҭуа депутатцәа рхыԥхьаӡара злеиҳаз ала, аԥсуаа асессиаҵәҟьа амҩаԥгара рцәыуадаҩхеит. Арахь, Асовет Еидгыла еиԥш, адунеи зегьы иадырҳар акәын Аԥсны – Қырҭтәыла шакәмыз.
Аԥсны инхоз егьырҭ амилаҭқәа рҿтәи Иреиҳаӡоу Асовет ахь иалхыз адепутатцәа рыцырхырааны, дара
рахь ииаганы, еизганы, аҵыхәтәаны Валериан Кобахиа илшеит асессиа аартра, адунеи зегьы иаҳаз Ааԥхьарагь рыдыркылеит.
Уи ҳзакәанԥҵаратә мчы иагаз раԥхьатәи иааиран.
Аҩбатәи аиааира – Аԥсны Иреиҳаӡоу Асовет Ахантәаҩыс Владислав Арӡынба иҟаҵара акәын. Уи Иреиҳаӡоу Асовет Ахантәаҩыс иалхра иџьоушьартә ишыҟоугьы, ақырҭуа депутатцәа адгылеит, рнапқәа ирҩахеит. Ашьҭахь қырҭуа депутатк иҳаиҳәон: «Зегь реиҳа ҳзыцәшәоз Озган дҟалар ҳәа акәын...» Ажәакала, аӡыршы иацәшәаны аӡыблара иалаԥалаз ирҩызахеит...
Ахԥатәи аиааира – Иреиҳаӡоу Асовет ҿыц аналырхуаз аԥсуа депутатцәа ақырҭцәа раасҭа ҩыџьа рыла еиҳаны ралхра қарҭаа ахьақәшаҳаҭхаз ауп.
Абас ҳҿынаҳхар, усҟан имҩаԥысуаз Аԥсны Иреиҳаӡоу Асовет иарбан сессиазаалак – иҭоурыхтә сессиан ҳәа ҳҳәар ҳиашахоит. Убас шакәугьы, убарҭқәа зегьы иаарылкааны, ҵаҟа сазааҭгылар сҭахуп 1992 шықәса ииуль 23 рзы имҩаԥгаз Аԥсны Иреиҳаӡоу Асовет асессиа.
Аџьынџьтәылатә еибашьра аламҭалазтәи аамҭа саназхәыцуа, изыхҟьа-зынԥа сыздыруам, аха лассы-лассы исгәалашәо ируакуп ииуль 23-тәи амш. Уи аҽны зегьраԥхьаӡа акәны Аԥсны аҳҭнықалақь Аҟәа аҿтәи астадион аҟны имҩаԥган аԥсуа-адыга жәларқәа Жәларбжьаратәи рфестиваль.
Аԥсуааи адыгааи риешьаратә фестиваль аҵак ду шамазгьы, уиазы акәӡам уи амш зысгәалашәо.
Уи аҽны, аԥсуааи адыгааи ҳҭоурых аҿы зегь раԥхьаӡа акәны еишьцәоу аҩ-жәларык ҳбызшәақәа рыла икьыԥхьыз агазеҭ «Аԥсны» аномер ҷыда ахьҭҳажьызгьы акәӡам уи амш зысгәалашәо.
Уи аҽны имҩаԥыст Аԥсны Иреиҳаӡоу Асовет асессиа. Уаҟа иқәгылан Аԥсны ԥхьаҟатәи аԥеиԥш шәи ԥшьынҩажәа градус рыла иназырҳәы-аазырҳәуаз азҵаатәқәа.
Асовет аамҭазы (еиҳа ииашахоит ишыҟаҵәҟьаз иаахтны иаҳҳәар) 1921 шықәса инаркны 1922 шықәсазынӡа Аԥсны зхала иҟаз Советтә Республикан; 1922 шықәса инаркны 1931 шықәсазынӡа Аԥсни Қырҭтәылеи наҟ-ааҟ ирыбжьарҵаз аиқәышаҳаҭрала еиҟараз тәылақәаны Аахыҵ-Кавказтәи Ареспублика иалан. Убас еиҟараз республикақәан азоуп 1922 шықәса декабр 30 азы Москва, Асовет Еидгыла аиҿкааразы Аиқәышаҳаҭра Аԥсни Қырҭтәылеи рхаҭарнакцәа хазы-хазы рнапқәа заҵарҩызгьы.
Аԥсны ахьӡала уи инапы аҵеиҩит Николаи Ақырҭаа.
1931 шықәсазы Сталин идҵала, иаахтны иаҳҳәозар, телефонла иҟаиҵаз адҵала, Аԥсны автономтә республиканы Қырҭтәыла иалеиҵеит.
...Қырҭтәыла аҩажәатәи ашәышықәса ԥшьынҩажәижәабатәи ашықәсқәа рзы Асовет Еидгыла иалҵны хазы излацази, насгьы 1918 шықәсазтәи рдемократиатә республика аконституциахь излаиасызи рыла, иара убас уи рконституциаҿы Аԥсны зынӡаскгьы изларбамыз ала, Аԥсны Иреиҳаӡоу Асовет адепутатцәа хыхь зыӡбахә ҳҳәаз рсессиаҿы еицҿакны ирыдыркылаз ақәҵарала – 1925 шықәсазтәи ССР Аԥсны Аконституциахь ииасит.
1925 шықәсазтәи ССР Аԥсны Аконституциа – ихьыԥшымыз, хазы иҟаз Аԥсуа Ҳәынҭқарра иаконституциан. Уи Аконституциа излашьақәнарӷәӷәоз ала, Қырҭтәыла Аԥсны ахь ус амамызт, хыхь ишазгәаҳҭахьоу еиԥш, урҭ аҩбагьы хазы-хазы иҟаз еиҟараз ҳәынҭқаррақәан. Иџьоушьартә иҟоуп, аха Асовет Еидгыла анхыбгала, Америкеи Амраҭашәарахьтәи Европа аҳәынҭқаррақәеи Сталин ихьӡ зыдҳәалаз акгьы аанмыжькәа, зегьы ҟәыбаса иқәҵатәуп ҳәа иаақәгылт. Уи ихьӡ иадҳәалоуп ҳәа 1941–1945-тәии шықәсқәа рзтәи асовет уаа рџьынџьтәылатә еибашьраҿы иргаз аиааираҵәҟьа ыҟамызшәа, Германиатәи афашизм ааха ӷәӷәа азҭаз дара ракәушәа аҳәара иалагеит.
Абри аан Сталин иҟаиҵаз азиндара, ҳара ҳазҿу – аԥсуаа ҳагәхьаа мкыкәа, ҳаԥсы ҭаӡамшәа, ҳаԥсадгьыл ҳацәганы, ҳхаҭа ақырҭцәа рнапаҵаҟахь ҳаиаганы, урҭ агеноцид шаҳзыруаз, иахьа уажәраанӡагьы рхахьы иааргаӡом.
Иааргаӡом, уи Сталин хаҭала иҟаиҵаз аиакәымрақәа ишырхадоугьы.
Иааргаӡом, избанзар, Қырҭтәыла зеиԥшразаалак дара ирыдгылоит, Аԥсны зыдгылоу Урыстәыла ауп азы. Америкеи Урыстәылеи даара еибаҭахушәа, еизааигәахоушәа ишаҿугьы – Америка зыцәшәаҵәҟьоу ҳәа адунеи аҿы иахьа иҟоу – миллиардки бжаки зхыԥхьаӡара ахысхьоу Китаигьы акәым, уи инашьҭархх инеиуа Индиагьы акәым, зиадертә мчхара Еидҵоу Америкатәи Аштатқәа ирываҟәалоу, џьара-џьара аиадертә бџьар ахкқәак рганахьала дара раҵкьысгьы акырӡа ираԥызгахьоу Урыстәыла ауп.
Абасала, Урыстәыла иадгылоу Аԥсны ҳәынҭқаррак аҳасабала ҩы-шықәса раахыс ишазхарҵахьоугьы, Америка ҳҳәынҭқарра азхаҵара акәым – иаҿагылоит. Уи ауп аԥсуааи ақырҭцәеи Женеватәи реиҿцәажәарақәа Аԥсны аамҭала мап зацәнакуа. Мап шԥацәнамкуеи, Қырҭтәылеи Аԥсни рыбжьара уажәшьҭарнахыс аибашьра ҟамларц азы аиқәышаҳаҭра анапы аҵаҩра ақырҭцәа мап ацәыркуазар, уи ахаҭыԥан «ахҵәацәа» рыргьежьра азҵаатәы ҳалацәажәап ҳәа иқәгылазар, уи азҵаатәы аҿы Америкеи Амраҭашәарахьтәи Европа атәылақәеи дара ирыдгылозар...
...Ҳаиҭаиасуеит 1992 шықәса ииуль 23 азы имҩаԥысыз асессиахь.
Аԥсны Иреиҳаӡоу Асовет асессиа аусура иалагаанӡа, аԥсуааи адыгааи Жәларбжьаратәи рфестиваль иазкны зегьраԥхьаӡа акәны, еиуеиԥшым аԥштәқәа аҭаны, компиутерла иҭҳажьыз агазеҭ «Аԥсны» аномер ҷыда наганы Владислав Арӡынба ианынаисырк, жәаҩа-даҟьа змаз уи агазеҭ неиҵыхны, ахы инаркны аҵыхәанӡа данахәаԥш,
сара сахь даахьаҳәны ҿааиҭит: «Уаҳа назҭахым агазеҭ аномер ҷыда рԥугалт ҳсессиагьы ҳфестивальгьы. Амала, агазеҭ «Аԥсны» есымшатәи аномерқәа абас рҭыжьра шәзеиҿкаару?»
«Уи шәара шәнапы ауп изку», – сҳәеит сара.
«Иахьа асессиеи афестивальи мҩаԥаагароуп, ҳаилахоуп. Уаҵәы ашьыжь унеи сара сҿы, унеи агазеҭ абас есымша иҭыҵуа аиҿкааразы иаҭаху азҵаатәқәа зегьы уманы. Суцхраауеит, судгылоит зегьы рганахьала».
Ииашаҵәҟьаны, адырҩаҽны иӡбан: мызкы ахала-аҵыхәала агазеҭ «Аԥсны» есымшатәи аномерқәа компиутерла рҭыжьра ҳалагарц. Уи азы ҳредакциа ахыбраҿы, ҩ-уадак рҿы игылаз, хаҭала Урыстәылантәи ҳамҭас Аԥсны иарҭаз акомпиутерқәа «уажәшьҭарнахыс агазеҭ «Аԥсны» иатәуп» ҳәагьы сеиҳәеит
Ааи, 1992 шықәса ииуль 23 нахыс ҳаԥсуа милаҭтә кьыԥхь иауасхырны иҟоу агазеҭ «Аԥсны», Дырмит Гәлиа иажәақәа рыла иаҳҳәозар, ҽаԥарак иԥон... аибашьра иаламгазҭгьы...
Ҳдепутатцәа зегьы еицҿакны напеинҟьарыла 1925 шықәсазтәи Аконституциахь ианиас, сара игәасҭеит уи асессиа аусура иалахәыз адепутатцәа зегьы рнапқәа шеинырҟьазгьы, рхы-рҿқәа хәыцрала ишҭәыз...
Уажәшьҭа еилыскаауеит ари аҩыза азҵаатә ду асессиахь инаргаанӡа Владислав Арӡынба иарӷьажәҩан ивагылаз ҳдепутатцәа акырынытә ишышьҭырхыз, ишышьҭарҵаз, ахҟьа-ԥҟьа зеиԥшрахозеи ҳәа ишазхәыцыз, нас Аԥсни аԥсуааи гәык-ԥсыкала иаҳзыҟаз, аԥышәа ду змаз аиурист, ашьҭахь Урыстәылатәи Афедерациа аиустициа аминистрсгьы иҟарҵаз Иури Калмыковгьы дшаарыԥхьаз, игәаанагара ишазҵааз...
Уажәы изласгәалашәо ала, асессиа аартра хымш шагыз – 1992 шықәса ииуль 19 азы «Мықәашҭа» имҩаԥгаз аныҳәаан асасцәа дахьқәа рзы иҟаҵаз атрибунаҿы
Владислав Арӡынбеи Иури Калмыкови аконцертқәа мҩаԥызгоз рахьгьы зны-зынла ишынаԥшлозгьы, иубартәы иҟан иааҟәымҵӡакәа зҵаатәык инеимҵакы-ааимҵакуа ишалацәажәоз.
Арҭ ацәаҳәақәа зыҩуеи Платон Бебиеи урҭ аҩыџьа рышьҭахьҵәҟьа ҳнаган аԥшәмацәа ҳазладыртәаз ала, сызлацәажәо уҳәан-сҳәанла исаҳаз акәӡам, хаҭала сызлахәыз, хаҭала избаз ауп.
«Ишәарҭоуп, даара ишәарҭоуп, аха даҽа мҩакы ыҟам... Даҽа мҩас иҟоу шәара ишәызшәыдкылом. Саргьы ишәыдышәкылароуп ҳәа исызшәабжьгаӡом. Уи наунагӡа ақырҭцәа рхәура шәышҭоу аанхароуп иаҵанакуа...» – арҭ схаҿы иаанхаз ажәақәа зтәыз Иури Калмыков иоуп.
Нас даахәмаршәа инациҵеит абас: «Сара уҟабардоуп ҳәа шысзырҳәогьы, абиԥарала саԥсуа-шьҭроуп. Ус анакәха, сыгәра шәга, сахьагалакгьы – гәыла-ԥсыла еснагь сышшәывагылоу...»
...Сеиҭагьежьуеит асессиахь.
Анапеинҟьарақәа анеиқәтәа, гәыԥҩык адепутатцәа аԥхьатәи ариад аҟны итәаз Иури Калмыков иахь инеит. Уи ихы ҩышьҭихын, зегьы аӡәаӡәала блала иааимидан, нас ҿааиҭит: «Ишәыдысныҳәалоит, ари Аԥсны ахьыԥшымра аиураҿы раԥхьатәи шьаҿоуп. Амала, иҵегьы еиҳау, иахьазы шәызқәымгәыӷуа ашәарҭарақәа цәырҵыр ауеит...»
«Мықәашҭа» аныҳәаҿы ииҳәази асессиаҿы ииҳәази еидкыланы санрызхәыц иаргьы ҳдепутатцәагьы, рхәыцрақәа зызкыз здырт. Урҭ зыцәшәоз ҟалеит хымчыбжьа рышьҭахь.
Ус шыҟалоз «ҳахьтәы парламент» ҳәа ҳажәлар иззырҳәоз аҿтәи адепутатцәагьы ирдыруан, ахәҭакахьала: Сергеи Багаԥшь, Алеқсандр Анқәаб, Сергеи Шамба еиҵаӷәӷәа игылан. Еиҵаӷәӷәа игылан иара убас егьырҭ адепутатцәагьы, иаагозар ҿырԥштәыс: Леонид Лакербаиа, Константин Озган, Алеко Гәарамиа, Даур Ҭарба, Сократ Џьынџьолиа, Валери Кәарҷиа, Владимир Занҭариа, Зураб Ачба, Иури Воронов, Енвер Қапба уҳәа егьырҭгьы. Урҭгьы иҟалаз рцәа ианырит азоуп, инкахәыцуа изгылазгьы...
Ус иагьыҟалеит.
1992 шықәса август 14 рзы Қырҭтәыла Аԥсны иақәлеит.
Иалагеит Аџьынџьтәылатә еибашьра...
1992 шықәса август 14 – Аџьынџьтәылатә еибашьра ианалагаз актәи амш иазкны иҳәатәу шырацәоугьы, хыхь-хыхьла сазнеизаргьы, уи раԥхьатәи сыстатиаҿы ихацсыркит.
Амала, уи аҽны аԥсуаа хәыҷгьы дугьы, Аԥсны ҳаҟа, аҳәаанырцә ҳаҟа зегьы иаадырт, иаадырт-моу лабҿаба иаабеит, уаанӡа егьараан иаҳҳәахьазаргьы, ҳаҟазаареи ҳаҟамзаареи азҵаатәы царҭа амамкәа иҵарӡаны, ахықә аҟны инаганы ишықәдыргылаз.
Аҟәа, Ацҳа ҟаԥшь амрагыларахьтәи аганахь ала ақырҭцәа ртанкқәеи рыри ааин игылан. Ртанкқәа руак, ацҳа ақәсра згәаӷьыз, ҳаҷкәынцәа иргаз (аремонт аназыру ашьҭахь) иаадырҵәин, абзарбзан ахы дара рахь ирханы иаагылт, аха танкзаҵәык жәабала зхыԥхьаӡара ыҟаз дара ртанкқәа рҿы иалшараны иҟаз. Аха дара уи иацәшәоу, ҳаҷкәынцәа ирымаз автомат хыц-ҩыцқәак рыла ирҿагылан имшәа-имырҳа рабашьра ахьыргәаӷьыз иацәшәоу здырхуада, ируа-ирҳәо иақәымшәо иаанхеит.
Уи аамҭа ахы иархәатәын, аха изла?
Ҳаиҳабыра аицәажәарахь ииаст…
Ақырҭцәагь уи иақәшаҳаҭхеит…
Аицәажәара, зны-зынла ишааиԥҟьалозгьы, хаха-хымш ицон…
Иахьа уажәраанӡагьы убасҟан имҩаԥысуаз аицәажәара иахәҭоу ахәшьара аҭаӡам.
Аха уи уашьҭан ҳазааҭгылап.
…Аибашьра ианалагаз раԥхьатәи амш анҵәамҭазы, ахәылбыҽха ианааилашәшәуаз аҩны снеит. Сынхон
усҟан, аҳабла ҿыц иахьналагоз, «Аԥшалас» ҳәа изышьҭаз акрыфарҭа аԥхьа жә-еихагылак змаз, ахимиатә зауад иаргылаз ахыбраҿы. Иџьоушьаша, жә-еихагылак змаз уи ахыбраҿы ԥсыуас иҟаз сараӡәзаҵәык сакәын, ҩ-ҭӡык аерманцәеи, х-ҭӡык аурысцәеи рнаҩсан – егьырҭ зегьы гырцәан, қырҭцәан, шәанцәан. Аҟәатәи ахимиатә зауад аҿы аус зуаз аԥсуаа рхыԥхьаӡара уеизгьы-уеизгьы ишырацәамызгьы, аӡәызаҵәык идамхаргьы уи аҩны аҟны ауадақәа имоуит, арахь, ауадақәа аныршоз ахимиатә зауад аиҳабыс иҟаз даԥсыуан. Уигь политикан – аиҳабыс аԥсуа дҟарҵон, инапқәеи ишьапқәеи ҿаҳәаны, икәаӷӷа иааиватәоз зегьы қырҭцәан.
Ахәылбыҽха аҩны саннеи, уаанӡа «ухаҵкы» ҳәа мҳәакәа исмацәажәоз, имхырхәакәа саԥхьа имиасуаз сгәылацәа срымбазшәа, сырзымдырӡошәа ҟаҵаны наҟ ихьаҳәит, ҳаԥсуа танкқәа раԥхьа сгылан Жәыргьыҭ, мамзаргьы Қарҭ иалалаз сара сакәу џьушьап.
Башаӡа схынҳәит сыҩныҟа, уаҟагьы схы злаҩнаскрыз. Сааикәыҟьашан, машьынак аанкыланы Ацҳа ҟаԥшь аҿы сааит… Аха Ацҳа ҟаԥшь ахь инарышьҭуаз абџьар змаз ракәын. Сара снарылагылт, сара сеиԥш иабџьардаз ҳаинтеллигенциеи, ҳақалақь-уааи, иара убас Гәдоуҭантәи иааз шәҩыла, иҟалап зықьҩыла зхыԥхьаӡара рацәаз ауаа. Зегь зыргәамҵуаз – абџьар амамзаара акәын. «Иаҭахханы ианыҟала акака акәым, ҩба-ҩба автоматгьы шәаҳҭоит зҳәоз абаҟоу?» – абри азҵаара акәын хазы-хазы, гәыԥ-гәыԥ еидгылаз ирылыҩуаз.
Абри аҭагылазаашьа инамаданы, снаԥыҩланы, уажәадагьы сыззааҭгылахьоу зҵаатәык цәырызгарц сҭахуп. Сызҿугьы – Аԥсны жәлар рфорум аиҿкаара азҵаатәы ауп.
Асовет Еидгыла ахәшьара аҭараҿы ҳара аԥсуаа: ма «ҳақәнахит» ҳәа ҳақәгылоит, мамзаргьы уи «Аԥсны аршәҭкакаҷит, аԥсуаа ҳҵара-дырра, ҳкультура еизҳазыӷьеит, уи еиӷьу ҳара ҳзы ҳәынҭқарра ҟамлацызт» ҳәа
ҳаақәгылоит. Арҭ азнеишьақәа аҩбагьы ииашаӡам. Ҳалагап актәи ала. Асовет мчра аԥсуаа ҳазлақәнахи, 1921 шықәсазы аиааира амгазҭгьы, ақырҭуа меншевикцәа усгьы ҳақәырххьан, 1918 шықәса раахыс Аԥсны урҭ рмагәшьхәа иаҵарҟьацны иркын. Ҳашьцәа ҳрыцхраауеит ҳәа Ҭырқәтәылантәи иӡхыҵыз ирабашьны, ицҟьа-шәҟьа иргахьан. Ҳқыҭақәа амца рыцраҵаны ирбылуан. Ҳаԥсуа школ-заҵә – ашьхарыуаа рышкол ҽҭрас иҟаҵаны ирыман. Усҟан Адемократиатә Қырҭтәыла иаднакылаз аконституциаҿы Аԥсны зынӡаскгьы аӡбахә ҳәаӡамызт, иарбаӡамызт. Уи ауп Аԥсны анышьҭырх, Қырҭтәыла аҳәаа Ԥсоунӡа инаганы ахьыԥшымра зрыларҳәазгьы. Ажәакала, Аԥсны рыҵарӡны адунеи зегьы ржьеит – ари Қырҭтәыла ауп ҳәа.
Уи иаҿагылоз, иаҿаԥызҽуаз мчы ҳәа ҳарҭ аԥсуаа кыр ҳамазма, Асовет мчра 1921 шықәса март 4 рзы аиааира амгазҭгьы?
Ус анакәха, Асовет мчы абзоурала Аԥсны Аҳәынҭқарра аиҭашьақәргылара напы аркын. Машәыршақә иҟалаз усӡамызт 1922 шықәса декабр 30 азы Москва, Кремль Асовет Еидгыла аиҿкаара иазкыз адокумент Аԥсны ахаҭарнак Ақырҭаа инапы аҵаҩрагьы. Уи инапы аҵаиҩит, избанзар, усҟан Аԥсны хазы иҟаз ареспублика ҳәа иршьон. Даҽакуп 1931 шықәсазы уи аԥыхны, иавтономианы Қырҭтәыла адҳәалара. Уинахыс ауп, ииашаҵәҟьаны «Аԥсны аҩажәатәи ашәышықәсазтәи амҳаџьырра» аназааиз, аха убас шакәызгьы, Сталини Бериеи рышьҭахь милаҭк раҳасабала аԥсуаа ҳаиқәырхараҿы Асовет мчра иҟанаҵаз рацәоуп. Ииашоуп – уа ҩ-ганкны иҟоуп: ганкахьала – Қырҭтәыла анапаҵаҟа ҳаҵагәаны ҳаркын: даҽа-ганкахьала – ақырҭцәа ҳақәбаџӡо ианалагалак ацхыраара ҳәа ҳахьхьаҳәуаз Урыстәылаҟа акәын, ҳзыхьчоз Асовет мчра акәын.
Ари – аҩбатәи азҵаара аҭак ауп.
Асовет Еидгылаз ибӷаԥҵәаган иҟалаз Горбачов амчрахь инеира ауп, аиҭарҿиара, еиҳа ииашахоит иаҳҳәар – аиҭаргылара ҳәа зыхьӡҵаны ицәыригаз иполитика ауп.
Ақырҭцәа уи иамҵасит, насгьы рхы иархәаны изыжәлазгьы, зегь раԥхьа иргыланы Аԥсни Аахыҵ-Уаԥстәылеи роуп. Ахәҭакахьала, рҭоурыхҩҩцәа, рышәҟәыҩҩцәа, ринтеллигенциа ықәгылт: «Аԥсны – Қырҭтәыла ауп», «Аԥсуаа нхара уахь ианнеиз ҩышә шықәса рышьҭахь ауп», «Ақырҭуа дгьыл аҿы урҭ шысасцәоу рхамшҭроуп» ҳәа.
Абри аҩыза аамҭа еилаҩынтра аан гәыԥҩык ҳинтеллигенциа рхаҭарнакцәа рыбзоурала иаԥҵахеит Аԥсны жәлар рфорум. Ҳажәлар реидкылара, реизакра, насгьы ақырҭцәа фронткны рҿагылараҿы уи иҟанаҵаз, иалшаз ахәшьара уадаҩуп. Убас еилых ҟамҵакәа, ҳажәлар зегьы ҳаилаҵәан ҳаҟамкәа ақырҭцәа ҳажәлазҭгьы ҳабакылсрыз?
Жәлар рфорум аԥҵамкәа аибашьра ҳахьӡазҭгьы ҳахькылсшаз сеидру.
…Ақырҭцәа ртанкқәа Ацҳа ҟаԥшь аҟынӡа иааит ҳәа Аԥсны Иреиҳаӡоу Асовет аилатәарахь инеиз ианҳаҳа «иаауа, иаҳҳәо ҳақәымшәо ҳааилаҭырит» ҳәа сҳәеит зны сықәгылараҿы. Изааӡарызеи, ус иагьҳахьит. Аха ашьҭахь, аамҭа аныбжьала акырынтә сазхәыцит раԥхьатәи аминуҭ, раԥхьатәи асааҭ, раԥхьатәи амш… Ишәаз, ишәаҟьаз ауаҩы аҳәынҭқарра, ажәлар рус акәым, иҭаацәара рус аӡбашьа дақәшәом.
Абриаҟара зхысҳәаауа Аԥсны Ахада иоуп. Уи идҵала акәын усҟан ҳаиҳабыра рделегациа Қырҭтәыла анапхгара рацәажәарахь ишнеиз. Ирацәажәароуп, аха изацәажәо зусҭцәада? Зыԥсҭазаара абжеиҳарак бахҭала изхызгахьоу Иоселиании, уи иаҵкьыс еицәоу
Китовании ирыдтәалар акәхеит. Аҳәынҭқарра, ажәлар реиқәырхаразы ҳәынҭқарҵас ахымҩаԥгашьагь уақәшәозароуп: ианаҭахха – ау иҿынӡагь уҩаӡароуп, акьаҿ иҟынӡагь улаҟәыроуп. Иахьагь сыбла ихгылоуп Иоселиании Китовании рхы дубеи ибо, ҳаиҳабыратә делегациа рқьышә иқәҵаны, тәамбашақә, дара рмилаҭтә ҟазшьа аарԥшны ишрацәажәоз… Амшә иакыз «баба» ҳәа иҳәеит рҳәоит ажәлар рҿы. Уигь ыҟан… Аха иҟан иахьа уажәраанӡа зыхә ҳамшьац, ҳажәлари ҳаԥсадгьыли реиқәырхара иазкыз даҽакгьы. Сара сызҿу – ачҳара ауп. Башаӡа ирҳәом ҳажәлар: «акыр зычҳаз – акыр ибеит» ҳәа. Ажәлар рус аӡбараҿы ахара аԥшра аҭахуп рҳәоит, аха убри иацысҵоит – ахара аԥшра зылшо ачҳара злоу ауаҩы иоуп ҳәа.
Аԥсны аиҳабыра рделегациа усҟан хаха-хымш рыҩнуҵҟа ақырҭцәа ирацәажәон. «Ирмацәажәакәа, ирылдыршеи, зегь дара роуп аҵыхәтәаны ҳаҳҭнықалақь Аҟәа ақырҭцәа ирзаанҳажьт» ҳәа зҳәо иахьагьы иуԥылоит. Аха усҟан? Усҟан урҭ ирзырҳәоз еицәан. Еицәан, аха Аԥсны Ахада иҟнытә адҵа ирымаз нарыгӡар акәын.
Хаха-хымш ақырҭцәа ирацәажәон…
Хаха-хымш ақырҭцәа рыр Ацҳа ҟаԥшь аҿы иаанкылан…
Убри аамҭа аҩнуҵҟала Гәымсҭа нырцә ҳамчқәа еизыркит, афронт ацәаҳәагьы ҟалеит. Еиҳа ииашахар ҟалап иаҳҳәар: уаанӡа иҟаз баша еидысларақәан, афронт аԥҵаны, аибашьра ахы ахьакыз Гәымсҭа ахықәан ауп ҳәа.
Ԥшьышәи жәаҩа мшы имҩаԥысуаз Аџьынџьтәылатә еибашьраан егьа иуызаргьы, егьа иҽишәазаргьы аӷа Гәымсҭа дызмырт.
Уи ус иҟазҵаз аамҭа ауп – хаха-хымш ҳаиҳабыратә делегациа имҩаԥнагаз аицәажәара ауп.
Аҟәа усҟаназ ҳара иаҳзаанкылаӡомызт. Излаанаҳкылоз ара инхоз рыбжеиҳараҩӡак гырцәазҭгьы, қырҭцәазҭгьы, шәанцәазгьы.
Август 17 рзы, ашәахьаҽны, агазеҭ ҭҳажьуеит ҳәа аредакциаҿ ҳааит гәыԥҩык. Абар урҭгьы: Қапба Владмир, Валери Амаршьан, Гьаргь Нарасқәуа, Вахтанг Аԥҳазоу, Валикәа Ҭаниа, Ҭина Аҳаш-ԥҳа. Урҭ раԥхьа инаган иқәсҵеит иҭҳажьран иҟаз агазеҭ аԥхьатәи адаҟьа амакет, хыхь урысшәала, нбан дула  ҳәа нанҵаны. Уи амакет ҳаманы атипографиахь ҳцеит. Аилаҩынтраҵәҟьа ахьыҟалаз уаҟа ауп: ҳаԥсуа газеҭ «Аԥсны» ҟазҵоз атипографиа аусзуҩцәа «ҳзыхьчо амилициа ҳадгыламкәа ари агазеҭ ҳазҭыжьуам» рҳәеит. Иагьџьашьатәӡам, избанзар, ақырҭуа газеҭ «Аԥхазеҭис хма» ҟазҵоз ақырҭцәагь уаҟа аус руан, урҭ рыгәра агара уадаҩын, ацәгьа рҳәар ҳәа ишәон, иагьырҳәон.
Усҟан зегьы ҳазхьыԥшыз, ихадаз Иреиҳаӡоу Асовет акәын. Уа сахьнеиз Зураб Ачбеи Иура Кәыҵниеи рыда аӡәгьы дсымбеит. Сызнеиз азҵаатәы аӡбара урҭ ирылшомызт. Инықәыршәны Аминистрцәа Рсовет ахь сцеит. Уа исықәшәаз, Аминистрцәа Рсовет Ахантәаҩы актәи ихаҭыԥуаҩ (усҟан азы Ахантәаҩы иусқәа назыгӡоз) Сергеи Васили-иԥа Багаԥшь «атипографиаа зыхьчаша иуаҳҭо амилициаагьы ҳамам, аха угәы иҭоукыз агазеҭ аҭыжьрагь аҭахымзар ҟалап, избанзар, уи аҩыза агазеҭ шҭшәыжьуа ақырҭцәа ирмаҳар ҟалаӡом, урҭ атипографиагьы шәаргьы бомбак лашәылажьны шәԥыхааса шәықәрҵар алшоит» ҳәа сгәы сҽаниҵеит. Дақәшаҳаҭханы, атипографиаа зыхьчоз амилициа сиҭаргьы башазаарын – атипографиа аусзуҩцәа сара исзымԥшӡакәа еимпны ицахьан.
Аӡә игра иӡап, аха ҳаԥсуа литературеи ҳмилаҭтә кьыԥхьи рышьаҭаркҩы Дырмит Гәлиа ихациркыз агазеҭ анапхгаҩыс иҟаз усҟаназ изура сақәымшәо саанхеит. Абар хымш раахыс аредакциа аусзуҩцәа фҩык рыда егьырҭ ахьыҟоу сыздыруам. Арҭ афҩык ҳәа зыӡбахә сымоугьы рыблақәа ҭхаха исҿаԥшуеит, арахь ирасҳәари – схаҭа «абас жәуы», «абас ҟашәҵа» ҳәа акгьы анысзымҳәо аамҭазы?
Ҳара бџьарс иҳамаз ҳгазеҭ акәын, аха уи агазеҭ анҳазҭмыжь – иҭымҟьаз ашәақь иаҩызахеит. Иҭымҟьо ашәақь хәарҭарас иалоузеи, баша ауаа ахәаԥшларц амузеи аҿы икнаҳау иаҩызоуп.
«Иахьа ҳманшәаламхеит, иамуит, аха уаҵәы ҳаиқәшәап…» ҳәагь сызраҳәаӡом. Уаҵәы-моу, минуҭқәак рышьҭахь иҟало сыздыруам. Игәра шәымган, усҟан иҟаиҵараны иҟаз ишәаны-изаны идыруазшәа уажәы изҳәо, изыҩуа ауаҩы…
Аџьынџьтәылатә еибашьраан Аԥсны зхы ақәызҵаз ҳҵеицәа анышә иахьамадо Ахьӡ-аԥша апарк аҿы «бзеилаҳәагь» мҳәакәа ҳаиԥырҵит, аибашьра адәаҿы афронт аанзыжьыз ҳхы рыншьало… Ҳҩызцәа руаӡәк аҟәҟәаҳәа иахьеиларҵо Ацҳа ҟаԥшь аҩадахьы дынхоит, иҭаацәа уа иҟоуп. Уахь дцароуп. Даҽаӡәы – ашхырцәаӷь ҭыҩра ҳәа ззаҳҳәоз – Виемҟа ихы хан. Аӡәгьы ақалақь агәҭа даанхон. Егьырҭ ҳцон аҳабла ҿыц ахь…
Усҟаназ Аҟәа, Аҟәа-моу – Аԥсны зегьы аҿы еиҳа иахьеиӷьыз, еиҳа иахьҭынчраз ҳәа кәакьк ыҟамызт, зегьынџьара амца акхьан. Иаҳҭахы-иаҳҭахым еиҳа-еиҳа зымҽхазкхьаз уи амца ҳалалахьан.
Ҳарҭ, агазеҭ «Аԥсны» зызҭмыжьыз аҵыхәтәантәи аусзуҩцәагьы ҳааиԥырҵын, амца зкыз Аҟәа ҳналалт.
Иабаадыруаз уи амца арцәара шықәсыки ҩымзи шаҭаххоз…
Иабаадыруаз х-нызқьҩык инарыцны ҳ-Аԥсадгьыл зхы ақәызҵараны иҟаз ҳҵеицәа рыхьӡ-рыԥша зхыларан иҟаз апарк аҿы ҳшеиԥырҵыз…
Ари санҵамҭаҿы сара иалскааит хаха-хымш – август 15 инаркны 17 рзынӡа – Аԥсны еиқәзырхаз амшқәа ҳәагь рзысҳәеит.
Урҭ амшқәа рзы ҳара ҳаиҳабыра рхаҭарнакцәеи ақырҭцәеи реиԥыларақәа рҿы иазааит: ақырҭцәа рыр
Кьалашәырҟа инаскьарц, аԥсуаа – Гәымсҭа ахықәахь. Иаахтны иаҳҳәозар – уи еибажьаран. Ақырҭқәа ртанкқәагьы рыргьы шьаҿак иадамхаргьы шьҭахьҟа имнаскьаӡеит. Урҭгьы дара ртәала аԥсуаа ҳжьоит ҳәа иаҿын. Аԥсуаа наскьеит: аԥхьа – ареспубликатә хәышәтәырҭа анаҩсынӡа, ашьҭахь – Гәымсҭа нырцәтәи ахықә ахь.
«Бзиарас иҟарҵеи, ҳаҳҭнықалақь Аҟәа аанрыжьын, хаха-хымш рышьҭахь уи ақырҭцәа меибашьӡакәа рнапаҿы иааргазар?» иахьагьы иҟоуп ас азҵаара ықәзыргыло.
Усҟаназ аԥсуаа Аҟәа ҳзаанкылаӡомызт: акы – ҳаҳҭнықалақь ҳнапаҿы аанкыларазы ар ҳамазар акәын. Ииашоуп, шәҩыла, зықьҩыла ақырҭцәа ааҳашьҭуам, ианаҭахха ҳаҳҭнықалақь ҳхы ақәаҳҵоит ҳәа игылан, рыхгьы ақәырҵон, амала иаҵахон, избанзар – абџьар ркымызт… Аха хаха-хымш иалагӡаны маӡа-аргама Гәымсҭа нырцә рыҽдырӷәӷәеит, уа имшәа-имырҳа аӷа иҿагылт… Ақырҭцәа шықәсыки ҩымзи рхы адԥырҽылт, аха Гәымсҭа измырт. Иахьа урҭқәа зегьы еидкыланы ҳанрызхәыцуа еилыкка иаабоит аибашьра раԥхьатәи амш азы Аԥсны ахадара ахара иԥшны ирхәыцыз астратегиатә ҵак ду шамаз.
Август жәаа ашьжьымҭан Шеварднаӡеи, Иоселиани, Китовани ацәа иалҵызшәа иааԥшит, урҭ ирбеит Аԥсны ахадара хымш шырцәыргаз – Аԥсны еиқәзырхаз хымш. Нас, дара ишырҟазшьо еиԥш, рыри ртанкқәеи аӷьӷьа-агәгәа рыхга, оума ҟарҵошәа аҟәҟәаҳәа ихысуа Ацҳа ҟаԥшь иқәсны Гәымсҭа ахықә аҟынӡа инаӡеит…
Уаҟа иагьаанхеит…
Ауаҩы ҟадыџь иламӡо акгьы ыҟамзаап. Иԥхыӡ иалашәар изхамҵаша ицәа иҭаӡоит. Уаниашьа ухаҵашьоуп ҳәа зырҳәогь уи акәхап.
Ҳажәлар рҭоурых сызлазҿлымҳау ала издыруеит жәытә-натә аахыс гәата-бӷата инхо-инҵуа ианыҟаз ҳәа аамҭак алхра шыуадаҩу, аабатәи ажәабатәи ашәышықәсақәа аламҵакәа. Урҭ ашәышықәсақәа залскаауа – зымч-зылшара ӷәӷәаз, зхоура-ҵоура ҭбааҭыцәыз Аԥсуа Ҳәынҭқарра аԥҵара ахьрылшаз ауп. Мшәан уи аҩыза аҳәынҭқарра даҽа-шьоукы рнапы ианҵаны иааганы аԥсуаа иауддыркых. Ус ҟарҵазшәа изҳәо ақырҭуа ҭоурыхҩцәа роуп, издырҳәалогьы 737 шықәсазы Анаҟәаԥиа амҵан аԥсуаа иргаз аиааира ауп. Арабцәа рыр рԥызаҩ Мурван Кру (Адагәа) ҳәа изышьҭаз ҩажәи жәохә нызқьҩык аибашьцәа иманы, Қырҭтәыла инапаҿы иааганы, ақырҭуа ҳәынҭқарцәа аишьцәа Арчили Мири дрышьҭаланы Аԥсны далалт. Усҟан аԥсуаа аҳҭнықалақьс ирымаз Анаҟәаԥиа дахыкәшан дтәеит.
Аԥсҳа Леон Актәи ақырҭқәа идикылт, идикылт-моу, дара ахьихьчаз аҟнытә жәантә-ҩажәантә рыла зхыԥхьаӡара еиҳаз, усҟаназ зымч-зылшара ӷәӷәаӡаз, адунеи зырхыџхыџуаз арабцәа дырҿагылан драбашьыр акәхеит. Драбашьит, дагьыриааит, Аԥсны иалицеит, Аԥсны-моу амраҭашәарахьтәи Қырҭтәылагь иалцаны, урҭ адгьылқәагьы Аԥсны иадиҵеит.
Абас ауп Аԥсуа Ҳәынҭқарра аԥҵара шхацыркыз. Ақырҭуа ҭоурыхҩҩцәа Қырҭтәыла аҳәынҭқар Мир иԥҳа Леон Актәи дахьигаз аҟнытә уааины Қырҭтәыла
ҳәынҭқарс уахагыл ҳәа адырра ирҭазшәа ирҳәо мцуп. Рыцҳарас иҟалаз, уи амц ҳаԥсуа ҭоурыхҩҩ ду Зураб Анчабаӡегьы иахьидикылаз ауп. Усҟан акәым иара иахьагьы атәым дааганы сыжәлар урхагыл ҳәа аҳәынҭқарра аӡәгьы ирҭаӡом. Аҭоурых аҟны иаабо – аҳәынҭқарра аҭыԥ еимакны аб аԥа димеигӡакәа дшишьуаз ауп. Дара аԥсуа ҳәынҭқарцәа рыҩнуҵҟагьы урҭ рҩызцәа ахлымӡаахрақәа изныкымкәа-иҩынтәымкәа ирымпыҵҟьахьан. Аха уи акәым уажәы ҳазлацәажәарц иаҳҭаху.
Ҳара Қырҭтәыла аҳәынҭқарцәа аԥсуаа ишырыхьчаз атәы аҭоурых аҟнытә фактзаҵәык ауп иаагаз. Аха урҭ рҩызцәа ахҭысқәа иакымкәа-иҩбамкәа ауп ишуԥыло. Амала знызаҵәык иадамхаргьы џьарамзар-џьара иҳамбеит ақырҭцәа аԥсуаа ирыдгыланы Аԥсны анырыхьчахьаз.
Қырҭтәыла харан, аха Аԥсны авараҿы ишьҭаз Гыртәыла ахы шԥамҩаԥнагоз? Урҭ ашәхымс илатәаз ала-млашь иаҩызан, аԥсуаа ацхыраара анырҭаххоз – рыцхыраара ацынхәрас абгасса реиԥш ирыжәлон. Ус акәӡами ишыҟарҵаз аҵыхәтәантәи амҳаџьырра ашьҭахь? Иҭацәыз Аԥсны агаҿа, иқьаԥҭахаз аԥсуаа рынхарҭақәа аанызкылаз дара роуми?
Ахара ҳазцари, ҳгәы ҳҽанӡамкәа уажәы иҳазцәырҵыз аибашьра ахыҵхырҭаҿы игылоугьы дара роуп.
Асԥычка аихьшьра мариоуп. Иуадаҩу амца арцәара ауп. Аибашьра ианалагаз раԥхьатәи амшқәа рзы «ҳарҭ аԥсуаа иаҳхарогь рацәоуп, аҽынкылашьа ҳақәымшәеит, акамбашь иақәԥаз ацә ҳаҩызахеит» ҳәа зҳәақәазгьы ҟалеит. Иашоуп «шәыххь аагеит, шәнапаҿы ҳаҟоуп» ҳәа ҳаҽрыцҳатәны, ҳҽыреиџьны рҿаԥхьа ҳаагылар, рхәуура ҳҭалар – уи акәын ирҭахыз – «ақырҭуа дгьыл аҿы шәынхоит, шәсасцәоуп, ахшарагь ҩыџьа рыда шәоур ҟалом» ҳәа ирҳәоз закәаныртәуан.
Ирҳәоз-ируаз ҳаналацәажәа, аибашьра аламҭалазы ақырҭуа депутатцәа апарламент шаанрыжьхьазгьы, уи
ахыбра аҟнытә апресс-конференциақәа рымҩаԥгара еиҿыркааит. Ишәгәалашәозар, иара убри азал аҟнытә ҳаԥсуа телехәаԥшрала ируаз-ирҳәоз зегьы ишиашоу ҳажәлар ирбон, иазыӡырҩуан. Абраҟа исгәаласыршәар сҭахуп, сара хаҭала сызлахәыз пресс-конференциак.
«Шәарҭ шәқырҭцәоуп, аха депутатцәак раҳасабала шәахьалырхыз Аԥсны Аҳәынҭқарра Апарламент ахь ауп. Аԥсны шҳәынҭқарроу шәаргьы мап ацәышәкӡом, амала уи Қырҭтәыла иатәуп шәҳәоит. Уи ауп Аԥсны акәым, аха Қырҭтәыла амаҵ аауеит ҳәа шәзаҿу. Амала, ҳәынҭқаррак аҩнуҵҟа даҽа-ҳәынҭқаррак ахьыҟоу адунеи аҿы џьаразаҵәык ауп. Ҳара ҳазҿу – Италиа, Рим, Ватикан ауп. Уи адинхаҵара иадырҳәалоит. Араҟа издышәҳәалои?» – азҵаара зысҭаз ҳаԥсуа парламент аҿы иҟаз ақырҭуа фракциа адепутат Гамахариа ихаҭыԥан, аҭак ҟасҵоит ҳәа дгылт адепутат Месхиа – ареспубликатә хәышәтәырҭа анеирохирургиатә ҟәша аиҳабыс иҟаз.
«Аԥсны зегь реиҳа зхыԥхьаӡара рацәоу қырҭцәоуп. Ара инхо ауааԥсыра зегь рахьтә ҳара ҩынҩажәи быжьба процент ҳаҵанакуеит. Аԥсуаа жәаа процент шәоуп иҟоу. Аԥсны хазы иҟоу ҳәынҭқаррахароуп ҳәа шәҽазышәкӡаргьы, ҳара хыԥхьаӡарала акырӡа ҳазлашәеиҳау ала, ҵакыла уи қырҭуа ҳәынҭқаррахоит», – абас аҭак ҟаиҵеит.
«Абжьаразиатәи ареспублика Ҟазахсҭан жәибжь миллионҩык рҟынӡа нхоит, арахь аҟазахцәа хә-миллионҩык ианреиҳам аамҭазы. Ус анакәха, уаҟа аҟазахцәа рҳәынҭқарра акәӡам иҟало – аҩбатәи Урыстәылатәи аҳәынҭқарра акәхоит?» – саргьы сиҟәаҵуамызт.
«Ҟазахсҭани Аԥсни еидкылашьа рымам».
«Избан, изрымам?»
«Ҟазахсҭан республика еидгылоуп, Аԥсны – иавтономтә республикан Қырҭтәыла иалоуп».
Абасала, усҟан ақырҭуа депутат Месхиа ихиркәшеит сызҵаара аҭак. Иара итәала аҭак џьара акала узнавамла-аавамло иҟаиҵазшәагь ибеит.
Иҩыза дицхраарц иҽазикит аҭоурыхҩҩы Гамахариагьы. Уи иқәгылара ииаигеит аекономикахь.
«Қырҭтәылеи Аԥсни рекономика убас еилышьны иҟоуп, урҭ хазы-хазы иҟоу ҳәынҭқаррақәоуп ҳәа рылацәажәара зынӡаскгьы иҟалом», – ҳәа иаахиркәшеит.
Аха сара уаҟа акәаԥ иргылар сымуит:
«Қырҭтәыла ҽаантәи ашықәс аҳәынҭқарратә план шьақәнарӷәӷәеит. Уаҟа иазгәаҭоуп Аԥсны иаиураны иҟоу ахашәала аҟнытә 76% Қарҭҟа идәықәҵахарц. Уи ахашәала аԥсуаа рхала ракәӡам изцәырго – Аԥсны инхо ауааԥсыра зегьы ирцәыргоит, убарҭ рхыԥхьаӡараҿы ақырҭцәагь налаҵаны…»
«Аԥсны Қырҭтәыла иаҵанакуеит, ҳекономика еилысны иҟоуп, уи алакьысра ҟалом ҳәа зысҳәогь уи ауп», – абасала ҳаицәажәара хиркәшеит Џьемал Гамахариа.
Агәаанагара ҟамлааит уи апресс-конференциа зызкыз сара иқәсыргылаз азҵаарақәеи дара иҟарҵоз аҭакқәеи ракәын ҳәа. Ара иаазгаз апресс-конференциаҿы хаҭала сара исыҵанакуаз ахәҭак ауп.
Апресс-конференциа ашьҭахь Аԥсны Иреиҳаӡоу Асовет аҟәша аиҳабыс аус зуаз Борис Иракли-иԥа Сиҷинава (хынҩажәижәабатәи ашықәсқәа рзы апартиа Аҟәатәи араиком аиҿкааратә ҟәша аиҳабыс аус анызуаз Аҟәатәи араионтә-анагӡаратә комитет ахантәаҩыс иҟаз) даасыдгылан «иузааухьеи ақырҭцәа, абриаҟара ҳзуцәымӷу?» ҳәа дсазҵааит.
Ахәылбыҽха аҩны санааи, ацәгьеи абзиеи рҿы схаҵкы камыршәуа исывагьежьуа исывагылаз сгәылацәа уаҳҭахын ҳәа ҳаҩны аԥхьа игылаз «Аԥшалас» ҳәа захьӡыз акрыфарҭахь снарыԥхьеит. Урҭ хҩык ыҟан: ҩыџьа гырцәан, аӡәы дгәыриатәын. Ахҩыкгьы Аҟәатәи ахимиатә зауад аҟны аус руан. Гәыриатә ҳәа зыӡбахә сҳәаз ижәла Лобжаниӡен, Гәырам ихьӡын (азауад анапхгаҩцәа дыруаӡәкын), егьырҭ – руаӡәы Борис Бигвава иакәын, ахԥатәи – Оҭар Гварамиа. Аҩыџьагь гырцәан. Сара сырхыхәмаруа аԥсуа жәлақәа шәымоуп ҳәа расҳәалон.
Зны, изыхҟьа-зынԥа ҳәа сзымдырӡо Борис Бигвава сааԥхьижәан «Бигвава ҳәа зыҩуа аԥсуаа – рыжәла еицаркт, рыжәла жәытә-натә аахыс ишыҟаз еиҭамкӡакәа ирҩырц рҭахызар, Ҭырқәтәыла инхо, шәышықәса зҽадызкылахьоу, аԥсуаа шәҵарауаҩ ду Омар иҿыԥшааит, ижәла Бегәаа ҳәа ауп ишиҩуа. Уи абрантәи иигаз иԥсуа-жәла ауп, еиқәхеит, Бигвава – гыруа жәлоуп, Бегәаа аганахь зынӡаскгьы иқәӡам», – иҳәеит.
Иахьагьы срықәшаҳаҭуп сгәыла иажәақәа. Ԥыхьа, ус ансеиҳәоз, аԥсуа жәлақәа анкьа ишыҟаз рышьақәырӷәӷәара ус мариамызт. Иаахтны иаҳҳәозар, зышьақәырӷәӷәара амуаз усын. Иахьатәи аамҭазы, аиааира дуӡӡа анаага, Аԥсны ихьыԥшым ҳәынҭқарроуп ҳәа анрылаҳҳәа ашьҭахь, заԥсуа жәла цқьақәа шьақәзмырӷәӷәо ирхәыцуа, иззыԥшу аилкаара уадаҩуп. Зыӡбахә ҳамоу азҵаатәы аӡбараҿы (уи азҵаатәы аҟны мацара аума) зыхраҭ бзиахаша Борис Кьехьир-иԥа излаиҿыԥштәу рацәаӡоуп…
…Гәымсҭа аԥшаҳәахьы илагаз амҩахәасҭа ахаҵәирҭаҿ икҿаҟаҵаз аишәа ҳахатәеижьҭеи ҩ-сааҭк инархылт. Ашәах хачла иааргаз ауарашгьы ус иқәгылоуп, аӡәгьы ҳаламкьысыцт.
Уажәадагь урҭи сареи араҟа акырынтә ҳаидтәалахьан, ачеиџьыка маҷымкәа еидаҳфалахьан. Абзиеи ацәгьеи рҿы ахаҵгыларазы џьара акала узрываломызт, агәылара аганахьалагь – иреиӷьу дузыԥшаауамызт, амала, амилаҭ зҵаара анаацәырҵлак уажәраанӡа избахьаз ракәӡамкәа даҽа цәак рхарԥаны иаақәгылон.
Уажәгьы ҳуараш агьамаҵәҟьа мбаӡакәа ҳаидшыланы аицәажәара ҳаҿуп. Аԥсни Қырҭтәылеи еимҿырхха иаҳкуп. Ажәытә-аҿатә ицәыраамгаз арбану. Усҟан еибаҳҳәаз зегьы ртәы аиҭаҳәара сцәыуадаҩуп, акык-ҩбак аазгоит ҵаҟа.
«Ақырҭцәа ҳҭоурых арганавтаа ирыдҳәалоуп, урҭ ахьаауаз адунеи иадыруаз ажәытәӡатәи аколхцәа
рҳәынҭқаррахь акәын», – схы иҭеигалон Гәырам Лобжаниӡе. Уи ауаҩ изанааҭ ишаҵанамкуазгьы аҭоурых мыцхәы дазҿлымҳан. Анкьа КГБ ашкол далгахьан, акыр шықәса уа аус иуан. Иҟалап урҭ азҵаатәқәа дрыдҳәалазҭгьы. Ашьҭахь изыхҟьа-зынԥа ҳәа иҿы иааҭшәаны ажәакгьы имҳәацызт, аха уаҟа аусура дааҟәырхын, ахимиатә зауад ахь диаргеит.
«Гәырам, зыӡбахә цәыругаз аколхцәа рҳәынҭқарра Қырҭтәыла аҵарауаа ус ишьақәҳарӷәӷәоит ҳәа ишаҿугьы, ажәала ауп акәымзар, фактзаҵәык иадамхаргьы аҭоурых иазнымхеит», – саргьы изуамызт, аҵәы наиласҵон.
«Ишԥыкәу ишазнымхаз, – иуамызт иаргьы, – аколхцәа рҳәынҭқар Аеҭ дыҟамзи, уи иԥҳа Медеиа Иазон дымҵаимырси»…
«Уи легендоуп, аха убри алегендаҿы зыӡбахә ҳәоу қырҭцәоуп ҳәа угәы иаанагома?» – еиҭа зҵаарак набжьасыргылт.
«Иқырҭцәамкәа… изусҭцәадаз нас?»
«Иқырҭцәазҭгьы, ирыхьи ақырҭуа ҭоурыхҩҩцәа Медеиа Иазон даницыбнала, лаб Аеҭ урҭ ирышьҭеиҵаз лашьа Аԥсырҭ иӡбахә машәыршақәгьы изырҿадмыршәуа? Аԥсырҭ ма қырҭуак, ма гыруак, мамзаргьы шәаныуак ихьӡны иубахьоума? Мап, избанзар, уи қырҭуа хьыӡӡам, жәытә-натә аахыс ирдыруеит ишаԥсуа хьӡу. Аҭоурых аҿы зегьы раԥхьаӡа афбатәи ашәышықәсазы аԥсуаа ҳабшьҭрақәа еидкыланы Аԥсны аҳәынҭқарра аԥысҵоит ҳәа зҽазызкызгьы Аԥсырҭ ихьӡын. «Аргонавтаа рымҩала» ҳәа ахьӡҵаны ԥшьынҩажәатәи ашықәсқәа рыламҭалазы Англиантәи Ԥуҭынӡа иааз рҿы Аԥсырҭ ихьӡ шәҵарауаа изырҿадмыршәызгьы уи ауп. Аԥсырҭ ихьӡ мацара аума… аҭоурых иазаанхаз, аргонавтаа рлегенда иадҳәалоу Диоскуриеи Пицундеи рыӡбахәгьы рымҳәаӡеит… усҟан Аахыҵ-Кавказ иахьаҵанакуаз џьаразаҵәык иаԥҵаз Аргонавтаа рклубгьы ргәаладмыршәеит, Аҟәа иахьыҟаз азыҳәан…»
Егьырҭ сгәылацәа аҩыџьа ҿырҭуамызт. Срыцҳаршьошәа рыблақәа ҭраа исыхәаԥшуан.
«Шәара аԥсуаа зегьы ааҳарҳәуеит ҳәа шәаҿуп аамҭеи амчи шәоур…» – иҳәан Гәырам дҩагылт. Ҳарҭгьы ҳҩагылт, ҳуарашқәа ҳрыламкьысӡакәа.
Адырҩаҽны ашьыжь скабинет ашә аартны ԥшьынҩажәа шықәса инарҭысхьаз быргк дныҩналт.
«Дад, ҳзеибадыруам акәымзар, ҳаижәлантәцәоуп. Сара Жәыргьыҭ анаҩсан иҟоу Кахаҭи ақыҭантәуп, – иҳәеит данынасыртәа ашьҭахь, – Темиров ихәшәтәырҭаҿы сышьҭан, сыблақәа схәышәтәуан. Уӡбахә ансаҳа умбакәа сзымцеит», – иҳәеит. Аурысшәа иҿы акуамызт.
Ақырҭшәеи агыршәеи бзианы издыруаз сҩыза Валикәа Ҭаниа сиҳәеит ҭырџьманра ҳзиурц.
Уи абырг излеиҳәаз ала Џьалнтәи Гыртәылаҟа иагаз дыркьарззаарын. Кахаҭи ақыҭан жәа-ҭӡык инарыцны инхозаарын. Иҷкәын ақыҭа дахадан.
«Кахаҭи инхо ҳажәлантәқәа ахәҷы инаиркны аду иҟынӡа зегьы ирдыруеит Аԥснытәи ҳашцаз, ҳшаԥсыуахылҵшьҭроу, амала уи ҳзырзом. Сара ахәшәтәырҭаҿы саноурышьҭ узбарц сҭаххеит – ажәазаҵәык уасҳәарц. Саазқәылаз сшәо салагеит азалымдара ҟалар ҳәа. Азалымдарақәа иреиҳауп аешьа дҩагылан иашьа ишьа анкеиҭәа. Абри ахықә аҿы ҳнеизшәа збоит, сшәоит ус иҟалар ҳәа…» – иҳәеит уи абырг ицамҭаз.
Сара иахьагьы слымҳа иҭаҩуеит аибашьра аламҭалазы урҭ ақырҭцәа аҩыџьагьы исарҳәаз ражәақәа. Руаӡәк, ибжьы дақәыӷәӷәаны ишимҳәазгьы, дмақарт:
«Шәара аԥсуаа зегьы ааҳарҳәуеит ҳәа шәаҿуп – аамҭеи амчи шәоур»…
Егьи абырг ҳгәы ҳҽаниҵон:
«Азалымдарақәа иреиҳауп аешьа дҩагылан иашьа ишьа анкеиҭәа»…
Урҭ аҩыџьагь, разнеишьақәа шеиԥшымызгьы, ирдыруан аибашьра ишалагоз...
Аибашьра – аԥсуаа ҳахьыҟазаалакгьы иаҳзеиԥшыз трагедиахеит. Ус егьа иҟазаргьы, хазы-хазы аҭаацәарақәа рҿы иара ахатә ҷыдарақәа аман.
Саргьы, изызӡарызеи, сгәы дыҵхон сыҷкәын – Аҟәеи Баҭыми ирыбжьаз «Комсомолец Абхазии» аӷбаҿы акаԥдан ихаҭыԥуаҩс иҟаз. Урҭ аибашьра амшын агәаҿы ирыхьӡеит. Арахь Аҟәа ақырҭцәа рнапаҿы иааргеит. Амшын баӷәазахь аҭел сасит. Егьырҭ ҳусҳәарҭақәа рҟны еиԥш уаҟагь хыла-гәыла еилан. Аҵыхәтәаны анцәа ила урыс деспетчерк «Комсомолец Абхазии» амотор бжьысын Ацәымзаркыраҿтәи аремонтҟаҵарҭахь иӡхыҵит ҳәа сеиҳәеит.
Аҩны схы сзыҩнамкит, араион ҿыц сналсын, аӡбааррақәа рахь илагаз амҩахәасҭа саныланы сылбааит. Ашьаҵаӡахырҭа азауад аԥхьа сгәы сҽанӡамкәа ақырҭцәа снарылаҳаит. Амҩа акалҭ сыҽнасҭан, схы сықәыжь сҿынасхеит. Анцәа ила, аӡәгьы илаԥш сыҵамшәеит. Зегьы аҟәҟәаҳәа иахьеиларҵоз Гәымсҭаҟа рхы хан.
Аҵых иалагӡаны, рыӷба иагыз-иабзаз ҟаҵаны аус аадырун, асқьала адҵра ишаҿыз снарыхьӡеит. «Саб, ҳара Гәдоуҭаҟа ҳцеит» ҳәа сыҷкәын сықәҿиҭит аӷбаҟынтә. Ҳаибабарагь, ҳаиԥырҵрагь уи акәхеит.
…Сгьежьны араион ҿыц ахь сахьыҩхалаз, аҩажәатәи аԥсуа школ агәарԥ аҿы рхы рымагәхьаа еидгылаз гәыԥҩык ҳҩызцәа снарыдгылт. Изласгәалашәо ала уаҟа иҟан: Алықьса Џьениа, Таиф Аџьба, Мажара Зыхәба, Алиоша Ермолов, Џьота Амҷба, Рауль Лашәриа.
Урҭ гылан рыхәда рыкәаҽ, ируа-ирҳәо иақәымшәо. Араҟа еиқәзыршәазгьы – ақырҭцәа Аҟәа ахьышьҭырхыз ауп…
Ҳанеиԥырҵуаз Алықьса Џьениа ихы насықәикын абас иҳәеит: «Сара ақырҭқәа сааныркылар, исзырураны иҟоуи, сышәҟәыҩҩуп, аха уара уанааныркыла аполитика ду алырхуеит – ма дара урыдгылан агазеҭ ҭужьыр
акәхоит, мап ануҳәа, иуеигӡаран иҟаӡам, илоугәыдҵан уршьуеит, изуасҳәазаалакгьы, ухы уахәа».
Рауль Лашәриагь уаанӡа убасҵәҟьа сеиҳәахьан.
…Ахәылбыҽха ианааилашәшәуаз ахәбатәи аихагылаҿ ауадақәа змаз Гәырам Лобжаниӡеи сареи ҳзеиԥш быркьыл аҟнытәи Гәымсҭа аҩадахьтәи ацҳахь ҳаԥшуа ҳгылан.
Иџьоушьаша, Гәдоуҭантәи иаауаз, зылашарақәа кәеи-цеиуаз амашьынақәа ҵыхәаԥҵәара рымамызт. Амала, ацҳахь илбаанӡа рылашарақәа кьаҭон… даргьы иахьцаз-иахьааз ҳамбо иааҳампыҵӡаауан.
Арахь Гәымсҭа аладахьтәи ацҳаҿы аҟәҟәаҳәа ишеиларҵац еиларҵон.
– Башоуп изҿу, аибашьра шеилгаз удыруазааит, – иҳәеит Гәырам.
– Аилгара акәым, аха аибашьра ду иалагеит, – сҳәеит аҭакс.
Адырҩаҽны ашьыжь Гәдоуҭаҟа сцеит.
«Аӷа хәымга дҳақәлеит…» – 1941 шықәса ииун 22 рзы афашисттә Германиа Асовет Еидгыла ианақәлаз, аибашьра раԥхьатәи амшқәа рзы иҭыҵыз агазеҭ «Аԥсны ҟаԥшь» аномерқәа руак аҿы икьыԥхьыз ажәеинраала абри ацәаҳәала акәын ишалагоз.
Уиижьҭеи 51 шықәса цахьеит.
Згәы иаанагодаз зықьҩыла, жәанызқьҩыла аԥсуа жәлар рхы зқәырҵаз атәыла – Асовет Еидгыла «аимпериа» ахьӡҵаны еилабгоит ҳәа.
Згәы иаанагодаз «аӷа хәымга дҳақәлеит» ҳәа усҟан иҳәаз ажәақәа еиҭа иҳамҳәар ада ԥсыхәа ҳамамкәа ҳҟалоит ҳәа.
Аӷа хәымга дақәлеит Аԥсны, дҳақәлеит аԥсуаа.
Аҭоурых ахь ҳхьаҳәуазар, Аԥсны иҳәаԥы-ӡыԥуа ианыҟамыз аамҭа аԥшаара уадаҩуп. Зқьы шықәса инарыцны Римааи Византиааи рнапаҵаҟа иҟан. Иара убасҟангьы ахақәиҭраз ианықәгылоз, ирыжәлан рыцҳашьарада индырҵәон. Ус иҟан, иаагозар, афбатәи ашәышықәсазы. Ус шакәу аҭоурых иазаанрыжьит Аԥсны иақәлоз рҭоурыхҩҩцәа Прокопи Кесариатәии Агафиеи «…Ахәыҷқәаҵәҟьа рыцҳаршьомызт, ршьапқәа ирынкны рыхқәа ацаҟьа иадԥырҽҽылон…» – ас ззыруаз Ҵабалаа ракәын.
550 шықәсазы абазгааи аԥсилааи еидкыланы Ҳаԥсадгьыл ампыҵахалаҩцәа дырҿагылеит зыхьӡ аҭоурых иазаанхаз Аԥсырҭ.
Византиа аимператор Иустиниан Актәи аԥсуаа рыхәаҽразы арахь иааишьҭит ҩ-рык – иреиӷьыз ир
рԥызаҩцәа Улигати Иоанни нархаргыланы. Реибашьцәа рхыԥхьаӡара еиҳа излеиҳаз ала, џьаԥҳанылагьы еиҳа еиқәных излаҟаз ала, усҟан азы ақәылаҩцәа аиааит. Аԥсырҭи гәԥҩык уи иеибашьцәеи нхыҵҟа – ҳашьцәа рахь ицеит…
Еиҭаҳҳәахуеит, усҟаназ ақәылаҩцәа аиааит, аха урҭ зықәгылаз адгьыл – аԥсуа дгьыл амца аԥыр-ԥырҳәа излакыз ала, ҭынч гәатабӷата Ҳаԥсадгьыл илеи-ҩеиуа изықәымлеит.
Убас иҟамызҭгьы, ашьҭахь, аабатәи ашәышықәсазы Аԥсны ахы изҩахарымызт, арабцәа иԥхарс иаарцоз ақырҭуа ҳәынҭқаргьы усҟан Аԥсны аҳҭнықалақьс иҟаз Анаҟәаԥиа хыхьчарҭас иаурымызт. Ишьҭаланы Анаҟәаԥиа амҵан иааиз арабцәа рыргьы аԥсуаа иԥыхааса иқәрҵарымызт.
Убас иҟамызҭгьы, «уажәшьҭарнахыс Аԥсынгьы абшьҭрала уара иутәуп. Амала, умч-улшара угәыларатәи ақырҭуа ҳәынҭқари ақырҭуа жәлари ирԥырхагахартә иҟоумҵан» ҳәа Византиа аимператор раԥхьатәи Аԥсҳа Леон Актәи изиҩрымызт.
Убас иҟамызҭгьы, аабатәи ажәабатәи ашәышықәсақәа рзы Кавказ зегьы иреиҳаз аҳәынҭқарра – Аԥсуа Ҳәынҭқаррагьы заԥҵахомызт, аҳҭнықалақьс Қәҭешьгьы зыҟаломызт.
Убас иҟамызҭгьы, ашьҭахь Баграт Ахԥатәи (Қырҭтәыла еидызҵаз аҳәынҭқар ҳәа шизырҳәазгьы) иара ихаҭа аԥхьа «Аԥсуа ҳәынҭқар» ҳәа ихы иазиҳәарымызт, ашьҭахь – «Аԥсуааи ақырҭцәеи рҳәынҭқар» ҳәа.
Иара ихалагьы иакәым, ажәахатәи ашәышықәса азынӡагьы (Аԥсны хазы ицаанӡа, хазы иҟоу аҳра ҳәа рыларҳәаанӡа) ишырыҩуаз «аԥсуааи ақырҭцәеи рҳәынҭқар» ҳәа акәын.
Уи ашьҭахьгьы азежәтәи ашәышықәсазынӡагьы, Аԥсны хышә шықәса Ҭырқәтәыла ишахьыԥшызгьы, уи Аԥсны хазы иҟаз аҳран.
1810 шықәсазы Аԥсны Урыстәыла ишадлазгьы, аҳра ацәгамызт 1865 шықәсазынӡа.
Азежәтәи ашәышықәса Нхыҵ-Кавказ инхо ҳашьцәеи аԥсуааи атрагедиа ҳзаанагеит, ҳажәлар рыбжеиҳараҩык рыԥсадгьыл иахцаны Ҭырқәтәылаҟа идәықәрҵеит.
Ари аҩыза збаз Амраҭашәарахьтәи Қырҭтәылантәи Аԥсныҟа еихеит. Нас уи закәаныртәырцгьы рҽазыркит.
Изакәаныртәырц рҽахьазыркыз ауп 1918 шықәсазы Қырҭтәыла амилаҭтә гвардиа Аԥсны зышьҭырхызгьы. Убри ашьҭахь Қырҭтәыла амраҭашәарахьтәи аҳәаа Егры акәымкәа, Ԥсоунӡа иааганы ахьыԥшымра зрыларҳәазгьы…
Асовет мчра анышьақәгыла 1921 шықәса хәажәкыра инаркны аа-мзы рыҩнуҵҟа Аԥсны ихьыԥшымыз, зхы иақәиҭыз республикан – ССР Аԥсны ҳәа астатус аман. Аха Сталини Орџьоникиӡеи рныррала 1922 шықәса инаркны 1931шықәсазынӡа уи астатус шаанхазгьы, Қырҭтәылеи Аԥсни аиқәшаҳаҭра рыбжьаҵан. Аиқәшаҳаҭра излаҳәоз ала, Ареспублика Аԥсни Ареспублика Қырҭтәылеи усҟан азы еиҟараз республикақәаны конфедерациак еиднакылт.
1931 шықәсазы Аԥсны астатус ларҟәын, иавтономианы Қырҭтәыла амаҟахы инадҿарҳәалеит. Уи иахылҿиааз ахлымӡаахқәа: ҳинтеллигенциа рнырҵәара, ҳбызшәа ҳҿыхра, ҳашколқәа раркра, ҳтопонимика ақырҭуатәра уҳәа зегьы ртәы араҟа аиҭаҳәара аҭахым, идыру усуп.
1985 шықәса раахыс, аиҳараӡак 1989 шықәсазтәи атрагедиа ашьҭахь ҳҭоурых аҿы аилахәарақәа иҟаз шыҟаҵәҟьаз иаарԥшны зегьы ирбартә-ираҳартә иҟалеит. Аҵыхәтәаны, ҳаԥсуа парламент аҿы 1925 шықәсазтәи Аконституциа анрыдыркыла, Қырҭтәыла аҳәынҭсовет Урыстәыла ирнаҭаз аибашьыгатә техника – атанкқәа, аверталиотқәа уҳәа рыла еиқәных, ихыҭҳәаау аҿарԥақәа ҟаҵаны Аԥсны иақәлеит нанҳәа 14 рзы.
Аԥсуа жәлар рзы иалагеит Аџьынџьтәылатә еибашьра.
Ари аибашьра цоижьҭеи уажәшьҭа жәохә мшы иреиҳауп. Абарҭ амшқәа рыла еилаҳкааит ҳҩызцәагьы ҳаӷацәагьы зусҭцәоу.
Шьала-дала иаҳзааигәоу Нхыҵ-Кавказтәи ҳашьцәа, ажәларқәа: ачеченцәа, аедыгьқәа, аҟабардақәа, ачерқьесцәа, абазақәа, ауаԥсаа, уҳәа егьырҭгьы гылт Аԥсны ахьчаразы. Иахьа урҭ рыҷкәынцәа ҳадгыланы иқәԥоит. Ҳара иҳадгылт Урыстәыла апарламент аҟнытә иааз аделегациа. Иҳадгылт ипрогрессиву ауаатәыҩса зегьы. Ҳара иазгәаҳҭоит адунеитәи акьыԥхь, ателедырраҭара, арадио (џьара-џьара, зны-зынла хьаҵрақәак ҟалалозаргьы) инеиԥынкыланы Аԥсны аҭагылазаашьа обиективла ишазнеиуа, аҳәаанырцә иҟоу ҳадиаспора атәы изалацәажәатәузеи. Аԥсны ахьчаразы Ҭырқәтәыла инхо аԥсуаа рҵеицәа раԥхьатәи ргәыԥ аахьеит.
Аха абри инаваргыланы ҳгәы еихьызшьуагьы маҷӡам. Зегь раԥхьаӡагьы Урыстәыла Апрезидент Борис Ельцин Аԥсны аҭагылазаашьазы ииҳәаз ауп ҳазҿу. Ҵоуп, днавала-аавало акәымкәа, уи днақәыӷәӷәан ауп ишиҳәаз «Қырҭтәыла аҳәынҭсовет ар Аԥсны иалгатәуп» ҳәа. Амала, убри инаваргыланы «Қырҭтәыла аҳәынҭқарра акзаара хьчатәуп» иҳәеит, убра Аԥсынгьы налаҵаны.
Урыстәыла Апрезидент ицәажәарала иааԥшит еилкааны ишимам Аԥсны Қырҭтәыла шакәым, ианамуӡах 1810 шықәсазы Урыстәыла излалалаз ала (излалҵыз атәы зҳәо документк злаҟам ала) Аԥсны зҵазкуа Урыстәыла акәхоит, Қырҭтәыла аасҭа.
Аха, агәыӷра ҳамоуп цәыббра 3 рзы иҟалараны иҟоу Урыстәыла Апрезиденти, Аԥсны Ахадеи, Нхыҵ-Кавказтәи ареспубликақәа Рхадацәеи, Қырҭтәыла ахадеи реиԥылараанӡа Борис Ельцин ашкәакәеи аиқәаҵәеи, аиашеи ахәахәеи еилиргоит ҳәа.
…Ҳҵеицәа аӡәы ҩынҩажәаҩык дрыԥсаны ишеибашьуагьы, ҳажәлар рҭоурых иазаанхо агәымшәареи
афырхаҵареи шаадырԥшуагьы, ршьа каҭәоит. Ҳаԥсадгьыл зхы ақәызҵаз ҳҵеицәа зегьы аӡәаӡәала хьы-нбанла Аԥсны ыҟанаҵ, аԥсуа жәлар ыҟанаҵы ҳҭоурых ианылоит. Аԥсны акәзар – иҟан, иҟоуп, агәрагьы аагоит ҳаԥхьагьы наунагӡа ишыҟало. Амала, дарбан аԥсыуазаалакгьы, дахьыҟазхаалакгьы, инапы злакызаалакгьы «ҳалгеит» ҳәа агәкажьра акәымкәа, Ҳаԥсадгьыл ахақәиҭраз илиршаша дазхәцроуп.
Уажәазы иаҳҳәарц иаҳҭаху – аӷа хәымга дҳақәлеит, Ҳаԥсадгьыл хьчатәуп. Нанҳәа 14 раахыс аԥсуа жәлар рџьынџьтәылатә еибашьра иаҿуп.
Аиааира аагоит ҳара, избанзар иҳахьчоит Ҳаԥсадгьыл, иара убриалагьы Анцәа даҳхылаԥшуп.
Ҳгәы ҳҽанӡамкәа иҳақәлаз аӷа еибашьрада иааникылаз Аԥсны абжеиҳарак, убри ахыԥхьаӡараҿы Гаграгьы налаҵаны, уажәы ҳара ҳаибашьцәеи иҳацхраарц иааз ҳашьцәеи напы адыркит арыцқьара. Даҽа ажәак аԥшаара уадаҩуп – иашаҵәҟьаны ирыцқьатәуп ҳаԥсуа дгьыл шәышықәса раахыс иқәҳаз агәам-сам рҟнытә. Уи шыҟаҵатәу ҳдырбеит Аԥсны азы ашьа казҭәо аԥсуаа рыҷкәынцәа.
Иагьалагеит Гагра ала.
Гагра жәытә-натә аахыс аԥсуа гәҭылса цқьақәа нхон.
1640 шықәсазы Аԥсны ахы инаркны аҵыхәанӡа иахысыз,зыблала избаз аҭырқә ҵарауаҩ Евлиа Челеби иҩуан абас: «Ара инхо Цанаа рабшьҭра дууп. Абџьар зку ахацәа жәохә нызқьҩык ыҟоуп. Аԥсуа гәҭылса цқьақәа ҳәа ирышьҭоуп…»
…Гагра, Цандрыԥшь (Ганҭиади), Гьечрыԥшь (Леселиӡе) ҳаԥсуа дгьылқәа ҭарцәын азежәтәи ашәышықәса аҩбатәи азыбжазы. Аԥсуаа Аԥсны иалцаны Ҭырқәтәылаҟа иказцаз аурыс ҳәынҭқар иколониатә политика Кавказ иназыгӡоз ир ракәын. Амала, уи аполитика назыгӡоз аурысцәа рхала ракәӡам. Аҭоурыхтә документқәа еиқәханы иҟоу изларҳәо ала, 1877–1878-тәи ашықәсқәа рзтәи аҵыхәтәантәи амҳаџьырра аан Аԥсны аԥсуаа рыԥсадгьыл иахызцоз аурыс ҳәынҭқар ир рыбжеиҳараҩӡак қырҭцәан. Қәҭешьынтәи иаашьҭын ар-шьаҟауаа рполкқәа ҩбеи аҽцәа еидызкылоз ротриади. Инеизакны Аԥсны аԥсуаа ахызцоз аурыс ҳәынҭқар ир акоманда рызҭоз дақырҭуан – аинрал Нижераӡе иакәын.
Ибзиаҵәҟьаны идыруан уи аинрал, ирдыруан ақырҭуа еибашьцәагьы усҟан Аԥсны аԥсуаа зықәырцоз.
Гагреи, Цандрыԥшьи, Гьечрыԥшьи Цанаа рабшьҭра ду иеиуаз, иара убасҵәҟьа Гьечаа рабшьҭра иеиуаз аӡәызаҵәыкгьы даанырмыжьт.
Иаанырмыжьт, избанзар, иқырҭуартәырц рҭахын. Дара ртәала иагьқырҭуартәит. Ганҭиади, Леселиӡе ҳәа инаган ахьӡқәагь нарырҭеит.
Иара убриалагьы Аԥсны амраҭашәарахьтәи аҳәаа иахыҵуаз, аԥсуаа рхаҭыԥан ақырҭцәа нарԥылон. Аԥсуа бызшәа ацынхәрас ақырҭшәа раҳауан. Аԥсуа ҭыԥхьыӡқәа рцынхәрас ақырҭуа ҭыԥхьыӡқәа иҿаҿаӡа рыбла иаахгылон…
Урыстәыла аҳәаа дахыҵны Аԥсны иалалоз ари збоз дарбан аԥсыуазаалакгьы амца ицранаҵон, ихәы-ижьы қақаӡа иаргылон…
Уи аҵыхәтәа ааит.
Агәра аагоит уажәшьҭарнахыс Гагра аԥсуаа рыбжьы зхыҩуа аԥсуа қалақьны ишыҟало.
Агәра аагоит иаҳцәам-иаҳжьым Ганҭиади ахьӡ нахҳәаны, жәытә-натә аахыс аԥсуаа ишазырҳәоз ЦАНДРЫԤШЬ ҳәа шахҵахо.
Агәра аагоит уажәшьҭарнахыс Урыстәылеи Аԥсынтәылеи рҳәаа иаахыҵуа – Леселиӡе ацынхәрас ГЬЕЧРЫԤШЬ ҳәа ианыло аҩыреи ҳаԥсуа ҳәынҭқарратә бираҟи рбо ишыҟало.
…Анцәа улыԥха ҳаҭ рҳәоит аԥсуаа раԥхьатәи аныҳәаҿа анааныркыло…
…Анцәа ухьышьаргәыҵа ҳакәхшоуп рҳәоит аԥсуаа аныха ианамҵаныҳәо…
Анцәагьы дырзылбааԥшит, дырзылыԥхеит. Дырзылыԥхеит азоуп Гагра ахы ианақәиҭыртәуаз еибашьуаз ҳаԥсуаа рыҩнуҵҟа абџьар кны аӷа изиҿагылаз, Аԥсны ақырҭцәа ақәлеит, аԥсуаа Аԥсны рыҟазаареи рыҟамзаареи ашәарҭа иҭагылеит ҳәа анраҳа Ҭырқәтәылантәи иааз, шәышықәса рнаҩсан ара иқәырцаз Цанааи Гьечааи рмаҭацәа.
Ус анакәха, анцәа улаԥш ҳхыз, уара ухы иадкылан иумаз Аԥсынтәыла зегьы ақырҭуа мпыҵахалаҩцәа рҟнытә ахы иақәиҭтәхаанӡа.
Амин!
Аԥсны аӷа хәымга зыҽны дақәлаз аахыс амрагыларахь, амраҭашәарахь ҳәа еилых ыҟамкәа, Ҳаԥсадгьыл акәакьқәа зегьы амца ркит, зегьынџьара еибашьроуп. Убас шакәугьы, иахьазы ҳара иалаҳкаауеит амрагыларахьтәи акәакь. Иара агеографиатә ҭагылазаашьала ақырҭуа мпыҵахалаҩцәа зегьраԥхьаӡа иахьырҿагылаз уаҟа ауп. Аха Охәуреи игылаз ҳаруаа автоматла мацара аӷа итанкқәа рзаанымкылт..
Абжьыуаа рганахьала (аԥсуа гвардиа иаҵанакуаз ракәымкәа ауааԥсыра роуп ҳазҿу) ақырҭцәа зегьраԥхьа ааха рызҭаз Тамшьаа роуп. Атанкқәа злааныркылашаз абџьар ркымызт, ацҳа ԥыржәарц рҽазыркит. Аха излаԥыржәаша алаӷәымгьы рымамызт…
Аԥсуаа ржәытә жәаԥҟаҟны «ауаҩы ианиашьа ихаҵашьоуп» ҳәа шырҳәо еиԥш, уаҳа ԥсыхәа анырмоу, агазтә баллонқәа ацҳа иаҵарҵан иԥыржәеит, иара убриалагьы Аҟәаҟа зхы рханы иаауаз аӷа итанкқәа акыр аамҭа уаҟа иаанкылан. Аӷа хәымга ус ҭынч баша дгылозма – атанкқәа ирықәгылаз абзарбзанқәа рыла ақыҭа алахысра далагеит.
Уаҟа, Тамшь, ауп раԥхьатәи аҩнқәа амца ахьрыцралаз…
Уаҟа, Тамшь, ауп раԥхьатәи аԥсҭбарақәа ахьыҟалаз…
Уаҟа, Тамшь, ауп аԥсуаа Ҳаԥсадгьыл ахьчаразы абар уажәшьҭа ԥшьымз ҵырц акгьы згым Аџьынџьтәылатә еибашьра ахы ахьакызгьы. (Изыхҟьа ҳаздыруам, ҩызцәақәак апартизантә еибашьра ҳәа азырҳәоит, аха
ажәақәа роума аус злоу – аԥсуаа зегьы хәыҷи дуи аӷа иҿагылазар – уи Аџьынџьтәылатә еибашьроуп).
Иара убасҵәҟьа уажәшьҭа иаахтны иаҳҳәароуп Тҟәарчали – Очамчыреи имҩаԥысуа аибашьра – уи Амрагыларахьтәи афронт аҿы имҩаԥысуа аибашьра шакәу.
Амраҭашәарахьтәи Амрагыларахьтәи афронтқәа еиҟәҟьоуп, ҳара ишаҳҭаху еиԥш еимадам. Уи зыхҟьоугьы Аҟәеи Гәлрыԥшьи аӷа макьаназы инапаҿы иахьыҟоу ауп.
Абригь машәыршақә иҟамлаӡеит.
Азежәтәи ашәышықәса аҩбатәи азыбжазы иҟалаз аҵыхәтәантәи амҳаџьырран (1877–78-тәи ашықәсқәа) аурыс ҳәынҭқар ир ҳәа зыхьӡҵаны Аԥсны аԥсуаа рықәцара знапы алакыз рыбжеиҳараҩӡак ақырҭцәа ротриадқәа ракәын. Акоманда рызҭоз аинралгьы дақырҭуан. Урҭ рымч-рылшара зегьы азыркит Аԥсны агәы – Аҟәа акәшәа-мыкәшеи Гәлрыԥшь араион – Дали Ҵабали нарылаҵаны – ррыцқьара. Иара убриалагьы, абзыԥқәеи абжьыуааи еимаздоз Аԥсны агәы рыцқьаны, ашьҭахь Амраҭашәарахьтәи Қырҭтәылантәи ауаа ааган индырхеит. Ус ҟарҵеит раԥхьаҟа иҟалашаз иазхәыцны…
Уи ус шакәу иахьа иккаӡа иааԥшит.
Зегь дара роуп, ишыуадаҩугьы, ишыхьамҭоугьы – Аԥсны акзаара аиҟәыҭхара аӷа илымшеит.
«Ҳара иҳадгылоу аԥсуаа ыҟоуп» ҳәа Шеварднаӡе ииҳәогьы башоуп.
Дзықәгәыӷуа Аҟәа иалахаз шьоукы рнапы зҵарҩыз ашәҟәы акәхап. Аха мшәан, уи ашәҟәы знапы аҵаҩу зегьгьы еидкылан хәшьарак рыҭатәым. Иҟалап, урҭ рыҩнуҵҟа иҟазар идыршәаз. Ауаа зегьы ргәқәа еиԥшым.
Иаахтыҵәҟьаны ақырҭцәа ирыдгылаз урҭ, ҳәарада, ҳарҭ иаԥсыуаауп ҳәа ианакәзаалакгьы иҳаԥхьаӡомызт. «Ачарҳәаҩцәа» – анаҩсан даҽа хьӡык рымаӡам. Уажәазы урҭ рзааҭгылара аҭахым, уи акәӡам хықәкыс иҳамоугьы…
Ҳара иаҳцәыуадаҩуп, ҳҽазаҳкыргьы уажәазы иҳалшаӡом (аӡәымкәа-ҩыџьамкәа ҳгазеҭ аусзуҩцәа уахь ишыҟоугьы), Тҟәарчали Очамчыреи аибашьра иналагазар аахыс ирхыргахьоу, иҟарҵахьоу ртәы аҳәара. Урҭқәа зегьы акы нмыжь ҳаԥхьаҟа ицәыргахоит. Гәдоуҭанӡа иааҩуа ажәабжьқәа рыла иаадыруеит Аӡҩыбжьаа, Кындӷаа, Тамшьаа, Лашькьындараа, Мыркәылаа, Мықәаа, Аҭараа, Кәтолаа ашьаарҵәыра ишалагылоу. Ухәы-ужьы қақаӡа изыргыло, ауаҩы ицәа аҭагӡара ззалымшо ахҭысқәа ҟалахьеит. Убарҭ ируакуп Ҭыжәба Жьоржь иҭаацәара рҭархара. Жәеиза шықәса зхыҵуаз имаҭа хәыҷыҵәҟьагьы илмеигӡеит…
Ус шаҟаҩы…
Убас шакәугьы, агәкажьра ыҟаӡам.
Аибашьра иаанарԥшит аԥсуа жәлар рфырхаҵара, аԥсадгьыл ахьчаразы рхы-рыԥсы ишамеигӡо.
Аибашьра иаанарԥшит ажәлари Аԥсадгьыли гәык-ԥсыкала ирзыҟоу. Урҭ рхақәиҭразы зхы-зыԥсы иамеигӡо ауаа.
Аибашьра иаанарԥшит иара убас уаанӡа ажәлари Аԥсадгьыли рыхьӡала зхы ҭызгоз, зхы рыланыҟәзгоз, згәы иҭасуаз, аха ашәарҭа ӷәӷәа аныҟала анышә иҵалан зҽызҵәахуа, ацәыслампыр еиԥш зҽызӡаз, зҟыт-ԥсыт бжьы мго ауаагьы…
…Ҳгәы ҭызго, ҳзыргәырӷьо, иара убри аамҭазы мыцхәы ҳзырхәыцуа, ҳзыргәаҭеиуа ажәабжьқәа ааҩуеит уажәы Амрагыларахьтәи афронт аҟнытә.
Кәачара иҩеиз аӷа дыԥхьацоуп…
Лашькьындар далцоуп…
Цагереи Арадуи аибашьра цоит…
Очамчыра иазааигәахоит ҳара ҳтәқәа.
«Анцәа улыԥха ҳаҭ» ҳҳәоит аԥсуаа.
Изҳаимҭари нас, ҳара ҳиашазар, Ҳаԥсадгьыл ҳахьчозар…
Иҳақәлаз балыбаҭоит, ируа-ирҳәо иақәшәом. Шеварднаӡе иакәзар «аибашьра ҳазыҟаҵамызт, аԥсуаа ҳаларгалеит» ҳәа иҳәеит. Аԥсуаа ртанкқәа Қырҭтәылаҟа иалалаз џьушьап…
Ус изырҳәаз шәара шәоуп зхаҵкы ҳцаша, зҿаԥхьа ҳхырхәо Амрагыларахьтәи афронт аҿтәи ҳаибашьцәа…
Ус изырҳәаз шәара шәоуп зхаҵкы ҳцаша, зҿаԥхьа ҳхырхәо хымзи бжаки раахыс Гәымсҭа аӷа дырзмыжьыз ҳҵеицәа…
Дук бжьам Амраҭашәарахьтәигьы Амрагаларахьтәигьы афронтқәа рҿы еибашьуа ҳҵеицәа ҳаҳҭнықалақь Аҟәа шәеиԥылара амш…
Иахьазы еибашьроуп, аха ижәдыруазааит ари ҳаԥсуа жәлар рзы аҵыхәтәантәи аибашьра шакәу.
Рашәара 26 азы Гәымсҭатәи ҳархәҭакәа руак аҿы ҳаҟан Аԥсны ашәҟәыҩҩцәа Реидгыла ахантәаҩы Алықьса Гогәуеи, агазеҭ «Республика Абхазиа» аредактор хада ихаҭыԥуаҩ Витали Шариеи, арҭ ацәаҳәақәа равтори.
Гәдоуҭа, Афон, Ешыра…
Аԥсны алахьынҵа аӡбараҿы иналкаау аҵакы змоу арҭ ах-ҭыԥк – еиуеиԥшым х-дунеик ракәушәа ауп иахьазы ишыҟоу. Амрагыларахьтәи, аиҳараӡак Гәымсҭантәи иааҩуа ахысбжьқәа ракәымзар, Гәдоуҭа ҭынчроуп, гәата-бӷата ауаа леи-ҩеиуа ақалақь иалоуп. Иахьааидгыло «иҟоуи», «иуаҳауеи», «Аҟәа ҳамгаӡои» ҳәа ишҵаауагьы, шьоукы-шьоук рхы-рҿқәа ирнубаалоит изызхәыцуа рхатә усқәа, рхатә зҵаатәқәа шракәу. Мызкы анаҩсан машәыршәа иаакылҟьаз ақырҭцәа рҳаирплан иканажьыз бомбақәаки снариадқәаки ракәымзар, Гәдоуҭа хьчоуп, акгьы акьымсыцт, иакьысрангьы иҟам. Абри аҩыза аҭагылазаашьа, ара инхо реиԥш, Аҟәантәи Абжьыуаа рҟынтәи аибашьра ихнарҵәаны аамҭала арахь уажәазы иаанаганы иҟоугьы ӷәӷәала иаҳнырит… «Зыҷкәын дымԥсыц сыҷкәын дисырҵәыуам» ҳәа апап баша имҳәаӡеит. Убриала иазгәасҭарц исҭаху – Абжьыуааи, Тҟәарчалааи, Самырзаҟанааи (Бедиеи Рекеи) хәыҷи-дуи ҳәа еилых ҟамҵакәа уахгьы-ҽынгьы абар уажәшьҭа жәамз раахыс ианеибашьуа аамҭазы), «схатә ус» ҳәа акәӡамкәа хәыцырҭас, хықәкыс уа ирымоу зҵаатәы заҵәык – Аиааира азҵаатәы мацара анакәу, араҟа Гәдоуҭа зынӡа даҽа усқәак ирызхәцуа, ирҿу рцәырҵра – Аԥсны зегьы шьапҿаршә азуроуп иаанаго…
Гәдоуҭа арсҟак ҳзазааҭгылаз – Афони Ешыреи иаабази иареи еидкылашьа ахьрымам ауп.
Ҩбаҟа ажәа Афон азгьы. Гәдоуҭа ааныжьны амрагыларахь ухы анурхалак, аиҳараӡак Аҷандаратәи ахаҵәирҭа уанаҩслак нахыс, уарла-шәарлоуп акәмзар амашьынқәагь уԥылаӡом, ауаагьы маҷуп…
Афон ҳаанымгылаӡеит, ҳаҩсны ауп ҳашцаз, аха убас шакәугьы, ақырҭцәа ахара ихысуа рбзарбзанқәеи «аградқәеи» рыла алакә аҿы еиԥш иԥшӡоу, иблахкыгоу ҳақалақь ааха ӷәӷәа шарҭахьоу убоит. Афон (Анаҟәаԥиа) – ажәытәӡа Аԥсҳа иаҳҭынра, макьаназы иҭҵаам, ицәыргам ажәытәӡатәи ҳаԥсуа ҭоурых адаҟьақәа мирц, адунеи иамбарц, иамаҳарц ауп зегь раԥхьаӡагьы ақырҭцәа Афон дырхәашарц изаҿу… Инҳамҩатәшәа Гәдоуҭеи Афони рзы иаҳҳәаз азырханы (урҭ хазы изыхцәажәатәу темақәоуп) ҳаиасып ҳхықәкы хадахьы – Ешыраҟа… Гәымсҭатәи афронт ахь.
Аибашьра акәмызҭгьы, ҭбаа-ҭыцәрала, хоура-ҵоурала Ешыра аԥсуа қыҭа дуқәа ишыруакыз (иҟалап иреиҳазаргьы) еилымкааӡакәа саанхон. Аҟәа ҳтәаны ҳаԥсадгьыл Аԥсны ҳаналацәажәалоз (уеизгьы-уеизгьы иштәыла думгьы) ахы иаркны аҵыхәанӡа ҳахысхьазшәа, акәакьқәа зегьы рҟынӡа ҳнеихьазшәа, геи-шьхеи ҳрыбжьысны, амҩахәасҭақәа ҳарнысны ҳалбаазшәа аӡәгьы дмырцәажәаӡо шьоукы-шьоук иаҳҳәалоз шбашаз, ишҽхырцәажәараз аибашьра иаанарԥшит.
Абриаҟара сзырҳәаз, Ешыра ҳаҳҭнықалақь авараҿ ишышьҭазгьы, сара сыхәҭаахьала, исыздыруамызт. Уи закәыз ҳзымдыррацы хынҩажәижәаба шықәса рыҩнуҵҟа ирылдыршаз рацәоуп ақырҭцәа.
Абжьыуаа реизарҭа – Мықә ду еиҩырсса-еихырсса, қыҭалеи ҳаблалеи ишаны ишышьҭарҵаз еиԥшҵәҟьа азыруит Ешырагьы. Иабаҭахыз – Ешыра Аҩадахьтәи ақыҭа,
Ешыра Аладахьтәи ақыҭа ҳәа аиҩшара, насгьы иакымкәа-иҩбамкәа анхамҩақәа – асовнхарақәа реиҿкаара? Уи зыҟарҵоз, аԥсуаа рқыҭа ду аҭоурых ианырхразы акәын.
Гәымсҭатәи афронт акомандаҟаҵаҩ «архәҭақәа руак ахь ҳцарц ҳҭахуп» ҳәа аниаҳҳәа, мҩанызаҩык иаҳасабала акомиссар Иура Џьениа дҳациҵеит. Ҳара иџьаҳамшьаӡеит «аибашьра иалагаанӡа Аҟәа араион ахархәаратә гәыԥ (РАИПО) атехнологс аус зуан» ҳәа Иура ианҳаиҳәа. Иахьа зеиҿкаара мҩаԥысуа Ареспублика Аԥсны ар рыҩнуҵҟа анкьа асовет аамҭазы иазыҟаҵаз џьара уарла-шәарла аӡә думбозар, ҳар акоманда рзызуа егьырҭ зегьы уаанӡа еиуеиԥшым анхамҩатә занааҭқәа знапы рылакыз роуп.
Гәымсҭа аӡиас аарцәтәи ахықә акәакьқәа руак аҟны ахҭыԥ иаргаз ахыбраҿы ауп ҳазҭааз абаталион аштаб ахьыҟаз.
– Аҟәа ҳааит ҳәа сыҟоуп, – иҳәеит аштаб ҳаныныҩнала Алықьса Гогәуа.
– Уанӡа анеиразгьы уажәшьҭа акгьы ҳагым,– ҳәа аҭак ҟаиҵеит аштаб ауадаҿы иҳақәшәаз Аацы ақыҭантәи аибашьҩы Руслан Мархолиа.
Ашьҭахь излеилаҳкааз ала, ҳазҭааз архәҭа еиднакылон аиҳараҩӡак Абӷархықә, Аацы, Аҟәа, Очамчыра уҳәа рҟынтәи арԥарцәа.
Витали Шариеи сареи аштаб аҿы иҳаниаз аибашьцәа аӡәаӡәала ҳрыҿцәажәан, ажәак-ҩажәак зҳәаз иеиԥш рзаҳкырц шаҳҭаххазгьы, ус аҟаҵара ҳалымшеит. Нас аҷкәынцәа руаӡәк даалсхын, ҳхала ҳаицәажәарц дсыманы абарҵахь сдәылҵт. Уи Абӷархықә ақыҭантәи Дорофеи Аџьынџьал иакәын.
…Наими Ардеи Аџьынџьалаа рҭаацәара – Абӷархықә ақыҭантәи аԥсуа ҭаацәара дуқәа ируакуп. Аԥсуа ҭаацәара ҿыц аниуа ачараҿы аныҳәаҩ «хәҩы ԥацәеи хҩы ԥҳацәеи» ҳәа машәыршақә имҳәозаап. Наими Ардеи рчараан аныҳәаҩ ус иҳәо, имҳәо сыздыруам, амала, агәра згоит зхьышьаргәыҵа ҳакәыхшоу Анцәа илԥха шроуз. Урҭ хәҩык аԥацәеи хҩык аԥҳацәеи рыԥсадгьыл Аԥсны иазырааӡеит: Витали, Шьаликәа, Анзор, Дорофеи, Хьыҵкәыр хацәарԥаруп.
Аишьцәа реиҵбы Хьыҵкәыр хазы изааҭгылатәуп.
Хьыҵкәыр аҵара иҵон Калдахәаратәи ашкол-интернат аҿы. Аа-класск данрылга дгьежьит иқыҭахь. Абжьаратә школ ахьхиркәшаз иқыҭан ауп. Нас дҭалоит ДОСААФ ашкол, амашьынаныҟәцара азанааҭ инапаҿы иааигарц. Иаҳхысыз ашықәс апрель мзазы Ареспублика Аԥсны аҩнуҵҟатәи аррамаҵзурахьы днарыԥхьеит.
Нанҳәа 14 рзы ақырҭцәа Аԥсны аҳәаа иахысны ртанкқәа ҳаҳҭнықалақь рҽанадырхала, урҭ ирҿагыларц идәықәҵаз БМП-қәа руак дҭан Хьыҵкәыр. Ақалақь иалсаанӡа рышьҭахьала Ахалаиа игәыԥ реихсит. Уи аҽны излагаз аԥсуа жәлар ҳаибашьраҿы зегьраԥхьа Аԥсадгьыл зхы ақәызҵаз, жәаа шықәса инарҭысны зежә шықәса инарҭагылаз Хьыҵкәыр иоуп.
Рашьа аиҵбы ишьа рурацы игылт иашьцәа. Гәымсҭа афронт аҿы еибашьуеит ҩыџьа – Дорофеии Анзори.
…Дорофеи ҩажәихәба шықәса ихыҵуеит. Аибашьра иалагаанӡа аколнхараҿы машьынаныҟәцаҩыс аус иуан. Абџьар анышьҭих, раԥхьа Шамиль игәыԥ аҿы дыҟан, ашьҭахь, Абӷархықәаа ргәыԥ анеиҿыркаа, уахь диаст. Ажәыларақәа зегьы дрылахәын. Март мзазтәи ажәылара аӡбахә анцәырызга, исимырбарц дшаҿызгьы, алацәажәара шицәымӷыз инызбаалт. «Аӡы ҳарит… ҳцеит… ишахәҭаҵәҟьазгьы ҳаибашьит… амала, ҳҩызцәа зегьы аӡы ирызҭгьы…» – иажәа нагӡаны имҳәакәа иааҿахиҵәеит. «Зегьы ырызҭгьы иҟалоз?» – сҵааит. «Уажә ҳаҳҭнықалақь ҳнапаҿы иҟазаарын», – аҭак ҟаиҵеит. – Ҳара усҟан ҳбаталион анапхгара азызуаз Витали Смыр иакәын. Ҳаԥхьа дгылан. Ус иҟоу акомандир аибашьцәа зегьы иццоит, ианаҭахха аӡгьы ицҭалоит, амцагьы ицалалоит», – иҳәеит Дорофеи ркомандир дихыҽхәауа. «Ажәыларахь еиҭа инеитәхар…» – сеиҭаиазҵааит. «Мнеишьас иҳамои, ҳаҳҭнықалақь аӷа инапаҿы иҟанаҵ, ҳаԥсадгьыл агәы ҭаҳаҳауп. Агәы ыҟамкәа ԥсҭазаара зыҟалом. Ҳаҳҭнықалақь Аҟәа ахы иақәиҭаҳамтәкәа Аԥснгьы хыбжа-ҿыбжахоит, изыҟалом, – иҳәеит сызҵаара аҭакс. – Амала ҳгәы еихьызшьуагьы ыҟоуп», – ҳәа нациҵеит даасҿаԥшын, – Аԥсны аԥсуаа зегьы иҳаԥсадгьылзар – уи алахьыҵа зегьы еицаҳлахьынҵазароуп, ианыхьчатәхагьы – зегьы еицаҳахьчозароуп. Шьоукы рмаҵурақәа рхы иархәаны рыҷкәынцәа Урыстәылаҟа идәықәрҵеит… Убарҭ иашаҵәҟьаны Аԥсны иаҵеицәазар – иахьоуп ианаҭаху, абраҟа акәзароуп рҭыԥгьы. Ус ҟазымҵаз – уаҵәы ҳаԥсадгьыл ахы ианақәиҭаҳтәлак даҳҭахӡам… Аԥсадгьыл данаҭаху иахьоуп…»
Дорофеи зегьрыла диашоуп. Саԥсыуоуп ҳәа зхы зшьо дарбанызаалакгьы Аԥсадгьыл данаҭаху иахьоуп. Убас шакәу здырыз ҳаԥсуа ӡӷабцәа гәыԥҩык аабеит уи архәҭаҿы. Амедицинатә маҵзура аиҳабы Инга Барцыц (ларгьы лҩызцәагьы макьана иқәыԥшқәоуп) рыхьӡ-рыжәлақәа сзанылҵеит. Абар даргьы: Манана Дбар, Мадина Дасаниа, Мадина Барцыц, Натали Леиба, Екатерина Тос-оӷлы, Ирма Дочиа, Еленеи Виталинеи Дворининаа.
«Бырфын цаха, фелдышь-ԥҵәаха» ҳажәлар ржәытә ҳәамҭақәа рҿы абас акәын ишырзырҳәоз ҳаԥсуа ҭыԥҳацәа.
Иҟәашӡа ишлахьоу инаҳаракнгьы ахацәа урҭ рҿаԥхьа ҳхырхәароуп. Лафшақәҵәҟьа урҭ рзы ажәа кьынаак зҳәо, дхаҵаз-дыԥҳәысыз, ҳажәлар дрылцатәуп.
Сыбла ихгылан, аибашьра ианналага раԥхьатәи амш аахыс Ешыратәи афронт аҿы медицинатә еиҳәшьас аусура иалагаз агазеҭ «Аԥсны» аредакциаҿы кьыԥхьҩы-ҟазаны иҳамаз, акомпиутер аҿы аусушьа зҵахьаз, иаҳхысыз ашықәс ииуль 23 азы – Иреиҳаӡоу Асовет
асессиаҿы 1925 шықәсазтәи Аконституциа ирыдыркылази уи аҽны ҳреспубликатә стадион аҿы имҩаԥысыз Жәларбжьаратәи аԥсуа-адыгатә фестивали ирызкны иҭыҵыз ҳгазеҭ ҷыда «Аԥсны» акомпиутер аҿы знапы иҵызхыз Ламара Чамагәуа-ԥҳаи уи лҩыза Зина Ақаҩ-ԥҳаи. Урҭгьы, абарҭ аӡӷабцәа реиԥш, Гәымсҭа афронт архәҭақәа руак аҿы иҟоуп.
…Ҳара ҳаҟан амшын аԥшаҳәа инаркны ашьхаранӡа зҽеиҵызхыз афронт аԥхьатәи ацәаҳәаҿы. Уаҟа иаабаз ҳаибашьцәа Витали Григолиа, Беслан Дбар, Станислав Барцыц, Валикәа Амԥар, Артур Абыџба, Анзор Амԥар, Рауф Ҟаитан, Манча Габлиа, Данаҟеи Григолиа уҳәа егьырҭгьы амца иақәуҵар имбылуа ҳәа ззырҳәо арԥарцәоуп. Шә-метрак рнаҩс аӡ-нырцә аӷа дтәоуп… дара ихлафуеит… Ҭабиак аҿы ҳнарган, «Кобра» ҳәа ззырҳәоз аланарԥшыгала ҳаҳҭнықалақь араион ҿыц ҳаладырԥшит.
Аԥсабараҵәҟьагь иадыруеит атәымуаа. Аҽны амра шыԥхозгьы, ҳраион ҿыц алахь еиқәын. Иџьабон. Аԥшәмацәа иаанҳажьыз атәымуаа зхылаз ҳаҩнқәа еиқәлашьца игылоуп…
Ҳаҳҭнықалақьгьы ҳаҩнқәагьы аԥшәмацәа иаҳзыԥшуп.
«Аешьа дыӷәӷәоуп аешьа ила» – шаҟантә ҳгазеҭ адаҟьақәа рҿы абас анаҳҵахьаз. Ҳарҭ гәыла-ԥсыла арҭ ажәақәа рыгәра аагон. Арахь урҭ раԥхьа иахьцәырҵыз Қарҭ гәаныла иаҳхыччозаарын. Дара рзы абарҭ ажәақәагьы, «аинтернационалтә еиҩызара» ҳәа усҟантәи аполитика рахәыц ҟаԥшьны иагәылсуазгьы рхықәкы хадаҵәҟьа Аԥсны шаҳцәыргашаз, аԥсуаа маҷ-маҷ дара ишрылаӡҩашаз акәын.
Аешьа, ҳәара аҭахума, дыӷәӷәоуп аешьа ила, урҭ аешьцәа аҩыџьагьы рыгәқәа цқьазар, наҟ-ааҟ изҭанҵәаша анышә хәыҵрымжаауазар.
…Убас егьа иҟазаргьы, насыԥ змоу уаауп ҳарҭ аԥсуаа. Анасыԥ ҳамамзҭгьы «ҳшәашьцәоуп» зҳәоз ҳақәырхырц ианҳақәла, ҳхала мацара урҭ ҳарҿагылар акәымхоз.
Егьырҭ зегьы ртәы уажә салацәажәом, аганахь иаансыжьуеит. Сырзааҭгылоит Аԥснытәи аерманцәа.
Аԥсны инхо егьырҭ амилаҭқәа зегьы раԥхьа урҭ роуп Баграмиан ихьӡ зху абаталион еиҿкааны, аԥсуаа имҩаԥырго рхақәиҭратә қәԥараҿы аешьара иашаҵәҟьа рзуны, аӷа хәымга иҿагыланы иаарывагылаз.
Аԥсуа телехәаԥшра аусзуҩцәа: Даур Инаԥшьбеи, аоператор Мизан Аламиеи, анџьныр (уажәазы афронт ахь ҳазгоз амашьына аԥсҟы зкыз) Геннади Смыри, арҭ ацәаҳәақәа равтори арҭ амшқәа руак азы ҳаҟан зыӡбахә ҳамоу абаталион ахьеибашьуаз афронт аԥхьатәи ацәаҳәаҿы.
Афронти атыли аибашьраан рдац-ԥашә еилысны ианыҟамла, ауаҩытәыҩса ихәамц еиуеиԥшым ахәҭақәа шеидҳәалоу, акы ахьаа – егьырҭ зегьы ишырныруа, ишырхьаахо; акы амч-алшара – егьырҭ зегьы ишрымчлшарахо еиԥш ианыҟамла – уи аибашьра аҿаԥхьа иқәгылоу азҵаатәқәа рынагӡара уадаҩхоит. Ас зысҳәо иахьа ҳазҭагылоу аамҭа хьамҭазы уеизгьы-уеизгьы шәарҭара ӷәӷәак ҳзыԥшуп ҳәа акәым. «Саргьы исаҳауеит Саҭанеи-Гәашьа лыбжьы» ҳәа иахьатәи ҳгазеҭ иану астатиа автор уи аганахьала сиқәшаҳаҭуп: аԥсуа жәлар абар уажәшьҭа шықәсык ҵырц акгьы агым ҩынҩажәантә рыла зхыԥхьаӡара еиҳау ақырҭцәа, ақәылаҩцәа ирҿагыланы иқәԥоижьҭеи, ахәыҷы инаиркны иӡышӡа ишлахьоу рҟынӡа иџьашьахәу аиааирақәа, афырхаҵарақәа аадырԥшуеижьҭеи… (Угәы еихьызшьша афактқәа шыҟоугьы).
Абас хеигӡарак ҟамҵакәа аԥсуаа қәԥоит азоуп Аԥсны инхо егьырҭ амилаҭқәа рхаҭарнакцәагьы абџьар шьҭыхны изгылаз.
Убарҭ зегьы ирылкаатәуп, хыхь ишазгәаҳҭахьоу еиԥш, амаршал Баграмиан ихьӡ зху аерманцәа рбаталион.
Урҭ амшын аҿықә инаркны ашьхараҟынӡа зҽеиҵызхыз Гәымсҭатәи афронт даара акыр зҵазкуа ахәҭак аанкыланы аӷа иабашьуеит.
…Аштаб аҿы ҳара иҳақәшәеит абаталион акомандир Вагаршак Кесиани аштаб аиҳабы Нубар Матулиани. Хазы-хазы ҭеиҭԥшлеи, ҟазшьалеи, цәажәашьалеи ишеиԥшымзгьы, акаҿы аҩыџьагь ахҭа еицҭадыршәуан. Ҳара ҳазҿу – Аԥсны зымпыҵазхаларц иаҿу аӷа иалцара азҵаара ауп. Уи даараӡак имариам, уимоу, иаахтны иаҳҳәозар, даараӡа ихьамҭоу аус анагӡаразы зегь раԥхьа иргыланы иаҭаху – иарбан архәҭазаалакгьы аҟны аиҟарауаа ҳәа акәымкәа, аиҳаби-аиҵби еилибакаауазароуп. Адҵа – дҵоуп, уи нагӡатәуп. Ус акәымкәа, ахатәгәаԥхарахьы ианиагаха, аибашьраҿы аиааира агара акәым, иара архәҭа аилазаарагьы зыҟалом. Иахьа имодахеит ԥыхьатәи ҳтәылаҿы иҟаз зегьы рхыччара. Усҟан аррамаҵура зхызгахьаз ибзианы иргәалашәоит: «Акомандир идҵа – Аԥсадгьыл адҵа ауп» ҳәа раԥхьатәи амш инаркны асалдаҭ ихы ишҭаргалоз.
Нас уи цәгьоума, Аԥсадгьыл еиқәумырхар ада ԥсыхәа аныҟам.
Ҳара ҳтәала, зыӡбахә ҳамоу абаталион аҿы уи ус шакәу ибзианы еилыркаауеит. Ус ирзеилымкаауазҭгьы, ҳзыҿцәажәаз аӡәык-ҩыџьак заанаҵ еибырҳәазшәа ирҳәоз акы акәын: «Ҳара ҳаиааиуеит. Ҳаҳҭнықалақь Аҟәа ахы иақәиҭтәны, Ҳаԥсадгьыл аӷа дықәаҳцоит…»
Убас зҳәаз иреиуоуп:
Сергеи Топалиан – абаталион аиҿкаара иалахәыз, арота напхгаҩыс иамаз. Аибашьра иалагаанӡа Ешыра ақыҭан инхоз, уа машьынаныҟәцаҩыс аус зуаз;
Едуард Саакиан – жәаф шықәса зхыҵуа, аԥхьа аԥсуа гвардиаҿы еибашьуаз… ахәра ӷәӷәа зоухьоу.
Хачик Цатуриан – хҩык ахәыҷқәа раб, аибашьра ианналага инаркны иахьа уажәраанӡа еибашьуа.
Мисак Еремиан – 56 шықәса зхыҵуа, анџьныр-ргылаҩ, ақырҭуа мпыҵахалаҩцәа Аҟәа иалырцаз.
Убасҵәҟьа ихәыцуеит афронт аԥхьатәи ацәаҳәаҿы аҭабиа иҭатәаз: Андреи Татулиан, Мурид Устиан, Арташес Товмасиан, Аведис Давидониан, Лиова Данелиан, Андреи Устиан, Сергеи Фурник, Арут Палониан, Гааик Маркосиан, Сурик Галстиан, Армен Мелкониан убас егьырҭгьы.
Ашьха ӡиас нырцәи-аарцәи реиҿахысра… ана-ара абзарбзан хқәа ркаҳара… аснаипер илаԥш зыхьӡоз анаара иҩны аҿысра… агәаҩарақәеи аҳәысҭарақәеи рҭысра… шьамхахьы аҳәынҵәа алсра… Урҭ хазы-хазы рзааҭгылара аҭахым.
Аибашьра – еибашьроуп…
Афронт – фронтуп…
…Ҳгьежьны ҳанаауаз уажәы-уажәы схьаԥшуан Аҟәаҟа.
Ибзианы салаԥшуан Араион ҿыц. Сагәыдыԥшылон сыҩны.
Аха дук мырҵыкәа ҳнеиуеит ҳаҳҭнықалақь ахь…
Ҳаҩнқәа рахь…
Ус ишыҟало агәра сдыргеит абаталион аҿы избаз аибашьцәа.
1992–1993 шықәсқәа рзтәи ҳ-Џьынџьтәылатә еибашьраан аԥсуаа қәԥон ҩ-фронтк рҿы: Амраҭашәарахьтәи (мамзаргьы – Гәымсҭатәи) Амрагыларахьтәи. Иҳақәлаз ақырҭцәа ҳаԥсадгьыл ралцараҿы урҭ аҩ-фронтк рҿы еибашьуаз ирылдыршаз ахәшьара уадаҩуп. Убас егьа иҟазаргьы, Аԥсны зегьы азы еиҳа аҵакы змаз ахҭысқәа ахьымҩаԥысуаз Амраҭашәарахьтәи афронт аҟны акәын. Иаахтны иаҳҳәозар, Аԥсны ахақәиҭтәразы акырӡа зҵазкуаз ажәыларақәа ахьымҩаԥысуазгьы уаҟа акәын. Убас иаагозар ҿырԥштәыс, аибашьра ианалага инаркны иаацқьаны ҩымчыбжьа рышьҭахь, август 31 рзы Гәымсҭа ирны Ешыра ахәы ихалаз ақырҭцәа ртанкқәеи зықьҩык рҟынӡа рыр-шьаҟауааи аанкылан, ртанкқәа ҟәыбаса иқәҵан, зыԥсы ҭаны иаанхаз рыр-шьаҟауаа рыԥсы рыманы шьҭахьҟа иахьыргьежьыз Амраҭашәарахьтәи афронт аҟны ауп. Абриаан иазгәаҭатәуп, Амраҭашәарахьтәи афронт аҿы ақырҭцәа ржәылара иара убриала аҵыхәтәа шыԥҵәаз.
Акырынтә иаҳҳәахьеит усҟан Гәдоуҭа ахаҭагьы аблокада ишҭакыз.
Амраҭашәарахьала Ԥсоу аахыс ақырҭцәа ирымпыҵакын, Пицундаҟа игоу амҩа аҟынӡа иааихьан; амрагыларахь акәзар – Гәымсҭаҟынӡа. Аԥсны аиҳабыра, ҳар рнапхгара зынӡа ииашаны ауп раԥхьаӡатәи уснагӡатә хықәкыс – Гагра инаркны Ԥсоу аҳәаа аҟынӡа ақырҭцәа ралцара азҵаатәы анагӡара напы ахьадыркыз, иагьахьынарыгӡаз.
Уинахыс амч-алшара ҳәа иҟаз зегьы – ҳаҳҭнықалақь Аҟәа ахақәиҭтәра акәын изызкыз: октиабр 11 рзы ажәыларахь инеиран иҟан, аха ианыманшәаламха – иахган… Убас шакәызгьы, усҟан Гәымсҭатәи афронт акомандаҟаҵаҩыс иҟаз Мушьни Хәарцкиа ҳаибашьцәа ргәыԥк Ешыра ахәдаҟахьала ажәыларахь инеишьҭит, дҵас ирымазгьы Шьрома ахақәиҭтәра акәын. Уи агәыԥ еиднакылоз – хатәгәаԥхарала мацара уахь ицаз роуп. Аԥхьа излазгәаҭаз ала, урҭ ирыцхраарц даҽа гәыԥкгьы рышьҭалар акәын. Раԥхьа уи агәыԥ ақәҿиарақәа аман, аха ирыцхыраауаз ҳәа уахь аӡәгьы данзымнеи, ирабашьуаз уи агәыԥ ахалазаҵә шакәыз ақырҭцәа ианеилыркаа, рҽеизакны ҳара ҳтәқәа ирыжәлеит…Убасҟантәи аибашьраҿы иҭахаз роуп Гәымсҭа аӡиас аҩадахьтәи ацҳа аарцә иахьа збаҟақәа гылоу.
Октиабр анҵәамҭазы, ноиабр алагамҭазы ҳара ҳтәқәа даҽа ҩ-жәыларак еиҿыркааит: актәи – Очамчыраҟа ӷбала адесант дәықәҵан; аҩбатәи – еиҳа мҽхакы ҭбаала еиҭа Аҟәа аҩадахьҟа ажәылара еиҿкаан.
Аҟәа ахақәиҭтәразы ианвартәи ажәылара акәзар, ҳара иахьынӡаадыруа еиҳараӡак изызкыз Амрагыларахьтәи афронт ацхыраара аҭара акәын, ахәҭакахьала, ақырҭцәа рымчқәа еизакны Тҟәарчал шьҭырхырц ргәы иҭан, аха ас ду ишьҭазгьы агәхьаа мкыкәа Гәымсҭа ирны ҳара ҳтәқәа анжәыла, Амрагыларахьтәи афронт ааныжьны рырбџьар зҳәаз еиԥш зегьы арахь ииаргеит.
Абасала, Амраҭашәарахьтәи афронт аҿы (аҵыхәтәантәи аиааира ҳзыргаз алаҳамҵозар) зегьы иаарылкааны иҟаз, насгьы хазы иззааҭгылатәу 1993 шықәса март 15-16 рзтәи ажәылара ауп.
Марттәи ажәылара жәохә шықәса аҵра ҳгазеҭ ишԥанҳарԥшри ҳәа аредакциаҿы ҳанеилацәажәоз – «иабаҭаху уи азҵаара азааҭгылара, усҟан, ҳаҵамхеи мшәан» ҳәа ҿааиҭит ҳҩызак.
Уи идагьы ус агәаанагара зызцәырҵуа ыҟазар ауеит. Заанаҵ исҳәоит ҳуардынқәа еивҵахеит азы акәӡам
аҭак зыҟасҵо. Сара сыхәҭаала, икылкааны еиҳа иахьсыхьуаз аџьыкахыш аҿарԥсазшәа амца ахьыснаркыз азоуп. Мшәан, уи ауаҩ аҵәы сылеиҵарц зынӡаскгьы игәы иҭаӡамызт, нас абасҟак сара изсыцралеи… Изсыцралаз, аԥсуаа ҳ-Џьынџьтәылатә еибашьра, ахәҭакахьалагьы Амраҭашәарахьтәи афронт аҿы аки-аки еишьҭагыланы, ҵыхәаԥҵәарак рымаӡамкәа еиҿкааз ҳжәыларақәа хазы-хазы, сара стәала, инҭкааны иагьҭҵаам, ранализгьы инагӡаны иҟаҵам. Уи ҟазҵарц зыхәҭоу, зегь раԥхьа иргылан, урҭ ажәыларақәа еиҿызкаауаз, анапхгара рызҭоз, иназыгӡоз роуп, аибашьраан аганахь игылаз, иахьа зыҽхарззала бга-бызшәала, зегь здыруа дара ракәушәа ҳцәажәоит ҳәа зҽазызкуа шьоукы-шьоук ракәымкәа.
Абз ҟадыџь аӷәра узаҿаҵом, ианаҿаҵатәу шыҟоугьы.
Абриаҟара сзырҳәо, сара схаҭа абџьар кны сшымеибашьуазгьы, публицистк иаҳаабала акыр сышрылахәызгьы, хыхь-хыхьлатәи сцәажәарақәа роуп акәымзар, «абра ииашан, егьирахь ииашамызт» ҳәа ҳаибашьцәагьы ҳкомандирцәагьы рзы ажәа аҳәара иахьагьы азин сымам ҳәоуп ишысыԥхьаӡо. Афронт аԥхьатәи ацәаҳәа аҟнытә аредакциахь саныхынҳәуаз, жәохә шықәса зхыҵуаз инаиркны хынҩажәижәаба шықәса ирҭысхьаз абырг иҟынӡа уа аӷа иҿагылан еибашьуаз зегьы фырхацәоуп ҳәа акәын ишырзысҳәоз, уи агәаанагара шсымац исымоуп иахьагьы. Абра инаҵшьны исҳәоит, аибашьра ашьҭахь аорденқәеи амедалқәеи раԥҵарагьы сақәшаҳаҭӡамызт. Ҳара ҳазламилаҭ хәыҷу ала «ҳ-Џьынџьтәыла зхы ақәызҵаз зегьы фырхацәоуп» ҳәа ҳәаны, уа ҳаанҿасыр еиҳа еиӷьзар ҟаларын…
Сеиҭарзыгьежьуеит Амраҭашәарахьтәи афронт аҿы еиҿкааз ҳжәыларақәа, марттәи ажәылара налкааны.
Урҭ ажәыларақәа ажәак-ҩажәак рыла ахәшьарақәа рыҭараан иҳәатәуп аибашьра ҳшазыԥшымыз, аҽнышьыбжьон амра атыҩ ианакуа еиԥш ишҳазкылҟьаз.
Аибашьраҿы Аиааира ду анаага ашьҭахь, Англиа иҭыҵуаз газеҭк аҿы «аконтакттә еидыслараҿы иахьа аԥсуа еибашьцәа ирываҟәало даҽа еибашьцәак ыҟам» ҳәа ззырҳәаз аибашьра ианалагаз раԥхьатәи амшқәа рзы «аӡа ҳкыр – иҩо, аҩа ҳкыр – иԥҵәо» акәын ҳшыҟаз. Избанзар, аԥсуаа жәытә-натә аахыс ифырхацәан излаҟаз – бџьарла иахьеибыҭаз ауп. «Абџьар шырку, рҽы шкәадыру – рхы нықәырҵоит» ҳәа зырзырҳәоз – рҭаацәа рыхьчара, рқыҭа-рҳабла зҳәаз еиԥш рыхьчара, рыԥсадгьыл ахьчара еснагь иазхианы иахьыҟаз ауп. Аха аҵыхәтәантәи амҳаџьырра ахҟьа-ԥҟьақәеи, Асовет мчра ашықәсқәа рзы абџьар ахьрымхзи ирыхҟьаны ауп аибашьра ианалагаз аԥхьатәи амшқәа рзы аԥсуаа иҟаҳҵо ҳақәымшәо ҳзыҟалазгьы…
Уи ҳазхәыцны хыԥхьаӡара рацәала имҩаԥгаз ҳжәыларақәа рҿы ҳаҵахон ҳҳәар ҳиашахома? Мап. Избанзар, урҭ ажәыларақәа раан акоманда ҟазҵозгьы, хаҭала аӷа иҿагылан еибашьуазгьы – аибашьышьа аԥышәа рҵон. Насгьы – аамҭа кьаҿла.
Аамҭа кьаҿла ҳәа зысҳәаз, ижәлеи ихьӡи сгәалашәом, асовет аамҭазы арраҿы аԥышәа ду зауз адыга афицар еиҳабык, иартиллеристыз, ҳ-Џьынџьтәылатә еибашьраан Гәдоуҭа ҳаибашьцәа абзарбзан-ус дзырҵоз «шәеибашьцәа, шәартиллеристцәа џьасшьоит, арратә ҵараиурҭақәа рҿы хәы-шықәса изхысуа, дара ҩымз-хымз рыла рнапаҿы иааргоит» ҳәа дреигәырӷьан иҳәон. Нас ус ҟарымҵар даҽакалагь ҟалашьа ыҟазма… Убас акәын ишыҟаз егьырҭ ҳарбџьар хәҭақәа рҿгьы.
Ҳ-Џьынџьтәылатә еибашьра – хәыҷи-дуи ҳәа еилымхкәа ҳажәлар милаҭк раҳасабала ҳаҟазаареи ҳаҟамзаареи азҵаатәы ҵарӡаны ианықәгыла:
Аамҭа кьаҿла ҳажәлар бџьарла еибыҭатәхеит…
Аамҭа кьаҿла ар аԥҵатәхеит…
Аамҭа кьаҿла еиуеиԥшым архәҭақәа еиҿкаатәхеит…
Аамҭа кьаҿла атәылахьчара Аминистрра аԥҵатәхеит…
Ажәакала, аамҭа ҳамамызт азоуп зегьы аамҭа кьаҿла изыҟаҵатәхаз.
Сара стәала, егьырҭ ажәыларақәа рҟны аасҭа акырӡа еиӷьны ҳазыҟаҵан Марттәи ажәылара.
Гәымсҭа ирны Аҟәа ахақәиҭтәразы ажәылара иаҿыз актәи алиниа ирыцхраарацы Гәымсҭа нырцә зҽаанызкылаз аҩбатәи алиниагь аӡы ирызҭгьы, иҟалашаз сеидру… Ус акә, егьыс акә изыхҟьазаалак, имырит… Аԥхьа ирыз, актәи алиниа ҳәа зыӡбахә ҳамоу рхалазаҵә ишаанхаз анырба, Аҟәа иалҵны зыԥсадгьыл ахь – Қырҭтәылаҟа иҩхьаз ақырҭцәа дыргьежьит…
Аха зегь дара роуп, Марттәи ажәылараҿы аԥсуаа аҵахеит ҳәа аҳәара ҟалом.
Араҟа исгәаласыршәарц сҭахуп Марттәи ажәылара иадҳәалоу ҩ-хҭыск ртәы.
Актәи ахҭыс.
Гәдоуҭатәи акультура Аҩны унацәа узрыламҵо уаала иҭәын. Изааӡарызеи, аԥсуаа жәытәӡаахыс иҳамаз – аиҳаби аиҵби реизхәыцра акәымкәа – рӷьалпал бжьы акәын иҩныҩуаз… Уажәы ибзианы исгәалашәоит – уаҩ дызмыхәоз Марттәи ажәылара иалахәыз ҳаибашьцәа ракәӡамызт, «Гәдоуҭа илеи-ҩеиуа иалоуп» ҳәа ззырҳәозгьы ракәӡамызт… ирзеиқәымкуаз – Шәачаҟа зшьамхы зҽазыргаз, уантәи иҟаларызеишь ҳәа Аԥсныҟа иааԥшуаз роуп аиҳараҩык…
«Аибашьра аанкылатәуп…»
«Аԥсуаа ҳанықәӡаалак Аԥсны абаҳҭаху»... арҭ рҩызцәа абыжьқәа аџьар ирылыҩуаз иахьагьы слымҳақәа ирҭаҩуеит…
Иахькылсшазгьы здыруадаз, ашәы зхьыссы иҟаз ԥҳәыс быргк атрибунахь дымхалазҭгьы. Ашьҭахь излеилкаахаз ала – уи д-Мыркәылатәын. «Сыҷкәынзаҵә ари ажәылараҿы дҭахеит… иԥсыбаҩ ҳарымҭаӡеит, Гәымсҭа нырцә ишьҭоуп… Уи ибаргәуи сашьцәа раасҭа – 1941–1945-тәи аибашьраан ибжьаӡыз – атәым дгьыл зхы
ақәызҵаз… знышәынҭрақәаҵәҟьа ахьыҟоу сзымдыруа. Урҭ сыҷкәын дсызрыдкылаӡом. Анышә дшамадамгьы, иԥсыбаҩ иԥсадгьыл аҿы иҟоуп.
Сыҷкәын дыԥсит ҳәа анысшьо – ҳаҳҭнықалақь Аҟәа ақырҭцәа рнапаҿы ишыҟоу иаанхааит ҳәа аибашьра ҳаҟәыҵны ҳанаатәалак ауп».
Ирҳәоит аԥсихиаторцәа ауаа рырҭаслымра рылшоит ҳәа.
Гәдоуҭа акультура Ахан аҿы итәаз убас ҳҭаслымхазшәа ҳаанхеит азныказ…
Нас, апатефон апластинка шырыԥсахуа еиԥш, атрибунахьтә игеит ҳ-Џьынџьтәылатә еибашьра ианалагаз аахыс иҳаҳауаз аԥсуаа рхаҵабжьы.
Уи аҵыхәтәаны ҳкылнагеит Аиааира Ду иаагаз ашҟа…
Аҩбатәи ахҭыс
Аԥсны Арбџьар Ркомандаҟаҵаҩ Хада Владислав Арӡынба аҳәаанырцәтәи ажурналистцәа рзы имҩаԥигон апресс-конференциа. Франциатәи журналистк ҽымдыр ҟаҵашәа абас азҵаара иҭиит: «Ари аҵыхәтәантәи шәжәылара иалахәыз рыбжеиҳараҩык аурысцәан ҳәа рҳәоит. Шәара иахышәҳәаауазеи?»
«Уи аилкаара уадаҩра дук алаӡам – Гәдоуҭатәи ҳарратә госпиталь аҟны шәнеир – иҭахаз рыжәлақәеи рыхьӡқәеи зну рсиа кыдуп. Ҳџьынџьтәылатә еибашьраҿы иҳацхраарц иааз егьырҭ амилаҭқәа рхаҭарнакцәагь ыҟоуп уи асиаҿы, аха аиҳараҩӡак, шәҩыла Аԥсадгьыл зхы ақәызҵаз аԥсуаа роуп».
Усҟан имҩаԥган даҽа пресс-конференциакгьы. Уи мҩаԥызгоз атәылахьчара аминистрс иҟаз Сулҭан Сосналиев иоуп. «Ажәыларақәа еиҿышәкаауа шәрылагаанӡа зегьы ирылаҵәоит, уимоу, Москва иҟоу аԥсуаа аҭел иасны иҳарҳәоит… Избан, ус изыҟалои… Арратә маӡа – имаӡаҵәҟьазароуми?» – ҳәа иҭаз азҵаара мцак ицранаҵан, дааҳалаԥшны ажәа-заҵәык ала аҭак ҟаиҵеит: «Ҳазхәыцып!»
Ашьҭахь, излаабаз ала, иагьазхәыцҵәҟьеит. Аиааира ду ҳзыргаз аҵыхәтәантәи ажәылара шыҟалоз, ианыҟалоз, – излеилаҳкааз ала хҩы-заҵәык рнаҩсан аӡәгьы издыруамызт.
Ари заҳгәалаҳаршәазгьы – ҳ-Џьынџьтәылатә еибашьраҿы ҳара ҳтәқәа еиҿыркаауаз ажәыларақәа зегьы, ашьҭахь аиааирахь ҳкылызгаз шьаҿоуп.
Еиҳа сиашахон арҭ санҵамҭақәа «Раԥхьатәи амзазы» ҳәа акәымкәа, «Раԥхьатәи амшқәа рзы» ахьӡысҵазҭгьы. Избанзар, усҟан мышкызаҵәык аалхны, Аԥсны ахы-аҵыхәа иҟалаз сҳәоит ҳәа уалагаргьы, иуцәыбжьахо рацәахоит. Убас акәын ишыҟаз усҟантәи ҳамшқәа. Егьырҭ зегьы ракәым, Аџьынџьтәылатә еибашьра ианалагаз август 14 иазкны аӡәымкәа-ҩыџьамкәа ажурналистцәа ргәаанагарақәа шырыҩхьоугьы, инарҵаулан, зегь рганахьала иҭҵааны, ҳара ҳтәала, ихатәроу ҩымҭак иахьа уажәраанӡагьы иаԥҵам. Ҵоуп, арҭ ацәаҳәақәа равтор аибашьра ашьҭахьтәи еиуеиԥшым ашықәсқәа рзы «1992 шықәса август 14», «Аԥсны еиқәзырхаз хаха-хымш», «Аџьынџьтәылатә еибашьра», «Ҳаԥхьаҟа ишьҭан 413 мшы» уҳәа зыхьӡыз аҩымҭақәа шаԥысҵазгьы, зегьы дара роуп, исҳәаран иҟаз зегьы сҳәеит, зегьы зҩит ҳәа сызҳәом.
Акык-ҩбак иаҳҳәахьоугьы ззаҳкыз Амраҭашәарахьтәи афронт (Гәымсҭатәи – Гагратәи) ауп. Амрагыларахьтәи афронт – Кәыдры инаркны Галнӡа зҵазкуаз иазкны уарла-шәарлоуп акәымзар, иахьа уажәраанӡа иҳәоу маҷуп.
Абасала ҳ-Џьынџьтәылатә еибашьра ҳазнеиуазар (даҽакала азнеира азин ҳамаӡам), ҳарҭ амилаҭтә кьыԥхь знапы алаку ажурналистцәа ҳҿаԥхьа азҵаатә дуқәа шьҭоуп.
1992 шықәса сентиабр 18 рзы Урыстәыла Иреиҳаӡоу Асовет аилатәараҿы, Нхыҵ-Кавказ аҭагылазаашьа
инадҳәаланы Қырҭтәыла Аԥсны иахьақәлаз, ара ицоз аибашьра азҵаатәы иалацәажәаран иҟоуп ҳәа Гәдоуҭа ианҳаҳа, азныказ ҳаргәырӷьеит. Ҳаргәырӷьеит, избанзар, сентиабр 3 рзы Москва ҳазҵаара ианалацәажәоз, Борис Ельцин ихымҩаԥгашьа ҳгәамԥхеит. Ашьҭахь излаҳаҳаз ала, усҟантәи аиԥылара раԥхьатәи ахәҭазы Урыстәыла апрезидент ҳара ҳахь иадцәылан, дҳадгылан дцәажәон. Аха аԥсшьараан Қырҭтәыла анапхгара, Шеварднаӡе раԥхьа днаргыланы «рчеиџьыка агьама» идырбазаап, даганоуп дшыхынҳә. Аарла ишьапы дықәгылан. Иаахтны ақырҭцәа дрыдгыланы ацәажәарагь далагеит. Аԥсны Ахада Владислав Григори-иԥа иааирԥшыз идипломатра ауп акәымзар, ҳахькылигашазгьы сеидру…
Абриаҟара зхаҳҳәаауа, сентиабр 18 рзы Иреиҳаӡоу Асовет аилатәараҿы ҳазҵаара иалацәажәараны иҟоуп ҳәа иҳаҳаз ажәабжь ҳахьеигәырӷьаз ауп. «Издыруада уаҟа иҳахәо акы рыӡбар» ҳәа агәыӷра ҳауит. Ҳара ибзиан иаадыруан Урыстәыла Иреиҳаӡоу Асовет адепутатцәа, рнапхгаҩы Хасбулатов аԥхьа днаргыланы, рыбжеиҳараҩык ҳара ишҳадгылоз.
Усҟан Гәдоуҭа иҟаз Аԥсны Аиҳабыра рахь иуԥхьеит ҳәа ансарҳәа, «сабарҭаххеи» ҳәа саахәыцт аԥхьа. Гәдоуҭа саннеи, агазеҭ «Аԥсны» аҭыжьра еиҿукаароуп» ҳәа иҟарҵаз рыдҵа насыгӡахьеит – август 24 аахыс ҳгазеҭ аҭыҵра иаҿуп, уи форматла Аҟәа иҭҳажьуаз «Аԥсны» аасҭа акырӡа ишеиҵазгьы…
«Жәамш роуп иаанхаз Урыстәыла Иреиҳаӡоу Асовет асессианӡа. Абри иаанхаз аамҭа иалагӡаны, Гәымсҭа аарцә аспорттә база, арыцлагарҭатә комбинат, Ешыратә абжьаратә школ, иара убас аҩадахьтәи ацҳа аҟынӡа ауаа рынхара-рынҵыра, рыҩнқәа иҟәыбаса иқәҵоу ҭыхтәуп. Иаатраны иҟоу Урыстәыла Иреиҳаӡоу Асовет асессиа аҟны, аибашьра иалагеижьҭеи раԥхьатәи амза аҩнуҵҟа мацарала урҭ рагрессиа хықәкыс иамоу, асессиахь инеиуа адепутатцәа идзырбаша ацәыргақәҵа еиҿкаахоит.
Ҳара еилаҳкаауеит ушфотокорреспондентым. Урҭ асахьақәа ҭызхшагьы уаҳҭоит. Уара иууалу – аиҿкаароуп, мчыбжьык ахала-аҵыхәалагьы ари адҵа наугӡароуп» ҳәа Аԥсны аиҳабыра абас саҳәан сындәылрыжьт.
Апатреҭҭыхцәа ҳәа ззырҳәазгьы ааргахьан. Урҭ хҩык ыҟан. Руаӡәк Аԥсны еицырдыруаз уаҩын – ҳҵарауаҩ Ремзи Агрба иакәын. Аҵара-ус аганахьала инапы злакыз анаҩсан, ихатәгәаԥхарала апатреҭқәа ҭихуан. Апатреҭҭыхра азанааҭ инапаҿы иааигахьан. Егьырҭ аҩыџьа – Гәдоуҭатәқәан, изласгәалашәо ала, руаӡәк д-Қапбан.
Гәдоуҭатәи администрациа ахыбра аҵаҟа еиҿкаан иҟаз ҳакрыфарҭаҿы иҳарҭаз амҩаныфа аашьҭаҳхын, Гәымсҭаҟа амҩа ҳақәылт.
Гәдоуҭеи Гәымсҭеи рыбжьысра, абжьааԥны сааҭкгьы аҭахымызт. Аха аибашьраан аҿаҵәирҭақәа, ахаҵәирҭақәа зегьы, аҩнеихагылақәа рыргылараан рхы иадырхәоз асинкарқәеи, аҭӡамц еиуыжьқәеи, ахаҳә-мҿыхәи рыла ишәаҳан, амашьына инаҵәи-ааҵәиуа аарла акәын ишрыбжьысуаз. Урҭ рхыԥхьаӡара еиҳагьы иацылт ақырҭцәа ртанкқәеи рыруааи август 31 азы Гәымсҭа ирны Ешыра ахәы ианхала нахыс.
Знык-ҩынтә раҟара усҟантәи ржәылара сшалацәажәахьоугьы, еиҭах сазааҭгыларц сҭахуп.
Ақырҭцәа Гәымсҭа ирны Гәдоуҭаҟа рхы дырхеит ҳәа анҳаҳаз аҵых агәы еиҩнашахьан.
Ашара адәы ианаақәлоз – Гәдоуҭа ақалақь ахь икылст араион ақыҭақәа рҿы аӡәгьы днымхакәа хацәеи ҳәсеи, хәҷи-дуи зегьы. Аибашьра ианалага Аҟәантә Гәдоуҭаҟа инеиз х-ӷбазаҵәык роуп: «Комсомолец Абхазии», «Радуга – 5», «Радуга – 28». Урҭ ахәыҷқәеи аҳәсеи рыла ирҭәны, асқьала инадҵны Шәачаҟа ианца, иаанхаз ахацәа аиха-мҿыхә зкыз зегьы, гәыԥ-гәыԥла ишаны, Гәдоуҭеи Гәымсҭеи рыбжьара иҟаз ахаҵәирҭақәеи, аҿаҵәирҭақәеи, ацҳақәеи рахь идәықәырҵеит. Дҵас ирымаз – рыԥсы
ахәага ҭанаҵы ақырҭцәа ртанкк раҩрмыжьырц акәын.Сара башаӡа исҳәеит «дҵас ирымаз» ҳәа, еиҳа сиашахоит – «усс рхы иадырҵеит» сҳәар. Убасҟан еилыскааит зыԥсадгьыл, зҭаацәа, зыҩны-згәара зыхьчо ауаа риааира шзалымшо.
Уигь азмырхакәа, 1941-45-тәи ашықәсқәа рзы имҩаԥысуаз аибашьра ианалагаз, агранатқәа анрымҵәалак, аԥаҭлыкақәа абензин рҭаҭәаны, атанкқәа иргәыдҵаны амца шрыцрарҵоз еиԥш, ақырҭцәа ртанкқәа аанаҳкылоит ҳәа бензинла идырҭәыз рԥаҭлыкақәа кны ирзыԥшын… нас ишԥарурыз уаҳа, зыԥсадгьыл хьчатәыс изауз… ԥшьынаԥха мацара ақырҭцәа ирҿагылаз…
Еиҭаҳҳәахуеит, 1992 шықәса август 31 рзы, ақырҭцәа ртанкқәа Гәымсҭа ирны Ешыра ахәы ихалт ауп, уаҟа иагьаанхеит, аха ирызнымкылакәа идәықәларгьы Гәдоуҭанӡа акәым, Ԥсырӡханӡагьы изнеиуамызт, избанзар, хыхь ишаҳҳәаз еиԥш, хаҵәирҭацыԥхьаӡа урҭ ирзыԥшын…
Ҳарҭ Гәдоуҭа иҭҳажьыз агазеҭ «Аԥсны» раԥхьатәи аномер аҿы ақырҭцәеи ҳареи ҳаибашьра аԥсуаа ҳзы уи «Аџьынџьтәылатә еибашьроуп» ҳәа баша ианаҳамҵаӡеит.
Аибашьра ианалага раԥхьатәи амшқәа рзы, ҳгазеҭ анҭҳажьлак Гәымсҭа иааганы ҳаибашьцәа ирысҭон. Аибашьра ианалагаз аахыс ахырӷәӷәарҭақәа иҟаҵаз збахьан, аха зыӡбахә сымоу амш азы иҟарҵаз сымбацызт.
Уи ауп иџьашьаны сызрыхәаԥшуазгьы.
Гәымсҭаҟа ҳаазгоз амашьына акәзаргьы, абӷа еиҵыхны амҩа анылара злалымшоз ала, сааҭки бжаки, иҟалап ҩ-сааҭк цазаргьы амҩа ҳшықәыз…
Гәдоуҭа иҭҳажьыз ҳгазеҭ раԥхьатәи аномер анырзаазгаз, абжьыуаа иреиуаз ҷкәынцәақәак сааныркылан, «Аҟәа ҳшыҟаз аибашьра ианалага арахь ҳмаар амуит, ҳҭаацәа ҳхабар рыздырӡом, ара ҳшыҟоу адырра ҳазрышәҭароуп» ҳәа исыҳәеит. «Иҩны исышәҭ, иҟасҵалак жәбап» ҳәа исыргәыӷт. Ашьҭахь урҭ ирҩыз
рышәҟәы ҳгазеҭ ианҵаны Тҟәарчалҟа ицоз аверталиот иаҭан исышьҭит. (Аибашьра ианалагаз, изыхҟьаз сыздыруам, аха аверталиот «аҟәыдыршьшьыга» ҳәа акәын аԥсуаа шашьҭаз). Абриаҟара зхысҳәаауа, Ешыра аҩадахьтәи аладахьтәи амҩақәа рхаҵәирҭаҿы срықәшәеит уажәраанӡа зыӡбахә сҳәоз аҷкәынцәа. Срықәшәеит ҳәа исҳәогь иашаӡам, амашьынақәа ииасуаз аанкылан, ҳазусҭцәаз еилымкаакәа ҳраҩрыжьӡомызт. Жәытә-натә аахыс ҳаибадыруазшәа, среигәырӷьан ауп сшырԥылаз. Рҭаацәа рышҟа ирҩыз рышәҟәқәа зныз агазеҭгьы рысҭеит.
Зегь раԥхьа ҳара ҳамҩахыҵт Аҟәатәи арыцлагарҭатә комбинат ахь. Аибашьра ианалагаз аахыс, Шеварднаӡе иҟаиҵаз адҵа ҷыдала, дара рнапаҿы иҟаз ҳаҳҭнықалақь Аҟәа аҳаракырақәа рҿы ахара ихысуаз, агаубициқәа ҳәа изышьҭаз абзарбзанқәа рыла ақырҭцәа арыцлагарҭатә комбинат еихсуан, ицҟьа-шәҟьа, иҟәыбаса иқәырҵарц, иара убриалагь Аҟәантә, Очамчырантә, Тҟәарчалнтә Гәдоуҭаҟа инеиз ахҵәацәеи, Гәымсҭа афронт аанкылан иеибашьуаз ҳаруааи, Гәдоуҭа араиони Пицундеи инхоз ауааԥсыреи амла иадыргарц. Арҭ ацәаҳәақәа равтор шаҟантә дызбахьаз Шаварднаӡе телевизорла дықәгылан дцәажәо: «Мышкы-ҩымш рыла Аҟәатәи арыцлагарҭатә комбинат ԥыхааса иаҳгоит, иара убриалагь аибашьра аҵыхәа ԥҵәахоит. Аԥсуаа амла ианаклак ԥшьынаԥха иҳәазаны ауп рыҽшҳарҭо…» иҳәон.
Арҭ иара иажәақәа роуп.
Дгәыӷуан.
Аха игәыӷра башахеит.
Арыцлагарҭатә комбинат ааха ӷәӷәа арҭеит. Аха зегь дара роуп, аус шауц иауан.
Афоторепартиорцәа исыцыз еилаҟәыбаса еилажьыз акомбинат иакәшан асахьақәа ҭырхуан…
Сара сахьгылаз сгәалашәарақәа сышьҭԥаа хынҩажәижәабатәи ашықәсқәа рахь сиаргеит.
Усҟан аамҭа кьаҿк аҩнуҵҟа апартиа Аҟәатәи араиком аиҿкааратә ҟәша аиҳабыс сыҟан. Араион аҩнуҵҟа акадр ралԥшаара, рықәыргылара хаҭала изҵазкуаз сара сызхагылаз аҟәша акәын.
Актәи амаӡаныҟәгаҩс иҟаз Харитон Аҳмаҭ-иԥа Аҩӡба – усҟантәи аамҭа излаҵанакуаз ала, ҵара-дыррала еиқәшәаз, иҟәышыз, ахара ихәыцуаз уаҩын. Ҳраион агырцәеи аерманцәеи еимаркуан, аԥсуаа маҷын. Гәымсҭа ақыҭсовет ахантәаҩы иҭыԥ анҭацәгьы, хыхь зыӡбахә сҳәаз аҩ-милаҭк иаахтны уи аҭыԥ еимаркт. Ҽнак Х. Аҩӡба «уи аҭыԥ аҿы аԥсыуак дҟаҳҵароуп» иҳәеит. «Аҳасабеилыргаҩ Пата Латариа инаҩсан уи ақыҭан ԥсыуа дыҟаӡам» анысҳәа, «ԥсыуа дыҟаӡам ҳәа уцәажәоит, арахь ихьӡи ижәлеи уҳәеит» ҳәа ҿааиҭит.
Иара убри аҽны ахәылбыҽха Гәымсҭа ақыҭсовет иаҵанакуаз адепутатцәа аизганы хантәаҩыс далырхт Пата Латариа.
Ари ахҭыс сгәалазыршәаз арыцлагарҭатә комбинат ауп.
Даҽа-зныкгьы актәи амаӡаныҟәгаҩ икабинет ахь дсыԥхьан «ҳрыцлагарҭатә комбинат адиректор Қарҭынтә даарышьҭит. Ус шаҟаҩ ыҟада ҳраион аҿы?» ҳәа дҵааит. «Иалыздыраауеи, иҟоу зегьы дара роуми», – сҳәеит. «Уареи сареи урҭ аӡәаӡәала зегьы аадыруазароуп», – иҳәан даасҿаԥшын, инациҵеит: «ԥсыуас аус зуада ҳкомбинат аҿы?» «Заур Амқәаб ҳәа ҷкәынак усуҩыс аус иуеит, иахьынӡаздыруа, заочно ҳасабла Урыстәылатәи иреиҳау ҵараиурҭак аҿы аекономикатә факультет аҿы аҵара иҵоит» – сҳәеит. «Азамана, уихылаԥш, уаҳа ҳзықәгәыӷша ӡәыр дыҟазаргьы сзеилкаа»,– иҳәеит.
Изласгәалашәо ала, усҟан уи акомбинат адиректорс иҟаз Кациҭаӡе ижәлан. Амҵақьақьараҿгьы урҭ узрываломызт. Заур Амқәаб ҳаизҿлымҳазшәа аниба, даақәгьежьаан ирҽхәара далагеит. Ажәакала, урҭқәа
зегьы ҳхы иааҳархәан, апартиахь кандидатс дҳадаҳкылт, уатәи акомҿареидгылатә организациа амаӡаныҟәгаҩсгьы дҟаҳҵеит…
Ажәакала, Аҩӡбагьы саргьы ҳгәы иҭақәаз рацәан, иаҳмаӡеит акәымзар…
Абарҭқәа зегьы сгәаланаршәеит еилаҟәыбаса еилажьыз акомбинат.
Ҳ-Џьынџьтәылатә еибашьра ианалагаз, раԥхьатәи амшқәа рзы аԥсуаа зынӡаск ҿыц избазшәа акәын сышрыхәаԥшуаз: ауаатәыҩса рцәа иҭамӡара – рцәа иҭаӡон, ирылымшо – рылдыршон… Зыӡбахә сымоу амза аҩнуҵҟала Гәдоуҭа аҳаиртә баӷәаза ҟарҵеит, Аҟәа иҩахыкны ишьҭаз Ахалшени, Шьрома, Каман уҳәа ақыҭақәа рахь изланеиша Афон ахәдаҟала амашьына-мҩа аҟаҵара рылдыршеит…
Иара абраҟагьы, ақырҭцәа бзарбзанла еилаҟәыбаса еиларыжьыз арыцлагарҭа акомбинат аус шауц иауеит. Ас иҟоу ауаа, башаӡа ихы дажьон Шеварднаӡе акәымзар, ириааиуа мчы изыԥшаауам…
Уи анаҩс, Асовет Еидгылаҿ зегьы еицырдыруа иҟалахьаз, атәылаҿы-моу, адунеиаҟны зыхьӡ-зыԥша гахьаз аспортсменцәа рԥсшьара аамҭа ахьырхыргоз, аиҳараӡак аӡынра аамҭазы рҽазыҟаҵарақәа ахьымҩаԥыргоз, амшын аҿықәан зхыбрақәа еихҳәа-еиҵҳәа игылаз Ешыратәи аспортбаза ҳнадгылт. Иџьоушьаша, абри аҩыза зегьеидгылоутәи абаза, қарҭаа ишырымуазгьы, ишақәшаҳаҭмызгьы, иахадыргылаз даԥсыуан, абокс азы изныкымкәа-иҩынтәымкәа ичемпионхахьаз, аԥхьахәқәа згахьаз Рафаель Аршба (уи Хәыта ҳәагь ишьҭан) иакәын.
Арыцлагарҭа акомбинат ааҳханаршҭит... убриаҟара еилаҟәыбаса ишьҭан…
Ҳара ҳазҭааз ахԥатәи ахыбра – Ешыратәи абжьаратә школ акәын. Ақырҭцәа уи ахыбра Владислав Арӡынба игәаӷ ахыргон: уаҟа аҵара ахьиҵози анаҩс иани иаби
рыҩны ахьгылази рзы мацара. Уа ҳрықәшәеит ҩажәаҩык рҟынӡа аҭабиақәа ирҭатәаз ҳаибашьцәа. Урҭ дырхадан Игор Ҭыжәба. Даргьы, аибашьра аԥхьатәи ацәаҳәаҿы иҟоу реиԥш акәӡамкәа, еихлафуа «ҳарҭ аԥшаласаа» ҳауп рҳәеит. Уи зхырҳәааз, аибашьра ианалага – аԥхьа Ацҳа ҟаԥшь зыхьчоз ирылан, адырхаҽны – ақырҭцәеи ҳаиҳабыреи ирыбжьарҵаз аиқәышаҳаҭрала, иахьа Аԥснытәи аҳәынҭқарратә шәҟәҭыжьырҭа ахьыҟоу аԥхьаҟа ииаган. Араион ҿыц аҿы инхоз ҳаҷкәынцәа «Аԥшалас» («Ветерок») ҳәа зыхьӡыз акрыфарҭа аԥхьа ашҭа ааныркылт. Уи ауп урҭ «аԥшаласаа» ҳәа рхы изахьӡырҵазгьы. Сыбла ихгылоуп, ақырҭқәа ртанкқәа аауеит ҳәа анраҳа ршәақьқәеи равтомат хыц-ҩыцқәаки рыла атанкқәа аанаҳкылоит ҳәа ашҭа иакәшаны ахаҳәқәа ишрыватәаз. Ашьҭахь, еиҳабык днеины иманы Гәымсҭа нырцәҟа имырзҭгьы, ииашаҵәҟьан атанкқәа ааныркылон, ма зегь уа иҭахон…
Август 31 ашьыжь ақырҭцәа ртанкқәеи шәҩыла рыр-шьаҟауааи Гәымсҭа ирны зҿаазхаз, зегьы раԥхьа ирҿагылаз, ртанкгьы ԥызжәаз абарҭ аибашьцәа ргәыԥ акәзаарын… Убасҟан, Игор иналкааны ихы ааирԥшит азоуп иҩызцәа командирс дзалырхызгьы…
Игор иӡбахә анысҳәа, уи идҳәалоу даҽа-хҭыск. Сентиабр анҵәамҭазы дырхәит. Гәдоуҭа арратә госпиталь аҿы дышьҭан.
Гагра ахы ианақәиҭыртә, ҳарҭ зегьы ҳақәгәыӷуан Аҟәаҟа ижәылоит ҳәа. Уимоу, аҿҳәарагьы аадыруан – октиабр 11 рзы. Қырҭтәыла ахада иалхрақәа рыҽны ҳара ҳтәқәа ажәыларахь инеиуеит ҳәа ҳаԥшын. Уи ажәабжь арратә госпиталь аҿы ишьҭаз Игор ианиаҳа, аҳақьымцәа ишырымуаз дҩагылан, дцыркьыԥо Ешыраҟа, иҩызцәа рахь дгьежьит.
Аибашьраан арратә штаб аҿы ишьҭырхуаз, ишьақәдырӷәӷәоз рпланқәа, зны-зынла еиҭарымклар ада ԥсыхәа амамкәа аҭагылазаашьақәа ҟалалон. Убас иҟалоу, октиабр
) рзы хатәгәаԥхарала еиҿкааз ҳаибашьцәа ргәыԥк Ахалшьени Шьромеи рышҟа идәықәҵан. Уи агәыԥ далан Игоргьы. Аԥхьа ақәҿиарақәа рыман, аха ҩымш-хымш рышьҭахь, урҭ ирыцхраауаз аӡәгьы данымнеи, рхалазаҵә шракәыз анырба, ақырҭцәа рҽеибаркны ирыжәлеит. Ҳара ҳтәқәа рыҩнуҵҟа аԥсҭбарақәа ҟалеит. Игоргьы дҭахеит.
Абриаҟара Игор Ҭыжәба сзизааҭгылаз, аибашьра ианалага мызки бжаки рыҩнуҵҟала илиршаз хаҭала иахьыздыруа ауп.
Акырынтә исҳәахьеит, еиҭасҳәоит: «Аԥсуаа ҳ-Џьынџьтәылатә еибашьраҿы иҭахаз зегьы фырхацәоуп, иналкаа-аалкаашәа шьоукы аорденқәа, даҽа-шьоукых амедалқәа рыҭара ахәҭам» ҳәа. Избанзар, ҳарҭ аԥсуаа ҳмилаҭ маҷуп, шамахамзар, зегь ҳаибадыруеит. Аибашьратәы ҳамҳәаӡаргьы – «уара утәы», «сара стәы» ҳәа амахәаркра, аицхыраара, аҽҭибагара ҳамоуп. Уи акәхап, изааӡарызеи, аҳамҭақәа рызшараҿгьы агәынамӡарақәа зцәырҵыз. Иара арҭ ацәаҳәақәа зыҩуа схаҭагьы агәынамӡара сымоуп Игор Ҭыжәба аибашьра ианалагаз раԥхьатәи амшқәа рзы, раԥхьатәи амзазы илиршаз, иԥсадгьыл ихы ахьақәиҵаз азы «Агәымшәаразы амедал» мацара ахьианаршьаз…
Агәыӷра сымоуп, урҭ азҵаатәқәа еиҭарыхәаԥшып ҳәа.
Аԥсны аҳҭнықалақь Аҟәа макьана амца акын… алҩақ еилахәашь иахатәан… ақырҭцәа рҟнытә ахақәиҭтәра хаха-хымш агын…
Амрагыларахьтәи афронт аҿы акәзар, абжьыуаа рқыҭақәа рнапаҿы иааганы Кәдры ацҳа рыҽшадыргалахьазгьы галаа макьана кьыс рымамызт. Егрыҟа инагаз амҩагь ԥсыуак ишьапы анимыргылацызт, уанӡагьы фаха-фымш бжьан.
Аԥсуа телехәаԥшраа рвилис ала ашьыжь Аҟәаҟа амҩа ҳақәлеит. Ишыҟаҵәҟьаз ҳҳәозар, сара урҭ «срыҽхьнылеит». Ус ҟазҵо ҳәа абжьыуаа рҟны иззырҳәо ҷлоуааа роуп, акы – иара схаҭагьы ҷлоуааа срыцәтәымуаҩым; ҩбагьы – Аҟәа ахақәиҭтәразы еибашьуа рахь ателехәаԥшра аҟнытә ицогьы д-Ҷлоутәын, Даур Инаԥшьба иакәын.
Изыхҟьа-зынԥа сыздыруам, аха урҭ амшқәа рзы мчык сартәомызт-саргыломызт, исыхон Аҟәаҟа. Зны – аҩадала Маршьанаа рқыҭа салсны, мшәымҩа санысны, Абыцкы ақыҭанӡагь снаӡеит, даҽа – зных – аладала, агаҿала ҳәа сҽазыскит, аха исықәмҿиеит. Ус аламала имариоу усым раԥхьа Аҟәа иалалараны иҟоу архәҭа аилкаара. Дара ижәыло рхаҭақәагьы дрыздыруам изықәҿиауа.
Арахь шықәсыки ҩымзи рҟынӡа ҵуеит аԥсуаа ҳаҳҭнықалақь ҳалцоижьҭеи. Ахәыҷқәа реиԥшҵәҟьа акәын иҟәашӡа ишлахьоугьы ҳақалақь шыгәхьаагоз.
Исгәалашәоит, Гәдоуҭа акинотеатр «Кьараз» аҟны Миша Мархолиа исахьаркыратә фильм иахәаԥшуаз ҳалабжышқәа ҳӡамҩа иаҿибаҳәа ишлеиуаз. Аҟәа ахьаабаз ҳагәқәа ԥшқахазаарын…
Ҳарҭ, «Аԥсны» ҭзыжьуаз, шьыбжьышьҭахьла Акультура ҩны ахьгылаз апарк ҳныҵсны, асқьала ашҟа улбаазго амҩахәасҭа ахьалаго ахықәаҿҵәҟьа ихықәгыло, шәышықәса ирҭысхьо амжәа-ҵла амҵахь ҳнеиуан. Уантәи амш аныбзиаз Аҟәа Аҳабла ҿыц уадыԥшлон. Уаҟа акыраамҭа ҳааҭгылон: «иҟоуи», «иудыруеи», «иуаҳаи» ҳәа ауҳәан-сҳәанқәа ҳрызҵаауа. Зны-зынла жәабжь ҿыц ҳәа акгьы аныҟамызгьы, аҳәатәы ҳаԥшаауан. Ҳҿы ишаҳмырҳәозгьы, ари аџь ҵла амҵан амхалдыз еиԥш ҳаанызкылоз – Аҟәа акалҭ ацәаара ахьаабоз акәын. Уа ҳаннеилакгьы, аҭахызар – шьыжьыз, шьыбжьоныз, хәылбыҽхаз аҵла амҵаҿтәи атәарҭаҿы Аҟәатәи ҳҩызак дықәиан. «Даара сҽеим, сычмазаҩуп» иҳәон дыԥхашьа-ԥхаҵо. Иаҳцәиҵәахуан акәымзар, уигь ихьуаз ҳара «ҳчымазара» акәын. Уи ауп амжәа амҵан тәарҭас-гыларҭас изимазгьы.
Даҽа-хҭыскгьы. Цәыббра 12 рзы Платон Бебиеи сареи Гәымсҭа аҩадахьтәи ацҳаҿы ҳааит. Шәачатәи аиқәышаҳаҭра ашьҭахь акәын. Усҟан нырцәи аарцәи еиҿахысуамызхт. Уимоу, нырцәааи аарцәааи анеицәажәозгьы ыҟан. Уи ҳхы иаҳархәан нырцәтәик ҳиҳәеит, «ҳгәылацәа» аҭел дырзасны иреиҳәарц – адырхаҽны, цәыббра 14 рзы убраҟа иаҳԥыларц. Урҭ заҳҭахыз – ҳуадақәа рҿы иаанхаз ҳҩымҭақәа реиқәырхаразы акәын. Адырхаҽны даҳԥылт ацҳа агәҭаҿы Платон игәылак. (Сара сгәылацәа сԥылара мап ацәыркт, уи уашьҭан сазааҭгылоит).
Шәачатәи аиқәышаҳаҭра излаҳәоз ала Аԥсны аиҳабыра Аҟәаҟа ихынҳәуан. Ари заҳаз ақырҭцәа амца ркызаап. Ацҳаҿы иаҳԥылазгьы, ҳара дзаагаз азҵаатәы ихахьы инамгаӡакәа «Арӡынбагь дхынҳәуама?» ҳәа дҳазҵааит. «Дарбан аԥсыуазаалак Аҟәаҟа дхынҳәуам Владислав Григори-иԥа ҳаԥхьа дгыламкәа» ҳҳәеит ҳара. «Уи дунеихаангьы ҳзақәшаҳаҭхом ҳарҭ ақырҭцәа», – иҳәеит иара, дшааиҵаӷәӷәаз ихы-иҿы ианыԥшуа.
Абарҭ санҵамҭақәа рҿы хҭысқәак снарԥыҩлан срыхцәажәоит.
Аҟәа ахы ианақәиҭаҳтә, ҳаныхынҳә, сара сахьынхоз аҩнаҿы ауадақәа змаз аурыс ԥҳәыск исалҳәеит, «сгәылацәа» ақырҭцәа ацҳаҿтәи аҭел ишырзасыз. Урҭ еизаны еилацәажәазаап. Аҵыхәтәаны, ақырҭцәа иҭрыжьыз Аԥсны ахсаала аарымҵарҵан – «Егры инаркны Гәымсҭанӡа Аԥхазеҭи ауп, Гәымсҭа инаркны аԥсуаа ирыԥсадгьылуп – Аԥсны ауп. Уи ауаҩ Аԥсны дыҟоуп, ҳарҭ ақырҭцәа – Аԥхазеҭи ҳаҟоуп. Гәымсҭа аӡиас Аԥхазеҭи Аԥсни рҳәаа ауп. Ҳзиԥылом, аҳәаагь ҳзеилагом. Уи ауаҩ ҳара ҳҿы ус имаӡам, – рҳәеит.
Ииашангьы ицәажәеит, иабасҭахыз…
Машәыршақә ирымҳәаӡеит аԥсуаа: «аҽы аҵыхәа укыр – аӡы урнагоит, ала аҵыхәа укыр аӡы агәҭа уҭанажьуеит» ҳәа.
Аибашьра ианалага раԥхьатәи амшқәа рзы Гәымсҭатәи афронт ахь лассы-лассы ацара сықәшәалон. Гәдоуҭа зҭыжьра ҳалагаз агазеҭ «Аԥсны» рзызгон ҳаибашьцәа. Аиҳараӡак схы-сгәаҿы иаанхаз раԥхьатәи амшқәеи амчыбжьқәеи роуп. Уахь анеира-ааира азин шсымаз атәы афронт акоманда азҭоз Сергеи Дбар хаҭала инапы зҵаҩны исиҭаз аршаҳаҭга иахьагьы еиқәханы исымоуп.
Акьыԥхь ианысҵахьеит, абжьыуаа рыҷкәынцәақәак Аҟәа ишыҟаз аибашьра ианалага Гәымсҭаҟа ишнанагаз. Рҭаацәеи дареи шеицәыӡыз. Урҭ рахьтә аӡәык-ҩыџьак рыӡбахә сеиҭалацәажәоит абраҟа: Сабуа Валери (Кәтолтәын), Ҳараниа Сафарбеи (Џьгьардатәын), Қәлаа Руслан (Тҟәарчалтәын), Џьынџьиа Беслан, Акаба Даур, Кәарҷиа Роман (ахҩыкгьы ҷлоутәқәан)… Гәымсҭа дызбеит акыр жәашықәса ҳгазеҭ амаҵ азызухьаз Давид Киут иҷкәын аиҵбы Бесикгьы, аибашьра ианалага раԥхьатәи амш азы ԥа дзоуз, иԥсадгьыли иҵәҩаншьап – иӡҟи рыхьчараз абџьар шьҭызхыз. Ус шаҟаҩы?!
Раԥхьатәи амшқәа – зегь реиҳа иуадаҩыз мышқәан. Зханытә зшьапаҟынӡа бџьарла еиқәных иҟаз аӷа Гәымсҭа дырзмыжьыз ҳаҷкәынцәа абџьаргьы рыгын… рыфатә-рыжәтә, рышәҵатәы зҳәаз еиԥш иагын… Нас, наҟ-наҟ зегьы ҟалеит, аха раԥхьатәи амшқәеи амчыбжьқәеи рзы ҳаҷкәынцәа ԥшьынаԥхалеи гәышԥылеи мацара ауп аӷа дшааныркылаз.
Уи доуҳатә иааиран. Иҟалап ҳиааира ду аҿгьы уи аԥыжәара змаз аҭыԥ ааннакылозаргьы.
Араҟа иаазгоит иахьа уажәраанӡагьы зыӡбахә ҳәам фырхаҵарак аӡбахә.
…Аибашьра ианалага, ҳаиҳабыра имҩаԥыргаз адипломатиара абзоурала, ҳаӷацәа хымш рыцәган, убри аамҭа иалагӡаны Ацҳа ҟаԥшь аҿы иҟаз ҳаибашьцәа ыиаган ҳақалақь амраҭашәарахьтәи акәакь ахь. Гәыԥҩык Аҳабла ҿыц ахь инаго амҩа ахы ахьакуаз, «Аԥша-лас» ҳәа захьӡыз акрыфарҭа аԥхьа идыргылт. Уи агәыԥ ахаҭа, «Аԥша-лас» ҳәа зыхьӡырҵаз, ашьҭахь Гәымсҭа аладахьтәи ацҳа нырцәтәи аганахь ала ирыхьчон. Урҭ рхыԥхьаӡара ҩажәижәаҩык рҟынӡа инаӡон. Шамахамзар зегьы Аҳабла ҿыцаа ракәын. Агәыԥ аиҳабысгьы далырхит Игор Ҭыжәба. Иашьцәа аиҵбацәа аҩыџьагьы уи агәыԥ иалан.
Ҽнак Аҟәантәи урыс-ԥҳәыск лхәыҷқәа лыманы Гәдоуҭаҟа сиасуеит ҳәа ацҳа иахьазеиԥшыз агәҭа ааиҩылҵәоны, ақырҭцәа леихсны дырхәит. Лыҷкәын хәыҷы «шәсыцхраа, сан деиқәшәырха» ҳәа дҿаа-ҿаауа дыҳәҳәеит. Игор ари адҵа, инапаҵаҟа иҟаз егьырҭ аибашьцәа ракәымкәа, иашьцәа ирыдиҵеит. Ақырҭцәа аҟәҟәаҳәа ишыргәыдырҵоз аурыс-ԥҳәысгьы лхәыҷқәагьы еибга-изҩыда нырцәҟа ииаргеит.
Ашьҭахь Қарҭтәи ателехәаԥшрала уи аурыс-ԥҳәыс аԥсуаа леихсны дырхәызшәа, ақырҭцәа деиқәдырхазшәа, зегьы нарҳәы-аарҳәны ирҳәеит.
Игор Ҭыжәба иӡбахә анцәырызга даҽа ҩбаҟа ажәа изыскырц сҭахуп.
Ишьапы ахы ақәшәан Гәдоуҭатәи ар ргоспиталь аҿы дышьҭан ҳар Гагра ахы иақәиҭтәны амраҭашәарахьтәи аҳәаа аҟынӡа ианнеиз. Изыхҟьа-зынԥа цқьа исыздыруам, уи здыруа ҳар акоманда рызҭоз роуп, аха аԥхьа хықәкыс иҟаз – амраҭашәаратәи аҳәаа иахылаԥшышаз гәыԥҩык ааныжьны, егьырҭ Гәымсҭаҟа игьежьырц акәын – жьҭаара жәеиза рзы Қырҭтәыла ахада иалхра анымҩаԥысуаз аҽны Аҟәа ахақәиҭтәразы ижәыларазы. Ус изыҟамлеит.
Аибашьра иамоуп иара ахатә закәанқәа. Урҭ ршәашьа-рзашьа, рыкапаншьа иақәшәо иоуп иаиааиуагьы, иақәымшәаз – даҵахоит.
Абриаҟара зхысҳәаауа, ажәыларазы иазгәаҭаз аплан ахьаанкылаз ауп.
Аха ирзаанымкылаз ҳаҷкәынцәа рхы зқәырҵаз ахҭысгьы ҟалеит.
Усҟан Гәымсҭатәи афронт хадара азызуаз Мушьни Хәарцкьиа идҵала заа еиқәыршәан гәыԥк – Аҟәа аҩадахьтәи акәакь аҿы иҟаз Маршьанаа рқыҭеи (Ахалшени) Гәыма дуи (Камани) рышҟа ижәылашаз.
Гәдоуҭа ар ргоспиталь аҿы ишьҭаз Игор Ҭыжәба ари ажәабжь илымҳа аҟынӡа ианнеи, аҳақьымцәа ишырымуаз дҩагылан, дцыркьыԥо Гәымсҭа аладахьтәи ацҳа зыхьчоз иҩызцәа рҿы дааит. Уаҟа инеиреи рырхәҭа акомандир Бигәаа «шәгәыԥ аҟнытә хатәгәаԥхарала ԥшьҩык алхны иаҳзаашәышьҭ» ҳәа иааицҳази еиқәшәеит. Агәыԥ «Аԥша-лас» ахадас иҟаз иара злаиакәыз ала, «ҳара ҳцоит» ҳәа игылаз хҩык аарылихын, иара дыԥшьҩыкны дцыркьыԥо раԥхьа днагылан дцеит.
Ари ҟалеит жьҭаара жәба рзы. Урҭ жәылт. Рҿаԥхьа иқәгылаз адҵа нарыгӡеит. Аха иабардыруаз Гәымсҭатәи афронт ажәыларахь ишынармышьҭыз… уи шаанкылаз…
Ақырҭцәа наԥшы-ааԥшны аԥсуаа ажәыларахь ишымнеиз анырба, рымч-рылша зегьы ақалақь аҩадахьтәи акәакь ахь инеиз агәыԥ ирыжәырҵеит. Жьҭаара жәаха рзы Игор дҭахеит… Иҭахеит иҩызцәагьы…
Гәымсҭа аҩадахьтәи ацҳа аарцә ацаҟьа ашьапы иаларсаны иҟаҵоуп наунагӡа ԥсра зқәым урҭ ҳҵеицәа рбаҟа.
Уажәазы иаҭахымзаргьы ҟалап, аха сгәы еихьызшьуа ак аӡбахә сымҳәаргьы ҟалом: абриаҟара зылшаз Игор Ҭыжәба, зыԥсадгьыли зыжәлари рзы зхы-зыԥсы иамеигӡаз амедал «Агәышәаразы» мацара ауп ианашьо.
Ҳаҷкәынцәа ззықәԥоз аҳамҭақәа рзы акәмызт, аха аиааира ду анаага, зхы-зыԥсы ақәызҵаз ҳҵеицәа ирықәнаго ажәагь ҳәазароуп, аҳамҭагьы ҟалароуп.
Амра ҵлашәарак аҟара иҩеихьан, ҳмашьына Гәымсҭа аҩадахьтәи ацҳа иқәсны, аԥсара иҵганы игаз амҩала, абылтәыҭаҭәарҭа ахьгылоу анаара ашьапаҿы ианнеиз.
Уаҟа ҳвилис ааныжьны (макьаназы еибашьран, амашьынақәа Аҟәаҟа инарышьҭуамызт) амҩа аган ҳҽавак аҩада ҳҩаҿалт. Хыхь ҳахьыҩхәназ, уажәы гаииаа ахьгыло ҳнаӡаанӡа амҩаду агәҭа «араҟа аминақәа ыҵоуп, шәҽырцәышәыхьча» ҳәа нбан дула иахьаныз аабеит… Амҩа ҳнымҩахыҵын ашәҟәҭыжьырҭа атипографиа ҳныҩналт. Зыхьӡ-зыԥша гахьаз аҭыжьырҭа абаҟаз – аҩнуҵҟа зегьы еилаҟәыбаса ишьҭан. Уи адиректор хада Роман Аргәын аибашьра ианалага ҳарҭ зегь ҳаиԥш иусбарҭа ааныжьны Гәдоуҭаҟа диасит. Аха ари аҩыза аҭыжьырҭа ду ус баша аус амуӡо ақырҭцәа иауаанрыжьхуаз – директор хадас днаган дахадыргылт абшьҭрала иаԥсыуаз, аҷҷаҳәа аԥсышәала ицәажәоз, зны «Аԥхазеҭис хма» ҳәа қырҭшәала иҭыҵуаз агазеҭ аҿы аус зуаз, аҵыхәтәаны – Аԥсны Аминистрцәа Рсовет акьыԥхь азҵаатәқәа ирызкыз акомитет ахантәаҩы ихаҭыԥуаҩыс иҟаз Индико Кәакәасқьыр. Уи ауаҩ аибашьра анеилга ашьҭахьгьы Аҟәа дыҟан, аха иаб ишьа илаз аасҭа иан
лшьа аиааизар акәхап, Аԥсны ныжьны дцеит ихы, иԥсы, игәы ҿызкаахьаз рахь. Дымцаргьы ауамызт. Избанзар, ашәҟәҭыжьрҭа баша дахадмыргылаӡеит, амч-алша зегьы иҳабашьуаз ақырҭцәа риааира иазикхьан…
Ашәҟәҭыжьырҭа аилаҟәыбасарагьы ибз алазар ауан. Мшәан уи аусбарҭа лакьыс амамкәа еибга-еизҩыда аԥсуаа ирԥигаларц акәызма дзахадыргылаз. Қырҭтәыла гәык-ԥсыкала дшазыҟаз рбон азоуп инапы изанырҵаз.
Ақырҭцәа Аҟәа ԥшәымара аныруаз – зхы ршьышьуаз, амаҵура ду иҭатәуп ҳәа зыӡбахә рҳәоз, есымза ауалафахәгьы зырҭоз ибзианы ирдыруаз, маӡа-аргама рымаҵ зуаз роуп. Ус иҟамыз аԥсуаа зегьы дара ираӷацәан, ишындырҵәаша азҵаатә акәын рҿаԥхьа иқәгылазгьы.
…Ашәҟәҭыжьырҭа ҳныҩнысын, ареспубликатә хәышәтәырҭа ҳнахыкәшан, Ешба имҩа анысра шшәарҭазгьы, аарцәҟа ҳааиасын, аҩнқәа ҳаҽрывак, Аҳабла ҿыц ахь игаз Ӡержински имҩахь ҳкылст. Уи аныларагь гәаӷьыуацәан.
«Уҩны ақырҭцәа рзы ибаа-хырӷәӷәарҭан иҟалеит. Ҩымш раахыс ахимиатә зауади ателефонтә станциеи ҳазраҩымсит…» – абас сеиҳәеит Гиви Агрба. (Аибашьраан «Черноморец» аҿы ҳуадақәа еиван, ҳаигәылацәан. Уҩны ҳәа дызҿыз Аҳабла ҿыц ахьалаго жә-еихагылак зҭаны, хынҩажәижәабатәи ашықәсқәа рынҵәамҭазы ахимиатә зауад иаргылаз ахыбра акәын).
Ҩбаҟа ажәа ракәзаргьы, аԥсуаа ҳҵеицәа ҳаҳҭнықалақь ахақәиҭтәразы иахьеибашьуаз ирыԥгылаз Аҳабла ҿыц иазкны.
Арҭ ацәаҳәақәа равтор ибзианы исгәалашәоит ҩынҩажәатәи ашықәсқәа рынҵәамҭеи ҩынҩажәижәабатәи ашықәсқәа ралагамҭеи рзы Аҟәатәи аихамҩатә станциа нахыс џьара машәыршәа қәацә хәыҷқәак ракәымзар, ублаҿ иааиша хыбрак шгыламыз – еиужьны ишьҭаз адәқәеи абнареи зҵазкуаз колнхаран.
Иахьа Ареспубликатә хәышәтәырҭа ахьыҟоу қьырмытӡырҭазаҵәык иргылаз анаҩсан акгьы ыҟаӡамызт. Аҟәатәи аихамҩатә станциа инаркны Гәымсҭа албаарҭа аҟынӡа уназгозгьы маҭҵас инаҵәи-ааҵәиуа абнара илгаз амҩахәасҭа акәын. Алада, уажәтәи Аҳабла ҿыц, хыхь ишазгәасҭахьоу еиԥш дәеиужьран, ҳәысҭаран. Аҟәатәи ашәарыцацәа ачашәара ҳәа уахь акәын иахьцоз.
Аҟәа ақалақь Ацәымзаркыра инаркны Кьалашәырынӡа аҩны еихагылақәа ргыланы иахысыз џьушьап, Аҳабла ҿыц ахь еихеит. Избан?
Абраҟа ицәырҵуеит Қырҭтәылан Аԥсны иазкны маӡа-аргама имҩаԥыргоз «аполитика».
Избан маӡа-аргама?
Сталини Бериеи рхаан уи аҳәынҭқарратә ҵакы аман. 1941 шықәса инаркны 1945 шықәсазынӡа имҩаԥысуаз Аџьынџьтәылатә еибашьра дуӡӡаҵәҟьа уи аполитика амҩаԥгара изаԥырхагамхеит. Зыӡбахә ҳамоу – шәҩыла, зықьҩыла, жәа-нызқьҩыла ақырҭцәа Аԥсныҟа раагара ауп.
Сталин данԥсы ашьҭахь уи аполитика – аԥсуаа рыԥсадгьыл аҿы ассимилиациа рзура иазкыз политикан ҳәа иақәыӡбан.
Қырҭтәылан аргама ақырҭцәа Аԥсныҟа раагара аҵыхәа шыԥҵәаз анырба, икәараҵеит. Икәараҵеит анаҳҳәа, рхықәкы мап ацәыркт ҳәа шәгәы иаанамгааит. Уаанӡа аргама имҩаԥыргоз аполитика маӡартәит, аҵакы шыҟаз иааныжьны даҽа цәак ахадырԥеит, курорттә ҭыԥуп, акурорт аҿиара азҵаатәы ашьҭыхра ахаҭыԥан зықьҩыла ауаа аус ахьырушаз азауад дуқәа еихҳәа-еиҵҳәа рыргылара напы адыркит. Убас идыргылаз иреиуоуп: азауад «Сухумприбор», ахимиатә зауад, Очамчыратәи Кындӷтәи аԥсаатәааӡарҭа афабрикақәа… «Ус шаҟа?! Урҭ анаплакқәа рҿы аус зуша, «аспециалистцәа» ҳәа рыхьӡҵаны, ақырҭцәа Аԥсныҟа раагара ҳәа изҿыз аполитика еиҭа напы адыркит. Ус иааргоз нхарҭа-нҵырҭала еиқәыршәатәын. Урҭ
рзы анхарҭа ҩын ҿыцқәа ргылатәын… Убас ицәырҵыз иреиуоуп– ҩажәижәаба нызқьҩык рҟынӡа ауааԥсыра ахьындырхаз Аҟәатәи аҳабла ҿыцгьы.
Убас индырхаз роуп 1992 шықәса август 14 рзы ашәҭқәа згәыдкыланы ақырҭцәа ртанкқәа ирԥылаз.
Убас индырхаз роуп ашьҭахь абџьар шьҭыхны аԥсуа иҳабашьуаз… ҳаҳҭнықалақь ахь ҳаазмышьҭуаз.
Убас Аҟәатәи ахимиатә зауад ахь иааганы аусура иаладыргаз роуп, уи азауад аҿы аибашьра иалагаанӡа нџьныр хадас аус зуаз Валери Тамбиа аҵыхәтәантәи ажәылараан дҭазырхазгьы.
…Ҳар ахимиатә зауад рнапаҿы иааргахьан. Даур аоператор диманы уахь дыҩналт.
Сара урҭ срыцымцеит. Даҽа мчык сыхеит Аҳабла ҿыц ахь. Зназы ашә авараҿыҵәҟьа игылаз атанкқәа снарзыԥшит. Ҳтанкистцәа лафҳәаҩык дрылазар акәхарын, икәшан иахьгылаз ркьатеиах ԥҵәо аччара иаҿын.
Ара фронтуп. Ақырҭцәеи дареи рыбжьара иҟоу ателефонтә станциа ауп. Уигь ҳара ҳтәқәа рнапаҿы иааргахьазаап. Ҳтанкистцәа изларҳәаз ала ҳар акоманда рызҭоз уи ахыбраҿ аамҭалатәи рштаб ыҟан.
Аха уажәазы хәыцрақәак срымҽхакны сыркын.
Шықәсыки ҩымзи ҵуеит Аҟәа сшьапы аласмыргылеижьҭеи. Ари амш знымзар-зны ишааиуаз здыруан, аха сахаанхозу-сахаанымхозу агәрагара уадаҩын. Иуадаҩын, избанзар, ҳара ҳгәыҳҽанӡамкәа аҩажәатәи ашәышықәса анҵәамҭазы аибашьра хлымӡаах ҳалагылт. Есымша аԥсҭбарақәа… ҳҵеицәа ҿарацәа аҵыхәтәантәи рымҩахь рынаскьагара… Аԥхьа иҭахаз аӡәы-ҩыџьа ҳәа ишаҳаԥхьаӡоз… Гәдоуҭа, Акультура аҩны аԥхьа зегьы ҳаизаны ҳлаӷырӡышо аҵыхәтәантәи рымҩахь ишынаскьаагоз… рхыԥхьаӡара жәаҩылахь, шәҩылахь… зықьҩылахь ианнеи ҳашьцылеит. Ауаҩы ҟадыџь аԥсраҵәҟьагь далашьцылозаап.
Ажәлар, егьа рхыԥхьаӡара маҷзаргьы, аԥсра ианацәымшәа, ианаиааи – Анцәа даҽа мчык рылеиҵоит, даҽа-гәқәак рызҭеиҵоит.
Ишәаны акәӡам, марттәи ажәылара анҳақәымҿиа ашьҭахь, шәышықәса зҽадызгалахьоу ҳбыргцәа Владислав Григори-иԥа Арӡынба иҿы инеины абас зырҳәа: «Азин ҳаҭ Гәымсҭа ҳарны ажәыларахь анеира, уеизгьы-уеизгьы аӷа мчыла ҳзизымиааиргьы, ҳаҷкәынцәа ԥхьаҟа измышьҭуа аминақәа ԥжәаны амҩа рзааҳартып»…
Ас зҳәаз ажәлар маиааир залшомызт.
Ҳтанкистцәа исгәыладыршәеит даҽа-хҭыск.
Сымҩашьозар 1992 шықәса август жәаа рзы акәын.
Ҳредакциаҿы арҿиара знапы алакыз ҳахьтә зегьы иҳаиҵбыз Вахтанг Аԥҳазоу днеит сара сҿы. Уигь усҟан Аҳабла ҿыц аҟны акәын ауадақәа ахьимаз. Алоџьаҿы ҳтәаны ҳшеицәажәоз, аҩны аԥхьа, усҟан Ӡержински иашҭа ҳәа иахьашьҭаз, ақырҭцәа ртанкқәа аакылҟьеит: акы аақәгьежьаан Гәымсҭа нырцәҟа абзарбзан-хы рханы иаагылт: егьи – аҩада, ахԥатәи – алада рхқәа дырхеит… «Ҳара ҳтәқәа ааит», «ҳара ҳтәқәа ааит» ҳәа иҳәҳәаны идәылибаҳәеит ҳаҩны иҩназ ақырҭцәа. Афатә-ажәтә, аҩы, ауатка зҳәаз еиԥш рчеиџьыка рыманы ирԥылон ақырҭцәа ртанкистцәа. Урҭ зегьы абри ахимиатә зауад аҿы аус зуаз ракәын.
Вахтанги сареи ҳахьҩаҵҟьаз ашьамҭлаҳәқәа ҳашьарҵазшәа ҳашьхныԥсылан ҳгылан.
Сԥенџьыр аҵаҟа Қырҭтәылантәи иааз аӷа итанк гылоуп. «Аԥсуаа ҳандырҵәоит, шәааироуп» ҳәа урҭ аазгази ақырҭцәа танкистцәеи еигәыдибаҳәҳәала игәыдибакылоит, Аԥсны аԥсуаа ҳалцаны ари адгьыл жәытә-натә аахыс иқәынхоз ҳара ҳакәын рҳәаразы. Адунеи аҟны зегьы иреицәоу ҭагылазаашьоуп ахаҵа данмчыдаха. Ахаҵа мышкы диуеит, мышкы дыԥсуеит рҳәоит.
Иагьиашоуп, аха нацәхыԥк аҟара ихәыҷызаргьы уԥсҭазаара ужәлар ирыхәо акы иахҭнуҵозароуп.
Абриаҟара зхысҳәаауа,аԥсуаа рмилаҭтә газеҭзаҵә ахада сҩны аԥхьа иааины игылт аӷа итанк – аԥсуаа ҳақәнахырц, хаҭала сара сдац-ԥашә ыҵнажәарц. Арахь, сахәаԥшуеит акәымзар, мыч сымаӡам, акгьы сзазуӡом. Гранатазаҵәык зыԥсоузеи!
Аха убри аграната ахьсымам изхароу сара сакәымкәа дызусҭда?
Ақырҭцәа акгьы ҳцәырӡаӡомызт. Хышықәса рнаҩсан – 1989 шықәса ииуль 15–16 рзы аибашьра ду амҩаԥгара ргәы ишҭаз имӡаӡакәа иаҳдырбеит. Атеатр аусзуҩцәа рбызшәала иуҳәозар «арепитициа» ҟарҵеит. Ҳара аԥсуаа шьоукы-шьоук ацәа ҳзалымҵит акәымзар – бџьарла шәҽеибышәҭа ҳәа аамҭагь хышықәса ҳарҭеит. Уи еилызкааз роуп аибашьра ианалага раԥхьатәи амш азыҵәҟьа аӷа иҿагылаз.
Ҳаргьы аӷа ҳаиҿагылоуп ҳәа ҳхы ҳшьон, арахь ҳабџьардан. Ари исгәалашәаз ахҭыс ауыха ауп схаҿы ианааи, хаҭала сара бџьарс искыз сыжәлар ргазеҭ шакәыз.
«Аԥсуа газеҭ ҭыҵуанаҵ – аԥсуаа ыҟоуп, Аԥсуа Парламент ыҟоуп, Аԥсны ыҟоуп» – ҳәа ашьҭахь Гәдоуҭа саннеи Аԥсны Ахада ииҳәаз иажәақәа иахьагь слымҳа иҭаҩуеит.
Убас егьа иҟазаргьы, аԥсуа хаҵа дабџьардамзароуп. Данбџьардаха, аӷа итанкқәа рҿаԥхьа изуа-исҳәо сақәымшәо сышгылаз еиԥш даанхоит.
Абарҭқәа зегьы сгәалазыршәаз ҳтанкистцәа ааныжьны Аҳабла ҿыц ахь сҿынасхеит.
…Ателефонтә станциаҿы срықәшәеит: Аԥсуа Ар ашьаҭаркҩы иарӷьажәҩан ивагылаз, аибашьра ианалага раԥхьатәи амш инаркны ҳаҳҭнықалақь ахақәиҭтәразы имҩаԥысуаз ажәыларақәа хадара рзызуаз ируаӡәкыз, зԥацәа аҩыџьагьы раԥхьатәи амш инаркны еибашьуаз –
Гиви Агрба, Афонтәи абаталион акомагндир Қамс Ҭарба. Иара убас уаҟа иҟан Гари Қьецба, Сергеи Сергегиа, Зурик Ԥачлиа, Ҭамаз Кәрмазиа, Заур Зыхәба, Заур Шелиа, Заур Ахба, Бесик Ахьиба, Феликс Дауҭиа, Леонид Осиа, Реваз Арекәаа уҳәа егьырҭгьы.
Абраҟа еиқәысыԥхьаӡаз рахьтә еиҳа издыруа ҩыџьа сырзааҭгылоит. Зыӡбахә сымоу Леонид Осиеи Реваз Арекәааи роуп.
…Хынҩажәижәабатәи ашықәсқәа рзы сара исымԥыхьашәеит аишьцәа Осиаа (изласгәалашәо ала урҭ быжьҩык ракәу, ааҩык ракәу ыҟан, 1941-45-тәи ашықәсқәа рзтәи Аџьынџьтәылатә еибашьраҿы хазы-хазы уааҭгыланы урхыҽхәаны уцәажәаратәы зхы аазырԥшыз, згәышԥқәа орденла иҩычаз ԥсыуа ҵеицәан) ртәы зҳәоз адокументқәа. Дара ирызкны агазеҭ «Аԥсны ҟаԥшь» инеиҵыхыз аочерк анысҵеит. Абар урҭ рмаҭацәа ируаӡәку Леонид Осиа дахьсықәшәаз. Аԥсадгьыл азы ахамеигӡарагьы ауаҩы ишьа-идала аб иҟнытә аԥа иахь, аԥа иҟнытә амаҭа иахь ииасуазаап.
Реваз Рекәаа иаб Владимири сареи ҳахьеибадырыз Гәдоуҭа аус ахьаауаз аредакциаҿы ауп. Иҷкәын аиҳабы данҭаха, иқәра шаҵанамкуазгьы, иавтомат иара икит. Цагера ахақәиҭтәра далахәын. Ихы имагәхьаа, игәаҵанӡа ишнеиз ихаҿы ианыԥшуа исеиҳәон: «Цагера ахы ианақәиҭаҳтәуаз, сгәы сҽанӡамкәа дысҿаҳаит автомат зкыз, жәохә-жәаф шықәса зуҭашаз қырҭуа ҷкәынак, уавтомат наҟ унах сҳәоит ҳәа сҿы ааихысхуан, дсеихсырц деихеит… уи акәхеит, савтомат саҵхеит… Иахьагь уи аҷкәын сыбла дыхгылоуп. Хынҩажәа шықәса ирҭысхьаз иабасыхәҭаз аҷкәын қәыԥш иԥсҭаазара иалхра?»
«Аҷкәын қәыԥш иакәӡам, Аԥсни аԥсуааи ҳаӷа иоуп иҭоурхаз» ҳәа иасҳәеит, аха ихаҿы «иабасыхәҭаз» ҳәа ииҳәаз ажәа шаныԥшуаз иаанхеит.
Зегь зхароуҵәҟьа Қырҭтәылеи ақырҭцәеи роуп, аԥсреи абзареи ҳабжьадыргылт, уи аамҭазы абџьар кны иаҳҿагылаз дхәыҷыз, ддуз, дхаҵаз, дыԥҳәысыз – ҳара
ҳзыҳәан хьӡык акәын ирымаз, иахьагьы ирымоу – аӷа. Аӷа данрыцҳаушьа, уара уҭаирхоит, дуаҩсӡом.
Абри зегьы сгәалазыршәаз Володиа иҷкәын Реваз иоуп.
Ателефонтә станциа ахәбатәи аихагылаҿынтәи инапы алада инарххашәа ацәажәара даҿын: «Лахьхьи еихагылоу аҩны аҟнытә аснаиперцәа хысуеит…» – абри иажәа далымгацкәа, изқәа аҭан дахькыдиаалаз аҭӡамц, ихахәы нкылбаан ахы алалт…
Ара узгылои, – ҳәа сыҳәҳәеит.
Аибашьра агәҽанызаара ӷәӷәа аҭахуп. Уи агәхьаа анумк, даара ишәарҭароуп.
Иаалырҟьаны Кьалашәыр игылаз ақырҭцәа ргаубицақәа (абзарбзанқәа) рыла ахимиатә зауади ателефонтә станциеи рхыбрақәа реихсра иалагеит. Анцәа ила ирзақәыршәомызт, иахыууаан икаҳауан.
«Ари араҟа иусхәузеи, наҟ дыжәга» – ҳәа Гиви Агрба ҳаибашьцәа дрыҵаҳәҳәеит. Дызҿыз сара сакәзаарын. Срыма ахимиатә зауад ахь илбааит. Уаҟа ҳар тәан.
Ҩ-сааҭк, х-сааҭк раҟара абзарбзанқәа ахысра ишаҿыз иаҿын.
Асааҭ ԥшьба рзы иааиқәтәеит.
«Уара Гәдоуҭаҟа ухынҳәы, ҳарҭ Аҳабла ҿыц ҳрыцқьароуп», – рҳәан ҳаибашьцәа ажәыларахь инеит…
Ҳаҳҭнықалақь Аҟәа ахақәиҭтәра хымш агын…
Аамҭа егьа царгьы, ӷьара зқәым ахәреиԥш ауп аԥсуаа ҳгәаҵаҿы ишаанхо 1992–1993 шықәсқәа рзтәи аибашьра. Даҽакалагьы ҟалашьас иамоуи, ҳ-Аԥсадгьыл х-нызқьҩык инарыцны ҳҵеицәа рхы ақәырҵазар...
Убас шакәугьы, аԥсуа жәлар Аиааира дуӡӡа агара рылшеит. Аибашьраан зыҷкәын-заҵә дҭахаз аб иԥа днеихагылан «Аиааира аагар унышәынҭраҿы сааины скәашоит» иҳәеит. Аб игәахәтәы наӡеит, дагьыкәашеит. Аџьынџьтәылатә еибашьраан иаагаз Аиааира аԥсуаа ҳзы убриаҟара аҵанакуеит.
Убриаҟара аҵанакуеит азоуп «Аҵыхәтәантәи ажәылара» ҳәа зыхьӡу, аибашьраантәи сымшынҵа иагәылху, ари сдокументтә очерк еиҭа акьыԥхьра иаԥсоуп ҳәа изысшьаз, иагьзшәыдызгало.
«Гәымсҭа аладахьтәи ацҳа анапаҿы иаагатәуп, уи ақәсра згәаӷьуа ҩажәи жәҩык хатәгәаԥхарала шьаҿак ԥхьаҟа иҟашәҵа» ҳәа иҟаҵаз адҵа аҭакс, ишшәиҩажәаҩыкыз «зегьы ҳцоит» ҳәа иқәгылт. Аԥсуаа ҳаҳҭнықалақь шықәсыки ҩымзи рҟынӡа знапаҵаҟа иҟаз ақырҭцәа Аҟәа ралцаразы аӡәгьы ихы-иԥсы деигӡомызт.
Ари иугәаланаршәоит марттәи ажәылара ашьҭахь иҟалаз хҭыск.
…Гәдоуҭа Акультура Ахан иазкуамызт еизаз. Ччаԥшьк машәыршақәгьы аӡәгьы инубааломызт, зегьы рыхәда рыкәаҽ итәан. Узырҿаԥшуамызт. Зҵаара-заҵәык акәын излацәажәоз: «Иҟаҵатәузеи?»
Иҟаҵатәыз, ҳаԥсуа жәлар аибашьра ианалагаз раԥхьатәи амшазҵәҟьа ирдырт. Убри азоуп, уи аҽны
ахәылбыҽха Аԥсны Иреиҳаӡоу Асовет Ахантәаҩы Владислав Григори-иԥа Арӡынба «иҳақәлаз аӷа иҿагылатәуп, Ҳаԥсадгьыл далцатәуп» ҳәа иҟаиҵаз ааԥхьара хәыҷгьы дугьы задгылаз. Рхы-рԥсы иамеигӡа, абџьарлаҵәҟьа инагӡаны ишеибыҭамызгьы, изжәылоз… Аха урҭ ажәыларақәа (Гагратәи ахырхарҭа аламҵакәа) рықәҿиомызт. Гәышԥыла ажәылара хшыҩ дук аҭахӡам. Уарла-шәарлоуп акәымзар, усала мацара аиааира уаҩы изымгацт. Ухәы-ужьы шаргылогьы, ажәлар меибашьыр ада ԥсыхәа рымамкәа ианҭагыла – аибашьышьагь иақәшәароуп, ирҵароуп. Аха уи мышкы-ҩымш рыла иузҵом. Иаҭахуп аамҭа. Зынгьы уаҵахоит, «схы абазгари» ҳәа уҳәо аҟынӡа унанагоит.
Изӡатәузеи, убас иҟалеит ҳ-Џьынџьтәылатә еибашьраҿгьы.
Иаҳгәалаҳаршәап, Гагра ахы иақәиҭтәны Ԥсоунӡа ҳанынаӡа ашьҭахь Шьроматәи ахырхарҭала иҟаҵаз ажәылара...
Даҽа знык, ноиабр алагамҭаз иара убри ахырхарҭахь иҟаҵаз ажәылара… Урҭ раҵкьыс зымҽхак ҭбааз ианар алагамҭазтәи ажәылара…
Аҵыхәтәаны март мзазтәи ажәылара…
Ҳаиҭазыгьежьуеит Гәдоуҭатәи Акультура Ахан аҿтәи аилацәажәара.
«Ҳажәлар нҵәоит, аибашьра аанкылатәуп» – ҳәа иқәгылаз ҟалеит.
«Нас ишԥааури? Иҟаҳҵари?» – анапхгара рахьтә иаакәанызанызгьы цәырҵит.
Урҭгьы ус рзырҳәаз ыҟоуп.
Амала, еизаз ажәлар ргәаҟынӡа инеиз даҽаӡәуп:
Сара сызҿу ашәы лхьысса иқәгылаз Мыркәылатәи аԥҳәыс лоуп. Абар уи лажәақәа:
– Сыҷкәын дҭахеит. Гәымсҭа нырцә дышьҭоуп. Ақырҭцәа иԥсыбаҩ ахьҳарымҭазгьы иҳачҳап. Дыззықәԥоз иаԥсуа дгьыл ауп дзықәио. Убри дыԥсыҵәҟьеит ҳәа анысҳәо, ихы зқәиҵаз ҳаҳҭнықалақь Аҟәа ақырҭцәа ишәымаз, аибашьра ҳалшом ҳәа анаҳҳәа ауп…
Еизаны иҟаз зны ирҳәо рҿамшәо, иҭаслымхазшәа иаанхеит. Нас еиҭах иаӡәыкны еилаҵәеит.
«Аибашьра – еибашьроуп: зынгьы – ужәылоит, аха даҽа-зныхгьы ухьаҵроуп. Зегьы ирхадоу агәкажьра аҭахым. Ҳара аиаша ҳазықәԥоит, ус анакәха аиааирагь аагоит…» – ахәылбыҽха аԥсуа телехәаԥшрала Аԥсны Ахада ииҳәаз арҭ иажәақәа амрагыларахьгьы амраҭашәарахгьы абџьар кны иқәԥоз ҳажәлар еиҭа ҳхықәкы хадахь ихьанарԥшит.
Уи ашьҭахь ауп ииультәи ажәылара аныҟалаз…
Ҳаибашьцәа Тамшь иӡхыҵны Аҟәаҟа иаауа амҩа анааныркылаз…
Аҟәа аҩадахьҟала иачынгыло ахәқәа рнапаҿы ианааргаз…
Ақырҭцәа ари иазыԥшымызт. Аҟәа шырзаанымкылоз анырба – аибашьра аанкылатәуп ҳәа иҳәҳәеит.
Аиԥыларқәеи аилацәажәарақәеи рахь ииасит.
Абра иналкааны сазааҭгыларц сҭахуп Шәачатәи аиԥылара иадҳәалоу, сара стәала, акырӡа зҵазкуа хҭыск.
…1993 шықәса ииуль мзазы иаалырҟьаны имҩаԥгатәхеит Аԥсны Иреиҳаӡоу Асовет асессиа. Зҵааразаҵәык ықәгылан – Шәачатәи аиқәышаҳаҭра анапаҵаҩра. Аибашьра аанкылара Аԥсны ишақәшаҳаҭу азы Апарламент аҿы ишьақәырӷәӷәатәын. Асессиа мҩаԥысуан Гәдоуҭа анапхгара зыҩноу ахыбра аҩбатәи аихагылаҿы.
Асессиаҿы аимак-аиҿак ҟалеит. Гәыԥҩык адепутатцәа анапаҵаҩра мап ацәыркит. Урҭ изларҳәаз ала, афронтқәа зегьы рҿы аԥыжәара ҳара излаҳамаз ала, насгьы Аҟәа аҩадахьы ахәы ҳаракқәа рыбжеиҳарак ҳнапаҿы излаагахьоу ала, усҟан аибашьра аанкылара зԥырхагахоз ҳара ҳакәын, ақырҭцәа рзы уи ԥсеивгаран. Асессиаҿы иҟаз адепутатцәа рҳәоу еиқәымшәошәа аниба, Владислав Арӡынба аԥсшьара рылеиҳәеит.
Аԥсшьара ашьҭахь аилатәарахь иааԥхьан Аԥсны арҿиаратә организациа хадақәа рнапхгаҩцәа. Адепутатцәа реиԥш урҭ ргәаанагарақәагьы ирзыӡырҩит.
Изласгәалашәо ала, аԥхьа ажәа иҭан Аԥсны ашәҟәыҩҩцәа Реидгыла усҟантәи ахантәаҩы Алықьса Гогәуа. Уи иқәгылараҿы азҵаара аҭак аҟаҵара шицәыуадаҩыз иҳәеит. Гәымсҭатәи афронт аҿы иҷкәын деибашьуан, абри аҟнытә мацара аибашьра злаиҭаххарыз, аха Аԥсны аразҟы аӡбараҿы аԥсуаа рыҵәҩаншьап, рхылҵзаҵәқәа ианырмеигӡоз аамҭа ҳҭагылан. Зегь-раԥхьаӡагь уиазы акәхап ҳашәҟәыҩҩцәа рхадагьы аибашьра аанкылара дзақәшаҳаҭымхаз…
Уи иаамышьҭахь ажәа зауз арҭ ацәаҳәақәа равтор соуп.
Асессиаҿы иҟаз ибзианы еилаҳкаауан афронт аҿы акәзааит, атыл аҿы акәзааит Ҳаԥсадгьыл усҟантәи аамҭазы аҭагылазаашьа зегьы ҳаиҳа издыруаз Аԥсны Ахада шиакәыз. Шәачатәи аиқәышаҳаҭра анапы аҵаҩтәуп ҳәа адепутатцәа ианрыдигалозгьы, иаабон аргама иаахтны изымҳәозгьы шыҟаз. Убри анаҩсан, 1992 шықәса сентиабр 3 рзы Москватәи аиԥылараангьы аҵыхәтәаны Ельцин иҟаиҵаз ақәыӷәӷарала уа ирыдыркылаз ақәҵара инапы аҵаимҩыр ада ԥсыхәа имоуит, ҳарҭ ишаҳгәамԥхазгьы. Аха убасҟан инапы аҵаҩымкәа дхынҳәызҭгьы, ашьҭахь мызкы ахала-аҵыхәала Гагра ахы иақәиҭтәны, амраҭашәарахьтәи аҳәаа аҟынӡа ҳар знеирызу? Ус анакәха, убасҟангьы Аԥсны Ахада ҳажәлар рҿы аргама ицәырган изымҳәоз ак иман… Иара уажәгьы Шәачатәи аиқәышаҳаҭра шәнапы аҵажәҩыроуп ҳәа адепутатцәа ианрыдигалогьы, иаахтны изымҳәо акы имазар ҟалап… Абри ауп исҳәаз сықәгылараҿы. Убриазоуп сара сышьҭахь иқәгылаз ажурнал «Алашара» аредактор хада Никәала Кәыҵниа уҳәа егьырҭгьы ҳдепутатцәа рхы нарықәкны «шәнапқәа аҵажәҩыроуп» ҳәа зрарҳәазгьы.
Снаԥыҩлан исҳәоит: убасҟан Шәачатәи аиқәышаҳаҭра аԥсуаа мап ацәаҳкызҭгьы, сентиабр 16 рзы ҳар ажәыларахь изнеирызу? Аҟәа ахы иаҳзақәиҭтәрызу? Аԥсны знапхыцқәа аларԥаны изкыз ақырҭқәа ҳзалцарызу?
Сентиабр 16 рзы Гәымсҭа аҩадахьтәигьы аладахьтәигьы ацҳақәа ирықәсны ҳар Аҟәа иалалт ҳәа анҳаҳа, ажурналистцәа амца ҳкит, ҭынч ҳымтәеит. Аԥсуа радиои ателехәаԥшреи русзуҩцәа Екатерина Бебиеи, Олег Шамбеи, арҭ ацәаҳәақәа равтори адырҩаҽны ҳдәықәлеит Гәымсҭатәи афронт ахь. Гәдоуҭа уахьаалҵуа лбаа ачеченцәа рбаталион гылан. Усҟаназ ус «ачеченцәа рбаталион» ҳәа ахьӡ аанхеит акәымзар, еиднакылоз зегьы аԥсыуаан, командирс ирымазгьы абаталион аштаб аиҳабыс иҟаз Ҭемыр Жанаа иакәын, ачеченцәа Шәачатәи аиқәышаҳаҭра ашьҭахь Нхыҵҟа ицахьан. Ҭемыр дхәыҷы-аахыс дыздыруан, иаб – Жореи сареи аԥхьа Аҟәатәи арҵаҩратә ҵараиурҭаҿы ҳаибабеит, ашьҭахь аинститут ҳаналга, аус еицаауан агазеҭ «Аԥсны ҟаԥшь» аҿы, ҳаиҩызцәан, ҳаизааигәан. Ус уҳәар ауазар, аишьцәа гәакьақәа реиԥш ҳаибабон, иаџьал кьаҿхеит акәымзар. Ҭемыр сыҷкәын иеиԥш дахьысшьоз акәхап, дук игәхьаа мкцәакәа «Гәымсҭанӡа ҳаргьы ҳаугароуп» ҳәа снаидгылт. «Арҭ амашьынақәа абџьар кны афронт аҿы еибашьуа роуп ирго, шәгәы иалымсын, аха аҭыԥ сымаӡам, шәсызгаӡом» – иҳәеит, сара дысҿамԥшӡакәа. Аԥхьа дыхәмаруаз џьысшьеит, аха уаҳа ажәа мҳәаӡакәа днаҳадҵны иҿанынеиха иаасцәымыӷхеит, изызӡари, сагьицәгәааит. Ашьҭахь еилыскааит ус зыҟаиҵаз: адҵа иман «Шьрома» шьҭыхны Аҟәаҟа зхы хаз ҳаибашьцәа дрыхьӡарц, дрыцхраарц. Ҳара ҳжурналистцәан, аха аҟәҟәаҳәа иахьеиларҵоз ҳгара иҭахымхеит, арахь иаахтынгьы изымҳәеит. Иара ихаҭа ибаталион има даннеи адырҩаҽныҵәҟьа дырхәит. Аха урҭқәа зегьы сара ианеилыскаа ашьҭахь ауп.
Усҟаназы сицәгәааит. Уаҳагь симазҵааӡакәа сҩызцәа сыманы амашьынақәа руак ҳҭалт.
Афон ҳмашьынақәа ааҵәины ашьхара иагәылганы игаз амҩа ианаҿала ауп ианаадыр, рхы Шромаҟа ишхаз.
Аибашьра иалагаанӡа ҳкьыԥхьи, ҳрадиои, ҳтелехәаԥшреи рыла ианаҭахызгьы ианаҭахымызгьы, ҳааҟәымҵӡакәа иаҳҳәон «аԥсуаа аҟазаареи ҳаҟамзаареи ахықә аҿы ҳнаган ҳхықәыргылоуп» ҳәа. Иаҳцәалаӡуазеи ҳәа иауҟаҳҵахуаз – хлымӡаахрак шаҳзыԥшыз ҳцәа иалашәахьан.Исҳәарц исҭаху, ԥшьынҩажәатәи ашықәсқәа рынҵәамҭеи ԥшьынҩажәижәабатәи ашықәсқәа ралагамҭеи рзы ақырҭқәа ҭаха ҳамҭо убриаҟынӡа ҳаиладыргьежьт, уеизгьы-уеизгьы «аибашьра иалагоит» ҳәа шаҳамҳәозгьы, ҳгәаҵаҿы уи ҳазыҟарҵахьан. Ҳазыҟарҵахьан азоуп ианҳақәлаз аҽныҵәҟьа, абџьарла ҳшеибыҭамызгьы, рҿагылара заҳгәаӷьыз, изҳалшаз. Уи мацарагь акәым. Ишәгәалашәозар, аибашьра ианалага раԥхьатәи амзақәа рзы «иахьшәыртәо аҭыԥ шәоур аҳаирпланқәа шәзынасышьҭуеит» ҳәа Дудаев ииҳәаз ҳақәгәыӷны, мызкы ахала-аҵыхәала, ажәҩан ахьтә амҟәыл шлеиуазгьы, Гәдоуҭа уахьналҵуа аҳаирпланқәа ртәарҭа аҟаҵара ҳалшеит.
Убри аҩызаҵәҟьа ҟалеит Афон иҩахыкны Шромагьы. Ҳар Гәымсҭа ирны, ақырҭцәа гәышԥыла ирыжәлан ҳаҳҭнықалақь Аҟәа ахы ақәиҭтәра шҳалымшоз, аибашьра ианалагаз аахыс иакымкәа-иҩбамкәа имҩаԥыргахьаз ажәыларақәа иаадырԥшит. Ус анакәха, даҽа-мҩак ԥшаатәын, даҽа-хырхарҭак ала ижәылатәын. Аҵыхәтәаны уи амҩагь ԥшаахеит. Ҳара ҳазҿу уажәраанӡа зыӡбахә ҳҳәаз – Афон иҩахыкны Шроманӡа инагаз амҩа ауп. Убри амҩагьы (амашьынақәеи атанкқәеи знысуаз амҩа) аамҭа кьаҿӡак иалагӡаны аҟаҵара рылшеит. Иҟалап Аҟәа ахақәиҭтәраҿ зегь реиҳа ихадароу аҵакы ааннакылазаргьы.
Гәдоуҭантә амҩа ҳанықәлоз аламҭалаз дсықәшәеит уаҩ быргк – Аҩӡба Шамониа.
«Дад, уажәы Аҟәа араион ҳәа изҿу, анкьа инеидкылан Гәыма ҳәа иашьҭан, – сблокнот ианысҵаз иажәабжь еиҭасҳәоит. – Ақырҭцәа, агырцәа, ашәанцәа ааганы рнырхара ианалага нахыс ауп ианцәырҵ Ахалшени, Шрома, Ҭависуԥлеба уҳәа атәым хьыӡқәа. Уаанӡа урҭ аҭыԥқәа рҿы дгьыл ҿаҵак убомызт аԥсуа хьӡқәа змамыз. Иаагозар, Ахалшени – Маршьан ихәы ҳәа иашьҭан, Шрома – Гәыма ду, Каман – Ӡыҵырха, Цугуровка – Абыӡа, Маршьан ихәы аҟнытә Гәыма ду ашҟа уназго амҩа – Мшәымҩа, Ҷадал, Абацәӷдара, Ақәыџьма мҩа, Ацҭышә, Аҳәынҵәраԥшь-бахә, Аӡахәаԥшь, Баҩ, Шәыра, Аӡыхәашь, Цыбшьха, Ҵәаҳәыркыра, Абӷыцкы, Араҟьасара, Тҟәа, Ҩ-ӡык реилаларҭа, Ҭамыркәара, Ахьацара, Доуҳаҟьара, Аҽадарццыра, Рыӷза, Быҭәаа рқыҭа, Чамҳашьха, Цыбшьха, Абгыцкы…»
Арҭ иаазгаз Аҟәа араион зегьы иаҵанакуа аԥсуа ҭыԥхьӡқәа роуп. Урҭ зегь реиҭашьақәыргыларазы зегь раԥхьаӡагь атәым хьыӡқәа алжәатәуп, уи азы ҳаҷкәынцәа шаҟаҩ ршьа каҭәозеи, аха ишԥааури, аԥсуаа лахьынҵас ус иҳаузар…
Маршьан ихәы (Ахалшени) ҳнаӡаанӡа еиланхарҭак аҿы иаагылт ҳазҭаз амашьына. Еиланхарҭак сҳәахт – ҳабла дук иаҟаран. Аҩнқәа, аулицақәа, абаҳчарақәа – анапы рыгын акәымзар, нцәа-ҭыԥын. Ашьҭахь излеилаҳкааз ала, Аҟәа ақалақь, аиҳараӡак – ахимиатә зауади «Сухумприбори» рҿы аус зуаз ақырҭцәа рдачақәа ракәзаарын. Ҳаҳҭны-алақьгьы рзымхазт ҳашьхақәагь ирҿалахьазаарын.
Мцабзк ҩасыхҟьеит. Сгәалашәарақәа сышьҭԥаа ԥшьынҩажәатәи ашықәсқәа рахь сиаргеит. Агазеҭ «Аԥсны ҟаԥшь» аредакциаҿы аус зуаз (ҳарҭгьы ҳмаҷҩымызт, ҩынҩажәаҩык рҟынӡа ҳаҟан, зегь ҳаԥсуаан) ҳақалақь ааигәа-сигәа дгьылк ҳзалырхырц ҳрыҳәеит
Аԥсны усҟантәи аиҳабыра. «Ааигьы» рымҳәеит, «мапгьы» рымҳәеит. Мхалдызк иакызшәа иаанхеит. Уажәы еилахазар акәхап, уаҵәы-уаҵәашьҭахь зҳәаз еиԥш ҳарзаҳалқәа ирыхәаԥшып ҳгәахәт. Аха уаҳа умԥсит. Амзақәа еишьҭагылан ицон… амзақәа-моу – ашықәсқәагьы… Арахь ҳара иҟаҳҵаз аҳәара аӡәгьы ақәҿиҭуамызт. Иабақәҿырҭрыз, ауаҩы ишьапы ахьакуа иҟаз адгьылқәа хыма-ԥсыма ақырҭцәа рызшара иаҿызҭгьы. Аҵыхәтәаны, ҳарҭгьы ихьмыӡӷшьаны ҳрышьҭымҵӡозшәа анырба «адгьыл алакьысра азин ҳара иҳамаӡам, шәарзаҳалқәа Қарҭҟа иҳашьҭит» рҳәеит.
Ҳжьара иаҿын акәымзар, хыхь зыӡбахә ҳҳәаз адачақәа Қарҭынтәи иааны ирзалырхыма? Урҭ рзы ԥынгыла ҳәа акгьы ыҟамызт – Қырҭтәылантәи Аԥсныҟа иаауаз русурҭагьы хиан, ҳанхьаԥшны-ҳаахьаԥшаанӡа ауадақәагь роуан, адгьықәагь рзалырхуан. Аԥсуаа ҳазҵаатәы анцәырҵлак – ӡбашьа амамызт, қарҭаа рыда.
Ҳарзаҳалқәа анааҩы хәы-шықәса рышьҭахь, ҳрышьҭымҵӡозшәа анырба, ԥшьынҩажәатәи ашықәсқәа рзы Аӡҩыбжьа ақыҭа еиҩырсса-еихрысса, аулица иаԥныз адгьыл ҟьаҟьараҿы иааганы индырхаз «ахалдабаа» рывараҿы иаҳзалырхит аҭыԥ. Раԥхьа ҳаалаган, адаҷтә аанда акәҳаршеит, нас амхы, ауҭраҭых зҳәаз еиԥш, анхара-нҵыра напы аҳаркит. Аҟәантәи уанӡа маҷ бжьамызт, аха ҳаргьы ҳмаҷҩымызт, ҳаалаган мчыбжьык ахь знык аӡә ҳанымцоз ыҟамызт.
Изыхҟьа-зынԥа уажәы цқьа исгәалашәом, аха зны ҩба-хԥа мчыбжьы уаҩ ҳзымцеит. Ҳцарагьы уеизгьы-уеизгьы иаҭахны иҟамызт, аҩынашәа ҳахысхьан, аԥш-лапҟьақәа еихҳәа-еиҵҳәа аҿалара иаҿын. Арҭ ацәаҳәақәа зыҩуа ҳгазеҭ азҵаатәқәа рҵыхәала зны Очамчыраҟа сыҟан. Схынҳәны санаауаз, иҟоу збап ҳәа сынкыдгылт… Ҳнеин ҳазванхаз «ҳгәылацәа» ҳдаҷ аанда ԥжәаны рҳәақәа ҭарҵазаарын, ҳамхы зегьы аԥшатлакә ықәсызшәа ираан ишьҭан. Ҳаԥш иарчахыз аҳәақәа ҭысцоит ҳәа санрыҵаҟьа,
џьеи ишәарын, иҭрысны арахь исыжәлеит… Иҟасҵахуаз, Аҟәаҟа сааит. Убринахыс сҩызцәагь саргьы «Ахалдабаҟа» уаҳа ҳамхьаҳәт.
Снаԥыҩлан исҳәоит, усҟан, ахалдабаа рҳәақәа уахь ҳнармышьҭит, аха ашьҭахь, ҳ-Џьынџьтәылатә еибашьра ахыркәшамҭазы, ахалдабаа дара рхаҭақәа аӡәы днымхакәа иқәымҵыр ада ԥсыхәа рмоуит. Уи мацарагь акәындаз, рхыбрак иадамхаргьы еибганы иаанымхеит.
Агәыла дҭаҳап ҳәа ажра зжуа иара иԥа дҭаҳауеит ҳәа шаҟа ииашаны ирҳәеи.
Ҳара Ешыра иҩахыкны иҟаҵаз ақырҭцәа рдачақәа рҿы дҳақәшәеит Рафик Аиба. Уи ауаҩ иӡбахә саҳахьан, аха хаҭала дсымбацызт. «Акьалантар еиԥш деихытаруа» ҳәа аԥсуаа рҿаԥыцтә ҳәамҭаҿы акырџьара иуԥылоит. Ииашаҵәҟьаны дкьалантарын. «Иӡара паны, ижәҩахырқәа ԥџаџан…» – иара изыҳәан иҳәазшәа дыҟан. Амца иақәуҵар имбылуа ҳәа ззырҳәо дреиуан. Амцаԥшь иаҩызаз еилҟьа-еилӷәыцәын. Иԥшреи исахьеи мацара ирыхәаԥшны акәхарым аҩбатәи абригада акомандир ихаҭыԥуаҩыс дзыҟаҵазгьы.
Имашьына ҳнақәиртәан Маршьан ихәы (Ахалшени) ҳналсын, Мшәымҩа ҳнанылан, Ӡыҵырха (Каман) ҳанкылст. Ҳара ҳнеиреи Гәдоуҭантә инашьҭыз аверталиот атәареи еиқәшәеит. Рыцҳарас иҟалаз, аԥсуаа зегьы ибзианы иаадыруаз, змилаҭ рҵас-рқьабз мыцхәы иахӡыӡаауаз, зықәрагь нықәсхьаз, аха уи агәхьаа мкыкәа абџьар шьҭыхны аӷа иҿагылан еибашьуаз, аҵыхәтәаны арота акомиссарс иҟаз Мирод Гәажәба дҭахазаап. Иара убри аверталиот ала Гәдоуҭаҟа иԥсыбаҩ ргеит аԥсуа поет ду Кьыршьал Чачхалиа иԥа Валеригьы. Аԥсыбаҩқәа ргаразы акәзаарын аверталиотгьы зынашьҭыз. Валеригьы аибашьра иналагаз аахыс абџьар икын. Аҟәа ахақәиҭтәразы ажәыларақәа еиҿкааз зегьы дрылахәын.
Иџьоушьартә иҟаз уи ахырхарҭаҿтәи аибашьцәа ибзианы дырдыруан, «Чачхал» ҳәа акәын ишишьҭазгьы. Уажә ҳахьнеилакгьы «Чачхал дҭахеит» ҳәа шырҳәоз уаҳауан.
Ҳара уаҟа даҳԥыргалт архәҭа аштаб аиҳабыс иҟаз ҳҵарауаҩ Аполлон Шьынқәба. Уи ӷәӷәала дхәын, насгьы ихшыбаҩ ҵысын… Иџьоушьаша, иахьагьы игәалашәаӡом ҳшеибабазгьы, ҳшеицәажәазгьы… Ауаҩы ихшыбаҩ аҵысра ус адыруазаап.
Зегьы иаабон аибашьра аҵыхәтәахьы ишнеиуаз… арахь аԥсуа жәлар иреиӷьу ҳҵеицәа ҭахон…
Анаука знапы алаку ҳрыхҟьашаны ҳкаҳауаз џьушьап – нацәкыьсла иуԥхьаӡарын урҭ рхыԥхьаӡара. Аха рхы-рԥсы иамеигӡакәа абџьар шьҭыхны аӷа иҿагылан еибашьуан. Снаԥыҩлан исҳәоит, иара убри аҽны ахәылбыҽха ианааилашәшәуаз, абригада аштаб аамҭала иахьаанҿасыз ахыбраҿы дҳақәшәеит аибашьра аԥхьатәи ацәаҳәа аҟнытә игьежьыз афилософиатә наукақәа ркандидат Иван Ҭарба. Араҟа рыӡбахә мҳәакәа исзааныжьуам марттәи ажәылараан ибжьаӡыз даараӡа ҳзықәгәыӷуаз ҳҵарауаа ҿарацәа Витали Быҭәбеи Заканбеи Амаршьани.
Ус шаҟаҩы!
…Рафик имашьына ҳаиҭанҭатәан, ҳиманы ахыкәаала еиԥш иҿынеихеит аибашьра ахьцоз аԥхьатәи ацәаҳәахьы.
Уигь дук бжьамызт.
Абацәӷдара (Ҭависуԥлеба) ҳаннаҩсҵәҟьа, минуҭқәак рыла Михаиловка аҩадахьы, анкьа акьырӡырҭа ахьыҟаз ҳнаӡаанӡа ҳахьынкылҟьаз адәҳәыԥш аҿы ҳара ҳтәқәеи ақырҭцәеи ахьеиҿахысуаз ҳрыбжьашәеит. Рафик али-ԥси рыбжьара амашьына ықәргьежьааны, ҳтанкқәа звагылаз абаагәара давалт.
Уаҟа ишәарҭамызт. Абаагәара ҩ-метрак рҟынӡа иҳаракын.
Амашьына ҳанҭыҵ, ҳарҭ хазы-хазы ҳусқәа напы рылаҳкит.
Олег Шамба атанкистцәа ааизиган, Аԥсны усҟантәи аамҭазтәи аполитикатә ҭагылазаашьа рзеиҭаҳәара далагеит… Екатерина Бебиа лкамерала иҭылхуан… Саргьы сблокнот акы анысҵақәон…
Убри аамҭазы абомба ԥжәазшәа адгьыл хыџхыџит.
«Аԥшьбатәи атанк ԥыржәеит, аԥшьбатәи…» ҳәа атанкистцәа ҳәҳәеит.
Екатерина лкамера лыманы абаагәара схалан иҭысхуеит ҳәа деихеит… Ааи, аха дабахалои, аҟәҟәаҳәа иахьеиларҵо, шә-ԥсык лхазар деиқәхараны дыҟоума. Сылхьынԥашалан дысмышьҭит…
Ииашоуп, зегь амца ҳацралт, аԥшьбатәи атанк иҭаз аԥшьҩыкгьы ҳаҷкәынцәа ракәын. Урҭ ркомандир иаб Рауф Џьопуа сара ибзиан дыздыруан. Ианартәи ажәылараан иҷкәын аиҳабы дҭахахьан, уажәы – аиҵбы…
Убри ауп изаҳҳәо – аибашьраҿы аԥсцәаҳа иоуп аԥшәымара зуа, егьырҭ зегьы – Анцәа инапы иануп ҳәа.Аха жәларак рыблақәа шааԥшуа рыԥсадгьыл рцәаагоит ҳәа ианалага – хәыҷгьы дугьы рхы иамеигӡеит. Избанзар, Аԥсадгьыл зцәыӡыз зегьы ицәыӡуеит ҳәа ирҳәо иашоуп.
…Сара ара сызлацәажәаз аҵыхәтәантәи ажәылараҿтәи ҽнактәи ахҭыс ауп. Адырҩаҽны Екатерина Бебиеи Олег Шамбеи уатәи афронт аҿы иааныжьны, сиасит Гәымсҭа аҩадахьтәи ацҳа иқәсны Аҟәатәи аҳабла ҿыц иалалахьаз ҳархәҭақәа рахь…
Аԥсны аҳҭнықалақь Аҟәа макьана амца акын. Алҩақ еилахәашь иахатәан. Ақырҭцәа рҟнытә ахақәиҭтәра хаха-хымш агын…
Амрагыларахьтәи афронт аҿы акәзар, абжьыуаа рқыҭақәа рнапаҿы иааганы Кәыдры ацҳа рыҽшадыргалахьазгьы, галаа макьана кьыс рымамызт. Егрыҟа инагаз амҩагь ԥсыуак ишьапы анимыргылацызт. Уаанӡагьы фаха-фымш бжьан…
Аԥсуа телехәаԥшраа рвилис ала 1993 шықәса цәыббра 24 ашьыжь Аҟәаҟа амҩа ҳақәлеит. Ишыҟаҵәҟьаз ҳҳәозар, сара урҭ «срыҽхьнылеит». Ус ҟазҵо ҳәа абжьыуаа рҟны иззырҳәо ҷлоуааа роуп, акы – иара схаҭагьы ҷлоуааа срыцәтәымуаҩым, ҩбагьы – Аҟәа ахақәиҭтәразы еибашьуа рахь ателехәаԥшра аҟнытә ицогьы д-Ҷлоутәын, Даур Инаԥшьба иакәын.
Изыхҟьа-зынԥа сыздыруам, аха урҭ амшқәа рзы мчык сартәомызт-саргыломызт, исыхон Аҟәаҟа. Зны – аҩадала Маршьанаа рқыҭа салсны, Мшәымҩа санысны, Абыцкы ақыҭанӡагь снаӡеит, даҽа-зных – аладала, агаҿала сцоит ҳәа сҽазыскит, аха исықәмҿиеит. Ус аламала имариоу усым раԥхьа Аҟәа иалалараны иҟоу архәҭа аилкаара. Дара ижәыло рхаҭақәагьы дрыздыруам изықәҿиауа.
Арахь, шықәсыки ҩымзи рҟынӡа ҵуеит аԥсуаа ҳаҳҭнықалақь ҳалцоижьҭеи. Ахәыҷқәа реиҵԥшҵәҟьа акәын иҟәашӡа ишлахьоугьы ҳақалақь шыгәхьаагоз.
Исгәалашәоит, Гәдоуҭа акинотеатр «Кьараз» аҟны Миша Мархолиа исахьаркыратә фильм иахәаԥшуаз ҳалабжышқәа ҳӡамҩа иаҿибаҳәа ишлеиуаз. Аҟәа ахьаабаз ҳагәқәа ԥшқахазаарын…
Ҳарҭ, «Аԥсны» ҭзыжьуаз, шьыбжьышьҭахьла Акультура ҩны ахьгылаз апарк ҳныҵсны, асқьала ашҟа улбаазго амҩахәасҭа ахьалаго ахықәаҿҵәҟьа ихықәгыло, шәы-шықәса ирҭысхьо амжәа-ҵла амҵахь ҳнеиуан. Уантәи амш аныбзиаз Аҟәа Аҳабла ҿыц уадыԥшлон. Уаҟа акыраамҭа ҳааҭгылон: «иҟоуи», «иудыруеи», «иуаҳаи» ҳәа ауҳәан-сҳәанқәа ҳрызҵаауа. Зны-зынла жәабжь ҿыц ҳәа акгьы аныҟамызгьы, аҳәатәы ҳаԥшаауан. Ҳҿы ишаҳмырҳәозгьы, ари амжәа амҵан амхалдыз еиԥш ҳаанызкылоз – Аҟәа акалҭ ацәаара ахьаабоз акәын. Уа ҳаннеилакгьы, аҭахызар – шьыжьыз, шьыбжьоныз, хәылбыҽхаз аҵла амҵаҿтәи атәарҭаҿы Аҟәатәи ҳҩызак даабон. Уигьы ихьуаз ҳара «ҳчымазара» акәын. Уи ауп амжәа амҵан тәарҭас-гыларҭас изимазгьы.
Даҽа-хҭыскгьы. Цәыббра 12 рзы Платон Бебиеи сареи Гәымсҭа аҩадахьтәи ацҳаҿы ҳааит. Шәачатәи аиқәышаҳаҭра ашьҭахь акәын. Усҟан нырцәи аарцәи еиҿахысуамызт. Уимоу, нырцәааи аарцәааи анеицәажәозгьы ыҟан. Уи ҳхы иаҳархәан, нырцәтәик ҳиҳәеит, «ҳгәылацәа» аҭел дырзасны иреиҳәарц – адырхаҽны, цәыббра 14 рзы убраҟа иаҳԥыларц. Урҭ заҳҭахыз – ҳуадақәа рҿы иаанхаз ҳҩымҭақәа реиқәырхаразы акәын. Адырхаҽны ацҳа агәҭаҿы даҳԥылт Платон игәылак. (Сара сгәылацәа сԥылара мап ацәыркт, уи уашьҭан сазааҭгылоит).
Шәачатәи аиқәышаҳаҭра излаҳәоз ала Аԥсны аиҳабыра Аҟәаҟа ихынҳәуан. Ари заҳаз ақырҭцәа амца ркызаап. Ацҳаҿы иаҳԥылазгьы, ҳара дзаагаз азҵаатәы ихахьы инамгаӡакәа «Арӡынбагь дхынҳәуама?» ҳәа дҳазҵааит. «Дарбан аԥсыуазаалак Аҟәаҟа дхынҳәуам Владислав Григори-иԥа ҳаԥхьа дгыламкәа» ҳҳәеит ҳара. «Уи дунеихаангьы ҳзақәшаҳаҭхом ҳарҭ ақырҭцәа», – иҳәеит иара, дшааиҵаӷәӷәаз ихы-иҿы ианыԥшуа.
Абарҭ санҵамҭақәа рҿы хҭысқәак снарԥыҩлан срыхцәажәоит.
Аҟәа ахы ианақәиҭаҳтә, ҳаныхынҳә, сара сахьынхоз аҩнаҿы ауадақәа змаз аурыс ԥҳәыск исалҳәеит, сгәылацәа ақырҭцәа ацҳаҿынтәи аҭел ишырзасыз. Урҭ еизаны еилацәажәазаап. Аҵыхәтәаны, ақырҭцәа иҭрыжьыз Аԥсны ахсаала аарымҵарҵан – «Егры инаркны Гәымсҭанӡа Аԥхазеҭи ауп, Гәымсҭа инаркны аԥсуаа ирыԥсадгьылуп – Аԥсны ауп. Уи ауаҩ Аԥсны дыҟоуп, ҳарҭ ақырҭцәа – Аԥхазеҭи ҳаҟоуп. Гәымсҭа аӡиас Аԥхазеҭи Аԥсни рҳәаа ауп. Ҳзиԥылом, аҳәаагь ҳзеилагом. Уи ауаҩ ҳара ҳҿы ус имаӡам», – рҳәазаап.
Ииашангьы иҟарҵеит, иабасҭахыз…
Машәыршақә ирымҳәаӡеит аԥсуаа: «аҽы аҵыхәа укыр – аӡы урнагоит, ала аҵыхәа укыр – аӡы агәҭа уҭанажьуеит» ҳәа.
Аибашьра ианалага раԥхьатәи амшқәа рзы Гәымсҭатәи афронт ахь лассы-лассы ацара сықәшәалон. Гәдоуҭа зҭыжьра ҳалагаз агазеҭ «Аԥсны» рзызгон ҳаибашьцәа. Аиҳараӡак схы-сгәаҿы иаанхаз раԥхьатәи амшқәеи амчыбжьқәеи роуп. Уахь анеира-ааира азин шсымаз атәы афронт акоманда азҭоз Сергеи Дбар хаҭала инапы зҵаҩны исиҭаз аршаҳаҭга иахьагьы еиқәханы исымоуп.
Акьыԥхь ианысҵахьеит, абжьыуаа рыҷкәынцәақәак Аҟәа ишыҟаз аибашьра ианалага Гәымсҭаҟа ишнанагаз. Рҭаацәеи дареи шеицәыӡыз. Урҭ рахьтә аӡәык-ҩыџьак рыӡбахә сеиҭалацәажәоит абраҟа: Сабуа Валери (д-кәтолтәын), Ҳараниа Сафарбеи (д-Џьгьардатәын), Кәлаа Руслан (Тҟәарчалтәын), Џьынџьиа Беслан, Акаба Даур, Кәарҷиа Роман (ахҩыкгьы Ҷлоутәқәан)… Гәымсҭа дызбеит акыр жәашықәса ҳгазеҭ амаҵ азызухьаз Давид Киут иҷкәын аиҵбы Бесикгьы, аибашьра ианалага раԥхьатәи амш азы ԥа дзоуз, иԥсадгьыли иҵәҩаншьап – иӡҟи рыхьчараз абџьар шьҭызхыз. Ус шаҟаҩы?!
Аџьынџьтәылатә еибашьра иаҵанакуа иарбан зҵаатәызалак сара хаҭала сахьымнеиз, сыблақәа рыла изымбаз алацәажәара сцәыуадаҩуп. Изааӡарызеи, Гәдоуҭа итәаны, Гәымсҭатәи афронт аҟны еибашьуаз ҳҵеицәа рҟынӡа анеира знызаҵәык иадамхаргьы иззымгәаӷьыцыз шьоукы-шьоук, уажәы амшынҵақәа аԥаҳҵоит ҳәа рҽазыркуеит…
Абриаҟара зысҳәо, иахьа уажәраанӡа ҳ-Џьынџьтәылатә еибашьра иазкны изыҩхьоу зегьы, хыхь ишысҳәахьоу еиԥш, хаҭала сызлахәыз, аҭыԥан снеины избаз роуп.
Абыржәгьы, абарҭ еиқәысыԥхьаӡаз акгьы агәхьаа мкӡакәа, сара хаҭала сахьымнеиз, изымбаз ртәы алацәажәара сҽазыкуам, амала снахыкәша-аахыкәшо, акыр сызҳәозар ҵаҟа ижәбап.
Сызҿу – Амрагыларахьтәи афронт ауп. Уи алацәажәара азин сымоушәа схы аласыршшарц, ицәырызгарц сгәы иҭаскыз ҳгазеҭ ауп.
Аибашьра ианалага раԥхьатәи амшқәа инадыркны Аԥсны Иреиҳаӡоу Асовет Ахантәаҩы Владислав Григори-иԥа Арӡынба Гәдоуҭа, ԥыхьа апартиа араионтә комитет ахыбраҿы есыхәылбыҽха асааҭ ааба рзы, уи аҽны иалагӡаны Аԥсны ахы-аҵыхәа иҟалаз ахҭысқәа еихишьалон. Адепутатцәа реиԥш уи аилацәажәара ҳалахәын аҳәынҭқарратә газеҭқәа «Аԥсни», «Республика Абхазиеи» рредакторцәа хадацәагьы. Шамахамзар, уи аилацәажәара злахациркуаз Амрагыларахьтәи афронт аҭагылазаашьа ала акәын. Иреиҳаӡоу Асовет адепутатцәа рыбжеиҳараҩыкгьы уахьтәқәан. Насгьы, иара убас Аҟәа иалҵны Гәдоуҭаҟа инеизгьы даара ирацәаҩын. Усҟан, усҟан-моу иахьагьы ладеи-ҩадеи ҳәа ицәажәо ҳаӷа игәырԥса ҟазҵо иоуп. Зхы аҭыԥ иқәҟьо џьара аӡәы иакәымзар, ус ицәажәо дыҟоуп ҳәа шысгәамхәуагьы…
Избан, Аԥсны Ахада уи аилацәажәара Амрагыларахьтәи афронт, хаҭала Тҟәарчали абжьыуааи рҭагылазаашьа иазкыз азҵаатәқәа рыла изхациркуаз? Избан акәзар, ҳгәы ҳҽанӡамкәа иҳақәлаз аӷа раԥхьатәи аҿагылара ахьиоузгьы, аӷа иаанкылара, аамҭа ицәгара, аиҿахысрақәа, ацҳақәа рыԥжәара, аԥсыҭбарақәа ахьыҟалазгьы уаҟа ауп.
Зегь дара роуп, ақырҭцәа 1992 шықәса август 14 иалагӡаны, ртанкқәа Аҟәа Ацҳа ҟаԥшь аҟынӡа ишаазгьы Очамчыра, Мыркула, Тамшь аӡәык-ҩыџьак ракәзаргьы, имшәа-имырҳәа урҭ ирҿагылт. Ус анакәха, амҩаду данысны Аҟәанӡа дааит ҳәа ахьыӡхалеит акәымзар, Кәыдры инаркны Галынӡа аԥсуа қыҭазаҵәык иадамхаргьы ақырҭқәа рнапаҿы ирзаамгаӡеит.
Убриазоуп, хыхь зыӡбахә ҳҳәаз аилацәажәараҿы Аԥсны Ахада Очамчыреи Тҟәарчали ирыҵаркуаз азҵаарақәа рыла изхациркуазгьы…
Ҳарҭ аредакторцәа Гәдоуҭа зҭыжьра ҳалагаз ҳгазеҭқәа «Аԥсни» «Республика Абхазиеи» ирнаҳҵоз аматериалқәа рыла иҳақәлаз аӷа иҿагыланы аибашьрахь ҳәажәлар ҳрыԥхьон. Хыхь зыӡбахә ҳҳәаз аилацәажәарахь ҳашнеиуазгьы, уахьтә ҳандәылҵлакгьы ҳзызхәыцуаз – ҳазҭагылаз аибашьраҿы аиааира агаразы нацәхыԥк иаҟаразаргьы зҵаатәыс ишьҭаҳхри ҳәа акәын. Август мза анҵәамҭазы, сымҩашьозар август №) азы ауп – снеит Аԥсны Ахада иҟны – ҳгазеҭ «Аԥсны» иҭҳажьуа аномерқәа «аҟәыдыршьшьыгақәа» (ус акәын усҟан аверталиот ҳшашьҭаз) рыла Амрагыларахьтәи афронт ахь, ахәҭакахьала – Тҟәарчалҟа ашьҭра еиҿаҳкаарц.
Аибашьра ианалага мчыбжьык ашьҭахь Гәдоуҭа иара иҿы саннеи агазеҭ «Аԥсны» аҭыжьра еиҿукаароуп» ҳәа снапы ишаниҵаз еиԥш, ари иназгаз азҵаатәгьы «даара иахәҭоуп, иҟаҵа, еиҿкаа» ҳәа сара снапы ианиҵеит, абасгьы нацҵаны: «мап-чап зҳәо ҳәа ӡәыр дҟалозар Арӡынба иҟаиҵаз дҵоуп» ҳәа роуҳәоит..
Уи иҟнытә сандәылҵ Амрагыларахьтәи афронт ацхырааразы еиҿкааз аштаб ахь сымҩахыҵт. Аштаб хадара азызуаз Аԥсны Иреиҳаӡоу Асовет адепутатс иҟаз Даур Нури-иԥа Ҭарба иакәын.
Сызнеиз азҵаатәы ҳәаны салгаанӡа «агазеҭқәа аага, иахьанатәгьы ашьҭра ҳалагап», – иҳәеит.
Абасала Гәдоуҭа иҭҳажьуаз агазеҭ «Аԥсны» Тҟәарчали Очамчыра араион ақыҭақәеи, зегь реиҳагьы – Амрагыларахьтәи афронт аибашьцәа ирауа иалагеит.
Баслахәтәи абжьаратә школ адиректор, зықәра акырӡа инықәсхьаз абырг Ҷыҷыкәа Хьыбба Гәдоуҭа иҭҳажьыз агазеҭ «Аԥсны» аниоу иаҳзынаишьҭыз ашәҟәы аазгоит ҵаҟа:
«Ҳгәы ҳҽанӡамкәа ақырҭқәа анҳақәла, ажәаҟны ишырҳәо еиԥш, аԥсуаа зегь реиԥш баслахәаагьы аԥсреи абзареи ҳанрыбжьагыла, изылшозгьы-излымшозгьы абжеиҳараҩык абџьар шьҭыхны аӷа ианиҿагыла, егьырҭ
иаанхаз рахьтә гәыԥҩык рхы-рԥсы рыхьчарцаз Урыстәылаҟа ршьамхы рҽанадырга, ҳҵеицәа аҭабиақәа ирҭатәаны еибашьуаз рыцхыраара анҳалымша, ма ҳарԥырхагахарым ҳәа алыгажәцәеи аҭакәажәцәеи Тҟәарчалҟа ҳхалт. Уаҟагь ҭынчрамызт. Излаҭынчрахарыз – шьыжьы, шьыбжьон, хәылбыҽха зҳәаз еиԥш аӷа иҳаирпланқәа абомбақәа ҳаларыжьуазҭгьы, ҳхәы-ҳжьы зыргыло ажәабжьқәа – Аҟәа ақырҭцәа рнапаҿы иҟоуп, Аԥсны Аиҳабыреи, ҳпарламенти, Арӡынба раԥхьа днаргыланы, ақалақь аҿы иҟаз аԥсуаа рыбжеиҳараҩыки нарылаҵаны Гәдоуҭаҟа ииаст ҳәа ааиҩуазҭгьы…
Иҟаҳҵари, иааури ҳәа Тҟәарчал ҳалагьежьуа ҳшалаз, Гәдоуҭантәи аверталиот тәеит ҳәа анҳаҳа абыргцәа, ахәыҷқәа, ажәакала, ажәлар зегь ҳаибарҩит уи ахьтәаз ашҟа…
Шәара ихашәҵару – Гәдоуҭантә итәаз аверталиот ахь анеира даара иҩадаҩхеит – хәыҷгьы дугьы зегьы рнапқәа ахьыршьуан, иршьышьуан. Ус аԥырҩы икабина газеҭ ҿаҳәара дук ааҭиган, «ари Гәдоуҭа зҭыжьра алагаз аԥсуа газеҭ «Аԥсны» ауп» – иҳәан, иршәны иааҳалаижьт. Зегь еиханы уи иазыҩт. Саргьы аарла цырак рымпыҵызжәан, ажәлар срылҵын, аҵла ашәшьыраҿ снеины иааиҵысхт. Зназы слеилуаа сцеит. «Правда» ахоура-ҵоура иаҟараны иҭыҵуаз, ҳаззыгәдууаз ҳаԥсуа газеҭ «Аԥсны» ацынхәрас, ҩба-хԥа бызшәа рыла еилаԥсаны иҭыҵуаз ҳраион газеҭ кәамҟьақәа ираҟаран. Иаасцәымӷхеит, аха уи аԥхьатәи сгәаанагара акәын. Ашьҭахь, иаразнак, схәыцра аҽаԥсахт. Икәамҟьаӡа ихәыҷызаргьы, ҳгазеҭ «Аԥсны» аԥсы ҭоуп, «аӷа хәымга дҳақәлеит, иқьышә ҭаԥҿатәуп» ҳәа аԥхьатәи адаҟьа злаатыз арҭ ажәақәа рыла ауп. Ари аԥсуа жәлар рахь ҳгазеҭ иҟанаҵаз ааԥхьара раԥхьатәи ажәақәа ракәын. Анаҩс нбан дула адаҟьа абжеиҳарак аҭаны ианын: «шәнеибац, шәнеибац аԥсуаа рыҷкәынцәа! Аԥсны азыҳәан ашьа казҭәо аԥсуаа рыҷкәынцәа!»
Шәыххь згааит ҳаԥсуа газеҭ «Аԥсны» Гәдоуҭа аҭыжьра еиҿызкааз, аредактор хада Борис Ҭыжәба шәаԥхьа днаргыланы!
Уажәшьҭа агәра згоит ари ҳазлаҳаз аибашьраҿы аԥсуаа уеизгьы-уеизгьы ҳшаиааиуа!»
…Ҳгазеҭ «Аԥсны» аҭыжьра еигәырӷьаны, насгьы доусы ахьынхоз ақыҭақәа рҿтәи азҵаатәқәа шьҭыхны ҳредакциахь, Гәдоуҭаҟа абжьыуаа рҟнытә астатиақәа ҳзынарышьҭуа иалагеит: Павел Аӡынба, Борис Гәыргәлиа, Инна Аҳашԥҳа, Радион Ҵәыџьба, Валери Бигәаа, Мзиа Кәыҵниа, Анатол Кәыҵниа уҳәа егьырҭгьы.
Араҟа рыӡбахә сымҳәаӡеит агазеҭ «Аԥсны» арратә корреспондентцәа ҳәа Амрагыларахьтәи афронт ахь иааныжьыз Валери Амаршьани, Сергеи Гындиеи, Виктор Кәакәасқьыри, Геннади Ҷолариеи.
Урҭ џьара уарла-шәарла номерк, ҩ-номерк анбыжьшәалоз акәымзар, усҟантәи ҳгазеҭқәа рҿы рҩымҭақәа убоит.
Сара схаҭа акрааҵуеит Амрагыларахьтәи афронт иазкны аҩымҭа аԥысҵарц сгәы иҭоижьҭеи, аха иахьа уажәраанӡагьы уи сзынамыгӡацт, избанзар, Аџьынџьтәылатә еибашьраан даараӡа ишысҭахызгьы Гәдоуҭантә уахь сцаратәы изыҟамлеит.
Сентиабр мзазы Баграт Шьынқәба Ҷлоунтәи Гәдоуҭаҟа инагара сыдырҵан, уахь ацара сшаздырхиоз, ҳгәы ҳҽанӡамкәа иара Тҟәарчалнтә верталиотла днеит. Нас сара сцарагьы абаҭахыз…
Аџьынџьтәылатә еибашьра ианалага, хыхь ишаҳҳәахьоу еиԥш, зегь раԥхьаӡатәи аҿагыларақәеи аԥсыҭбарақәеи ахьыҟалаз Аԥсны Мрагыларатәи ахәҭаҟны ауп.
Аԥсуаа рыгәқәа рымҳарҟьоит ҳәа ақырҭцәа ртанкқәа аԥхьатәи амшқәа рзы Араду, Мықә ақыҭақәа ирылсны Ҷлоунӡагь иҩеит. Ргәы иаанагон – ҳалакьысра згәаӷьуа
дҟаларым, гәатабӷата ҳалсны ҳцап ҳәа. Аха, атанкқәа аанызкылоз абџьар шрымамызгьы, ахынҭаҩынҭара иақәдыршәеит, уимоу атанкқәа ирықәтәаз ақырҭцәа рыҩнуҵҟа аԥсҭбарақәагь ҟалеит. Даргьы, ашәишәиқәа реиԥш зҽырбабан иҩеиз, аԥсуаа рҿы ишырҳәо еиԥш, ишәаԥырҳаԥуа еиханы ршьамхы рҽадыргеит. Уаҳагь аибашьра еилгаанӡа уахь иқәымлеит…
Иара убасҵәҟьа рыхьт Ӷәада, Џьгьарда, Кәтол уҳәа ҳқыҭақәа ирылсыз ақырҭцәа ртанкқәагьы…
Зегьы ирылкаан аӡбахә ҳәазарц ахәҭоуп Амрагыларахьтәи афронт аганахьала, ҳара иахьынӡаадыруа, Мыркәыла ахақәитәҭразы имҩаԥгаз раԥхьатәи ажәылара. Уи раԥхьатәи иааиран.
Иҵегьы, еиҳа зымҽхак ҭбааны имҩаԥысыз жәылароуп Кәачара ахақәитәра, еиҳа ииашахоит – ақырҭцәа ралцара ҳәа ҳҳәаргьы.
Амала, зегьы ирылкаатәуп Очамчыра ақалақь ахақәитәразы еиҿкааз ажәылара…Уи ажәылара ҳақәымҿиеит. Амш бааԥсын… Гәдоуҭантә инашьҭыз ҳдесант, амшын еисра рԥырхагахеит…изыӡхымҵит… арахь ақалақь иалалараны иҟаз агәыԥқәагьы реимадара ԥсыҽхеит…иҭахеит ҳҵеиҩцәа, «Дед» ҳәа ахьыӡшьарас измаз Ԥачлиа раԥхьа днаргыланы.
Ҳ-Џьынџьтәылатә еибашьраан Аҟәа ахақәитәразы ҳар ржәыларақәа анрықәымҿиоз ҳгәы иалсуан, ҳалахь еиқәнаҵон, уимоу Марттәи ажәылара ашьҭахь «ҳҵеицәа ҭахоит, аибашьра аанкылатәуп» ҳәа ицәырҵқәазгьы ҟалеит. Аха убарҭ ажәыларақәа зегьы, ашьҭахь – аиааирахь ҳкылызгаз жәыларақәоуп.
Акы, аԥсуаа иҳарҭеит аибашьра аԥышәа ду; ҩбагьы – ақырҭцәа ирбеит урҭ аԥсуа дгьыл ршьапы ықәгыланаҵы ҭынч ишҳмыртәоз. Ажәакала, ирбеит изықәгылаз адгьыл амца акны абылра ишаҿыз. Ргәқәагьы ҭрысит. Аибашьраан уи иаҵанакуаз оуман – аиааирахьгьы ҳнанагеит.
Тҟәарчал, Очамчыра, Ԥақәашь, Тамшь, Аныуаа Рхәы, Кындыӷ, Аӡҩыбжьа уҳәа егьырҭ аԥсуа қыҭақәа аибашьраан ирхыргаз иааҭгыланы хазы-хазы ирыхцәажәатәуп. Агәра аагоит ус иагьшыҟалоу…
Хазы изааҭгылатәуп Амрагыларахьтәи афронт акомандаҟаҵаҩыс иҟаз, уажәы Аԥсны атәылахьчара аминистр, аинрал-полковник Мераб Борис-иԥа Кьышьмариа.
Ҳара лассы-лассы иаҳҳәалоит Аԥсни аԥсуа жәлари ҳзы инасыԥны иҟалеит Аџьынџьтәылатә еибашьраан Амраҭашәарахьтәи афронт иахьахагылаз Сулҭан Сосналиеви Сергеи Дбари ҳәа. Еиҳа ииашахоит урҭ дрыцаҳҵар Аџьынџьәтәылатә еибашьраан Амрагыларахьтәи афронт ахадас иҟаз Мераб Кьышьмариагьы.
«1992 шықәса август 14», «Ҳаԥхьаҟа ишьҭан 413 мшы», «Ахьи араӡни шәыбжьаԥсоуп», «Аԥсны еиқәзырхаз хаха-хымш» уҳәа егьырҭ астатиақәа рҿы иналкааны Владислав Арӡынба ҳшизааҭгылахьоугьы, иара изкыз ажәа нагӡаны иаҳҳәахьеит ҳәа ҳгәы рҭынчны ҳамтәацызт.
Ҳазлатәарыз, аабатәи ажәахатәи ашәышықәсқәа рзы Кавказ зегьы ырхыџхыџуа иаақәгылаз Аԥсуа Ҳәынҭқарра шьаҭазыркыз Леон иакәзааит…
Ажәаатәи ашәышықәса анҵәамҭеи азеижәтәи ашәышықәса алагамҭеи рзы Аԥсҳацәа зегь раԥхьаӡа Ҭырқәтәыла мап ацәкны Аԥсны Урыстәыла иадысҵоит, иара убриалагь сыжәлари сыԥсадгьыли еиқәсырхоит ҳәа иаҿыз Қьалышь Ачачба иакәзааит…
1922 шықәса инаркны 1936 шықәса рзынӡа Сталини Бериеи дырҿагылан Аԥсни аԥсуааи еиқәсырхоит ҳәа иаҿыз Нестор Лакоба иакәзааит – ҳара ҳтәала, ҳара ҳгәаанагарала урҭ хазы-хазы ҳҭоурых аҿы иааныркылоу рҭыԥқәа рыхәшьара шыуадаҩугьы – Владислав Григори-иԥа Арӡынба урҭ аӡәгьы дҳазидкылом.
Аԥсҳа Леон иакәзар, усҟантәи аамҭазы адунеи аҿы зегь реиҳа зымч-зылшара ӷәӷәаз, зегь зхьыԥшыз ҩ-ҳәынҭқаррак ишьҭахь игылан: актәи – Аҳазарцәа Ркаганат (Рҳәынҭқарра) акәын, уи иахагылаз иан лаб (иабду) иакәын; аҩбатәи – Византиа, мамзаргьы
Амрагыларахьтәи Римтәи аимпериа акәын, уи иахагылаз – Леон иан лаҳәшьеиҳаб лԥа, иара ихьӡыла – «Лев Ҳазар» ҳәа изышьҭаз иакәын.
Шәгәы ишԥаанагои иабдуи иан лаҳәшьаԥеи Леон иарӷьажәҩан идгылаӡамзи?!
Ҳәарас иаҭахузеи, идгылан.
Қьалышь Ачачба иакәзаргьы, хыхь ишазгәаҳҭахьоу еиԥш, ҩажәижәаба шықәса Аԥсны данахагылаз – аабатәи ажәабатәи ашәышықәсқәа рзы Аԥсҳацәа иааныркылоз атерриториа (Баҭым инаркны Анапанӡа) инапаҿы иҟан. Имч-илшара, ирбџьар ртәы ҳҳәозаргьы – Амшын Еиқәа ихын фышә рҟынӡа зхыԥхьаӡара наӡоз иӷбақәа. Сааҭқәак рыла ҩажәихәба нызқьҩык рҟынӡа аибашьцәа рықәыргылара илшон. Ҵоуп, уи изымариамызт Урыстәылеи Ҭырқәтәылеи рҩызцәа аҳәынҭқарра дуқәа рыбжьара аҟазаара. Аха хыхь ишазгәаҳҭаз еиԥш, иаргьы имч-илшара маҷӡамызт…
Аҵыхәтәаны – Нестор Лакоба иаамҭа. Ҳара ибзианы иаадыруеит Нестор Лакоба ихаан 1922 шықәса декабр 30 рзы Асовет Еидгыла шеиҿкаахаз. Уи аиҿкаара иазкыз адокумент Аԥсны ахаҭарнак Ақырҭаа – егьырҭ ареспублика еидгылақәа, иаагозар – Қырҭтәыла ахаҭарнак иеиԥш, иаргьы инапы шаҵаиҩыз. Даҽакалагь ҟалашьас иамаз Аԥсни Қырҭтәылеи ирыбжьарҵахьаз аиқәышаҳаҭрала, урҭ аҩбагьы еиҟараз ареспублика еидгылақәа раҳасаб ала ишьақәдырӷәӷәахьазҭгьы. 1924 шықәсазы Ленин иԥсҭазаара далымҵызҭгьы – ашьҭахь Аԥсны иазааиз ашықәс еиқәаҵәақәа ирывсыргьы ауан…
Абриаҟара ҳзырҳәо, асовет аамҭа Аԥсни аԥсуа жәлари ииашаҵәҟьаны амыҟәмабара ишҭанаргылазгьы, даҽа-ганкахьала, «ҳзықәшәаз жәбома» ҳәа Москваҟа ахеиҭаҳәарҭа рзаанхан иҟан. Иахьынӡарыхәоз – уи даҽа зҵаароуп…
Уажәшьҭа ҳаиасып Владислав Арӡынба иаамҭа ашҟа. «Арӡынба иаамҭа» ҳәа ахьӡуп иаҳхысыз ашықәс азы иҭыҵыз ашәҟәгьы.
Аԥсуа жәлар рзы зегь реиҳа ихьамҭаз аамҭазы ауп иара ицәырҵра аныҟалазгьы. Насгьы Леон ицхраауаз ишьҭахь ишгылаз еиԥш, усҟантәи аамҭазы Арӡынба ицхраауаз ҳәа ишьҭахь аӡәгьы дгыламызт, аԥсуаа ртәы ҳамҳәозар:
«Асовет аамҭа аҟама аиԥш наҟ-ааҟ ҩ-ҿык аман» иҳәеит иаҳхысыз ашәышықәса ԥшьынҩажәижәабатәи ашықәсқәа рзы ҳмилаҭтә кьыԥхь аҿы уи азҵаатәы азы аимак-аиҿак зхы алазырхәыз ҳашәҟәыҩҩы Џьума Аҳәба. Инеизакны усҟантәи иқәгылара шсыдсымкылазгьы, асовет аамҭа аҟама иахьадикылаз уақәшаҳаҭхартә иҟоуп. Избанзар, уи аамҭазы ауп ианцәырҵыз аҩажәижәабатәи аҩынҩажәижәабатәи ашықәс еиқәаҵәақәа.
Егьа ҳҳәаргьы, егьа ааургьы асовет аамҭа ақырҭцәа рхы иархәаны Аԥсны рымпыҵархалартә, аԥсуаа милаҭк раҳасабала ассимилиациа рзыруртә амчра ақырҭцәа ирыҭан. Уи аҿгьы иаанымҿаскәа, Асовет Еидгыла аилаҳара рхы иархәаны Аԥсны рыман хазы ицарцгьы рҽазыркит.
Абри аамҭазы ауп Владислав Арӡынба Аԥсныҟа даныхынҳә… СССР Иреиҳаӡоу Асовет ахь жәлар рдепутатс даналырх… Асессиаҿы дықәгыланы Аԥсны зҭагылаз адунеи зегьы ианаирҳаз… Уи дмацәыс еимҟьаран ауп дышцәырҵыз… Асовет Еидгылаҿы амилаҭ маҷқәа рызҵаатәы шышьҭихыз… Хаҭала иара ибзоуроуп автономтә республикақәеи ареспублика еидгылақәеи рзинқәа реиҟаратәрахь анеира рҽахьазыркызгьы…
Ажәакала, усҟан Аԥсни Қырҭтәылеи рхала иааизынхеит…
Владислав Арӡынба Енвер Қапба диманы Қарҭҟа дцеит. Қырҭтәыла апрезидентс иҟаз Звиад Гамсахәрдиеи иареи еиԥылт.
Урҭ реиԥылара иабзоураны Аԥсны имҩаԥысран иҟаз алхрақәа рҿы Иреиҳаӡоу Асовет ахь аԥсуа депутатцәа ҩажәиааҩык ралхреи ақырҭцәа рдепутатцәа ҩажәи фҩык ралхреи азҵаатәы ӡбан. Аԥсуа жәлар «ахьтәы парламент» ҳәа азырҳәеит усҟан Владислав Арӡынба дызхагылаз, ииашаҵәҟьаны зегьы рганахьала уи ахьӡ иаԥсан.
Иаахтны иҳәатәуп, усҟан аԥсуаа зегьы ҳаидгылан иреиӷьыз ҳҵеицәа апарламент ахь ишынаҳашьҭыз. Урҭ Владислав Арӡынба иҩыза ахада данроу, апарламент аҿы излацәажәоз иарбан зҵааразаалак аҟны дыррала, дипломатиала ақырҭуа депутатцәа рыҵадырӡт, ириааит. Зегь реиҳа зыӡбара уадаҩуп ҳәа иршьоз Аԥсны Аминистрцәа Рсовет Ахантәаҩы инаиркны аминистрцәа реилазаара ашьақәырӷәӷәара акәын. Аԥсни Қырҭтәылеи ирыбжьарҵаз аиқәышаҳаҭрала Аԥсны Аминистрцәа Рсовет Ахантәаҩы милаҭла дақырҭуазар акәын. Ақырҭцәа зкандидатура ықәдыргылаз, аԥсуааи егьырҭ амилаҭқәа рхаҭарнакцәеи рдепутатцәа данырҵәаӷәа, Владислав Григори-иԥа Важьа Зарандиа икандидатура наишьҭит. Уи дагьышьақәырӷәӷәан. Ишьақәырӷәӷәан аминистрцәа зегьы. Аха зегь реиҳа ақырҭцәа еилазгаз Аԥсуа Ҳәынҭқарра агимн, агерб, абираҟ рыдкыланы, 1925 шықәсазтәи Аконституциахь иахьиасыз ауп.
Акгьы рылымшошәа анырба, ақырҭуа депутатцәа апарламент ааныжьны ицеит. Уи ашьҭахь ирзаанхаз акызаҵәык акәын.
…1992 шықәса август 14 рзы ақырҭцәа Аԥсны иақәлеит.
Иалагеит Аџьынџьтәылатә еибашьра.
Шә-нызқьҩык аԥсуаа имшәа-имырҳа хә-миллионҩык рҟынӡа зхыԥхьаӡара наӡоз ақырҭцәа ирҿагылт.
Ирҿагылт, избанзар рԥсадгьыл рыхьчон.
Ирҿагылт, избанзар Владислав Арӡынба иҩыза аԥхьагыла дрыман.
Адунеи зегь шанхеит. Иаршанхеит аԥсуаа раԥхьагыла ижәлар рахь иҟаиҵаз ааԥхьара.
Жәаха мзы ицон аԥсуаа ҳ-Џьынџьтәылатә еибашьра.
Раԥхьатәи амш инаркны аԥсуаа Гәымсҭа аӡиас фронтны иҟарҵеит. Ақырҭцәа егьа рундазгьы уи аӡиас измырт.
1992 шықәса октиабр 2 азы аԥсуаа Гагра ахы иақәиҭтәны, Амраҭашәарахьтәи Аԥсны ақырҭцәа алцаны, Ԥсоу аӡиас ахықәаҿы Аԥсуа Ҳәынҭқарра абираҟ ахадыргылт.Абжьыуаа рҟны акәзар – Амрагыларахьтәи афронт еиҿкаан…
Ажәакала, еибашьрала аӷа аԥсуа дгьыл ҿаҵакгьы инапаҿы изнамгеит.
Аџьынџьтәылатә еибашьра ианалага раԥхьатәи амш инаркны атәыла ыиагатәын уи аамҭа иахьаҵанакуаз ашҟа. Еиҿкаан Атәылахьчара Аҳәынҭқарратә Комитет. Уи дахагылт Владислав Григори-иԥа Арӡынба.
Ақырҭцәа рнапаҵаҟа иаанхаз Аԥсны аҳҭнықалақь Аҟәа ахақәиҭтәразы аԥсуаа раӷацәа раасҭа рхыԥхьаӡара шеиҵазгьы, бџьарла еиқәных ишыҟамызгьы, хаҭала Владислав Григори-иԥа Арӡынба инапхгарала аки-аки еишьҭагыланы ажәыларақәа мҩаԥган. Урҭ ирылкаан иазгәаҭатәуп: октиабр мзазтәи Шьрома аганахь ажәылара, Очамчыраҟа адесант ӷбала рдәықәҵара, Очамчыра ахақәиҭтәразы ажәылара, 1993 шықәсазтәи Ианвартәи ажәылара, нас – Марттәи ажәылара…
Урҭ ажәыларақәа зегьы хаҭала анапхгара рызҭоз ҳар ркомандаҟаҵаҩ хадас иҟаз Владислав Григори-иԥа Арӡынба иакәын.
Аҵыхәтәаны, ииуль ҩбеи сентиабр жәафи рзы напы здыркыз ажәыларақәа рыбзоурала сентиабр 27 рзы ҳаҳҭнықалақь Аҟәа ахы иақәиҭыртәит.
1993 шықәса сентиабр 30 азы ақырҭцәа Аԥсны иалцаны, Егры аӡиас ахықәан Аиааира абираҟ ахаргылан.
Адунеи аҭоурых аҿы иҟамлацыз ҟалеит – шә-нызқьҩык аԥсуаа р-Џьынџьтәылатә еибашьраҿы хә-миллионҩык рҟынӡа зхыԥхьаӡара наӡоз ақырҭцәа ириааит.
Аџьынџьтәылатә еибашьраан аҟазаареи аҟамзаареи рхықә ихықәргылаз аԥсуа жәлар хадара рзызуаз раԥхьагыла Владислав Григори-иԥа Арӡынба ихьӡ иадырҳәалт уи Аиааира Ду. Уиазы ауп хәҷи-дуи аӡәгьы дагымкәа Аҟәа еизаны, рылабжышқәа ирцәыԥхамшьаӡакәа, рнапы дықәыргыла, аҵыхәтәантәи имҩахь дзынаскьаргаз…
«Раԥхьатәи Аԥсны Ахада» актәи ахәҭаҿы «ахьтәы парламент» аӡбахә цәыраагеит. Ҳгәанала уи иахәҭангьы ицәыраагеит.
Ҳара ибзианы еилаҳкаауеит хаҭала аӡәы ихаҭара шаҟа аҵанакуа. Владислав Григори-иԥа Арӡынба ажәлар рҿы машәыршақә ирымҳәаӡеит уи иеиԥш иҟоу ашәышықәсқәа рахь знык диуеит ҳәа. Аха убри инадыргыланы иҳәатәуп Владислав Арӡынба ихала дшымиз – уи ициит аԥсуаа «ҳахьтәы парламентгьы».
Арҭ ацәаҳәақәа равтор сырхаануп Аԥсны Жәлар Рфорумгьы, Владислав Григори-иԥа Арӡынбагьы, аԥсуаа «ҳахьтәы парламентгьы» рцәырҵра. Сахаануп, избанзар изласылшоз ала, аиҳараӡак ҳаԥсуа милаҭтә кьыԥхь аҿы лассы-лассы ишьҭысхуаз азҵаарақәеи сықәгыларақәеи рыла урҭ русура активла салахәын. Ус анакәха, уажәы сызлацәажәо азҵаатәқәа, уҳәан-сҳәанла исаҳазар акәымкәа, хаҭала сызлахәыз, избаз, исаҳаз роуп.
Убри аҟнытә «ҳахьтәы парламент» алхреи раԥхьатәи амш инаркны аусуреи рзы ҩ-ажәак рыла акәзаргьы схатә гәаанагарақәак сырзааҭгылоит.
Раԥхьатәи аилатәараҿы, хыхь ишысҳәахьоу еиԥш, Владислав Арӡынбеи Енвер Қапбеи Гамсахәрдиеи дареи Қарҭ реиԥылараан уи ауаҩы «импыҵыржәаз» аиқәышаҳаҭра абзоурала, макьаназы аимак-аиҿак ҳәа аԥсуа депутатцәеи ақырҭуа депутатцәеи рыбжьара акгьы цәырымгаӡакәа, зегьы еицҿакны, еиқәышаҳаҭны апарламент Ахантәаҩыс далырхт Владислав Арӡынба.
Уи актәи ихаҭыԥуаҩс дшьақәырӷәӷәан Ҭамаз Надареишвили, аха убасҟан ииҳәаз иажәақәа рыла аԥсуааи ақырҭцәеи реизыҟазаашьа шьаҭанкыла иаразнак аҽеиҭанакит. Абар ииҳәа: «Сара Аԥсны инхо ақырҭцәа рықәԥараҿы спозициа шыҟоу иаанхоит». Усҟан азы уи ииҳәаз аԥсуа депутатцәагьы ақырҭуа депутатцәагьы шарччазгьы, сара игәасҭеит – урҭ рыччарақәа шеиԥшымыз. «Ари ауаҩ дшыҟоу дыҟоуп, ус
дагьаанхоит» иҳәеит саԥхьа итәаз ҳдепутатцәа руаӡәк. «Ихалагь иакәым» ҳәа нациҵеит иватәазгьы.
Ақырҭуа депутатцәа рыччара, дара рдепутатцәа руаӡәк ибжьгьы дацәыԥхамшьаӡакәа ииҳәаз ажәа-заҵәык: «ҟочаӷ» (ухаҵоуп) зегьы шьақәнарӷәӷәеит.
Даҽакгьы, апарламент аԥхьатәи аилатәараҿы иӡбаз. Хазы-хазы шәҭыԥқәа ҳәа заанаҵы адепутатцәа ишдырбамызгьы, Аԥсны Иреиҳаӡоу Асовет агаҿахьтәи аган иаҵанакуаз азал азыбжак ақырҭуа депутатцәа иааныркылт. Иаанхаз егьи азыбжазы – аԥсуа депутатцәа иааныркылт. Иара убриала мацара апарламент аусура аԥхьатәи амш азы иааԥшит– аԥсуа депутатцәеи ақырҭуа депутатцәеи зжьи зтәани еиламгылоз шракәыз.
Абасала, апарламент раԥхьатәи аилатәараҿы иаабеит ахантәаҩи актәи ихаҭыԥуаҩи наҟ-ааҟ реиҿагылара мацара акәымкәан, аԥсуа депутатцәагьы ақырҭуа депутатцәагьы рхықәкқәа реиԥш, рымҩақәагьы шеивҟьаз.
Аԥсны автономтә республикан Қырҭтәыла ишалазгьы, уи Азакәан Хада – Аконституциа зламаз ала – ҳәынҭқарран. Иара автономиа ахаҭа иаҵанакуаз – зхатә зҵаатәқәа зыӡбо аҳәынҭқарра ҳәа акәын. Ус анакәха, ара инхоз ауаатәыҩса, Аԥсны атәылауаа ҳәа ахьӡгьы рымазар акәын, аха ақырҭуа депутатцәа – ҳарҭ Қырҭтәыла ауп ҳазтәылауаау ҳәа иқәгылан. Асовет Еидгыла аиҳабыра, ахәҭакахьала – Михаил Горбачов ага дганы аӡы имыржәӡакәа дааигоит, инацәахы дахаиргьежьуеит ҳәа ззырҳәоз, Урыстәылан «Абгахәыҷы шкәакәа» ҳәа хьыӡшьарас изырҭаз Едуард Шеварднаӡе ддемократ дууп, дуаҩ ҟәышуп ҳәа башаӡа изырҳәон. Уиаҟара дуаҩ ҟәыӷазҭгьы «Аԥсны инхо ақырҭцәа шәхыԥхьаӡара аԥсуаа раасҭа ҩынтәи бжаки рыла еиҳауп, Аԥсны атәылауаҩра шәақәшаҳаҭха» ҳәа ақырҭуа депутатцәа ирыҵеиҳәазҭгьы – еибашьрада Аԥсны ргон. Иргон, избанзар, анаҩстәи абжьыҭирақәа раан дара ртәқәа абжьы зҭиуаз рхыԥхьаӡара
злеиҳаз ала, иалырхуаз адепутатцәагьы ҩынтәи бжаки рыла еиҳахон, иара убриала мацара Аԥсны ишырҭахыз иалахәмаруа, уимоу автономиа аахыхны Қырҭтәыла инаган иаларҵо аҟынӡа инаргон. Амала, Анцәа иџьшьарала, убри аҟынӡа Шеварднаӡегь дзымхәыцит, ақырҭцәагьы дара ирмилаҭтә ҟазшьаны ирымаз аҽырбабара риааины «аԥсуаа ҳәа ӡәыр шәыҟоума» ҳәа гәышԥыла ҳдыршәарц рҽазыркит.
Еиҭаҳҳәахуеит, ус ԥсабарала Анцәа иахьишаз, уимоу рпатриарх Илиа «ақырҭцәа Анцәа иаликааз жәларуп» ҳәа рхы ахьеилеигаз азы ҳарҭ аԥсуаа ҳалахь-ҳаџьымшь ҳӡатәлароуп.
Раԥхьатәи амш инаркны абри апарламент асессиаҿы излацәажәоз иарбан зҵааразаалак аҿы нырцәи-аарцәи еимакны аиҿагыларахь инеибагон. Зегь реиҳа иуадаҩхеит Аԥсны Аиҳабыра, иаагозар – аминистрцәа аӡәаӡәала рышьақәырӷәӷәареи Аҳәынҭқарратә герби, абираҟи, агимни рыдкылареи рзҵаатәқәа рахь ианнеи. Адепуатцәа рыбжеиҳарак рыбжьқәа азхомызт, хыџьара ишаны ҩ-хәҭак рыбжьқәа аҭахын. Арахь ақырҭуа депутатцәа аимак-аиҿак аҟны иаҵахошәа анырба, аԥхьа асессиа ааныжьны иҩагылан ицон, ашьҭахь – Иреиҳаӡоу Асовет зынӡаск иааныжьны, даҽа хыбрак ахь ииасны хазы «Адемократиатә Аԥхазеҭи» ҳәа рхы иахьӡҵаны «аусура» иалагеит.
Уи иаанагоз Аԥсны Иреиҳаӡоу Асовет аус азымуа, анапқәа ҿаҳәаны, абаикот азура акәын.
Убри аҭагылазаашьа авсшьа Владислав Григори-иԥа Арӡынба иԥшааит: «Аԥсны аминистр инапынҵақәа назыгӡо» ҳәа ажәақәа нарыцҵаны, урҭ зегьы шьақәырӷәӷәан.
Аԥсны Иреиҳаӡоу Асовет – «ахьтәы парламент» ҳәа ҳажәлар хьӡыс изырҭаз аибашьра аламҭалазтәи аусура, ус уҳәар ауазар, акульминациа аҟынӡа инеит 1992 шықәса ииуль 23 азы имҩаԥгаз аесссиаан.
Уи асессиаҿы ииасын 1925 шықәсазтәи Аԥсны Азакәан Хада – Аконституциа ашҟа.
Акыр аамҭа еихымсыӷьуаз анапеинҟьарақәа рышьҭахь, уи аусура иалахәыз Иури Калмыков иааикәшаз аԥсуаа гәыԥҩык дааҳҿаԥшын ҿааиҭит: «Иахьатәи амш аԥсуаа шәзы иҭоурыхтә мшуп, ишәыдысныҳәалоит гәык-ԥсыкала, – нас дааиԥхьхәыцаашәа иуын инациҵеит, – амала шьаҿак аибашьра шәшазааигәахазгьы шәдыруазааит…»
Хыхь ишазгәаҳҭахьоу еиԥш, ари ҟалеит 1992 шықәса ииуль 23 азы.
Хы-мчыбжьа рышьҭахь – август 14 рзы ашьыжь ақырҭқәа рыри, ртанкқәеи, рҳаирпланқәеи рыла, аихамҩа ҳахьчоит ҳәа ҽыҵгас иҟаҵаны, имҳәа-мырза Егры ирны иҳақәлеит.
Иалагеит 413 мши-ҵхи имҩаԥысуаз аԥсуаа ҳ-Џьынџьтәылатә еибашьра.
Ҳастатиа аԥхьатәи ахәҭаҿы иаҳҳәахьеит раԥхьатәи амш инаркны Аԥсны Иреиҳаӡоу Асовет Ахантәаҩы Владислав Григори-иԥа Арӡынба ҳажәлар зегь рахь ааԥхьара шыҟаиҵаз. Аха изыхҟьа-зынԥаз сыздыруам, макьаназы акьыԥхь аҿгьы, арадиои ателехәаԥшреи рҟынгьы иахьа уаджәраанӡа ицәыргам даҽа-хҭыскгьы аӡбахә сҳәар сҭахуп.
Ҳаԥсуа телехәаԥшрала ҳажәлар рахь ааԥхьара ҟарҵеит иара убас Аԥсны Жәлар Рфорум ахантәаҩы Сергеи Мирон-иԥа Шамбеи уи ихаҭыԥуаҩ Зураб Кьыҵа-иԥа Ачбеи.
Урҭ рыхьӡқәа рҳәарала Владислав Арӡынба иааникылоз ароль еиҳагьы амч аманы иҟалоит акәымзар, изакәызаалак акала дхьысҳанатәуам, иԥырхагам. Иамур, уиала ҳара иаабоит – аибашьра иалагаанӡа «ахьтәы парламент» еиднакылоз аԥсуа депутатцәа Владислав Арӡынба еиларҵәаны, еидкыланы, хҭак еицҭаршәны, хшыҩла, дыррала, дипломатиала ақырҭуа депутатцәа
раҿаԥҽрахьы ишнеигоз. Иара убасҵәҟьа аибашьра ианалага раԥхьатәи амшқәа инадыркны урҭ реидгылара, реилаҵәара, ҳәара аҭахума, Владислав Арӡынҩа инапхгарала – еиҭа иааԥшит..
Владислав Григори-иԥа асессиа анымҩаԥигоз ақырҭуа депутатцәа заа рҽазыҟаҵаны, еиуеиԥшым азҵаарақәа иқәыԥсаны, ишьара дықәаҳҟьоит ҳәа ианалагалак, акала дшырзаҿамкуазагьы, зны-зынла урҭ зегьы рҭакқәа рыҟаҵара анааицәыуадаҩхоз, ихы ҩышьҭыхны аԥсуа депутатцәа данаарылаԥшлак, рҽазыҟаҵан излатәаз ала, насгьы дара ирыҵанакуаз азҵаарақәа рҭакқәа рыҟаҵаразы еихьымӡа-еиԥымӡа ҳдепутатцәа ҩаҵҟьон. Убарҭ иреиуан: Багаԥшь Сергеи Уасил-иԥа, Анқәаб Алеқсандр Золотинск-иԥа, Шамба Сергеи Мирон-иԥа, Ачба Зураб Кьыҵа-иԥа, Озган Константин Константин-иԥа, Акаба Наҭела Нури-иԥҳа уҳәа егьырҭгьы.
Аџьынџьтәылатә еибашьра ианалага раԥхьатәи амшқәа рзгьы иааԥшит уи аҩыза аусеицура.
Ҳара изныкымкәа-иҩынтәымкәа иаҳҳәахьеит, еиҭаҳҳәоит «хаха-хымш Аԥсны еиқәзырхаз» ҳәа ззаҳҳәахьоу – 1992 шықәса август 15, 16, 17-тәи амшқәа рзы – Аҟәа, Ацҳа ҟаԥшь аҟынӡа иааихьаз ақырҭцәа ртанкқәа раанкылара шрылшаз урҭ рацәажәарахь инашьҭыз ҳаԥсуа делегациа. Ҳәарада, урҭ назышьҭыз Владислав Арӡынба иоуп, аделегациа ахадас иҟаиҵазгьы, Сергеи Уасил-иԥа Багаԥшь иакәын, усҟан Аминистрцәа Рсовет Ахантәаҩы актәи ихаҭыԥуаҩс аус зуаз. Изласгәалашәо ала, уи аделегациа иалан даҽа ҩыџьа-хҩык раҟара. Урҭ рыбзоурала усҟан аиқәышаҳаҭра рыбжьарҵеит – ақырҭцәа рыри ртанкқәеи Кьалашәыр ашҟа инарыхарц; аԥсуаагьы – Гәымсҭа ахықәахь инаскьарц.
Хаха-хымш рыла аԥсуаа Гәымсҭа нырцәтәи ахықә арӷәӷәара рылшеит, иаахтны иаҳҳәозар, Гәымсҭа аӡиас фронтыртәит. Ашьҭахь ақырҭцәа егьа рундазгьы уи аӡиас измырт.
Хымш рышьҭахь, август 18 рзы ашьыжь ақырҭцәа ацәа иалазшәа иааԥшит. Ирбеит аԥсуаа дипломат ажәала ишыриааиз, ишыржьаз. Аӷьӷьа-агәгәа рыхга ртанкқәа Аҟәа иалсны, Гәымсҭанӡа инаӡеит, уа иагьаанхеит…
Ҳ-Џьынџьтәылатә еибашьра ду аан ари зегь раԥхьаӡа игаз иааироуп. Ҳәара аҭахума, Владислав Арӡынба инапхгарала еиҿкааз усын. Аха иара убасҵәҟьа ҳ-Џьынџьтәылатә еибашьра аҭоурых аҿы иаанхоит Сергеи Уасил-иԥа Багаԥшь напхгара ззиуз аделегациа ирылдыршазгьы.
Ҳара ҳаазқәылаз «уи ауаҩ икоманда» ҳҳәоит. Ҳ-Џьынџьтәылатә еибашьраан команда-заҵәык ҳаман. Уи акоманда иалахәын, еиҳа ииашахоит иаҳҳәар, еиднакылон «ҳахьтәы парламент» (аӡәык-ҩыџьак рыда) адепутатцәа зегьы.
Араҟа ҳазааҭгылоит ҳдепутатцәа дҵақәас ирымаз. Азҵаатәқәа зегьы ирхадақәаз ируакын, Ельцин уеизгьы-уеизгьы иҳазгәышьуа дышреиуамызгьы, Урыстәыла ҳазхьамԥшыр ауамызт, аамҭа-аамҭала уахь ишьҭын: Сергеи Уасил-иԥа Багаԥшь; Алеқсандр Золотинск-иԥа Анқәаб – Аԥсны аҩнуҵҟатәи аусқәа рминистр; Сергеи Мирон-иԥа Шамба – Аԥсны атәылахьчара аминистр актәи ихаҭыԥуаҩ, Арбџьар Мчқәа Ркомиссар хада; Леонид Иван-иԥа Лакербаиа – Аԥсны Аминистрцәа Рсовет Ахантәаҩы актәи ихаҭыԥуаҩ. Зураб Кьыҵа-иԥа Ачбеи Иура Николаи-иԥа Воронови – Москваҟа ишьҭын – Урыстәыла акьыԥхь, арадио, ателехәаԥшра уҳәа рыла иқәгыланы ақырҭцәа Аԥсны имҩаԥырго аибашьра хықәкы хадас иамоу – аԥсуаа милаҭк раҳасабала инырҵәаны, рыԥсадгьыл рыцәгара шакәыз; уи аганахьала илыллыршаз маҷым Наҭела Нури-иԥҳа Акабагьы; Геннади Аламиа Нхыҵ-Кавказҟа дышьҭын; Амрагыларахьтәи афронт ацхырааразы Гәдоуҭа еиҿкааз аштаб хадара азиуан адепутат Ҭарба Даур, Гәдоуҭа иаанхаз егьырҭ адепутатцәагьы афронт, атыл, зҳәаз реиԥш
ҳажәлар рыҩнуҵҟа еиуеиԥшым азҵаатәқәа рынагӡара рнапы алакын. Ажәакала, ҭынч зхы ԥхьакны итәаз ҳәа аӡәгьы дыҟамызт…
Зегьы иҟарҵоз-ируаз реиқәҳәаларҭа – Атәылахьчара Аҳәынҭқарратә Комитет аҟны акәын иахьыҟаз. Уи хадара азызуаз Владислав Григори-иԥа Арӡынба иакәын.
Абас еиҿкаан, абри аҩыза аусура ду мҩаԥыргеит азоуп Аџьынџьтәылатә еибашьраҿы аԥсуа жәлар адунеи зегьы ыршанханы Аиааира Ду зыргазгьы.
Аџьынџьтәылатә еибашьраан арҭ ацәаҳәақәа равтор хаҭала сызлахәыз, Владислав Григори-иԥа Арӡынба идҳәалоу хҭысқәак аазгоит ҵаҟа.
Актәи ахҭыс.
Гәдоуҭа снеит август ҩажәи ҩба рзы, ашьыжь асааҭ жәаба рзы еиԥш. Сышиашаз снеит ԥыхьа апартиа Гәдоуҭатәи араиком ахьыҟаз ахыбраҿы. Сзазҵааз изласарҳәаз ала, Владислав Арӡынба иусурҭа аҭыԥ ҳәа иалхыз уи ахыбраҿы акәын иахьыҟаз.
Ашә аартны икабинет саныныҩнала иаасцәымыӷхеит. Аҭаҭын лҩа ҩначын. Схәыҷаахыс аҭаҭын ахашьа ззымҵаз сзы ачҳара уадаҩын. Ачҳара уадаҩын иара аҭаҭын афҩыҵәҟьагьы. Ихы ҩышьҭыхны данаасҿаԥш, дҩыҵыззашәа иуын, аԥсшәа аҳәара ацынхәрас «ҟоҳ уажәраанӡа уабаҟаз» иҳәеит, инапы нархханы астол иадгылаз аҟәардә сырбо…
«Аредакциаа арҭ амшқәа рзы агазеҭ ҭҳажьуеит ҳәа ҳаҿын, иҳақәымҿиеит акәымзар...» сҳәеит исирбаз аҟәардә аҿы санынатәа. «Избан, изшәықәымҿиеи?» ҳәа дымҵааит, иажәа иаразнак агазеҭ аҭыжьрахь ииаигеит.
– Агазеҭ аӡбахә ануҳәа, Гәдоуҭаа рраионтә газеҭ атипографиаҿы аԥсышәала ицәажәо ҳгазеҭ-заҵә «Аԥсны» аҭыжьра еиҿукаароуп иахьанатә. Сара суазҵааӡом – иулшома, иулымшома ҳәа. Уи азҵааха аамҭаҵәҟьа ҳаиҭарц игәы иҭаӡам иҳақәлаз ҳаӷа. Ус анакәха, ҳарҭ аԥсуаа иҳалымшашагь ҳалҳаршароуп. Убас ҳанымныҟәа ҳара ҳзаиааиуам. Арахь азҵаара даҽакала иқәгылаӡам, ишықәгыло – ма ҳиааироуп, ма ҳаԥсыроуп ҳәа ауп.
– Ишԥыкәу ишеиҿысымкаауа, иара уажәнатә напы асыркуеит, – сҳәеит сара.
Убасҟан ауп ихы дҩахан иблақәа хааӡа данаасҿаԥш.
– Аԥсуаа ҳгазеҭ «Аԥсны» Гәдоуҭа аҭыҵра иалагеит ҳәа анраҳалак ҳаӷацәа амца днаркуеит. Уи иаанаго, зегь раԥхьаӡагьы аԥсуаа ҳаҟоуп, Аԥсны ыҟоуп, акала ҳагәқәа камыжьӡакәа иҳақәлаз ақырҭцәа ҳарҿагылан ҳажәлар хәыҷи-дуи аибашьра ҳаҿуп ҳәа ауп. Ус анакәха, ажәлар хадара рзызуазгьы ҳаҟоуп ҳәа ауп иаанаго…
Сара, Владислав Арӡынба икабинет аҿы дааныжьны сандәылҵуаз, сааԥсара зегь схашҭны, агазеҭ аҭыжьра шеиҿыскаашаз акәын сзызхәыцуаз...
Аредакциаҿы аус сыцызуаз Владимир Чуази Рамиз Барцыци сыманы агазеҭ «Бзыԥ» атипографиахь ҳцеит. Адырҩаҽны агазеҭ «Аԥсны» Гәдоуҭа иҭҳажьыз аномер наган Владислав Арӡынба ианисыркы, инарҳәы-аарҳәны данахәаԥш, аԥхьатәи адаҟьа нбан дула ианыз «Шәнеибац, шәнеибац аԥсуаа рыҷкәынцәа, Аԥсны азыҳәан ашьа казҭәо аԥсуаа рыҷкәынцәа!» – бжьыҭгала данаԥхьа, сааигәыдиҳәҳәалан схы днагәӡын: «Абарҭ ажәақәа рзы мацара агазеҭ ҭыжьтәын» – иҳәеит.
Уи аҽны ахәылбыҽха Гәдоуҭа аусура иалагахьаз Аԥсуа теледырраҭарала иқәгылаз Кристиан Бжьаниа иҳәеит: «Иахьа зегь ҳзыргәырӷьаз ахҭыс ҟалеит – Гәдоуҭа иҭыҵит, аибашьра ианалагаз аҽны Аҟәа зҭыжьра аанкылахаз ҳаԥсуа милаҭтә газеҭ «Аԥсны».
Аҩбатәи ахҭыс.
«1992 шықәса август 29, Аџьынџьтәылатә еибашьра иалагеижьҭеи иахьа иҵуеит жәохә мшы.
Владислав Арӡынба икабинет аҿы еилацәажәарак мҩаԥысуан. Иаалырҟьаны аӡәы дҵааит: «ҩымш раахыс ҳбаӷәазаҿы «Радуга 18» згылоузеи» ҳәа. Владислав Григори-иԥа ихы ҩышьҭыихын дааҳалаԥшит, нас иаргьы «изгылоузеи» ҳәа дҵааит.
Иҟалаҵәҟьаз уи ауп – Аџьынџьтәылатә еибашьра ианалага Аҟәа ааныжьны Гәдоуҭаҟа ицаз х-катер заҵәык роуп: «Комсомолец Абхазии», «Радуга 5», «Радуга 18». Арахь Аԥсны ҩажәи жәаба инарыцны акатерқәа шамазгьы. Урҭ ах-катерк усҟан иԥсҿыхган – уахгьы ҽынгьы Гәдоуҭеи Адлери ирыбжьан. Гәдоуҭантә аҳәса, ахәыҷқәа, алыгажәцәа, аҭакәажәцәа, ажәакала – Нхыҵ-Кавказҟа ицоз ахҵәацәа ргон. Адлернтә Гәдоуҭаҟа иааргон зхатәгәаԥхарала аибашьраҿы иҳацхраарц Нхыҵ-Кавказнтәии Аладахьтәи Урыстәылантәии иаауаз жәаҩыла, шәҩыла ауаа, иара убас аџьаԥҳаны, афатә-ажәтә зҳәаз еиԥш. Исгәалашәоит, хәылбыҽхак Гәдоуҭа иааҳалаҩит ақырҭцәа ҳкатерқәа рымҩа ркырц амшын аминақәа хырҵеит ҳәа. Ҳара ҳтәқәагьы иҟарҵашаз иаразнак ирыӡбеит. Акатерқәа рыҩганкгьы апрожекторқәа рықәдыргылт. Уигь азмырхакәа ҩба-хԥа метр иауз алабақәа дыркны, акатер аҩ-ганкгьы аҷкәынцәа ықәдыргылт. Аԥсра ахықәаҿ уаннеилак иумыӡбо-иҟоумҵо ҳәа акрыҟоума…
Ҳаиасып Владислав Григори-иԥа икабинет ахь. «Радуга 18» абаӷәазаҿы изгылоузеи» ҳәа деиҭаҵааит. «Сара соуп ус адҵа ҟазҵаз» – иҳәан дҩагылт, усҟан Гәдоуҭа араион ахадас аус зуаз, аибашьра ашьҭахь Аԥсны ашәарҭадара амаҵзура ахантәаҩы актәи ихаҭыԥуаҩыс акыр аамҭа иҟаз Сергеи Басиаҭ-иԥа Царгәыш. «Избан, уи аҩыза адҵа зыҟоуҵеи?» – деиҭаҵааит Владислав Григорииԥа. «Избанзар – Тҟәарчали Абжьыуааи реиԥш Гәдоуҭагь аблокада иҭакуп. Ақырҭцәа Амраҭашәарахьтәи Аԥсны шьҭыхны Пицундаҟа ицо амҩа рҽадырхалахьеит. Арахь, Аҟәа ҳацәганы Гәымсҭа ахықә иааины ихықәгылоуп. Ажәҩан ҳхы излаҳархәаша ҳаирплан заҵәыкгьы ҳамам. Иаҳзаанхан иҟоу мҩа-заҵәык ауп – амшын. Иҟамло акгьы ыҟам ҳәа адҵа ҟасҵеит уи аӷба хианы игылазарц». «Иззы?» – дҵааит Владислав Григори-иԥа. «Шәара шәзы», – аҭак ҟаиҵеит Царгәыш.
Владислав Григори-иԥа дыхшәааит, нас астол инапы лықәикшан ҿааиҭит: «Иҟамло акгьы ыҟам ҳәа иуҳәаз ҟалар, уи аӷба ҳҭалан Ҳаԥсадгьыли ҳажәлари ааныжьны, ахеиқәырхара ҳашьҭаларц акәӡам ажәлар Аԥсны ҳнапы изанырҵаз – шәаԥхьа снагылан аӷа ҳиабашьырц ауп. Убас ҳагьныҟәоит, иҟамло акгьы ыҟам ҳәа иуҳәаз ҟалар»...
Аиаша ауми исҳәара, уи аилацәажәара аҟнытә ҳандәылҵуаз ҳагәқәа ӷәӷәаханы, ақырҭцәа уеизгьы-уеизгьы ҳариааиуеит ҳәа акәын ҳашхәыцуаз. Ус иҟалоит ажәлар Владислав Григори-иԥа иҩыза аԥхьагыла данрымоу.
Ҳарҭ аԥсуаа ажәытәра иаҳцәалаӡыз аамҭа ашҟа ҳанхьаҳәуа, зегь раԥхьа иргылан иаҳгәалаҳаршәо аабатәи ажәабатәи ашәышықәсақәа рзы Аԥсҳацәа зхагылаз Аԥсуа Ҳәынҭқарра ауп, ҳҭоурыхҩҩы Алықьса Папасқьыр Аԥсуа Ҳәынҭқарра ажәахатәи ашәықәса аҟынӡа иҟан ҳәа шышьақәирӷәӷәахьоугьы. Усгьы акәзааит, аха уи аахыс азеижәтәи ашәышықәсанӡа иҟаз, уарла-шәарла, еиҳа ҳиашахоит иаҳҳәар, машәыршәа аҳәаанырцәтәи ныҟәаҩцәақәаки ҭоурыхҩҩцәақәаки ирҳәаз анаҩсан, инеизакны Аԥсни аԥсуааи ҳҭоурых алашьцара иаҳцәыҵахеит, иахьа уажәраанӡагьы иаҳзаҵымгацт. Ажәафтәи ашәышықәсазы Кавказтәи ақьырсиан тәылақәа Франциа агерцог иахь ирҩыз ашәҟәаҿы Аԥсны иахьалацәажәо «уи Аҳ Рабиа ивассалцәеи иареи ҩажәижәаба нызықьҩык рҟынӡа ар ықәдыргылоит» ҳәа
иҳәоуи… ажәаатәи ашәышықәса алагамҭазы Қьалышь Ачачба ицәырҵреи… рнаҩсан ари ҭоурыхуп ҳәа узыхцәажәаша акгьы ҳамаӡам.
1865 шықәсазы Аԥсны Аҳра ахыхны арратә округ ҳәа ахьыӡҵареи. 1921 шықәсазы Асовет мчра ашьақәыргылареи насгьы 1931 шықәсазы Сталин автономтә республикак аҳасабала Қырҭтәыла иахьалеиҵази – рнаҩсан даҽа ҭоурыхк ҳзаанымхаӡеит.
Аҵыхәтәантәи амҳаџьырра ашьҭахь ақырҭқәа ирылшоз зегь ҟарҵеит Аԥсны Қырҭтәыла иакәакьуп ҳәа адунеи аларҵәараҿы. Ашьҭахь Асовет аамҭагьы рхы иадырхәан, аԥсуаа милаҭк раҳасабала дара ҳрыладырӡырц азы ахықә аҟнынӡа ҳнаргахьан. Иҳахьшазгьы, ҳахьнаргашазгьы сеидру Асовет Еидгыла еиламҳазҭгьы, адемократиа ҳәа изышьҭоу аамҭа мааизҭгьы.
Уи иааиз аамҭа абзоурала ауп Аԥсны Жәлар Рфорум шеиҿкаахазгьы…
Владислав Григори-иԥа Арӡынбагьы Аԥсныҟа ихынҳәреи аԥсуаа ҳҵеицәа дуқәа ааҩык днарылакны СССР Жәлар Реизарахь депутатс иалхреи злаҟалазгьы.Уи нахыс аус злаз – иара ихаҭара акәын. Уигь аарԥшын жәиԥшь минуҭ рыла… Убри аамҭа иалагӡаны Аԥсны зҭагылаз адунеи зегьы иаирҳаит… Иара убри иқәгылара аамҭа иалагӡаны аԥсуаа рмилаҭ-хақәиҭратә қәԥара дахадахеит. Уи мацарагь акәым, Асовет Еидгыла еиламҳазҭгьы, атәыла ду еиднакылоз автономиақәа рыжәларқәа рықәԥара дахадахахьан…
Уажәшьҭа бжьыҭгала иаҳҳәар ҳалшоит – Владислав Григори-иԥа Арӡынба ицәырҵрала аԥсуаа рмилаҭ-хақәиҭратә қәԥара даҽа ҩаӡарак ахь ихалеит, даҽа мҩак рзаатит ҳәа.
Аҵыхәтәантәи шәышықәса рыҩнуҵҟа ақырҭцәа ҳазҭадыргылаз аԥсуаа ҳанышәоит ҳәа ргәы ишҭамызгьы. Ес-жәашықәса аргама ишықәгылозгьы, «Қырҭтәыла ҳалҵны Урыстәыла ҳадышәҵа» ҳәа
азҵаара шықәдыргылозгьы 1941–1945 шықәсқәа рзтәи Аџьынџьтәылатә еибашьраҵәҟьазгьы Қырҭтәыла аиҳабыра имҳәа-имырза ақырҭцәа арахь иааганы рнырхарала, араҟа – Аԥсны аԥсуаа ҳаасҭа ҩынтәи бжаки рыла рхыԥхьаӡара злеиҳахахьаз ала – арҭ ауаа ҳалызгаша аамҭакы ҳзааиуеит ҳәа згәы иаанагоз маҷхахьан.
Владислав Григори-иԥа Москва Жәлар Реизараҿы иқәгылара ашьҭахь, ус ҳҳәар ауазар, гәыӷрак ашәахәа ҳнахьыԥшит. Уи ҳгәыӷра еиҳа-еиҳа адац-ԥашә ашьҭуан: аԥхьа – иара Аԥсны Иреиҳаӡоу Асовет Ахантәаҩыс иҟаларала; ашьҭахь – хыхь зыӡбахә ҳҳәахьоу, «ахьтәы парламент» аԥҵарала.
Ҳгәы ҳҽанӡамкәа аибашьра ианалагагьы, ҳагәқәа каҳан ҳшыҟазгьы, уи агәыӷра иҳамаз ауп Владислав Арӡынба Аҟәа ааныжьны Гәдоуҭаҟа дахьцаз – ҳишьҭалан ҳазнеизгьы.
Аџьынџьтәылатә еибашьра акыр ҳшалацәажәахьоугьы, хазы сазааҭгыларц сҭахуп аҵыхәтәантәи ажәылара.
Ишдыру еиԥш, уи алагеит 1993 шықәса ииуль 2 рзы (шьоукы-шьоук сентиабр 16 ҳәа ирҳәо, ҳара ҳтәала, ииашаӡам, сентиабр 16 рзы уи ажәылара аҩбатәи ахәҭа напы аркын.
1993 шықәса ииуль 2 рзы Гәымсҭа аӡиас аладахьтәи ацҳа ақәсреи. Гәымсҭа аҩадахьтәи акәакь – Ахалшени Шромеи рхақәиҭтәразы уахь анеиреи, Гәдоуҭантәи ӷбала Тамшьҟа инашьҭыз ҳдесант рыӡхыҵреи уҳәа еицымҩаԥгаз аоперациақәа рыла ақырҭцәа ируа-ирҳәо иақәымшәо, ишаҟь-шаҟьо иқәхеит, избанзар, уаанӡа аԥсуаа имҩаԥыргоз ҳжәыларақәа заанаҵы дара ираҳауан, ирдыруан. Убри азоуп зегьрыла еиқәных рҽазыҟаҵаны аԥсуаа изырԥылоз.
Ииуль 2 азтәи аԥсуаа ржәылара – амш каххаа ишыҟоу аҽнышьыбжьон идыды-мацәысны ақәыршаҩы алеира ирзаҩызахеит.
Ус иҟалеит, избанзар, уи ажәылара атәы здыруаз хҩык ракәын.
Убас иахьымаӡаз иабзоураны ауп, аԥсыҭбарақәа шыҟалазгьы, Гәымсҭа аладахьгьы аҩадахьгьы ржәыларақәа зрықәҿиаз: аҩадахьтәи ажәыларала, хыхь зыӡбахә ҳҳәаз ақыҭақәа ҭарцәны, Аҟәа ақалақь иаԥну ахәы ҳаракырақәа ааныркылт. Гәымсҭа аладахьтәи ацҳа ирны учхоз акәша-мыкәша аҭыԥқәагь аанкылан...
Амрагыларахь иӡхыҵыз ҳдесанти Амрагыларахьтәи афронт аибашьцәеи Тамшьи Адачеи рыбжьара ииасуаз амҩаду иахылаԥшуа иаатәеит. Иара убриалагь, Аҟәеи Гәылрыԥшь араиони рышҟа ақырҭцәа рыр рымҩа ркит.
Ари аҩыза аҭагылазаашьа дазыԥшымызт Шеварднаӡе – «усыцхраа» ҳәа Ельцин ишҟа аҭел даст. Иҟалап, Америка Еидҵоу Аштатақәа рпрезидентгьы Ельцин дизасзар. Аибашьра иалагаанӡагьы, ианцозгьы, уи ашьҭахьгьы, иахьагьы Америка Еидҵоу Аштатаақәа рхадацәа зегьы еилых ҟамҵакәа Қырҭтәыла изладгылоу ала, ҳгәы иаанагоит усҟан рпрезидент ус дныҟәеит ҳәа.
Ажәакала, Ельцин идҵала, аурысцәа рыбжьаҟазарала Шәача еиҿыркааит аԥсуааи ақырҭцәеи рделегациақәа реиԥылара. Зҵаатәы хадас иқәгылазгьы – аибашьра аанкылара азҵаатәы акәын.
Аԥсны аделегациа уалбагоуп ҳәа акәын акәымзар, уеизгьы-уеизгьы рыгәхьаа даго дыҟамызт Шәачатәи аилацәажәарахь бжьаҟазаҩс ҳәа Ельцин иааишьҭыз. Ус дыҟамызҭгьы, аԥсуа делегациа «ҳпарламент ҳазымҵаакәа, ҳдепутатцәа ақәшаҳаҭымкәа аибашьра аанкыларазы аиқәышаҳаҭра ҳнапы ҳзаҵаҩуам» анырҳәа, уи азҵаатәы аӡбаразы мышкы заҵәык акәызма ириҭоз?!
…Гәдоуҭа ахадара русбарҭа ахыбра аҩбатәи аихагылаҿы иҟаз азал аҟны имҩаԥысуан Аԥсны Иреиҳаӡоу Асовет асессиа. Излацәажәоз – аибашьра аанкыларазы Шәачатәи аиқәышаҳаҭра анапы аҵаҩра азҵаатәы акәын.
Асессиа ааиртит, нас адепутатцәа рахь уи аиқәышаҳаҭра рнапқәа аҵарҩырц ааԥхьара ҟаиҵеит Владислав Арӡынба.
Арҭ ацәаҳәақәа равтор уи асессиа аусура салахәын, уимоу, сықәгыланы ацәажәарагьы сықәшәеит. Амала, уи уашьҭан сазааҭгылоит. Уажәазы асессиа аусура аԥхьатәи ахәҭахьы сиасуеит.
Владислав Арӡынаба – Аԥсны Иреиҳаӡоу Асовет Ахантәаҩы, Атәылахьчара Аҳәынҭқарратә Комитет Ахада, Ҳарбџар Мчқәа Ркомандаҟаҵаҩ Хада, аибашьраан ҳажәлар рҿы заҳаҭыр ҳаракӡаз, аԥсуаа аԥсреи абзареи ҳашрыбжьагылазгьы, уи иажәа гәык-ԥсыкала зегьы ирыдыркылон, убриаҟара игәра ргон, иаҭаххар – аӡгьы иҭалон, амцагь иазнеиуан. Аха ари асессиаҿы сара зынӡаскгьы сызқәымгәыӷуаз збеит – депутатцәақәак аибашьра аанкыларазы Шәачатәи аиқәышаҳаҭра анапы аҵаҩра мап ацәыркит. Рххатәыс, ҟаҟатәыс иҟамҵакәан ахантәаҩы асессиа аусураҿы аԥсшьара рылеиҳәеит.
Аԥсшьара ашьҭахь Аԥсны Иреиҳаӡоу Асовет асессиа аусурахь иааԥхьан Аԥсны иналукааша арҿиаратә организациақәа рнапхгаҩцәа.
Асессиа аусура аҩбатәи ахәҭа аартуа Владислав Арӡынба иазгәеиҭеит – Шәачатәи аиқәышаҳаҭра анапаҵаҩразы инеизакны ҳажәлар зегьы ргәаанагара акырӡа шаҵанакуаз, насгьы арҿиаратә организациақәа рнапхгаҩцәа ҳажәлар зҭагылоу инҭкааны излардыруала, ари аҩыза ҳажәлар ирыҵанакуа азҵаатә ду аӡбара ралархәра иахәҭоуп ҳәа шиԥхьаӡаз. Иреиҳаӡоу Асовет Ахантәаҩы зегь раԥхьа ажәа ииҭеит Аԥсны ашәҟәыҩҩцәа Реидгыла ахантәаҩы, ҳашәҟәыҩҩ ду Алықьса Гогәуа.
«Сыҷкәын заҵәы Аҟәатәи абаталион далоуп, деибашьуеит, – изласгәалашәо ала абарҭ ажәақәа рыла Алықьса Гогәуа иқәгылара хациркит. – Сара саҟара изҭахыда аибашьра аанкылахарц. Амала, Аҟәа иахыкәыршо ахәқәа зегьы ҳар рнапаҿы ианаарга, иахьа, ма уаҵәы Аҟәа ахы иақәиҭаҳтәуеит ҳәа ҳаныԥшу, ишысцәыуадаҩугьы исҳәоит: аибашьра аанкылара сақәшаҳаҭым. Аибашьра аанкылара уажәазы изыхәо ҳара ҳакәӡам – ақырҭцәа роуп», – ҳәа иажәа хиркәшеит.
Асессиа аусура аԥхьатәи ахәҭазы аибашьра аанкылара иаҿагылаз адепутатцәеи Алықьса Гогәуа ииҳәази ашьҭахь санрызхәыц, урҭ узларыдымгылоз ҳәа акгьы ыҟамызт. Ииашангьы аибашьра аанкылара иашьҭалаз Шеварднаӡе иоуп. Уи аԥсеивгара иҭахын, нас имч-илшара, ирбџьар еизганы еиҭа ажәыларахь диасырц. Анапаҵаҩра иаҿагылаз ргәаанагара ашьҭахь саргьы уи сазкылст, аха уи ашьҭахь ауп.
Алықьса Гогәуа ишьҭахь ақәгылара зласықәшәаз ала, усҟан уаҟа исҳәаз даҽакуп.
Изласгәалашәо ала сықәгылара иаазыркьаҿӡаны иаазгоит ҵаҟа: «1992 шықәса сентиабр 3 рзы Урыстәылеи, Қырҭтәылеи, Нхыҵ-Кавказтәи ареспубликақәеи рхадацәа рнапы зҵарҩыз аиқәышаҳаҭра Шәаргьы шәнапы анаҵажәҩы – ара Аԥсны, Гәдоуҭа изгәамԥхаз ыҟан. Убарҭ сыруаӡәкын саргьы.
Аха ашьҭахь, мызкы ахала-аҵыхәала Гагра ахы иақәиҭтәны, Амрҭашәарахьтәи Аԥсны ақырҭцәа алцаны, Урыстәылеи Аԥсни рҳәааҿы – Ԥсоу ҳ-Ҳәынҭқарратә бираҟ анахадыргыла еилыкка иааԥшит, Москватәи аиқәышаҳаҭра шәнапы аҵажәымҩызҭгьы, уи аиааира шзыҟамлоз.
Иахьагьы убри иашьашәалоу аҭагылазаашьа ҳҭагылоуп. Сара сызлахәаԥшуала, Шәачатәи аиқәышаҳаҭра Аԥсны аделегациа рнапы аҵаҩра шәҭахуп шәара, Владислав Григори-иԥа, амала, инагӡаны, иаартны ишәзымҳәо акы ыҟазар акәхап.
Шәара шәаҟара ҳажәлар ирзааигәо, зыгәра рго даҽаӡәы дҳамам. Ус анакәха, саргьы ҳпарламент адепутатцәа рахь ааԥхьара ҟасҵоит, Шәара инашәывагыланы Шәачатәи аиқәышаҳаҭра анапы аҵаҩра иақәшаҳаҭхарц»…
Сара сышьҭахь иқәгылаз Аԥсны егьырҭ арҿиаратә орагнизациақәа рнапхгаҩцәагьы – адепутатцәа Шәачатәи аиқәышаҳаҭраа иадгыларц ирыԥхьеит.
…Абриаҟара аамҭа шыбжьалахьоугьы, иара иахьагьы Москватәи Шәачатәи аиқәышаҳаҭрақәа еидкыланы
санрызхәыцуа, урҭ реиԥшра даара иџьасшьоит. Хыхь исҳәахьеит 1992 шықәса сентиабр 3 рзы Москватәи аиқәышаҳаҭра Владислав Арӡынба инапы аҵаҩрала Аԥсны Амраҭашәарахьтәи аган шҭарцәхаз. 1993 шықәса ииуль мзазтәи Шәачатәи аиқәышаҳаҭрала, Аҟәа ахы иақәиҭтәны, ҳар мышқәак рыла Егры аӡиас аҟынӡа инаӡеит. Иара убриалагьы, Аԥсны наунагӡа ақырҭцәа алцахеит.
Шәачатәи аиқәышаҳаҭра анапы аҵаҩра Аԥсны аделегациа мап ацәнакызҭгьы, мызқәак рыҩнуҵаҟала адунеи зегьы зыршанхаз Аиаира Ду ҳазгарызу?
Убри зегьы зыбзоуроу – Владислав Григории-иԥа Арӡынба инапхарала еиҿкааз,имҩԥгаз аҵыхәтәантәи ажәылара ауп.
Иазгәаҳҭоит Аџьынџьтәылатә еибашьраҿы аԥсуа жәлар иаагаз Аиааира Дуӡӡа 15 шықәса аҵра. Уи Аиааира Аԥсны раԥхьатәи Ахада Владислав Григори-иԥа Арӡынба ихьӡ иадҳәалоуп.
Ари иазгәаҳҭо Аиааира амшныҳәа иадаҳҳәалоит уажәы аабыкьа зегьы ҳзыргәырӷьаз даҽа иааира дук – ихьыԥшым, зхы иақәиҭу Аԥсуа Ҳәынҭқарра азхаҵара.
Ари Аиааира Аԥсны Аҳәынҭқарра уажәтәи Ахада Сергеи Васили-иԥа Багаԥшь ихьӡ иадҳәалоуп.
Жьи-напхыци узеилыхра аиҳа, урҭ аиааирақәа аҩбагьы дацла-ԥашәла еидҳәалоуп.
Убас иҟоуп азоуп Урыстәылатәи Афедерациа Апрезидент Дмитри Медведев Аԥсуа Ҳәынҭқарра Урыстәыла ишазханаҵаз азы Аусԥҟа инапы анаҵаиҩы, Сергеи Васили-иԥа зегьраԥхьаӡа Владислав Григори-иԥа Арӡынба изидиныҳәалаз.
Аԥсны, аԥсуа жәлар риааира дуқәа рыҟаларазы, ҳажәлар ражәа ишалоу еиԥш, аԥсреи абзареи ирылст.
Башаӡа ирҳәоит «ауаҩы дҳаиуаным, ихы злахәыцуала, убри анаҩсангьы дызлацәажәо ала» ҳәа.
Адунеи аҿы ишыҟаҵәҟьоу ҳҳәозар, зегьы нарҳәы-аарҳәуп. Зымгәа азага здыруа аҳаиуан ауп. Ауаҩы изхара ыҟаӡам…
Ус акәымзар, зычуан иҭоу ззымфаша – аца иҭоу дахыбаауан ҳәа шырҳәо еиԥш, Анцәа ажәларқәа зегьы ирзишаз рыдгьылқәа рхы алармыгӡоз.
Ус акәмызҭгьы, зқьышықәса раахыс, ҳара зыӡбахә ҳамоу – аабатәи ажәахатәи ашәышықәсқәа рзы Аахыҵ-Кавказ зегьы ырхыџхыџуа иҟаз Аԥсуаа Рҳәынҭқарра еилаҳаижьҭеи, алашәага реиԥш ақырҭцәа ааҳашьҭымҵӡакәа аԥсуаа иҳашьҭалозма…
Ажәаатәи ашәышықәса алагамҭазы Кахеҭиа аҳәынҭқар Вахтанг Афбатәи, аурыс ҳәынҭқар ицхыраарала, усҟан Москва амҵан ақырҭцәа рколониа еиҿкааны, аҵара змаз ҳәа иҟаз ақырҭцәа адыԥхьалан, иҷкәынцәа Вахушти Бакари рхаргылан, «ақырҭуа ҭоурых аиҭашьақәыргылара» ҳәа ахьӡҵаны, ажәытәӡатәи абжьаратәи ашәышықәсақәа рзтәи аԥсуаа рҭоурых инарҳәы-аарҳәны ақырҭуа-цәа ахарԥаны дара иртәыртәуазма?
Аԥсны алахьынҵа Урыстәыла ауп изыдҳәалатәу, уи ҳадлароуп ҳәа азежәтәи ашәышықәса алагамҭазы иқәгылаз Аԥсҳа Қьалышьбеи Ачачба дҭадырхозма?
Азежәтәи ашәышықәсазы Қьалышьбеи иԥацәа рыбжьара асал бжьаҵаны, ҳажәлар еиҟәырԥаны, еиҿаргыланы, аҵыхәтәаны аԥсуаа ҳабжеиҳараҩӡак рыԥсадгьыл иалцаны Ҭырқәтәылаҟа имцар ада ԥсыхәа рымамкәа иҭадыргылозма?
Нас, «Иҭацәыз Аԥсны инҳархода?» ҳәа рҵарауаҩ Якоб Гогебашвили дықәдыргылозма?
«Аԥсны – Қырҭтәыла иузаҟәымҭхо акәакь ауп, аԥсуаагьы-ақырҭцәа №1 роуп» ҳәа, Аԥсны иаанхаз аԥсуаа хыц-ҩыцқәак рҵарадара рхы иархәаны, аурысцәа ҳжьоит ҳәа Урыстәыла акьыԥхь аҿы иқәгылозма?
1918 шықәсазы ҩынҩажәа мшы Аԥсны асовет мчра ишьақәгылаз иаҿагылоушәа, абольшевикцәа ықәаҳцоит ҳәа ҿарԥас иҟаҵаны, ақырҭуа меншевикцәа рыр Аԥсны иажәырҵозма?
1921 шықәсазы Аԥсны Асовет мчра анышьақәгыла, аԥсуа жәлар рҵеицәа дуқәа Ефрем Ешбеи Нестор Лакобеи рыбзоурала, Ленин ицхыраарала еиҭашьақәгылаз Аԥсуа Ҳәынҭқарра, ашьҭахь, Асовет Еидгыла знапаҵаҟахь инеиз Сталин 1931 шықәсазы Аԥсны Қырҭтәыла иавтономиан иаҵеигәозма?
Ес-жәашықәса Қырҭтәыла иаҿагыланы аԥсуаа ықәгылозма? Аҵыхәтәаны, Асовет Еидгыла анеилаҳа, Аԥсны рыцәцозшәа анырба, аԥсуаа милаҭк раҳасабала инырҵәаны, рыдгьыл рцәаагоит ҳәа иҳақәлозма?
Абар шаҟа зҵаара цәырҵыз, шаҟа зҵаара рҭак ҟаҵатәу. Урҭ зегьы рҭакқәа рыҟаҵаразы иҵегьгьы иззааҭгылатәқәоу ыҟоуп, аамҭагь аҭахуп.
Убри аҟнытә уажәазы урҭ азҵаатәқәа рҭак аҟаҵара аганахь иааныжьны, иныҳәа дуны иазгәаҳҭо ҳиааира жәохә-шықәса ахыҵра, инықәырԥшшәа, хыхь-хыхьла акәзаргьы, ҳазааҭгылап. Зегьраԥхьаӡагьы, 413 мшы имҩаԥысуаз ҳ-Џьынџьтәылатә еибашьраан еиҳа иалкаатәу ҳәа иаҳшьо ахҭысқәа роуп ҳазҿу.
1992 шықәса август 14 асааҭ 11 рзы Аԥсны Иреиҳаӡоу Асовет асессиа аусура иалагараны иҟан. Уаҟа иқәгылаз азҵаатәқәа зегьы ирхадан – Аԥсни Қырҭтәылеи реизыҟазаашьа азҵаатәы, ареспубликақәа злеидҳәалатәыз афедерациатә форма иалацәажәатәын. Уажәшьҭа изӡатәуи – аԥсуаа афедерациагь рҭахымызт, ианамуӡах, аконфедерациатә форма иадгылон. Еиӷьу-еицәоу, иалшәхуа арбану ҳәа иразҵаауадаз акәымзар.
Арахь, ақырҭцәа афедерациагьы аконфедерациагьы рыгәхьаа мкыкәа аибашьра иалагеит.
Ауаҩ ҟәыӷа, ауаҩ ҟәыш аҳәынҭқарра дахагылазар, уи шәынтә имзакәа-имшәакәа аибашьра далагаӡом. Аибашьра иалаго агаӡа иоуп. Европаа, урҭ рхала ракәым америкаагьы адипломат ду, адемократ ду ҳәа ззырҳәоз Шеварднаӡе дуаҩ гаӡоуп уҳәарц уҭахума ҳәа ицәырҵуа дҟаларгьы ауеит.
«Ахьтәы парламент» ҳәа ҳажәлар рҿы изышьҭаз Аԥсны Иреиҳаӡоу Асовет аҿы аԥсуа депутатцәеи ақырҭцәа рфракциа адепутатцәеи еимактәы-еиҿактәыс ирымаз азҵаатәқәа ирхадан – Аԥсны ауаҩытәыҩсара
азҵаатәы. Ақырҭуа депутатцәа уи алацәажәара акәым, рыблахаҵқәа аргьежьуан, рлымҳақәа ҭнашьаауан. Қарҭаагьы рнапқәа рзеинырҟьон. Амала, Қырҭтәыла усҟантәи ахада дҟәышызҭгьы ара Аԥсны инхоз ақырҭцәа абас реиҳәон: «Аԥсуаа шәрықәшаҳаҭха, Аԥсны атәылауаа ҳәа шәыҽҭажәгала, нас алхрақәа раан аԥсуаа раасҭа шәхыԥхьаӡара ҩынтәи бжаки рыла излеиҳау ала, абжьыҭараан убасҵәҟьа Иреиҳаӡоу Асовет ахь иалыххо шәдепутатцәа ҩынтәи бжаки рыла еиҳахоит, нас Иреиҳаӡоу Асовет ахантәаҩысгьы, Аминистрцәа Рсовет ахантәаҩысгьы шәара шәтәқәа ықәшәыргылоит. Аԥсны ахы-аҵыхәа зегьынџьара убас абжьыҭирала мацара шәнапаҿы иаажәгоит».
Анцәа ила, ашьаарҵәыра ҳшылаиргылазгьы, Шеварднаӡе ус имҳәеит. Ус иҳәазҭгьы, иҟаҳҵаран иҟаз? Мчыс иҳамаз?
Убриазоуп, уи ауаҩ аҟәышра, ахәыцра игхеит ҳәа заҳҳәо.
Аҟәышра ду ааирԥшит, уаанӡа, Гамсахәрдиа Қырҭтәыла апрезидентс даныҟаз, Аԥсны Иреиҳаӡоу Асовет Ахантәаҩы Владислав Григори-иԥа Арӡынба Енвер Ерасҭа-иԥа Қапба диманы, Қарҭҟа дахьцаз, Аԥсны Иреиҳаӡоу Асовет адепутатцәас аԥсуаа 28-ҩык, ақырҭцәа 26-ҩык ҟалароуп ҳәа ашьақәырӷәӷәара ахьилшаз.
Ашьҭахь ақырҭуа депутатцәа асессиа ааныжьны хазы ишцазгьы, аԥсуа депутатцәа акгьы ирԥырхагамхаӡеит, рхыԥхьаӡара аиҳара рхы иархәаны Аминистрцәа Рсовет алырхит, аминистрцәа шьақәдырӷәӷәеит, «аминистр имаҵура назыгӡо» ҳәа иацыз атәы изалацәажәатәуи, русура азаанымкылазар, иарманшәалазар. Уимоу, 1925 шықәсазтәи Аԥсны Азакәан Хадахь аиасрагь рылшеит. Ишдыру еиԥш, уи Азакәан Хада излаҳәоз ала, Аԥсны хазы иҟаз ҳәынҭқарран. Дипломатиала, закәанла Аԥсны Қырҭтәыла анапаҵаҟа ишырзаанымкылоз аниба, шьаарҵәырала иааныскылоит ҳәа Едуард Шеварднаӡе
хаҭалатәи идҵала август 14 рзы ир Аԥсны аҳәаа иахыст… Иалагеит Аџьынџьтәылатә еибашьра. Иара убри амш ашьыбжьышьҭахь Аԥсуа телехәаԥшрала дықәгылеит Аԥсны Иреиҳаӡоу Асовет Ахантәаҩы. Аԥсны жәлар дрыԥхьеит абџьар шьҭыхны аӷа хәымга иҿагыларц.
413 мшы ицон Аџьынџьтәылатә еибашьра. Еиҿкаан атәылахьчара Аминистрра. Аԥсны Арбџьар Мчқәа Ркомандаҟаҵаҩ хадас дҟаҵан Аԥсны Иреиҳаӡоу Асовет Ахантәаҩы Владислав Григори-иԥа Арӡынба.
Аԥсны Арбџьар Мчқәа зегьраԥхьаӡатәи реинралцәас иҟалеит иналукааша ҳар рԥызаҩцәа Сулҭан Сосналиеви Сергеи Дбари.
Амрагыларахьтәи афронт акоманда аиҭон уажәы аабыкьа аинрал-полковникс иҟалаз, Аԥсны атәылахьчара аминистр Мераб Қьышьмариа.
Аԥсреи абзареи, ирылсны 1993 шықәса сентиабр 30 рзы аԥсуа жәлар Аиааира Дуӡӡа ргеит.
Хашҭра рықәым хнызқьҩык инарыцны аԥсадгьыл зхы ақәызҵаз ҳҵеицәа. Убарҭ рыҩнуҵҟа иҟоуп: аедыгцәа, аҟабардацәа, ачерқьесцәа, ачеченцәа, ашәуаа, ауаԥсаа, аурысцәа, азежәтәи ашәышықәсазы амҳаџьырра иагаз рхылҵшьҭра.
Аиааира Дуӡӡа жәохә шықәса аҵра аныҳәа ҳаԥылоит даҽа ҩ-иааирак ҳаманы. Ҳара ҳазҿу – ԥсыҭбарак ҟамлаӡакәа Кәдырҭа ақырҭцәа рыҭцареи, иара убриалагьы Аԥсны акзаара ашьақәырӷәӷәареи Аԥсны азхаҵареи роуп.
Абарҭ аҵыхәтхантәи ҳиааирақәа ҟалеит Аԥсны Аҳәынҭқарра Ахада, Ҳарбџьар Мчқәа Ркомандаҟаҵаҩ Хада Сергеи Васили-иԥа Багаԥшь инапхгарала.
Абжьаратәи ашәышықәсқәа рзтәи Аԥсуа Ҳәынҭқарра ацәырҵра Аԥсҳа Леон ихьӡ иадҳәалазар, уажәтәи Аԥсуа Ҳәынҭқарра аиҭашьақәырӷәӷәареи уи азхаҵареи зыхьӡқәа адҳәалахо ҳажәлар рҵеицәа дуқәа Владислав Григори-иԥа Арӡынбеи Сергеи Васили-иԥа Багаԥшьи роуп.
Иаҳхысыз ашәышықәса ԥшьынҩажәатәи ашықәсқәа рылагамҭаз, ҽнак агазеҭ «Аԥсны ҟаԥшь» аҿы аус ахьызуаз Қарҭынтәи салам шәҟәык сыхьӡала иааит. Қарҭ сара хаҭала издыруаз шмаҷҩымызгьы, ашәҟәқәа ҳабжьамызт. Убриазы акәхап, асалам шәҟәы исоуз хмыртлаӡакәа ирҟаҵымыҵуа акыраамҭа изыскызгьы. Аҵыхәтәаны изгәаӷьит – ихсыртлеит. Амала, еиҳа еиӷьын самыԥхьаӡакәа иԥыжәжәаны икасыԥсазҭгьы, мамзаргьы изблызҭгьы...
Рыцҳарас иҟалаз, уи ашәҟәы сзеиқәмырхеит. Аџьынџьтәылатә еибашьраан иара убри ашәҟәгьы нарылаҵаны, исымаз-исыхӡыз ҳәа ак нымхаӡакәа сыҩны иалаблит.
Абриаҟара сзырҳәо, уи ашәҟәы еибга-изҩыда исымазҭгьы, ажәакгьы мԥсахӡакәа иааганы акьыԥхь иасырбон. Аха, иааг...
Ус анакәха, ажәак-ҩажәак рыла акәзаргьы, иаазыркьаҿны аҵакы шәсырдыруеит.
Усҟан Қарҭ аҵара зҵоз аԥсуаа шықәсык ахь знык – Асовет мчра Аԥсны ианышьақәгылаз март ԥшьба амш иаԥылон. Уи ахәылԥаз далахәын сыԥҳагьы – Қарҭтәи атәым бызшәақәа ринститут аҿы аҵара зҵоз. Иззеизаз аныҳәа иазкны аныҳәаҿа анааныркылоз, ажәак-ҩажәак зегьы идирҳәон аныҳәа амҩаԥгаҩ. Уи иоуп ашәҟәы сзызҩызгьы.
Сыԥҳа аԥсышәала лцәажәашьа игәамԥахазаап.
Снаԥыҩлашәа исҳәоит, иара саргьы исгәаԥхомызт. Аԥсуаа ирымоуп ажәаԥҟа «уаниашьа ухаҵашьоуп» ҳәа, ус сыхьт... Урҭқәа сычҳарын, аҵыхәтәаны иациҵаз ажәақәа
роуп исзышьҭымхыз: «зыхшара рхатәы бызшәала – аԥсшәа цқьала ицәажәартә иззымааӡаз дарбанызаалак, ҳара аныха-ԥшьа еиԥш ҳазхәаԥшуа ҳгазеҭ заҵә «Аԥсны ҟаԥшь» аҿы аусура азин имам...».
Ҵаҟа ихьӡи ижәлеи «Мирод Гәажәба» ҳәа инагӡаны иаҵеиҩит.
Изызӡари, уи ауаҩ зегьы рыла сиқәшаҳаҭын. Убас шакәызгьы – амца снаркит.
Ажәытәан ишырҳәоз еиԥш – Аԥсны ҟьаҟьа ду дамккәа, Қарҭҟа дцаны ари асалам шәҟәы сзызҩыз, заҩсҭаацәа назхаԥаны идырҟьалаз аӡәы иакәхап ҳәа сгәахәт...
Изакә уасамырҳәыгоузеи ашәҟәы ианиҵаз. Икылкааны еиҳа иахьсыхьуаз аџьыкахыш наҿеиԥсеит...
Аусура ашьҭахь аҩны санааи, схатәы библиотекаҿы – еиҳа сзыхӡыӡааауаз сҩымҭақәа ахьысҵәахуаз адулаԥ ашә аартны инарыласҵеит.
Акыр шықәсқәа уи ашәҟәы уаҳа сазымхынҳәит.
Горбачов «иеиҭакрақәа» рхы иархәаны Қырҭтәыла акьыԥхь, арадио, ателехәаԥшра уҳәа рыла ақырҭцәа Аԥсны ианажәла, «Аԥсны – Қырҭтәыла иакәакьуп», «абхазы – қырҭуа абшьҭроуп», «иахьа Аԥсны инхо – ҩышә шықәса рнаҩсан Нхыҵ-Кавказнтәи амшын агаҿахь илбааз, ара инхоз ақырҭуа абшьҭра «абхазы» ассимилиациа рзызуз «аԥсуицәа» роуп ҳәа ианықәгыла – урҭ аҭак рыҭатәын, иаҿаԥҽтәын. Аԥхьа – агазеҭ «Аԥсны ҟаԥшь», ашьҭахь – «Аԥсны» адаҟьақәа рҿы усҟан лассы-лассы иқәгылоз сыруаӡәкын саргьы...
Ари зцәырызгаз – ашьҭахь иҟалаз ахҭыс алацәажәара ашҟа саланеирц ауп. ...Ҽнак аус ахьызуаз агазеҭ «Аԥсны ҟаԥшь» аредакциаҿы скабинет ашә ааиртын «снеир ҟалома» ҳәа ҿааиҭит хаҵак. Схы ҩышьҭыхны санынаиҿаԥш, дааџьасшьеит. Ицәышԥштәылаз аԥсуа еиқәеи аблузи ишәын, ҟәынала ираӡныԥсараха иҟаз иаԥсуа маҟала дааихҵәаны, ишьагрын еимсқәа ишьапгәацә иадырӡахылазшәа еиқәыҟаца ишьан,
ихылԥарч, иҟама – тапанча иҟәнымызт акәымзар Абаҭаа Беслан ихаҭа...
«Иауеи иҟамлакәа, бзиала уаабеит, уҩнал арахь», – сҳәан, сҩеихаҵгылт. Сыстол ахыҵхагь сымҭакәа ашырҳәа дааины аԥсшәа сеиҳәарц снапы анааникылоз «сара Мирод Гәажәба соуп» иҳәеит. Шықәсқәак рнаҩсан Қарҭынтәи исзааишьҭыз ашәҟәы «Мирод Гәажәба» ҳәа иаҵаҩыз анаҩсан, ари ауаҩ дсымбацызт.
«Мирод Гәажәба уакәзаргьы, бзиала уаабеит, утәа», – сҳәеит, астол иадгылаз аҟәардә ирбо.
«Сааирц сгәы иҭеижьҭеигь акыр ҵуеит, аха иахьанӡа исзырманшәаломызт, иахьа изгәаӷьит... – снапы шикыц икын, иауишьҭуамызт, нас абас нациҵеит, – хәыҷык аҟара сышуаҩхжәоугьы, ауаҩы-ццак ҳәа сзырымҳәацызт, аха усҟан, Қарҭынтә ашәҟәы анузызыҩуаз – самхаццакит... Акы – уҭоурыхтә роман «Аԥсырҭ» санаԥхьа – иаасцәымыӷхеит... аԥсуаа ҳҭоурых аҵанӡа инеин ус иҩу самыԥхьацызт; ҩбагьы – акьыԥхь аҿы жәытә-натә аахыс ҳцәа ккаӡа иаҳхыхны, шәарҭ аԥсуаа Нхыҵынтәи ҩышә шықәса рнаҩсан шәылбааит ҳәа иҳадгыло раҿаԥҽраҿы иулуршахьоу санрызхәыц – уҿаԥахьа аҭамзаара шьҭасҵарц сыӡбеит, уи азы ауп сзааиз. Сара хыхь исҳәеит, суаҩ-хжәацәоуп, суаҩ-иашацәоуп ҳәа, ус аламала «саҭамзааит» ҳәа сымҳәацт, уара уҿаԥахьа исҳәоит», иҳәеит, деиҵаӷәӷәа дышгылазгьы, ихы ламырҟәыкәа дысҿаԥшуа.
Сара избеит ҟыба-ӡыба згым ҳдунеи аҟны ауаҩы иаша ҳәа ӡәыр дыҟазар, саԥхьа дышгылаз. Усҟан игәшәа-мшәа ҳәаны дсыртәеит.
Аамҭа ҟадыџь еиҳау хәшәы ыҟаӡам. Изхысҳәаауа, ашьҭахь дызлеилыскааз ала, зхы ахәырбӷьыц икылхны сынхоит-сынҵуеит ҳәа иаҿыз дреиуазаарын.
Аҭамзаара уҿаԥахьа ишьҭасҵоит ҳәа исҭааз Мирод Гәажәбеи сареи убри аҽны инаркны лассы-лассы ҳаибабо ҳалагеит. Убригь зыбзоураз иара иакәын. Мчыбжьыкҩымчыбжьа ихабар анызымбоз, дабаҟоу абри ауаҩ аасгәахәлон.
Ҵара дук змамыз, ҵараиурҭак иҭамлацыз, иалымгацыз ари ауаҩ Аԥсны хәыҷы акәым, адунеи ахи аҵыхәеи иҟоу-иану азҵаатәқәа жәытә-натә аахыс аҭҵаара инапы алакызшәа идыруан, дагьрылацәажәон. Зегь реиҳа иџьасшьаз Аԥсны аҭоурых иазнеишьа акәын...
«Уара уахьынӡаздыруа аҭоурыхтә факультет ауп узылгаз. Уи ауп Аԥсни аԥсуа жәлари ирыҵаркуа азҵаатәақәа мыцхәы иналкааны узрызҿлымҳау. Зҵаарак усҭоит – умыццакцәакәан, уазхәыцны, иҭҵааны акьыԥхь ала аҭак суҭар ҭабуп ҳәа уасҳәоит. Сызҵаарагьы абас иҟоуп: «Аԥсҳа Леон ҳимҵаныҳәоит, Анцәа иеиԥш ҳихәаԥшуеит. Избан, аԥсуаа бзиарас иаҳзиуи? Аԥсуа Ҳәынҭқарра аҳҭнықалақь Қәҭешь ақырҭцәа рыдгьыл аҿы инаган иахьиргылазу?
Уи аԥсуаа ҳзы цәгьарамзар бзиара ахылымҿиааит. Ус ҟазҵаз «Аԥсҳа» ҳәа шиарҳәозгьы, хара изымхәыцуаз аӡә иакәын.
Ус анакәымха, ақырҭуа ҭоурыхҩҩцәа ҳаржьеит, ҳарҟаҭәеит акәымзар, Аԥсҳа Леон – Аԥсуа Ҳәынҭқарра аҳҭнықалақь Қәҭешь иргылт – Аԥуа Ҳәынҭқарра амрагыларахьтәи аҳәааҿы, Фазис (Рион) ахықәан, аԥсилаа рыдгьыл аҿы ...
Ус иҟазҭгьы, Леон ииашаҵәҟьан д-Аԥсҳан. Зегь раԥхьа иргылан ахара ихәыцуаз, ахара иԥшуаз уаҩын.
Рыуа ииашоу арбану?»
Мирод абри исиҭаз азҵаара иԥсы шҭаз аҭак сзыҟамҵеит. Амала, аҭак аҟаҵаразы исыԥшааз аҭоурыхтә документқәак сырзааҭгылоит ҵаҟа. Амала, адокументқәа урысшәала иҩуп, еиҭазгоит ҳәа салагом, ус иагьаансыжьуеит:
Хыхь иаазгаз ацитатақәа ирызкны урысшәала иҩу астатиа ду ҳаԥхьаҟа ҳаԥхьаҩцәа ишәыдызгалоит.
1989 шықәса ииуль 15–16 рзы ақырҭцәеи аԥсуааи асовет аамҭа аҩнуҵҟа раԥхьатәи бџьаршьҭыхлатәи ҳаиҿагылара ҟалеит.
...Уи ашьҭахь жәамш раҟара ааҵхьаны Мирод Гәажәба днеит аредакциаҿы.
«Схаҵоуп ҳәа схы сыԥхьаӡон, амала ахаҵареи сареи агеи ашьхеи реиԥш ҳаицәыхаразаап», – иҳәеит.
«Избан, усҟак ухы уазаӷьыртә иухьи?
«Исмыхьыз ҳәа иҟоуи? Акамбашь рҳа аиԥш Аҟәа иҩаҵҟьаз, Гәдоуҭанӡа али-ԥси рыбжьара снеит, аха уаҟагьы сҽысзаанымкылазт, Хәаԥҟа сҽасҭеит, арахь абжьыуаа Қырҭтәылантәи аԥсуаа нҳарҵәоит ҳәа иаауаз жәа-нызықьҩыла гәышԥыла инаҳкылоит ҳәа Аалӡга ирҿагылан ианеибашьуаз... Уи ателивизорла Хәаԥ ианызба баҩ-баҩ сеиҿышәшәеит..»
Изакә уасамырҳәыгои ииҳәо сгәахәт аԥхьа, аха нас...
Еиҭа, еиҭа Мирод Гәажәба иакәымзар, аԥсуаа ҳаҩнуҵҟа ас зҳәоз иԥшаара уадаҩуп. Егьырҭ зегьы ракәым, изеиҳәоз схаҭа ииуль 15 ауха, усҟан Ленин ихьӡ зхыз ашҭаҿы ишысхызгазгьы, Очамчыраҟа ицатәуп, Аԥсны хьчатәуп ҳәа зынӡаскгьы исызгәаамыкӡаӡеит...
«Ҳарҭ аԥсуаа ҳуаа гәазианқәоуп, угәы иалс-иалымс иара уара ухаҭагьы ушуаҩы гәазианыз сбеит агазеҭ «Аидгылара» иануҵаз «Аҟәа. Ииуль 15-16. Изхарада?» ҳәа хыс измоу устатиа санаԥхьа. Ус акәымзар «бџьаршьҭыхрала наҟ-ааҟ ҳаиҿагылараҿы ақырҭуа жәларгьы аԥсуа жәларгьы хара рыдым» ҳәа уҩуазма...» – ас сеиҳәеит, изласгәалашәо ала 1989 шықәса декабр анҵәамҭазы, Ашықәс ҿыц Хәаԥ ҳаицаԥыларц уаала ҳәа дансҭааз.
Сара еснагь сеилахоуп, сцартә сыҟам ҳәа ҿаасҭит, уҩныҟа сахьнауԥхьаз ҭабуп ҳәа аниасҳәа ашьҭахь. Аԥхьа мап ахьыскыз дсыцәгәааит ҳәа сгәахәт; аха ашьҭахь саназхәыц – зегь дара роуп Мирод иҭырҟьа злаҟаз ала, ус акәзар иҳәон.
Схы сыриашоит ҳәа сҟыжәбыжәуа ак сҳәоит ҳәа саналага, иажәа инациҵеит: «Аԥсуаа ҳгәазианқәоуп ҳәа зысҳәаз, абыржәтәи ҳаидыслара дара рзы иԥшыхәран – ҳамч-ҳалша еилыркаауан, аиаҳараӡак – ҳаршәара, ҳгәы ҳамҟьара ауп изызкыз. Арахь уара, аԥсуаа ҳпублицист ҳәа ҳазхәаԥшуа «ақырҭуа жәларгьы аԥсуа жәларгьы хара рыдым» ҳәа ануҳәа нахыс – дара ақырҭцәа еиларҟәаҟәаз, наҟ-ааҟгьы аԥсҭбарақәа иҟалаз рзы аҭакԥхықәра ирыду аарықәухын – абжак аԥсуаа иҳақәуҵеит».
«Ус акәым, ус сгәы иҭамызт», – ҳәа ак сҳәақәоит ҳәа саналага... «Ус акәҵәҟьоуп, аха уи зыхҟьазгьы уара уакәӡам, асовет идеологиа ус ҳааӡеит. Аинтернационализм ҳәа ҳазхыԥар зымуа ааганы иҳаларыжьт. Зегь раԥхьа иргылан уи хықәкы хадас иамоу – амилаҭ ссақәа иреиҳау амилаҭ дуқәа рыларӡҩара ауп» – иҳәеит.
Дыхәмаруашәа афилософиатә ҵак ду змаз алекциа дысзаԥхьеит.
Абзеила ҳәа саҳәан данцоз, ашәаҿы днеихьаны, даахьаҳәын, ҿааиҭит: «Ашықәс ҿыц ҽыӡгас иныҟаҵаны узгарц зысҭахыз, сқыҭа Хәаԥ – аҭоурых ду змоу қыҭоуп. Уи – акы. Аҩбатәи – ҳқыҭа дахагылоуп ахаҵамԥҳәыс ҳәа ззырҳәо аӡәы. Уи лоуп ҳқыҭа аҭоурых сазҳәазгьы... Дыбзаазгоит, шәеидыртәалан наҟ-ааҟ шәеисырцәажәоит ҳәа ласҳәеит. Уажәазы иамузаргьы, агәыӷра сымоуп ҳаԥхьаҟа знымзар-зны уи сылсыршап ҳәа», – дааԥышәарччан инациҵеит абас: «аԥсуаа ҳауми измоу – имгәыӷкәа иԥсхьада» ҳәа.
1992-1993 шықәсқәа рзтәи ҳ-Џьынџьтәылатә еибашьраан агазеҭ «Аԥсны» Гәдоуҭа иҭҳажьуеит ҳәа сахьнеиз, аиашьа гәакьа еиԥш дысԥылеит Анатоли Возба. Уи уаанӡагьы дыхәмаруа иҳәалон; «Қыжәааи Ҭыжәааи нбан-заҵәык ҳԥырхагоуп акәымзар ҳаишьцәоуп» ҳәа. Гәдоуҭатәи агазеҭ «Бзыԥ» аредақциа ацаԥхақәа ааган инасиркит. Уи атипографиаҿы ауп аибашьра ианалагаз агазеҭ «Аԥсны» раԥхьатәи аномер ахьыҭҳажьызгьы.
Уажәшьҭа изызӡарызеи, редакторк иаҳасабала сара еснагь уи ауаҩ сиҵашьыцуан. Сиҵашьыцуан, избанзар, дызхагылаз араионтә газеҭ «Бзыԥ» адаҟьақәа рҿы дымшәа-дмырҳа ақырҭцәа дырҿагыланы дықәгылон. Арахь зегь раԥхьа иргылан уи аҟаҵара зықәнагаз агазеҭ «Аԥсны» аредактор ус сылшомызт. Ари иаахтны Анатоли ианиасҳәа, дааԥышәарччан «Кәыдры зырмақаруа Амтҟьал ауп» иҳәеит.
Аԥхьа ииҳәаз хрыҩ азызуит, уиаҟара игәнымкылакәа исаҩсыжьит, аха ашьҭахь Анатоли ус «дзырмақаруаз» Константин Константин-иԥа Озган шиакәыз здырт – апартиа Гәдоуҭатәи араиком актәи амаӡаныҟәгаҩс иҟаз.
Агазеҭ «Аԥсны» ажәа кьынаак ҳцәанылар, адырҩаҽныҵәҟьа аредақциа анапхгара ҳархысхысуа, ҳгазеҭ зтәыз апартиа Аԥснытәи обком абиуро аҟны ҳнаган, ҳамхра азҵаара ықәдыргылон.
Арахь, Гәдоуҭатәи араионтә газеҭ «Бзыԥ» имшәа-имырҳа Қырҭтәылатәи акомпартиа иахагылаз Шерварднаӡе иҿагылон…
Зны Платон Бебиеи сареи Очамчыраҟа ҳцон. Изласгәалашәо ала, Мықәтәи асовнхара ахаҵәирҭаҿ аӡәы ҳааникылан (сымҩашьозар, уи асовнхара адиректор иакәын) агазеҭ «Бзыԥ» аҵыхәтәынтәи аномер ҳаиҭеит. Уаҟа ианыз инеиҵыхыз астатиаҿы Анатоли Возба Қырҭтәыла Аԥсны иазнауаз иаахтны далацәажәон.
– Молодец Анатоли, дхаҵоуп, – иҳәеит Платон.
– Ахаҵаҵәҟьа уи абӷа изҭо иоуп, – сҳәеит сара.
Платон даахьаҳәшәа иуын, даасҿаԥшит, нас дааиԥхьҳәыцаан:
– Аиашаҵәҟьа уҳәеит, – иҳәеит.
Константин Озган имшира иазкны еицырдыруа ҳаԥсуа журналистка Екатерина Бебиа аредақциахь иаалгаз астатиа санаԥхьа иаасцәымӷахеит. Исцәымӷахеит, избанзар, уи ауаҩ изы хаҭала сара изҩырц сгәы иҭеижьҭеи акрааҵуеит. «Иҟалахьоу ажәабжь» арубрикала шықәсқәак рнаҩсан агазеҭ «Еҵәаџьаа» ианысҵаз «Ԥаҭлыкак ашампан-ҩы» ҳәа зыхьӡыз сҩымҭаҿы Аџьынџьтәылатә еибашьраан исзыҟаиҵаз сшалацәажәахьоугьы…
Константин Озган изы изҩырц сгәы иҭаз еиҭах иаансыжьыр акәхеит. Аха, убас егьа иҟазаргьы, хаҭала сара сызлахәыз, сыблала избаз, исаҳаз хҭысқәак имширазы сырзааҭгыларц сҭахуп.
Аԥсны Иреиҳаӡоу Асовет Ахантәаҩыс Владислав Арӡынба иалхразы асессиаҿы аилатәара мҩаԥысуан. Изааӡарызеи ҳшәон. Ҳшәон избанзар, асесиаҿы абжьыҭира иалахәыз аԥсуаа раасҭа ақырҭцәа еиҳан.
Зегьы иаҳзымбатәбарахьеит – ақырҭцәа ҿаԥхаҿаччо еицҿакны рыбжьқәа Арӡынба иахьирҭаз, насгьы еишьҭагыла инеины иахьидырныҳәалаз.
– Башаӡа иџьоушьоит, – иҳәеит қырҭшәала иҭыҵуаз агазеҭ «Сабҷоҭа Аԥхазеҭи» аредактор Ҭамаз Чочиа даасҿаԥшын, – ҳара ҳзыцәшәоз аԥсуаа Озган икандидатура ықәшәыргылоит ҳәа акәын, – дааԥышәарччашәа усгьы нациҵеит.
Ақырҭцәа ҟадыџьқәа, аԥсуаа ҳҵеицәа дуқәа ларха-ҩархо, рхы-рҵыхәа ҭҵааны ирымазаарын. Амала, зны-зынла аӡыршы иацәшәаны аӡыблара иалаԥалон акәымзар...
…1989 шықәса ииуль 14. Ауыха асааҭ 12 рзы еиԥш агазеҭ анҭҳажь ашьҭахь, Қарҭтәи ауниверситет афилиал Аҟәа аартразы адокументқәа рыдкылара иахьалагаз актәи ақырҭуа бжьаратә школ ахь «Аидгылара» инанашьҭыз гәыԥҩык аԥсуааи ақырҭцәеи ахьеиҿагылаз снеит…
Ауыха уаҟа иҳаршеит.
Адырҩаҽны ҳаиҿагылара амҽхак акырӡа иҭбаахеит. Уимоу Лакобеи Пушкини рымҩақәа реихысырҭаҿы раԥхьатәи аидысларақәагьы аԥсыҭбарақәагьы ҟалеит… Нас аԥсуаа ыиасит Ленин ихьӡ зхыз (уажәы – «Ахақәиҭра») ашҭахь…
Ахәылбыҽха ақырҭцәа бџьаршьҭыхла иҳажәлеит…
Аиҿахысра ӷәӷәа ҟалеит…
Аҟәа ақалақь еиуеиԥшым акәакьқәа рҿы аԥсуааи ақырҭцәеи еиҿагыланы аиҿахысрақәа ирылагеит.
Абжьыуаа рқыҭақәа рҟынтә Аҟәа инхо аԥсуаа ҳрыцхраауеит ҳәа машьынала иаауаз Басла ацҳаҿы ақырҭцәа иааныркылт. Кәтолтәи ҩыџьа Лашәриаа уаҟа иҭахеит. Ажәакала, Ленин иашҭахь инеиз аԥсуаа, зегь рганахьала ақырҭцәа ҳакәшан игылан. Аиҳабыра Рыҩны абыжьбатәи аихагылаҿы иҟаз Аԥсны Иреиҳаӡоу Асовет Ахантәаҩы Валериан Кобахиа икабинет аҿы ҳахьнеиз, Константин Озган Гәдоуҭаҟа аҭел асра дшаҿыз аабеит. Сара иахьагьы исхамшҭуа исгәалашоит уи иажәақәа:
«Ашә ҿжәаны, абџьар дәылганы Аҟәаҟа шәеиха. Араҟа ақырҭцәа абџьар шьҭыхны иаҳҿагылахьеит. Аибашьра цоит…».
Уи ашьҭахь сааҭкгьы мҵыкәа Гәымсҭа ацҳа иқәсны, аҟәҟәаҳәа ихысуа ацхырааразы Аҟәа иааит гәдоуҭаа. Иаазгазгьы, усҟан апартиа Гәдоуҭатәи араиком актәи амаӡаныҟәгаҩс иҟаз Константин Константин-иԥа Озган иакәын…
1989 шықәса апрель 1 азы Цандрыԥшь (усҟан Леселиӡе ҳәа иашьҭан) Қарҭынтәи иааны ақырҭцәа амитинг ду мҩаԥыргоит ҳәа заҳаз аԥсуаа Аҟәантәи ҳаиханы ҳдәықәлеит уахь. Сареи Витали Амаршьани Никәала Кәыҵниа имашьынала ҳаигеит. Аԥсҟы зкызгьы иҷкәын иакәын. Цандрыԥшь ҳаннеи – амитинг иалагахьан. Урҭ зыхьчозгьы Қарҭнтәи ирыцааит, Қырҭтәылантәи КГБ аиҳабы аинрал леитенант Шадури раԥхьа днаргыланы.
Ԥыҭракгьы ҳааԥшит, аха ақырҭцәа дара ишырҟазшьо еиԥш, ҳара инеиз зынӡаск ҳагәхьаа мкӡакәа «Сақарҭвело» ҳәа аҳәҳәара, аҟаара ианаҟәымҵӡа, Константин Озган атрибунахь дыҩхалан «уажәшьҭа иазхоуп, амитинг хыркәша» ҳәа еиҳәеит уи мҩаԥызгоз, аха игәхьаа имкуашәа аниба, амикрафон ааимжәан ақырҭцәа «шәмитинг аркуп» ҳәа рылеиҳәеит. Аԥхьа ирҳәо-ируа иақәымшәо иааилахеит, аха нас рҽандраалт. Рмашьынақәа ирықәтәаны Аҟәаҟа идәықәлеит. Амала аԥсуаа Бзыԥҭеи Афони рымҩақәа ааныркылахьан, ажәакала, ахьынҭ-ҩынҭарақәа ишрықәшәозгьы Аҟәа иалалт. Апартиа Аԥснытәи аобком ахыбра аԥхьа ианааи еиҭа рыбжьқәа рхарззала аҳәҳәара, аҟаара иалагеит: «Озган даанкылатәуп, дҭактәуп» ҳәа. Ирҭахыҵәҟьазгьы рамхаҳәеит: «Аԥсны инхо ақырҭцәа ҩышәи ҩынҩажәа нызқьҩык рҟынӡа ҳнаӡоит, нас ԥшьынҩажәа нызқьҩык аԥсуаа роума ҳаззымиааиуа».
Аџьынџьтәылатә еибашьранӡа даҽа ҩы-шықәса бжьан …
Аԥсны ралцаранӡа – хы-шықәса…
Константин Константин-иԥа Озган дхазгалаз, ихьӡ шьҭызхыз, аԥсуа жәлар ирыдкылан изҳәаз иџьоушьартә ишыҟоугьы дара ақырҭцәа роуп.
1989 шықәса, ииуль 20 рзы ахәылбыҽха Қарҭынтәи ателедырраҭарала иқәгылаз ақырҭуа шәҟәыҩҩы Хаиндрава аԥсуаа зегьы ҳахьӡ иԥсахт, хьӡыс иҳаиҭазгьы – ОЗГАНАА (Озганеби) ҳәа ауп.
Уиала, уи ашәҟәыҩҩы ииҳәарц ииҭахыз сыздыруам, иҟалап иара итәала Константин Константин-иԥа дирџьарц иҽазикзаргьы. Ужәла нагагьы ужәлар ирыхьӡырҵартә зыхьӡ рҳәаз – ижәлар ирыԥсоу уаҩуп.
«Аҵла адац-ԥашә ала еизҳауеит. Ауаҩы – ишьа-ида ала». Ари ажәлар рҳәамҭа – алегенда иадыркылоит џьоукы-џьоукы, аха алегенда ахаҭагьы адац-ԥашә ахьыҟоу ажәлар рҭоурых аҿы ауп.
Ус анакәха, ауаатәыҩсагьы адәныҟатәи рԥшреи рсахьеи рыла аасҭа рыҩнуҵҟала, шьала-дала еиуеиԥшым. Машәыршақә акәхарым, ауаҩ мҽыӷ, иҿы укыр – ихы узкуам ҳәа ззырҳәо «ашьа цәгьа илоуп» ҳәа изишьҭоу.
Абриаҟара сзырҳәо, иаҳхысыз ашәышықәса ҩынҩажәижәабатәи ашықәсқәа рзы хәылбыҽхак саб иашьа дицны ҳаҩны дымҩахыҵит уаанӡа исымбацыз, исзымдыруаз ԥсыуа хаҵак. Сан (усҟан ҳаԥсуа ҵас-қьабзқәа еиҳа еиқәханы излаҟаз ала) ҳасас ихаҵкы камыршәуа, ларӷьа напы ыргьежьуа аԥсшәа иалҳәеит. «Еибаброуп иҟоу акәымзар, шәареи ҳареи ҳаицәтәымуааума» ҳәагьы лажәа иналалҵеит. Ашьҭахь хыхь-мыхьқәак илымаз аацәырылган, астол инахалыртәеит. Саб иашьеи иареи аҩы рҽадымцалацәакәа ҩба-хԥа ныҳәаҿа ааныркылеит.
Уиижьҭеи ҩынҩажәижәаба шықәса инарыцлахьеит, аха иахьа уажәраанӡагьы уи ауаҩ сыбла дыхгылоуп, ицәажәашьала, ихымҩаԥгашьала – уаҩы ҭынчын, иажәа раӡан. Уимоу, «абри ахаҵа саб иашьа диеиҳабымзар – диеиҵбым, арахь дыԥхашьа-ԥхаҵо ихы шԥамҩаԥигои» ҳәа агәаанагарагь соуит зназы. Арахь жәытә-натә аахыс аԥсуаа милаҭк раҳасабала егьырҭ зегьы ҳазларылукаауаз ҟазшьазаарын. Ауаҩы имоу аницәыӡлак акәзаап изакәу анеиликаауа.
Ҳасаси саб иашьеи наскьаган ҳаныгьежь ауп уи дыш-Гәыԥтәыз, Алықьса Гәарамиа шиакәыз анеилыскаа. «Ааи, аха дызлаҳауои анысҳәа», «ҳабацәа аишьцәа реиԥш еибабон» лҳәеит сан.
Ашьҭахь, аинститут санҭала, лассы-лассы снеиуан саб иашьеи иареи аус ахьеицыруаз аусҳәарҭахь. Аԥсшәа ҳзеилалт, ҳаизааигәан ҳаибадырт. Аха раԥхьа саб иашьа дицны ҳаҩны данааиз ихы шымҩаԥигоз еиԥш акәын енагь дшыҟаз. Уи абшьҭрала ишьа-ида иалаз иаԥсуара акәзаарын.
Аамҭа аҽахьаԥсахыз акәу здырхуада, иахьа цәашьыркыла Аԥсны уахысыргьы, ус аԥсуара злоу, џьара аӡәык-ҩыџьак ракәымзар иубом.
Абриаҟара сзырҳәаз, Алықьса Гәарамиа ихраҭ бзиахааит, идунеи иԥсаххьеит, аха иҵанакуа даҽа-хҭыск салацәажәарц ахьысҭаху ауп.
1967 шықәсазы акәын. Агазеҭ «Аԥсны ҟаԥшь» аредакциаҿы аҭакзыԥхықәу маӡаныҟәгаҩыс сыҟан.
Ҽнак агазеҭ «Аԥсны ҟаԥшь» аредактор Николаи Басиаҭ-иԥа Киут аредколлегиа иалаз дҳаԥхьеит икабинет ахь. «Аԥсназы, аԥсуа жәлар ҳзы акырӡа зҵазкуа ахҭыс ду ҟалеит, – иҳәеит дааҳалԥшын, – иацы Алеко Алықьса-иԥа Гәарамиа афизика-математикатә наукақәа ркандидат ҳәа адиссертациа ихьчеит. Аматематика аганахьала аԥсуаа ҳаҩнуҵҟа ари зегь раԥхьаӡатәи кандидатуп». Николаи Басиаҭ-иԥа иажәа далгаанӡа, еизара дук аҿы ҳтәазшәа (арахь аредколлегиа еиднакылоз быжьҩык ҳакәын) ҳнапқәа еинаҳҟьеит.
Арҭ ацәаҳәақәа ирыԥхьоу иџьашәшьар ҟалап. Амала, иџьашьатәу ҳәа акгьы ыҟаӡам. Усҟан азы анаука адоктор ҳәа ԥсыуак дҟамлацызт. Уимоу, анаука акандидат ҳәа ахьӡ иаԥсахахьазгьы аӡәык-ҩыџьак ракәын, дара урҭгьы – абызшәеи аҭоурыхи рганахьала. Аматематика, афизика уҳәа анаука иашаҵәҟьақәа ҳәа изышьҭоу рганахьала – аӡәгьы дыҟамызт. Аҟәатәи арҵаҩратә институт
афизика-математикатә факультет иҭалоз аԥсуаа аӡәык-ҩыџьак ракәын. Урҭ рахьтәгьы шаҟаҩы ргәы ахыршәаны иҭырцахьаз… Аматематика аганахь рҵаҩцәас иҟаз қырҭцәан. «Аматематиказы аԥсуаа дагәоуп, илашәцәоуп» ҳәа акәын иаҳхыччан ишцәажәоз.
Ажәакала, аматематика ҵааршәыран аԥсуаа ҳзы. Зегь раԥхьаӡагьы уи аҵааршәыра иагәыдлаз, иԥыхааса иқәызҵаз, изырӡыҭыз Алеко Алықьса-иԥа Гәарамиа иоуп.
Анаука акандидат ҳәа аӡәы адиссертациа анихьчалакь, аредколлегиаа абас ҳаизганы, ҳредактор астатиа аҩра хаз ҷыдала аӡәы инапы ианиҵон. Уажәгьы дааҳалаԥшын, блала ҳааимидеит, нас сара ихы анаасықәик, иара дмырцәажәаӡакәа сҩагылт: «Николаи Басиаҭ-иԥа, аматематика ахы ахьцо, аҵыхәа ахьцо ҳәа акгьы сыздырӡом» сҳәеит. «Уара ухалагь уакәӡам, ара итәоу аӡәгьы иҳаздырӡом, аха ажурналист – дызжурналисту дхәыҷы аахыс убри инапы алакызшәа астатиа аҩышьа дақәшәароуп…»
Николаи Басиаҭ-иԥа уаҩы аамысҭашәан, аха аусураҿы адҵа аныҟаиҵалакь, хьаҳәшьа издырӡомызт, иҿаԥарагьы ауӡомызт. Зегь реиҳа еигәырӷьаз, зегь реиҳа знапы еинызҟьаз сшыруаӡәкызгьы, сынкахәыцуа ауп аредактор икабинет сышдәылҵыз. Амаӡаныҟәгарҭаҿы сахьааизгьы, ҭынч сзымтәеит. Ишдыру еиԥш, усҟан амаӡаныҟәгарҭаҿы ҭынч атәашьа ыҟаӡамызт, агазеҭ – газеҭны аԥсы ахьҭарҵоз уи акабинет аҿы акәын. Агазеҭ азҵаатәқәа зегьы схаҭыԥуаҩ инапы ианысҵан, сындәылҵын саб иашьа аус ахьиуаз снеит. Хыхь ишысҳәахьоу еиԥш, уаҟа акәын аус ахьиуаз Алеко иаб Алықьса Гәарамиа. Снаидтәалан, снахыкәша-аахыкәшо, азҵаарақәа акыр исҭеит, рҭакқәа иҟаиҵазгьы сблокнот ианысҵеит. Сааҭк, ҩ-сааҭк ҳаицәажәара ашьҭахь ауп ишидныҳәалатәыз анысгәалашәа…
Абасала, аматематика аганахьала аԥсуаа ҳаҩнуҵҟа зегь раԥхьа акандидаттә диссертациа зыхьчаз Алеко
Алықьса-иԥа Гәарамиа иакәзар, ҳмилаҭтә кьыԥхь аҿы зегь раԥхьа уи иахцәажәаз сара сакәхеит, аматематика ахы ахьцо, аҵыхәа ахьцо ззымдыруаз ауаҩ. Ҳредактор ишсеиҳәаз еиԥш, идиссертациа атема снахыкәша-аахыкәшо… Иџьоушьаша иахьа уажәраанӡагьы схаҿы иаанхеит идиссертациа атема аҿтәи абарҭ ажәақәа: «Аквази гәыԥқәак рклассқәак рыҭҵаара…»
Усҟан Алеко Гәарамиа ҩажәи фба шықәса ихыҵуан…
Ҳарҭ аԥсуаа шанашәа ишоу уаауп. Ара Аԥсны абаҩхатәра ҷыда змоу аӡәы дҩыҵхахеит ҳәа ҳабла даҳарбаӡом. Уи ауаҩ ихы дзахәар, Москванӡа дзынаӡар, Урыстәылан дышьҭырхыр, нас ауп ҳанықәгьежьаауа, ҳанимҵасуа. Аҿырԥштәы азгьы ахара ицатәӡам. Ус акәӡами дышцәырҵыз, уажәы адунеи зегьы еицырдыруа Фазиль Искандер. Ус акәӡами ҳашәаҳәаҩцәақәаки ҳрежиссиорцәақәаки шцәырҵызгьы…
Иаҳхысыз ашәышықәса хынҩажәатәи ашықәсқәа рзы, усҟан Аԥсны акультура аминистрс иҟаз Алықьса Аргәын ибзоурала, ашәаҳәареи акәашареи Аԥснытәи рҳәынҭқарратә ансамбль зегь раԥхьаӡа акәны аҳәаанырцәҟа гастроль ҳасабла ицеит. Изҭаазгьы – Сириа акәын. Ианыхынҳә, Алықьса Аргәын абас сеиҳәеит: «Сириа инхо аԥсуаа иҳаигәырӷьаны, рылабжышқәа хаддыла иаҳԥылт. Ҳашәаҳәаҩцәагьы ҳакәашаҩцәагьы уамашәа ауп ишықәгылоз. Еиԥыларак ашьҭахь ԥсыуа быргк дсазҵааит «аԥсуа чмазара Аԥсны иҟоума» ҳәа, дызсазҵааз сзеилымкаазшәа аниба «сызҿу аиҵашьыцра ауп» иҳәеит.
Абри инадҳәаланы даҽакгьы.
1990 шықәса сентиабр азы Аҟәатәи аделегациа ҩымчыбжьа рыҩнуҵҟа Ҭырқәтәыла ҳаҟан. Ҳаныгьежьуаз аламҭалаз Адаԥазар ақалақь акалҭаҿ ишьҭоу Каилар ақыҭан аиԥылара ду мҩаԥыргеит. Уахь инаԥхьан
Ҭырқәтәыла еиуеиԥшым акәакьқәа рҟынтәи аԥсуаа рхаҭарнакцәа. Сҭампылнтәи сашьцәа збоит ҳәа уахь днеит, усҟан ԥшьынҩажәи жәаҩа шықәса ирҭагылаз Омар Беигәа. Ашьаԥаҿы Борис Гәыргәлиеи сареи ҳабжьара атәарагьы иқәшәеит. Борис «Аԥсны ауниверситет аҿы аус зуеит» ҳәа аниҳәа, Омар Беигәа дааиԥхьхәыцаан, абас нациҵеит: «Сҭампылтәи ауниверситет аҿы алекциақәа ирыԥхьоу аҭырқә математик дук еиԥыларак аан, шьҭрала сшаԥсуаз аниарҳәа, даасыдгылан «шәарҭ аԥсуаа шәыҩнуҵҟа дцәырҵит адунеи зегь иадыруа, абаҩхатәра ҷыда змоу аматематик Алеко Гәарамиа. Изласарҳәаз ала, уажәы Аԥснытәи ауниверситет аректорс дыҟоуп…» Сахьынӡааихьоу жәбоит, – анаҩс иажәа инациҵеит Омар Беигәа, – ахәыҷы иеиԥш сгәырӷьеит, саҟара сыцлазшәагьы збеит…»
Ашьаԥа ҳанааҵыҵ, даҽа ԥсыуа быргк, зажәеинраалақәагь изныкымкәа ҳмилаҭтә кьыԥхь иабахьоу даасыдгылан, «зхаҵкы камыршәуа шәзацәажәо акыр далаҟоу џьышәшьоит…» – иҳәеит.
Усҟан схаҿы иааиз Сириатәи аԥсуа бырг иоуп, «аԥсуа чмазара Аԥсны иҟоума» ҳәа ҳкультура аминистр иазҵааз.
Ҭырқәтәылан иҟоу аԥсуаа Рыԥсадгьыл – Аԥсныҟа рхьарԥшраҿы зылшамҭа рацәаз Уарҳан Ашамбеи сареи, Ҭырқәтәылатәи аԥсуаа рделегациа раԥхьаӡа Аԥсны ианааз инаркны ҳаибадырт, ҳаизааигәахеит, ашәҟәқәа ҳабжьан. Аԥсны данаалак ҳредакциахь днаԥхьаны ҳмилаҭтә газеҭ аусзуҩцәеи иареи реиԥыларақәа мҩаԥаагахьан.
Зны убас Аԥсныҟа данаа (изласгәалашәо ала ҳ-Џьынџьтәылатә еибашьра аламҭалазы ауп) Аҟәатәи арратә санаториаҿы ҳаиқәшәеит. Иуадаҿы ҳаицәажәо ҳахьтәаз ҳ-Университет аӡбахә цәыригеит. Усҟан ауниверситет аҿы Ҭырқәтәылантәи иааз ҩажәаҩык рҟынӡа рыдыркылт.
Аԥсшьарҭа «Аҟәа» аҿы ауадақәа иахьрыҩнарҵаз, уахыла ақырҭцәа неины иршәаны иқәырцарц рҽазыркит. Аха идыршәоз ракәызма, ақырҭцәа рырҳаны идәықәырҵеит. Аҽны Аԥснытәи ауниверситет аректор Алеко Алықьса-иԥа Гәарамиа иҟны абри ишалацәажәоз иҳәеит Уарҳан. Нас дааиԥхьхәцаан, Алеко Гәарамиа иӡбахә раԥхьаӡа ишиаҳаз сеиҳәеит.
Уи ҟалеит 1967 шықәсазы. Аиқәԥаразы ачемпионат (адунеитәи акәу, европатәи акәу ишсеиҳәаз уажә цқьа исгәалашәом) Германиа имҩаԥысуан. Актәи аҭыԥ ааникылеит Уарҳан Шамба. Иара иаҳаҭыр азы Ҭырқәтәыла аҳәынҭқарратә гимн адырҳәеит, абираҟгьы шьҭырхт. Ахьтәы медал ирҭаз кны, дылбааны аҽеилаҳәарҭахь дышнеиуаз, имахәар аӡәы иааникылт. «Уаԥсуоуп ҳәа саҳаит, ииашаны уаԥсыуоума?» диазҵаазаап. «Ааи, саԥсуоуп, с-Шамбоуп», – иҳәеит Уарҳан. «Аԥсуаа ҳазҭаҳаз закә тышоузеи, атәым ҳәынҭқаррақәа рыхьӡ ҭаагоит – ҳаԥсадгьыли ҳажәлари еибга-изҩыда ианыҟоу аамҭазы…» – ҿааиҭит уи ауаҩ. «Аԥсы аӡбахә ҳәа иудыруеи?» – азҵаара исҭеит уи ауаҩ. «Аа, абраҟа иаҳәоит» – иҳәан, Германиа немец бызшәала иҭыҵуаз газеҭк аасиркит.
Ашьҭахь уи агазеҭ ианыз аинформциала еилыскааит Алеко Гәарамиа аматематикатә наукақәа ркандидат ҳәа адиссертациа шихьчаз. Нас Уарҳан даасҿаԥшын инациҵеит абас: «Шәара иахьа уажәраанӡа Ҳаԥсадгьыл – Аԥсны шәхала ишәыхьчон. Анцәа ила даҽа аамҭак ааит. Ҳаргьы ҳаибабеит. Уажәшьҭарнахыс – еицаҳахьчалароуп.
Убри аус аҿы Алеко Гәарамиа ибзоурала Ҭырқәтәылатәи аԥсуа ҿар рзы Аԥснытәи ауниверситет ашәқәа раартра – акырӡа зҵазкуа зҵаара дууп», – иҳәеит Уарҳан Ашамба усҟан.
… Абри сыстатиаҿы сара сазааҭымгылаӡеит, Аԥснытәи ауниверситет – ииашаҵәҟьан иаԥсуа университетны иҟасҵоит ҳәа Алеко Алықьса-иԥа Гәарамиа напы анаиркы, уаҟа аус зуази аҵара зҵози ақырҭцәа зегьы шиҿагылаз. Ашьҭахь урҭ ирыдгылан ишықәгылаз Аԥсны анапхгараҿы аус зуаз ақырҭцәеи Аԥсны зымҽхакны инхоз ақырҭцәа зегьи.
…Абри астатиаҿы савымсыр амуит – сызвысырц ззыҟамлоз раԥхьатәи Аԥсны Апарламент аиҿкаара. Уаҟа ақырҭцәа рфракциа заҵахаз – аԥсуа депутатцәа ҩыџьа рыла рхыԥхьаӡара ахьеиҳаз акәӡам, ҿаԥыцла, дыррала азҵаатәқәа рылацәажәараҿы, адискусиаҿы аԥсуа депутатцәа рындаҭлара ахьрылымшаз ауп. Убри аганахьала, ирылкаан зыӡбахә рҳәоз ҳаԥсуа депутатцәа дыруаӡәкын Алеко Алықьса-иԥа Гәарамиа.
…Абри астатиаҿы ҳ-Џьынџьтәылатә еибашьраан, ҳ-Парламент еиднакылоз егьырҭ адепутатцәа реиԥш, Алеко Алықьса-иԥа Гәарамиа инапы ианыз, дызҿыз саламцәажәаӡеит. Сыззааҭгылоу акызаҵәык ауп – уи инапхгарала Гәдоуҭа ҳаԥсуа университет аартны аусура аларгара иазирхиахьан. Анцәа ила, Аԥсны усҟантәи анапхгара рыбзоурала, ҳажәлар зегьы рхы-рыԥсы амеигӡарала аҵыхәтәантәи ажәылараҿы аиааира аагеит, Аԥсны аӷа далаҳцеит, ҳаҳҭнықалақь Аҟәаҟа ҳгьежьит акәымзар…
Аҵыхәтәаны, абри астатиаҿы ицәырзымгеит аибашьра ашьҭахьтәи ашықәс хьамҭақәа Алеко Алықьса-иԥа Гәарамиа дыриааины, ҳаԥсуа университет абӷа шеиҵнахыз. Иахьа Урыстәыла мцара акәымкәа Европатәи ауниверситетқәа рстандартқәа рыҩаӡара аҟынӡа анагара – ари ауп ҳуниверситет аректор иҿаԥхьа иқәгылоу азҵаатә хада.
Ҳгәы иаанагоит араҟа ҳазхьымӡаз, ҳзыцкламсыз – хыхь зыӡбахә ҳҳәаз азҵаатәқәа ҳаԥхьаҟа хазы рзааҭгылара ҳалҳаршап ҳәа.
Агеи ашьхеи узеидкылара аиҳа иахьатәи Аҟәеи иаҳхысыз ашәышықәса ҩынҩажәижәабатәи ашықәсқәа рзтәи Аҟәеи еидкылашьа рымам. Нас ишԥа, ариаҟара аамҭа ибжьысыз мацара шаҟа аҵанакуеи… Ари аамҭа аҩнуҵҟала аӡҟы дины иуаҩыбжара дҭысуеит. Адунеи иаҩнамхыц ҳәа акры ыҟоума. Иара идунеи ахаҭа ирҟаҵы-мыҵуа иазааурызеи ҳәа изкыҵәҟьаз шаҟаҩ аҩнаххьеи.
Уи аганахьала акәым ҳара уажәы Аҟәа ҳшалацәажәо. Зҿара узымдыруа иажәра уаламцәажәан ҳәа ҳажәлар ражәаԥҟагь иадаҳкылоит ҳәа ҳаҿӡам.
Ҳақалақь аҿы, уарла-шәарла шакәугьы, мацқьа-шьацқьа зҽеилаҳәаны, зхы ҳаҭыр ақәҵаны, инықәгыл-аақәгыло, хәылбыҽхала ҳагаҿа иавалало аӡӷаб иаразнак улаԥш шлыдхало еиԥш акәын, Аҟәагь усҟан ҳалаԥш шадхалоз.
«Ииҳәо иаанагои, Аԥсни аԥсуааи ҳзы ишықәсы еиқәаҵәақәан ианыҟаз аума Аҟәа анышәҭкакаҷуаз?» ҳәа шәҳәаргьы алшоит. Ааи, ҳақалақь аҩнуҵҟа аԥсышәала ҳабжьы ҭганы ацәажәара азин анҳамамыз, Аҟәа акаҭран зқәыртәаз аулицақәа (урҭ рхыԥхьаӡара шырацәамызгьы) ауаҩы инапсыргәыҵеиԥш икеикеиуа ицқьан, наҟ-ааҟ рганқәа шәҭылаҳан, апаркқәа рҿы акәзар ауаа тәарҭас, леиҩеирҭас ирыман, рыԥсшьара аамҭа рхыргон. Дара убарҭ апаркқәа рҿы ашьыжь асааҭ фба инаркны уаха асааҭ жәаҩа рҟынӡа арадиоқәа «цәажәон».
Абриаҟара сзырҳәаз арадио абжьы ауп.
1953 шықәса, сымҩашьозар ма сентиабр, мамзаргьы октиабр мзазы акәын.
Усҟан аррахьтә сгьежьны агазеҭ «Аԥсны ҟаԥшь» аредакциаҿы корректорс аус зуан. Ахәылбыҽха ааилашәшәымҭаз, уск аҵыхәала аԥошьҭанӡа снеины, сгьежьны аредакциахь санаауаз, уажәы Ахьӡ-Аԥша апарк усҟан «Сталин ипарк» ҳәа иашьҭан, агәҭаны жәохә-ҩажәа метра иҳаракыз ибаҟа саавсуан: «Ицәажәоит Аҟәа», «Ицәажәоит Аҟәа», «Ицәажәоит Аҟәа» ҳәа аилашәшәра иаалыҩуаз абжьы слымҳа иааҭасит. Аԥхьа иҟалаз сзымдырт, сџыџӡа садырсызшәа саанхеит. Схы анҩышьҭысх, «иуаҳаз башоуп, уи аҩыза ҟалашьа амам» иҳәарашәа, еиӷрашәны, еиқәыхьшәашәа игылаз Сталин ибаҟа снагәыдыԥшылт. Сеилагама, мамзаргьы слымҳа баша иҭаҩызшәа саҳама ҳәа саанаԥшы-ааԥшит. Сара схалагь сакәым, исышьҭаланы иааиуаз ахацәагь ааҭгылан, абаҟа ашьҭахь насҭхашәа игылаз астолб ақәцәа иадҳәалаз арадио иназыԥшит.
«Иахьа инаркны есыхәылбыҽха аԥсуа радио адырраҭарақәа ҟалоит…» – ицәажәон арадио аԥсышәала. Сҭеслымхан сахьгылаз, «иумаҳара иҟоузеи» ҳәа ахацәа еицыз руаӡәк гыршәала ишиҳәаз саҳаит. «Адунеи анааҳәлак уи еиԥш егьа уаҳап… уаала», иҳәан иҩыза ицыз уи имахәар кны иҿынеихеит.
Ари ҟыба-ӡыба згым адунеи шанашәа ишоуп. Аӡә дзыргәырӷьо, егьи деиханаршәуеит. Аӡәы ибжьы хаазар, егьи ибжьы ҵәыҵәуп.
Схы здыруа адунеи сықәлеижьҭеи аԥсуа ибжьы арадио иҭыҩны исмаҳацызт. Уи азы акәхап, аԥсуа бызшәа аҟара ихаау даҽа бызшәак ыҟам ҳәа зысгәахәыз, аха рқьышә сҭасызшәа анҭ исаҩсны ицаз агырцәа рзы арадио иҭыҩыз ҳаԥсуа бызшәа еицәаз бызшәа ыҟамызт. Арадио ахаҭа икалакәытха рхагәҭа иасызшәа ауп апарк ишыҭҟьаз.
Иара саргьы аамҭа шцаз сымбаӡеит.
Исзымбатәбараха ишцәырҵыз еиԥш, сынхьаԥшны-саахьаԥшаанӡа ҳаԥсуа радио раԥхьатәи адырраҭарагь иалгеит.
Мҵәыжәҩада сԥыруашәа сыҭрысны «Аԥсны ҟаԥшь» аредакциахь сҿанынасхоз, еиҭа машәыршәа саахьаԥшын Сталин ибаҟа сыбла нахызгеит. Аа-лак ирзымфо иҟаз ихәамц инаган иахадыргылаз их-ҟәаз хьашьшьызшәа збеит… егьа зундазгьы ихаҿы сзаҿамԥшит… иахьылашьцаз акәу, исцәиҵәаху иахьа уажәраанӡагьы цқьа исзеилымкаацт…
Аредакциа аҩбатәи аихагыла сахьыҩхалаз, ҳредактор Николаи Басиаҭ-иԥа Киут инаиркны ҳколлектив зегьы аӡәы идныҳәалара иаҿын. Иҟалаз шысзеилымкааз гәазҭаз ҳҩызак «ари аԥсышәала арадио зырцәажәаз Артиом Аџыр-иԥа Амқәаб иоуп» иҳәеит.
Ииҳәо иаанагои, аԥсышәала арадио збжьы ҭыҩыз ҳредакциаҿ аус зуа, арҵаҩратә ҵараиурҭаҿы аԥсуа бызшәа ҳзырҵоз Алықьса Нестор-иԥа Џьонуа иоуп аасгәахәт. Аха ашьҭахь еилыскааит Аԥсуа радио аартраҿы иааникылаз ароль иазхәыцны уи раԥхьатәи редакторс Артиом Амқәаб дшыҟарҵаз.
Артиом Аџьыр-иԥа Амқәаб иаҳхысыз ашәышықәса аҩажәижәабатәи ашықәсқәа рзы ҳаԥсуа кьыԥхь, ҳаԥсуа театр, инеизакны ҳаԥсуа милаҭтә культура иҵәатәы шьаҟаны иааҵагылаз дреиуан. Домогаров хадара ззиуаз ҳаԥсуа театр аԥхьатәи атруппа иалаз дыруаӡәкын. Иахьанӡагь еиқәханы иҟоуп усҟан иҭырхыз рпатреҭ. Уаҟа иара инаҩсаны иануп Николаи Басиаҭ-иԥа Киут, Пиотр Уза-иԥа Ҭыжәба (арҭ ацәаҳәақәа равтор саб иашьа гәакьа иакәын). Уи иҳәоны исаҳахьан. Домогаров Аҟәатәи Ашьхарыуаа рышкол аҿы днеины, ашкол адиректор Кондрат Ӡиӡариеи иареи ажәабатәи акласс аҿы итәаз
Артиоми иареи алхны атеатр аҿы зқәыргылара иаҿыз аспектакль «Анзор» аҿы ахадаратә рольқәа шриҭаз. Хаҭала иара Анзор ироль наигӡон.
«Артиом иаҟара зыԥшреи зсахьеи еинаалаз ҳакласс аҟны акәым, ҳашкол аҿы иԥшаара уадаҩын. Деилҟьа-еилӷәыцәын – аҩра, аԥара, аиқәԥара уҳәа иарбан хкымыз уи дызлахәымыз. Ашьхарыуаа рышкол аҿы иараӡәзаҵәык иакәын атурник аҟны «солнце» (атурник ахаҵәира) аҟаҵара зылшоз», – арҭ ахыцқәа ирҭаскыз Артиом Аџыр-иԥа изкны саб иашьа хаҭала сара исеиҳәаз иажәақәа роуп, «зҿара узымдыруа-иажәра уаламцәажәан» ҳәа ҳажәлар ражәаԥҟагь нациҵеит.
Ааи, диашан саб иашьа. Иара ихаҭа аибашьраан ԥшьы-шықәса инарыцны афашистцәа рконцлагер аҿы ихигеит. Аибашьра анеилгагьы Германиа амраҭашәарахьтәи акәакь аҿы дызлаҟаз ала, америкаа рзона даҵанакит, ихабар ҳзымдырӡо дыбжьаӡны дшыҟаз, ҳгәы ҳҽанӡамкәа шықәсыки бжаки рышьҭахь ауп данааз.
Артиом Аџыр-иԥа иакәзаргьы, иара иабиԥара иаҵанакуаз зегь реиԥш, дызнысыз иԥсҭазаара мҩа ҭагәҭасран, иҭаҟәа-ҿаҟәаран, ахәша ықәшьны иҟамызт.
Сара уи зегь раԥхьаӡа данызбаз, Аҟәатәи арҵаҩратә ҵараиурҭа санҭаз ауп. Ҳарҵаҩы Алықьса Нестор-иԥа ибзоурала ҳҵараиурҭаҿы еиҿкааз алитературатә кружок ахь уарла-шәарла шакәызгьы, ҳаԥсуа шәҟәыҩҩцәа реиԥш, иааиԥхьалон агазеҭ «Аԥсны ҟаԥшь» аусзуҩцәагьы. Убарҭ дыруаӡәкын, усҟан агазеҭ «Аԥсны ҟаԥшь» аредактор ихаҭыԥуаҩс аус зуаз Артиом Аџыр-иԥа Амқәабгьы. Еиҳа ииашахоит аредактор иусқәа назыгӡоз ҳәа ҳҳәар, аредакторс иҟаз Рушьни Гадлиа Асовет Еидгыла акоммунист партиа Ацентр Комитет Иреиҳау апартиатә школ ахь дызлашьҭыз ала.
…Хыхь ишаҳҳәаз еиԥш, 1953 шықәсазы Аԥсуа Радио аусура ианалага Артиом Амқәаб уахь диаган. Аԥсуа Радио зегьраԥхьаӡатәи аредакторс иҟарҵазгьы иара иоуп.
Гьаргь Гәлиа иҭоурыхтә повест «Асасцәа еиқәаҵәақәа» иазкны аимак-аиҿак иалахәыз игәалашәара
Уажәы сызлацәажәо ахҭыс ҟалеижьҭеи ҩынҩажәижәаба шықәса инарыцлахьеит. Ари аамҭала асаби дины иуаҩыбжара дҭысуеит.
Нас иҟалеи, ариаҟара аамҭа ирххо иума узаауаз ҳәа шәсазҵааргьы ауеит. Иҟамлакәа ишԥаҟамлеи… Ҩынҩажәи-жәаба шықәса рыҩнуҵҟа уаҟәыҵ, шықәсык ахала-аҵыхәала зны ургәырӷьо, даҽа-зных ухәы-ужьы қақаӡа иргыло зықь хҭыс аныҟало аамҭаз.
Аха ус акә, егьыс акә хыхь зыӡбахә цәырызгаз ахҭыс салацәажәоит ҳәа скалам анаашьҭысхлак схәыцрақәа еиԥхьбон, сажәа сҿабон, снапқәа сҟәыԥсаауан. Арахь уи аӡбахә сара исымҳәар, иалахәыз даҽа аԥсыуак иԥсы ҭаны дызлаанымхаз ала аҭоурых иналаӡ ицоит. Ус шаҟа ҳацәцахьоугьы здыруада… Зегь зыхҟьаз, снапқәеи сшьапқәеи ҿазҳәоз, исызмырҟаҵоз доуҳа мчык сиааиуан.
«Аха мшәан, узыхцәажәо ахҭыс иаҵанакуа ауааи уареи шәхала шәакәӡам уи зҭоурыху» – ас слымҳақәа ирҭаҩуеит даҽа бжьык.
Ус шакәу здыруеит азоуп, сгәы еиқәҳәаланы изыҩуеит ҳәа уажәы напы засыркызгьы. Дзакә уаҩызаалакгьы, аӡәы сгәы даднакылом ҳәа ҳажәлар рҭоурых иаҵанакуа уагәҭасыр ҟалома.
Усҟан Аҟәатәи арҵаҩратә ҵараиурҭа ахԥатәи акурс аҿы стәан. Ҳҵараиурҭа иҭаз арԥарцәеи аҭыԥҳацәеи рахьтә џьара машәыршәа аӡәык-ҩыџьак ракәымзар, зегьы акомҿареидгыла иалан. Шәҩыла рхыԥхьаӡара зларацәаз ала еиҿкаан акомитет, амаӡаныҟәгаҩысгьы акомҿареидгыла ақалақьтә комитет аҟнытә даҳзынашьҭын Зақараиа ҳәа аӡәы, ашьҭахь, ҳ-Џьынџьтәылатә еибашьра ианалагоз аламҭалаз, изласгәалашәо ала аԥхьа ауниверситет аҿы аиуристтә кафедра деиҳабын, ашьҭахь – Қарҭтәи ауниверситет Аҟәатәи афилиал ҳәа ақырҭцәа еиҿыркааз аҿы. Ҳҵараиурҭа акомҿареидгылатә комитет аҿы аҩбатәи амаӡаныҟәгаҩс астдунтцәа рахьтә иалхны ирымаз сара сакәын.
Зны Зақараиа дычмазаҩхан, мызкаҟара дыҟамызт. Аҟәатәи арҵаҩратә ҵараиурҭа акомҿареидгыла акомитет актәи амаӡаныҟәгаҩ инапынҵақәа рынагӡара сара исықәшәеит. Акомҿареидгыла Аҟәатәи ақалақьтә комитет абиуро аилатәарахьгьы неитәс исоуит. Убас имҩаԥысуаз абиуро аилатәарақәа руак ашьҭахь акомҿареидгыла ақалақьтә комитет актәи амаӡаныҟәгаҩс усҟан иҟаз Гиви Ҷаҷиа абиуро ачленцәеи уахь инаԥхьази ҳиман, икабинет ҳандәылҵын, амҩа ааихҵәаны асасааирҭа «Риҵа» аҩадахьшәа, аҩбатәи аихагылаҿы иҟаз «аконцерттә зал» ҳәа изышьҭаз ҳныҩналт. Иара аԥхьатәи ариад ахь дцеит, ҳара агәҭахьшәа иҭацәыз ҭыԥқәак аанкылан ҳнатәеит. Минуҭқәак рыла азал аҿы унацәа узрыламҵо уаала иҭәит. «Концертума иаҳдырбо» ҳәа сиазҵааит исыватәаз қырҭуак. Уи дааԥышәырччашәа иуын: «Иаачҳа, иубап» иҳәеит. Усҟан Аҟәа аԥсуаа ҳшырацәаҩымызгьы, ас иахьеизоз аӡәык-ҩыџьак ирыдамхаргьы сназыдтәалаша, сзацәажәаша збалон. Акыргьы снаԥшы-ааԥшит, аха ахԥатәи ариад армарахьтәи акәакь аҿы итәаз Баграт Шьынқәбеи, Гьаргь Ӡиӡариеи, Шьалуа Инал-Иԥеи рнаҩсан аӡәгьы дсымбеит.
Ус апрезидиум ааныркылеит гәыԥҩык. Издыруаз ҳәа ирылаз, ашәҟәыҩҩцәа реиҳабыс иҟаз Иван Ҭарба иакәын.
Азал аҿгьы, апрезидиум аҿгьы абарҭ еиқәысԥхьаӡаз аԥсуаа ҳнаҩсан, егьырҭ зегьы гырцәан, қырҭцәан.
Аизара ааиртит Иван Ҭарба.
Убри нахыс схаҿы иаанхаз, исгәалашәо мацара ауп сызлацәажәо, иара абраҟагьы уаҟа ирҳәаз – ишырҳәаҵәҟьаз исзеиҭамҳәар ҟалап. Зегь раԥхьа иргыланы иазгәасҭарц исҭаху, иара Иван Ҭарба ихаҭа усҟан зынӡа дыҷкәынан, ҩажәижәаба шықәса дырҭымсыцзаргьы ҟаларын. Амала, илахь еиқәын. Уимоу, ихәда изышьҭымхуа акы ықәҳазшәа ихы икәаҽ дыҟан.
«Иахьатәи ҳаизара хықәкы хадас иамоу аԥсуа газеҭ «Аԥсны ҟаԥшь» аредактор Рушьни Гадлиеи апоет Хәыта Берулавеи «Заря Востока» ианырҵаз рстатиа аилыргара ауп» – иҳәеит аизара аартуа.
Апартиа Аԥснытәи аобласттә комитет аидеологиазы амаӡаныҟәгаҩ Тускаӡе Иван Ҭарба дааԥхьижәан ибжьы хьыр-вырӡа ҿааиҭит: «Иван Константин-иԥа, ҳара ҳазлацәажәараны иҟоу Гьаргь Дмитри-иԥа Гәлиа иҭоурыхтә повест «Асасцәа еиқәаҵәақәа» роуп».
Иван Константин-иԥа раԥхьатәи иажәақәа абас тәамбашақә иҿадырхьып ҳәа игәы иахьаанамгоз акәхап, аԥхьа ииҳәо иҿамшәошәа дааихәлахеит, аха абырсааҭк ахьышәҭҳәа ихы дҩахеит, уимоу, уаанӡа ихәда иқәҳаз аидара ықәҳәаны икаижьызшәа, иҽааириашан, аҵәы илазҵаз иахьгьы дымхьаԥшӡакәа, ибжьгьы уажәраанӡа иҭахәаҽӡа ишыҟаз еиԥш акәымкәа, иҿацаӡа иаагеит:
«Ари азҵаара уахатәи ҳаизараҿы шәалацәажәароуп ҳәа Аԥсны ашәҟәҩҩцәа ианҳадышәҵа, абасала ҳаизара ааҳартырц ҳаӡбеит» – иҳәеит.
«Шәара шәгәаанагара ус иҟоуп, аха ҳара АбНИИ аҿы аус зуа уаха ҳазлацәажәарц ҳаззааиз Гьаргь Гәлиа иҭоурыхтә повест «Асасцәа еиқәаҵәақәа» роуп», – ас зҳәазгьы апрезидиум аҿы зҽырбабаны итәаз АбНИИ усҟан директорс иамаз Ратиани иакәын.
Иван Константин-иԥа иҷкәынра ииааизар акәхап, мцаԥшьк ҩаихҟьан, ибжьгьы иҵегь иааирӷәӷәан, апрезидиум аҿы итәаз рышҟа даақәгьежьаан, Тускаӡе ихы иқәкны ҿааиҭит:
«Сара исзеилкаауам, аизара амҩаԥгара здышәҵаз ашәҟәҩҩцәа ҳакәу аҵарауаа ракәу?»
Аизара уара имҩаԥга ҳәа Иван Константин-иԥа инапы ишанырҵазгьы, уиазы аҭакԥхықәра здыҵәҟьаз, Тускаӡе злаиакәыз ала: «Иван Константин-иԥа, уара уоуп знапы ианаҳҵаз, уҽырҭынч, имҩаԥга», – иҳәеит Тускаӡе, уажәраанӡа иара иакәмызшәа аҵәы илазҵаз.
Иван Константин-иԥа апылҳаҭра дшалашәаз идырт, аха ишьҭахьҟа имҩа кын, уахь гьежьышьа имамызт, изаанхаз – егьа иуадаҩзаргьы дызҿалаз амарда ахалароуп. Ари аҩыза аҭагылазаашьа аан ажьа еиԥш скәараҵоит ҳәа зҽазызкуа, ибгалаџха апрезидиум аҿы итәоу деимҿырыжәжәоит. Убри аҟнытә, иҿаԥаз ибла иамырбаӡакәа, ибжьгьы џьара иааиҭамсӡакәа азал ахь даахьаҳәын, аизара ааиртит. Дызлагаз «Зариа Востока» ианыз астатиагьы, амыцхә даламлацәакәа «аделетантцәа рстатиа» ҳәа азиҳәеит. Нас диаст иқәиргылаз азҵаара иахцәажәарц зҭахыз рышҟа.
Зегь раԥхьа дықәгылт уаанӡа иҿаԥоз АбНИ адиректор.
«Иван Константин-иԥа, – иҳәеит уи ишҟа ихы наирхан, – аҭоурыхтә повест ҳәа ззышәҳәаз Гьаргь Гәлиа иҩымҭа асахьаркыратә литературахь ус амаӡам – уи ҭоурыхуп. Ус анакәха, уи аҭоурых шааирԥшыз ҳалацәажәароуп. Сара иахьынӡаздыруа Аԥсны ҳәа аҭоурых аҿы ҳәынҭқаррак аӡбахә зынӡаскгьы иҳәаӡам. Атәыла аныҟамла, аҳәынҭқарра аныҟамла аҳ Қьалышьбеи ҳәа автор зыӡбахә имоугьы дагьаҳым, дагьҳәынҭқарым. Уи ауаа ӷьычны Ҭырқәтәылаҟа изҭиуаз уаҩын. Убас ауп иагьшихәаԥштәу. Аԥсны ҳәа автор дызлацәажәо Қырҭтәыла иузаҟәымҭхо акәакь ауп – Кахеҭиа аиԥш, Гыртәыла аиԥш. Уи ус шакәу аҭоурых аҿы ишьақәырӷәӷәоуп. Ус шакәу ибзиаҵәҟьан
идыруеит Гьаргь Гәлиагьы, аха асахьаркыратә литература ҳәа нахьӡҵаны аҭоурых аҿы иҟам-ианым цәырганы аԥхьаҩцәа рхы еилазгоит, изжьоит ҳәа даҿуп…»
Иван Константин-иԥа изымычҳазт атрибунаҿ иқәгыланы ицәажәоз ихы наиқәикын ҿааиҭит: «Ҳара араҟа ҳзыхцәажәо, еилҳаргоит ҳәа ҳазҿу аҭоурых ишадҳәалоугьы, сахьаркыратә ҩымҭоуп. Уиазоуп ара аизара амҩаԥгарагьы ҳарҭ ашәҟәҩҩцәа ҳнапы изанырҵазгьы. Уаҟа иззааҭгылоу аҭоурыхтә хҭысгьы ҳаизара иалахәу аҭоурыхҩҩцәа алацәажәап!..»
«Иван Константин-иԥа, аизара мҩаԥызго уара уоуп, – ҿааиҭит еиҭах Тускаӡе апрезидиум аҿы дахьтәаз, – иқәгылан ицәажәо дҵарауаҩуп, игәаанагара ирҳәа».
Аха Иван Канстантин-иԥа апартиа аобласттә комитет аидеологиазы амаӡаныҟәгаҩ Тускаӡе ииҳәаз агәхьаа мкыкәа, уи иахь дымхьаԥшӡакәа, аҭак абас ииҭеит: «Сара сызҿаԥо сгәаанагара сҳәоит ҳәа иаҿу иакәӡам… Аԥсны ыҟаӡам, шәара аԥсуаагьы шәыҟаӡам, шәызусҭцәада ҳәа ҳҿы зшәаҳарц иаҿу иоуп»...
Атрибунахь дхалоит ҩажәижәабаҟа шықәса зуҭашаз, аҭоурыхҭҵаара хаҭала знап алакыз, ҵара-дыррала занааҭс ишьҭыхны измаз аҷкәын ау.
«Ҳаҭыр зқәу ҳнаука-ҭҵааратә институт адиректор», – уаанӡа ицәажәоз АбНИИ адиректор ихы наиқәикит, азал аҿы иааҭынчрахеит, уимоу, «излеигәаӷьызеи ари аҷкәын идиректор ихы иқәкны дымшәа-дмырҳа абас иажәа ахацыркра», – арҭ ажәақәа дара ирҳәоны исмаҳаит, аха сыкәша-мыкәша итәаз рхы-рҿқәа ирнызбаалон.
«Сыблақәа сыржьоу, ари сара сусуҩы иакәу?» – агәыр аҵа дкылԥшны Ерцахә ақәцәа дықәыԥшуазшәа, ихы имаркәачны, Гьаргь Ӡиӡариа датәамбаӡакәа иқьышә дықәҵаны, ҿааиҭит Аԥсуа институт адиректор, ауасцәа зхарԥоу ақәыџьма аԥшра иҭаны.
«Уи шәара шәусуҩ иакәым, аха Аԥсны аҭоурых аҭҵаара знапы алаку, абаҩхатәра змоу ҭоурыхҩҩуп», – напышьашәала дижәларц даҿызшәа ашырҳәа дҩаҵҟьан ҿааиҭит Иван Ҭарба.
АбНИИ адиректори иареи руардынқәа еивахазшәа ажәа еигәыдҵара иналагахт.
Еиҭах апрезидиум аҿы ҭыӷьӡаа реиԥш иааилалт.
Еиҭах ақырҭцәа рыгәшәа-мшәа ҳәо, аизара мҩаԥызгоз ахантәаҩы днаиқәымчит Тускаӡе, еиҳа иахьихьуаз икылкааны аџьыкахыш аҿаԥсауа.
Адунеиажә уамашәа ишоуп: шьоукы рзы ақәа илеиуа цха-матиуп, даҽа шьоукы рзы – хаҳәуп. Шәҭахызаргьы шәхы арагәаԥшь ианышәҟьа ҳәа аанарго, апрезидиумаа рӷьал-пал бжьы имаҳаӡазшәа, иажәа анагӡара даҿын Гьаргь Ӡиӡариа: «Ашәҟәыҩҩы Гьаргь Гәлиа иҭоурыхтә повест «Асасцәа еиқәаҵәақәа» аҿы дызлацәажәо ахҭысқәа ҟалеижьҭеи шәи ҩынҩажәи жәаба шықәса ҵуеит. Асовет ҭоурыхҭҵаараҿы ишышьақәырӷәӷәоу еиԥш, ахьӡы зхьыршаз аҳ аԥсуаа ракәым, егьырҭ амилаҭқәагьы дрымамызт усҟан»…
«Ари ауаҩ еилеиҟәаҟәо закәызеи, ҳажәлар шԥеиқәҳархари ҳәа ихәыцуаз Қырҭтәыла аҳәынҭқарцәа Қьалышьбеи дрыдкыланы ацәажәара ҟалома»… – ихы укыр иҵыхәа узымкуа ас иҵҟьаз Аҟәатәи арҵаҩратә институт адиректорс иамаз Цулукиӡе иакәын.
Гьаргь Ӡиӡариа ицәажәашьа ихы иалнарҟьазаап. Уи ауп ауасамырҳәыга сҳәоит ҳәа дзаҿызгьы.
«Ҩажәихәба нызқьҩык аԥсуаа еизганы Аԥсны иақәлаз аҭырқәцәа рыр ԥхьазцаз Аԥсҳа Қьалышьбеи ижәлари иԥсадгьыли ракәымзар иихьчоз зусҭцәадаз?» – Гьаргь Ӡиӡариа деицрашәан Цулукиӡе иахь даахьаҳәт.
Уинахыс иҟалаз аиҭаҳәара уадаҩуп. Амш ашәшьы хыланы, алакыҵа ҭырлашьцаа маҷ-маҷ ишычкәаҳауа, нас иаалырҟьаны идыды-мацәысны ақәаршаҩы кыдыбганы ишлеиуа еиԥш, уажәраанӡа апрезидиумаа ирыхьзеи ҳәа ишрыхәаԥшуаз азалгьы тҟәацит.
Усҟан ауп ианыздыр, аԥсуаа ари аизарахь изаарымгаз. Иван Константин-иԥагьы, сара Гиви Ҷаҷиа ишысзиуз еиԥш, аԥхьа Тускаӡе диԥхьан аобком ахь дышнеигаз, уантә диман аизарахь дшааиз. Ус акәмызҭгьы, егьырҭ аԥсуа шәҟәҩҩцәагьы, агазеҭ «Аԥсны ҟаԥшь» аусзуҩцәагьы аизараҿы иҟамлоз…
Ашьха гылазшәа еилалт…
Азал акәакьқәа зегьы рҟнытә, ахәац рҟәаҟәақәа ирхьыршьызшәа иҵҟьаны, аӡәи-аӡәи еиҿаԥо, атрибунаҿы иқәгылаз Гьаргь Ӡиӡариа азҵаарақәа ирҭон. Урҭ рахьтә схаҿы иаанхаз акык-ҩбак:
«Аԥсны Қырҭтәыла иакәакьӡам ҳәоума иуҳәарц иуҭаху?» «Аԥхази» ҳәа аҭоурых аҿы зыӡбахә аанхаз қырҭцәаӡами?» «Ари Аԥсны ҳәа узҿу Қырҭтәыла акәакь аҿы жәытә-натә аахыс иашьагәыҭҵәҟьаз ҩышә шықәса рнаҩсан Нхыҵ-Кавказнтә илбааз «аԥсуицәа» ракәу, «аԥхази» ҳәа изышьҭаз ақырҭцәа рабашьҭра акәу?»
«Уара ухаҭа ужәла Ӡиӡариа – қырҭуа жәлаӡами?»
Гьаргь Алықьса-иԥа арҭ иқәрыԥсаз азҵаарақәа рҭакқәа ҟасҵоит ҳәа иҽазикит, аха дара ииҳәоз иазымӡырҩыкәа дыԥхьыржәжәаауа ианалага, уимоу, даҽа-шьоукых напышьашәала атрибунахь инеины дықәыргарашәа иандәықәла, деилашәеит, ибжьгьы ирҿацеит. Нас дҟаԥшьӡа дааибакын, ариаҟара иқәрыԥсаз азҵаарақәагьы деиладырҩынтзар акәхап, зназы иҿы акит, нас инапы ҟьаны атрибуна аанижьт…
Арахь аизара ахантәаҩы Иван Константин-иԥа хазы дырзыҟажомызт… Апрезидиум аҟнытәгьы, азал аҟнытәгьы Гьаргь Ӡиӡариа азҵаарақәа изҭоз дырҿаԥон, иныскылап ҳәа даҿын.
Иҟалашазгьы сеидру, апартиа Аԥснытәи аобласттә комитет аидеологиаз амаӡаныҟәгаҩ Тускаӡе дымгылазҭгьы. Уи данырба, аԥхьа апрезидиумаа рҽеиқәыркит, ашьҭахь – азал аҿгьы иааҭынчрахеит, ишырҳәо еиԥш, амҵ ԥыруазар амҵәыжәҩақәа рышьҭыбжь уаҳаратәы. Ус ауп ишыҟоу дара рмилаҭтә ҷыдара – раԥхьа узыргылаша маҵурак умазар, уҿаԥхьа ихырхәоит, уи амаҵура анаанужьлак – рышьҭыхь уеидырхоит. Аха дара рзы Тускаӡе амаҵура ду змоу ҳәа акәӡамызт ишихәаԥшуаз, аиҳарак ҳара иаҳтәу уаҩуп ҳәа акәын. Аиашазгьы, аԥсшәа идыруан, аԥсышәала дцәажәон ҳәа шьоукы-шьоук ахьӡы ихьдыршарц иаҿын, арахь аиҳараӡак убри иҩызцәа рыла акәын ақырҭцәа аԥсуаа ассимилиациа рзура иазкыз рполитика Аԥсны изламҩаԥыргоз.
Убри инадҳәалан Гьаргь Алықьса-иԥа Ӡиӡариа иԥсы анҭаз исеиҳәахьаз ажәабжьк сазааҭгылоит.
…Изласгәалашәо ала ахҭыс ҟалеит иаҳхысыз ашәышықәса ԥшьынҩажәатәи ашықәсқәа рыламҭалаз. Уск аҵыхәала Қарҭ сыҟан. Аҟәаҟа санаауаз аҳаирплан аҿы исықәшәеит Гьаргь Ӡиӡариеи Станислав Лакобеи. Станислав аҭоурыхтә наукақәа ркандидат ҳәа адиссертациа ахьихьчоз иҟазаарын. Амҩан Гьаргь Алықьса-иԥа абас сеиҳәеит:
«Зны Дырмит Гәлиеи, Баграт Шьынқәбеи, Шьалуа Инал-Иԥеи, Хәыхәыт Бӷажәбеи, сареи Тускаӡе дҳаԥхьан, икабинет аҿы ҳидикылт. Днахыкәша-аахыкәшашәа иуын, ҳазнеигаз азҵаатәы ашҟа диасит. «Ҳарҭ аԥсуаа, – иҳәеит иара ихаҭагьы ихы наҳадкылан – амилаҭқәа, ажәларқәа зегьы аҩада, ацивилизациахь ахалара ианаҿу аамҭазы, ԥхьаҟа аԥшра ацынхәрас, ҳхьаҳәны ажәытәрахь, ҳашьҭахьҟа ҳаихоит. Изхысҳәаауа, амцхә ажәа шәзасыршьри, ара инхо егьырҭ амилаҭқәа зегьы ҳаҳҭнықалақь ишашьҭоу «Сухуми» ҳәа ауп, ҳара ус акәӡамкәа «Аҟәа» ҳәа иаҳкит. Убри азҵаара иазкны апартиа аобласттә комитет агәаанагара шәлымҳа аҟынӡа иназгарц снапы ианырҵеит – аԥсуаа ҳазхьынҳалан иаҳку «Аҟәа» акәымкәа, егьырҭ иҳаланхо амилаҭқәа зегьы шашьҭоу – «Сухуми» ашҟа ҳаиасырц.
Тускаӡе ари иҳалаижьыз ҳзымбатәбараха ҳзеиҿамԥшуа, ҳахқәа ҳақәыжь, ҳанкахәыцуа ҳаатәеит, аӡәызаҵәык ида – Дырмит Иосиф-иԥа Гәлиа мцак ицралан дҳәыҵәы-ҳәыҵәуан. Тускаӡегь дгәеиҭан, «Дырмит
Иосиф-иԥа, иухьи?» ҳәагь диазҵааит. «Саҭамзааит, аха сгәы акы ыҵалт, исылшом атәара» иҳәан, игәы кны дындәылҵны дцеит.
Уи ихы ацәигеит, аха ҳара иҳаԥсыхәоузеи ҳәа еиҭа ҳнеиҿаԥшы-ааиҿаԥшит.
«Гьаргь, уара уалага», – иҳәеит Тускаӡе даасҿаԥшын.
Ахы зықәшәаз иеиԥш, сеиҵаӷәӷәа сҩагылт.
«Шәара ишәҳәазгьы саҳаит, аха сара даҽа ажәалагалак ҟасҵар сҭахуп», – сҳәеит.
«Алашә ииҭаху иҩ-блак, ҳара ҳажәалагала аҵкьыс еиӷьу уҳәозар, иаҳҭаху уи ауми», – иҳәан, даасҿаԥшит, дара ирыхәаша бзиарак сҳәоз џьшьа ихы-иҿы нықәлашаан.
«Уажәы Аҟәа, уашьҭан Гәдоуҭа, нас Очамчыра ҳәа ҳнахыкәша-аахыкәшо, хазы-хазы ирххо иҳама ҳзықәу, ҳаалаган «Аԥсны» ҳаԥсахып «Абхазиа» ҳәа, уиалагь зегь ӡбахоит», – сҳәан атәара сҽыназыскит. Тускаӡе ишьҭахьҟала алаапк ицҳазшәа дхәааит: «Сара исарҳәахьан, аха агәра згомызт, иахьа еилыкка избеит уара ушпровакатору…» – уи инацҵаны, ихы насықәкны исықәиҳәацәаз сҿы иҭагӡаны исызҳәом. Сара схалагь сакәым – Баграт Шьынқәбагьы, Хәыхәыт Бӷажәбагьы, Шьалуа Инал-Иԥагьы иҟалаз рзымбатәбарахан, ирҳәо рҿамшәо инеиҿаԥшы-ааиҿаԥшит. Тускаӡе урҭ гәеиҭазар акәхап: «Шәаргьы Гьаргь ицшәырӷызуазар акәхап… шәыжәлар атыша ахықә ишхықәшәыргылаз шәбаӡом… Ихжәаны жәларак рус аӡбара ауӡом. Уи зны еилышәкаашт. Шәхгьы шәасышт, аха аамҭа шәзыргьежьран иҟаӡам», – иҳәан, сара саанкылан, дара дрыҵаҟьан идәылицеит. Сара усгьы аӡхыҵра сышьҭнахт, сахьаго сагааит ҳәа сиҿаԥшуа стәан. «Уаала, уажәы ара сара исоуҳәаз зегьы ак бжьамыжьӡакәа Акаки Иван-иԥа Мгелаӡегь иауҳәоит», – иҳәан, симан икабинет ҳандәылҵт. Мгелаӡегь еицәаз сеиҳәеит, аха Тускаӡе иаасҭа днавагыла-авагыло, адипломатиара иуит.
Иахьамзар уаҵәы санбаргои ҳәа сыԥшын, аха сеиқәхеит. Иҟалап Сталин иԥсра сыхәазаргьы.
Гьаргь Гәлиа иҭоурыхтә повест «Асасцәа еиқәаҵәақәа» инадҳәаланы Аԥсни аԥсуааи рҭоурых алацәажәара иазкыз аизара ҩ-сааҭки бжаки инарыцны ицон.
Ақырҭцәа ирҳәац рҳәон.
Аԥсуаагь урҭ ишырҿагылаз ирҿагылан.
Сара хыхь иазгәасҭахьеит, абриаҟара аамҭа аныбжьала иҟаз шыҟаҵәҟьаз иҳәатәуп ҳәа. Ус ишыҟаҵәҟьаз иаҳҳәозар, аизара ахы инаркны аҵыхәаҟынӡа ақырҭцәа ирҿагылаҵәҟьаз Иван Константин-иԥа Ҭарба иакәын.
Уажәраанӡа ишазгәасҭахьоу еиԥш, Гьаргь Алықьса-иԥа Ӡиӡариа инапы ҟьаны атрибуна данықәҵ нахыс уаҳа акгьы иҽалеимгалеит.
Иқәгылеит иара убас Шьалуа Инал-Иԥеи Баграт Шьынқәбеи.
Усҟан АБНИ аҿы аус зуаз ақырҭуа ҭоурыхҩҩы Анҭелава иқәгылара аиҳараӡак иззикыз Аԥсни аԥсуа жәлар рҭоурыхи азҵаатәқәа ракәын. Уигь Аԥсны Қырҭтәыла акәакь ауп ҳәа шышьақәирӷәӷәозгьы, Кахеҭиеи Гыртәылеи иааныркылоу аҭыԥ еиԥшуп зҳәаз ақырҭуа ҵарауаа дырҿагыланы, «Қырҭтәыла атерриториаҿы Аԥсны иҷыдоу аҭоурыхтә ҵакы амоуп» ҳәа азгәеиҭеит.
Аизараҿы иқәгылан ицәажәаз аԥсуа ҵарауаа ахәшьара ахьриҭоз хазы дырзааҭгылеит Шьалуа Инал-Иԥеи Баграт Шьынқәбеи. Уи иҳәеит: «урҭ рықәгыларақәа рҿы ирҳәарц ирҭахыз сзеилымкааит» ҳәа. Ҵоуп, урҭ еиҳараӡак излацәажәоз ажәытәӡа аахыс аԥсуаа рдац-ԥашә Аԥсны ишаларсу атәы зҳәо аԥсуа жәлар рфольклори, ажәытәӡатәи рҿаԥыцтә ҳәамҭақәеи, аԥсуа бызшәа – ажәытәӡатәи абызшәақәа ишреиуоу ракәын, аха...
Аизара шааиртыз еиԥш, аҵыхәтәажәа ҳәаны иазыркызгьы Иван Константин-иԥа Ҭарба иакәын.
Аԥхьа дшалагаз аиԥш иҵыхәтәажәаҿгьы, аизараҿы иқәгылаз ақырҭуа ҵарауаа акритика шырзиуц ирзиуит. Иахьа иџьасшьоит, уаанӡа дызмырцәажәоз, иҿаԥоз, аҵәы илазҵоз аҵыхәтәажәаҿы хыхьтә аӡәы акоманда риҭазшәа (шәиҟәаҵ, ииҭаху иҳәааит, уашьҭан иареи ҳареи ҳаибабап ҳәа рарҳәазаргьы ауеит) еиқәышьшьы иахьтәаз.
…Ари аизара мҩаԥысижьҭеи, хыхь ишысҳәахьоу еиԥш, ҩынҩажәи жәаба шықәса инарыцуп. Ҳәара аҭахума, усҟан уатәи ахҭысқәа шеилыскаауази иахьа ишеилыскаауеи еиԥшым. Урҭ ахҭысқәа ишахәҭоу еиԥш реилкаареи ахәшьара рыҭареи рзы зегь раԥхьа иргыланы иара Аԥсны аҭоурыхгьы ҭҵааны, ухатә гәаанагара ӷәӷәагьы умазароуп. Усҟан, изызӡарызеи, уиаҟара сазыҟаҵамызт. Убас шакәугьы, уи аизараҿы иқәгылаз ҳаԥсуа шәҟәҩҩцәеи ҳҵарауааи ахәҭакахьала, Иван Константин-иԥа Ҭарба, Гьаргь Алықьса-иԥа Ӡиӡариа, Баграт Уасил-иԥа Шьынқәба, Шьалуа Денис-иԥа Инал-Иԥа хазы-хазы ҩажәижәаба шықәса ирҭымсыцызт. Гьаргь Ӡиӡариеи Баграт Шьынқәбеи 1947 шықәсазы иаартны КПСС Ацентр Комитет аидеологиазы амаӡаныҟәгаҩс иҟаз Кузнецов иахь ашәҟәы рыҩхьан. Уаҟа имшәа-имырҳа ирҳәон Қырҭтәыла Аԥсни аԥсуа жәлари рганахьала имҩаԥнаго аполитика – аԥсуаа рзы иассимилиациатә политикан ишыҟалаз, ахәҭакахьала, аԥсуа школқәа аркны аԥсуаа рхәыҷқәа қырҭшәала аҵара дырҵара ишалагаз; Аԥсны аԥсуа милаҭтә ҭыԥхьыӡқәа ԥсахны ақырҭуа ҭыԥхьыӡқәа шрырҭаз; аԥсуаа рыжәлақәа ақырҭуа-цәа шырхарҵо, ишқырҭуартәуа; аԥсуаа милаҭк раҳасабала рықәхра, рнырҵәара ишаҿу.
Усҟан азы урҭ аҩыџьагьы зынӡа иҷкәынцәаӡан. Қарҭҟа иганы мызла инкылан ирыман. Ажәакала, Қырҭтәылеи ақырҭцәеи рҿагылара иаанагоз рдыруан. Уи аганахьала, ус уҳәар ауазар, аԥышәа рыман.
Иван Константин-иԥа Ҭарба изы ари раԥхьатәи қәгыларан, раԥхьатәи ҿагыларан. Аха даҽа-ганкахьала, иара иҭагылазаашьа зегь реиҳагь ишәарҭан. Иагьа умҳәан Аԥсны ашәҟәҩҩцәа дырхадан. Уи амаҵура ду ашҟа инарышьҭуаз зегьы рганахьала дара ирыдгылаз уаҩызар акәын. Ус дыҟоуп, макьана ҷкәынак иоуп ҳәа ргәы иаанаган ауп уи амаҵура дзахадыргылазгьы. Аха ари аҽны рыбла иабоз рызхамҵо, дџьашьаны ихәаԥшуан. Иџьашьаны ихәаԥшуан, избанзар, 1937-тәи 1938-тәи ашықәс еиқәаҵәақәа рышьҭахь изызҳаз аҿар ақырҭшәа зхатәы бызшәа еиԥш ицқьаны изҳәоз аԥсуа ҿар – аинтеллигенциа ҿыц еиҿызкааз рхаҭарнак Иван Ҭарба ҳара иаҳааӡаз, ҳара даҳтәуп ҳәа ишихәаԥшуаз, иаартны, акгьы агәхьаа мкыкәа, аӡәгьы игәхьаа мкыкәа дырҿагылт. Аиҳараӡак, апрезидиум аҿы итәазгьы, азал аҿы итәазгьы еилазгаз аизара мҩаԥызгаз Иван Константин-иԥа Ҭарба ихымҩаԥгашьа акәын.
Сара иахьагьы исгәалашәоит, шықәсқәак рнаҩсан Аҟәатәи арҵаҩратә институт аҭоурыхтә факультет аҿы аҵара анысҵоз, Қарҭынтәи дааны «Қырҭтәыла аҭоурых» амаҭәар иазкны алекциақәа иҳазрыԥхьоз апрофессор бырг Ӡимистарашвили зны снаидыртәалан исеиҳәаз: «Аԥсуааи ақырҭцәеи ҳабжьара иҟоу агәынамӡарақәа рҿы ахарара зду ақырҭцәа ҳауп. Шәыххь аагеит, шәареи ҳареи ҳаишьцәоуп ҳәа шшәаҳҳәо, ҳаақәгьежьаан, ари адгьыл – қырҭуа дгьылуп, шәара шәҭоурых ҳәа акгьы ыҟаӡам, ҩышә шықәса рнаҩсан Нхыҵ-Кавказнтәи шәылбааит, ара жәытә-натәӡа аахыс инхоз ақырҭуа абшьҭра «абхазы» шәылаӡҩаны, рыхьӡгьы шьҭыхны шәаақәгылт, шәара шәыхьӡҵәҟьа «аԥсуицы» ауп ҳәа ҭоурыхла ирҵабыргны ахыҭҳәаақәа ҳама ҳлашәҿагылан, иҳарҵабыргуеит ҳәа ҳалагеит. Уара удац-ԥашә ыҟаӡам ҳәа уазҳәо, егьа иҿабызшәа хаазаргьы дуцәымыӷхоит, уиҿагылоит. Ус ҟашәҵоит шәаргьы, ииашангьы иҟашәҵоит», – иҳәеит.
Ҳлектор иажәақәа зысгәалашәаз, хыхь зыӡбахә ҳалацәажәоз аизараҿы Иван Константин-иԥа Ҭарба ахықә аҿы даннарга, иаахтны дахьырҿагылаз ауп, иаахтны рҿагылара иара изы даараӡа ишшәарҭазгьы.
Адырҩаҽныҵәҟьа апартиа Аԥснытәи аобком апленум аҿы ажәахә ҟазҵаз Мгелаӡе Иван Ҭарбагьы, Гьаргь Ӡиӡариагьы, Баграт Шьынқәбагьы, Шьалуа Инал-Иԥагьы «урҭ буржуазиатә националистцәоуп» ҳәа рзиҳәеит.
Уиижьҭеи абриаҟара аамҭа бжьысит. Иван Консантин-иԥа идунеи иԥсаххьеит. Аԥсны акәзаргьы, ҳаԥхыӡ иалашәар иҳазхамҵашаз ахҭысқәа ҟалахьеит. Егьырҭ зегь ракәым, аҵыхәтәантәи ҳџьынџьтәылатә еибашьра мацара шаҟа аҵанакуазеи. Убриаҟара зхысҳәаауа, ҳанҿаз, ҳаныҷкәынцәаз иҟаҳҵоз ахәшьарақәа даҽакала избо салагеит.
«Адунеиажә цәгьа уеижьагоуп» зҳәазгьы, адунеи аиҿартәрақәа зегьы, аваҵҟьарақәа зегьы инацәақәа рыла еиԥхьызышьшьааз, избаз, иҭызҵааз иоуп. Аԥсуаа иҳамоуп ажәаԥҟа: «Аӡиас алеира гәышԥыла иааныскылоит ҳәа иаԥгылаз аӡы дагеит» ҳәа. Убри аӡиас ихыҵны алеира еиԥшын, 1937-тәи ашықәс еиқәаҵәа инаркны 1953 шықәсанӡа (Сталин иԥсҭазаара далҵаанӡа) асовет аамҭа рхы иархәаны ақырҭцәа аԥсуаа рнапахьы ҳнаргарц ишьақәдырӷәӷәаз асистема. Уи асистема абзоурала ауп «ажәлар раӷацәа» ҳәа рыхьӡҵаны аԥсуа интеллигенциа иааиҵагылаз иреиӷьқәаз аарылхны ишҭадырхаз…
Сара исҭахын, Гьаргь Гәлиа иҭоурыхтә повест «Асасцәа еиқәаҵәақәа» аилыргара иазкны аизараҿы, Иван Ҭарба Абраскьыл еиԥш акы данымшәаӡо дшыҟаз ашьҭахьгьы ус даанхарц… Аха ишырҳәо еиԥш «Ар ирнымиаз дхаҵа ӷәӷәоуп». Аӡәы изы акы уҳәарц азы иара иҭыԥаҿ ухы наган иҟаиҵаз ззыҟаиҵаз аҵанӡа иеилургароуп, иунурроуп.
Сеиҭагьежьуеит Гьаргь Гәлиа иҭоурыхтә повест анеилдыргозтәи ахәылԥаз ашҟа. Еиҭа схы иасырҳәар сҭахуп ҳажәлар рҿаԥыцтә ҳәамҭа: уи ахәылԥаз аҿы Иван Константин-иԥа Ҭарба дзымбаз «иан лымгәа дҭоуп»…
Қарҭ имҩаԥган ар рпарад. Уи зызкыз Қырҭтәыла ахьыԥшымра амш азгәаҭара акәын. Ҳусс иалои, дареи ҳареи наунагӡа ҳшеиԥырҵра ҳаиԥырҵхьеит ҳәа рныҳәа зынӡаск ҳаламцәажәаӡаргьы ауеит. Ус ҳагьныҟәон, Қырҭтәыла ахадас ҳәа иахьа урҭ ирымоу, Аԥсныҟа ихы рханы, ауасцәа зхарԥоу ақәыџьма аԥшра иҭаны, ҽырхықәымҵа дымцәажәазҭгьы. Уи аҟынгьы даанымҿаскәа, ибыз ҟадыџь аӷәра ааҿыхны иҿышәшәоз иажәақәа ақәыцқәа рылмыҳәҳәозҭгьы… Ихы зниҟьара изымдыруа, дмықәшәаха даацәырҵны, амҵ-мҩас иазыҵҟьо изизхьаԥштәуи, иаци-иахьеи даабама, насгьы иара ихала иоума, абри дреиӷьын ҳәа рҳәынҭқарра иахагылахьоу рахьтә аӡә данузрылымкаауа, зынӡаскгьы изилацәажәатәуи ҳәа шәҳәар ауеит. Иҟалап шәиашазаргьы, аха урҭ ируа-ирҳәо рдацқәа ҳара ҳҟынӡа имааӡозар…
Ус анакәха, маи 26 иазкыз рныҳәа иадҳәалоу, ҳара иҳацрасуа зҵаатәқәак ҳарзааҭгылоит ҵаҟа.
Адунеиажә уамашәа ишоуп: шьоук рзы икыдыбганы илеиуа ақәа цха-матиуп, даҽа шьоукы рзы ахаҳә кыдыбганы ауп ишлеиуа, – ҳәа аҳәоит аԥсуаа ҳажәаԥҟа.
Альфеи Омегеи, ганкахьала мацара урызхәыцыр, агеи ашьхеи рыбжьоуп. Абырзенцәа рҿы Альфа – раԥхьатәи нбануп, Омега – ҵыхәтәантәиуп. Убас шакәугьы, адунеитә литератураҿы аныки абыки ирыхшаз реиԥш еицуп, ирзеиҟәыҭхом. Излеиҟәырҭхари ҵакыс ирымоу – «ахы инаркны аҵыхәанӡа» ҳәа акәзар.
1918 шықәса маи 26 азы Қырҭтәыла хазы иҟоу ихьыԥшым ҳәынҭқарроуп ҳәа аназхарҵоз – амраҭашәарахьтәи аҳәаа Ԥсоунӡа инаргахьан. Аԥсны Қырҭтәыла иузаҟәымҭхауа акәакь ауп ҳәа изышьақәырӷәӷәазгьы убриазоуп.
Уи ус шакәым аилкааразы, Альфеи Омегеи рзы ишаҳҳәаз еиԥш, ахы инаркны аҵыхәанӡа ирзааҭгылатәуп. Уаҟа еилкаахоит, «рдацқәа Аԥснынӡа иааӡоит» ҳәа хыхь изаҳҳәазгьы.
Ҳаиасып, нас аҭоурых ашҟа.
1917 шықәса октиабр азы Урыстәыла аимпериа еилаҳаит. Қырҭтәыла аменшевикцәа анапхгарахь инеит, Аԥсны амчра – Жәлар Рсовет анапаҵаҟахь инеит. 1918 шықәса апрели маии рзы ҩынҩажәа мшы инарыцны Жәлар Рсовет ахаҭыԥан Аԥсны амчра абольшевикцәа, ахәҭакахьала, Аԥсны Ареволиуциатә Комитет анапаҵаҟа иҟан. Уи хадара азиуан Ефрем Ешба. Ус шыҟалаз, арҭ ацәаҳәақәа равтор февраль 27 азы искьыԥхьыз «Аԥсуа газеҭ «Аԥсны», насгьы уи акәша-мыкәшеи» ҳәа зыхьӡу сыстатиа аҟнытә иаазгоит цәаҳәақәак абраҟа: «Уи аныҟалаз 1918 шықәса алагамҭаз ауп. Асовет Урыстәыла арратә ӷба дук Аҟәатәи асқьалахьы имааикәа, амшын агәаҿы иааҭгылт. Гәыԥҩык амшынуаа анышьқәа инарҭалан, агаҿахь иӡхыҵын, ақалақь иналалт. Актәи адунеитә аимериалисттә еибашьра иалахәыз, «абнауаа рдивизиа» ҳәа изышьҭаз ачерқьезцәа рыла еиҿкааз архәҭаҿы шәҩык инарыцны зхатәгәаԥхарала уахь инеиз аԥсуаа ирылаз, «Аихатә џьар» аиура иаԥсахахьаз Емхаак агаҿа длеи-ҩеиуа дахьаваз дрықәшәеит.
Асовет Урыстәылатәи арратә ӷба амшынуаа руаӡәк Аемхаа дааникылан, ичынқәа ижәҩа иқәижәеит, иорденқәагьы игәышԥы иамижәжәеит.
Аемхаа Урыстәыла иахырҳәаз аҳәынҭқар изы иҽимшьуазаргьы ҟаларын, уи изы мацарагьы акәхарымызт ачерқьезцәа рдивизиаҿы дзеибашьуаз, аха абас
иахьизныҟәаз хьмыӡӷшьаны, инаган тапанча ааҭԥааны амшынуаҩ дышьны дыбналт. Рхы-ргәы иҭаӡамкәа ари аҩыза арыцҳара иақәшәаз Урыстәылатәи арратә ӷба акаԥдан идҵала уи аӷба абзарбзанқәа Аҟәа илақәыркын, «амра ҭашәаанӡа Аемхаа дыкны дҳашәымҭар, шәықалақьгьы шәаргьы шәҟәыбаса шәықәаҳҵоит» рҳәеит. Ҳаицәажәап ҳәа дара рахь инеиз Аԥсны Жәлар Рсовет ахаҭарнакцәа (урҭ зегьы ҭауади аамсҭеи ракәын) анырба зынӡа иҿаҳәатәхеит: «Ҳара ҳзацәажәо абольшевикцәа роуп, уаҳа аӡәгьы дҳадаҳкылом» рҳәеит. Жәлар Рсовет Аԥсны абольшевикцәа рхада Ефрем Ешба дрыԥшаан «амчрагь удкыл, Аҟәагь еиқәырха» ҳәа иарҳәеит.
Ефрем Ешба амчрагь идикылт, Аҟәагь еиқәирхеит. Асоветтә Урыстәылатәи арратә ӷба Аҟәа ааныжьны ианца, Жәлар Рсовет ҳәа уаанӡа иҟаз рҭыԥахь игьежьырц рҭаххазаргьы акәхап, амала, Аԥсны џьара аӡәык-ҩыџьак ракәымзар, абольшевикцәа ишьақәдырӷәӷәаз Асовет мчра зларыдыркылаз ала, уахь инармышьҭит.
Аԥсны Жәлар Рсовет ҳәа уаанӡа еиҿкааз рыҩнуҵҟа Қырҭтәылаҟа ихьаԥш-кәаԥшуаз хәҩык «абольшевикцәа Аԥсны ралцараҿы шәҳацхраа» ҳәа ашәҟәы рыманы маӡала Қарҭҟа ицеит. Абар даргьы: Гьаргь Константин-иԥа Чачба, уи иаб иашьа Алеқсандр Григори-иԥа Чачба, Мелтон Емхаа, Асҭамыр Инал-Иԥа, Алеқсандр Ӡаԥшь-иԥа. Арҭ аԥсуа депутациа иалаз зегьы ҭауади-аамысҭеи ирхаҭарнакцәан.
Ирҳәоит дарбан уаҩԥсызаалак иԥсҭазаараҿы знык иадамхаргьы машәырк импыҵҟьоит ҳәа. Аха ужәлар наунагӡа рҿы зкуа амашәыр ҳаӷоу импыҵҟьааит…
Убри аҩыза рымпыҵҟьеит абра хыхь зыӡбахә цәыраагаз ҭауади-аамысҭеи рхаҭарнакцәа. Усҟан Қырҭтәыла аԥшәмара зуаз аменшевикцәа, алашә ииҭаху иҩ-блак ҳәа, уи акәын иззыԥшыз, рыԥхыӡ иалашәар ирызхамҵаша ҟалеит.
Аԥсуа ҭауадцәеи аамысҭцәеи рхаҭарнакцәа ргәыԥк, амаҵура ахьрымпыҵҟьаз иацәгәаау, ауа-иуа кьынтыжә маҟа ҳәа агырцәеи ақырҭцәеи дареи злеиларсыз иахҟьоу здырхуада, «шәҳацхраа абольшевикцәа рықәцаразы» ҳәа еишьҭала Қарҭ иахьнеиз, иреигәырӷьан ирыдыркылт, иагьырхаҵгылт. Усҟан урҭ зызхәыцуаз атәы аилкаара уадаҩуп, аха ирымпыҵҟьаз аус иахьа уажәраанӡагь ақырҭцәа аԥсуаа иааҳҿаркуеит. Ҭамаз Надареишвили изкны Дали Џьоџьуа Қарҭ иҭлыжьыз «Абшьҭрала» ҳәа зыхьӡу лышәҟәаҿы иану урҭ рсахьа абас аҵаҩуп:
«Ари асахьа, Аԥсны жәытә-натә аахысгьы Қырҭтәыла иузаҟәымҭхо акәакь шакәу азы шаҳаҭра зуа паспортуп»…
1918 шықәсазы Қырҭтәыла зегьраԥхьаӡа акәны Аԥсны иақәлеит, аоккупациа азнауит анаҳҳәалакь, «дара аԥсуаа иҟарҵаз аҳәарала ауп ҳара уахь ҳашнеиз» ҳәа Аԥсны Жәлар Рсовет ахьӡала хыхь зыӡбахә ҳҳәаз аҳәара иҟарҵаз зну ақьаад аауҿаркуеит. Убри ақьаад ақырҭцәа Аԥсны иацрыҵаанӡа бираҟҵас иркызаауеит, рҿы зырцәажәо документуп ҳәа ирыԥхьаӡоит.
Знык иаҳҳәахьоу еиҭаҳәо, хыхь иаагаз афактқәа рылацәажәара аҭахума? Ҳара ҳтәала иаҭахуп. Иаҭахуп, избанзар, жәытә-натә аахыс ҳацәгьа-мыцәгьамзар, ҳабзарӡык зымҳәац инаганы рнапы иадыркит «Аԥсны Қырҭтәыла иузаҟәымҭхо акәакь шакәу азы ипаспортуп» ҳәа ззырҳәо адокумент.
Убри адокумент иаҵагылан ауп 1918 шықәсазы ақырҭцәа Аԥсны аоккупациа шазыруз…
Убри адокумент уасхырс иҟаҵаны ауп Сталин 1931 шықәса рзы Аԥсны автономиак аҳасабала Қырҭтәыла изладиҳәалаз…
Убри адокумент иаҵагыланы ауп аҩажәижәабатәи аҩынҩажәатәи ашықәсқәа рзы Амраҭашәарахьтәи Қырҭтәылантәи жәа-нызқьҩыла ихырҵәаны нхара ҳәа Аԥсныҟа излааргоз…
Убри адокумент шьҭыхны ауп ақырҭуа ҭоурыхҩҩцәа Аԥсни аԥсуа жәлари рҭоурых ырҟаҵы-мыҵуа, дара ишырҭаху ала иааҩуеит ҳәа ишаҿу.
Убри адокумент иаҵагылан ауп 1992 шықәса август 14 рзы ишҳақәлаз…
Аҵыхәтәаны, убри адокумент ркуп азоуп иахьагьы «Аԥсны Қырҭтәыла иузаҟәымҭхауа кәакьуп» ҳәа изыҳәҳәо…
Саакашвилигь арратә парад аҿы Қырҭтәыла аруаа ихы рықәкны «сшәыҳәоит шәсыцхраарц, шәнызықьҩыла ақырҭцәа рыҩнқәа рахь, Аԥсныҟа рыргьежьраҿы» ҳәа изырҳәаз…
Уи адокумент знапы аҵаҩны, маӡала Қарҭ ицаны, усҟантәи Қырҭтәыла аиҳабыра рҿаԥхьа иқәызҵаз ирыбзоураны ауп, аменшевикцәа рыр Аԥсны излақәлаз, уигь азмырхакәа Ԥсоунӡа инаӡаны, уаҟа ртәыла амраҭашәарахьтәи аҳәаа ауп ҳәа ишьақәырӷәӷәаны, Қырҭтәыла ахьыԥшымра зларыларҳәаз…
Уиижьҭеи шаҟа аамҭа бжьысхьоу жәбоит, Аԥсны ахьыԥшымра шаҟаҩ ақәыӡхьоу, зықьҩыла ҳҵеицәа ршьа шкаҭәахьоу шәдыруеит, Аԥсны де-факто ахы иақәиҭаҳтәхьеит, аха иахьа уажәраанӡагь убасҟан Қырҭтәыла атерриториа ҳәа Аԥсны налаҵаны ирҳәаз макьаназы лакьысра амамкәа иҟоуп.
Аԥсадгьыл аԥсахра – иагьакуп, иагьыҩбоуп. Ауаҩы дарбанызаалак ианиашьа ихаҵашьоуп рҳәоит ажәлар.
Аӡәы, аибашьраан ихы изымдыруа, ихы дамыхәо дыхәны дшышьҭоу аӷа димԥыхьашәоит. Ауаа зегьы рыгәқәа еиԥшым, згәы ԥшқоу, зшьамхы ԥсыҽу, згәы ҭрысуа рахьтә аӷа иҳәатәахьы ииасуагь ҟалалоит. Уигь Аԥсадгьыл дачарҳәаҩхеит ҳәоуп иаанаго.
Аха ус акәымкәа, Аԥсны Жәлар Рсовет ҳнапаҿы иҟан, иара убриалагь – Аԥсны анапхгара азҭоз ҳара ҳакәын, уи аҭыԥ абольшевикцәа иаҳцәыргеит, аха еиҭа ҳнапаҿы иаагароуп, жәытә-натә аахыс аԥсуаа иҳаӷацәоу
ақырҭцәагь ҳацырхырааны ҳәа урҭ рахь аҳәара ҟазҵаз – Аԥсни аԥсуа жәлари наунагӡа ирчарҳәаҩцәаны иаанхоит аҭоурых аҿы. Уиазоуп, ус бзиа дук ҟарҵазшәа Қарҭ иахьнеиз иҭырхыз рпатреҭ, излаҳаҳаз ала, Қырҭтәыла аҳәынҭқарратә музеи аҿы икыдҵаны ирымазаап «Аԥсны – Қырҭтәыла иузаҟәымҭхауа акәакь шакәу азы шаҳаҭра зуа аҭоурыхтә документ» ҳәа аҵаҩны.
Ганкахьала, урҭ ҳаԥсуа ҭауади-аамысҭеи рыжәла дуқәа рымоуп. Урҭ ажәлақәа рхаҭарнакцәа ҳ-Џьынџьтәылатә еибашьра аан рхы-рыԥсы иамеигӡакәа иҳақәлаз ақырҭцәа ирҿагыланы еибашьит, рыҩнуҵҟа иҟоуп ҳ-Аԥсадгьыл зхы ақәызҵазгьы. Абриаҟара заҳҳәо, зыжәлари зыԥсадгьыли чарҳәара рзызуа жәла рымаӡам ҳәа ауп.
Ачачбақәа, Аемхаа, Инал-Иԥа, Ӡаԥшь-иԥа уҳәа ажәлақәа аԥсуа жәлар рзыгәдуун, ус наунагӡа иагьаанхоит.
Аԥсни Қырҭтәылеи, аԥсуааи ақырҭцәеи ҳабжьара, абар уажәшьҭа 1994 шықәса раахыс абжьаҟазацәа шҳабжьагылоугьы, ҳаимак ӡбашьа амоуцт, ҳара ҳтәала, азҵаатәы шықәгылоу ала, ӡбашьа аиурангьы иҟаӡам. Зегьы зыхҟьоу, иахьа уажәраанӡагьы иаахтны иҳәам 1992 шықәса август 14 инаркны 1993-шықәса сентиабр 30 рзынӡа ҳабжьара имҩаԥысуаз аибашьра ахьӡ. Уи аибашьра аԥсуаа ҳзы – Џьынџьтәылатә еибашьран. Даҽакалагь уи ахьӡ злаҳҳәари – х-нызқьҩык инарыцны ҳҵеицәа ҳ-Аԥсадгьыл рхы ақәырҵазар?!
Аха, даҽа-ганкахьала, усҟан Урыстәыла апрезидентс иҟаз Борис Ельцини Едуард Шеварднаӡеи злеизааигәаз ала, насгьы аибашьра аламҭалазы Дагомыстәи реиқәшәараҿы, аҩыџьагь еиқәышаҳаҭхан Қырҭтәыла Аԥсны иақәлазар аибашьра ахьӡ дара ишырҭахыз еиԥш ишьақәдмыргылоз. Урҭ аҩыџьагь, дара ирыхҟьаны аибашьра злахацыркыз ала, хьӡыс иарҭеит «Қырҭтәылеи Аԥсни реимак» ҳәа. «Аибашьра ажәа зынӡаск ирҿадмыршәт. Избан? Избанзар, аибашьраан аԥхьа ижәылаз рыӡбахә ҳәатәын. Рыӡбахә ҳәатәын изжәылаз зусҭцәоугьы. Ижәылаз хьӡыс ирауаз «агрессорцәа» ҳәа акәын, изжәылаз Рыԥсадгьыл ахьчараз абџьар шьҭырхзар – уи иаанаго, урҭ Аџьынџьтәылатә еибашьра рзыҟалеит ҳәа акәын. Ҳара аԥсуаа аибашьра ианалага раԥхьатәи амш азы ицәырыргаз ажәа «аимак» ҳақәшаҳаҭымхар акәын, аха, рыцҳарас иҟалаз, уи ахаҭыԥан, дара иҳадыргалаз
ажәа иаҳҭахы-иаҳҭахым ҳамҵасны иаҳкит. Иахьа уажәраанӡагьы икаҳмыжьыцт.
Ус акәымкәа, иарбан еиԥыларазаалак, иарбан еицәажәаразаалак, иреиҳаӡоу аҩаӡараҟынӡагьы «аимак» ажәа ахаҭыԥан ҳабжьара имҩаԥысыз «еибашьроуп» ҳәа ҳақәгылозҭгьы, ацәыкәбар маҷ-маҷ ахаҳә шкылнаҵәо еиԥш, ҳара ҳтәы ишаҳҭахыҵәҟьаз иаҳзамыргаргьы, аибашьра ӷәӷәа шаҳхаагаз адунеи уажәшьҭа иаҳахьазаарын. Уи акы.
Аҩбатәи. Аԥсны автономтә республиканы Қырҭтәыла иалан асовет аамҭазы ҳҳәоит. Абраҟагьы ҳиашаӡам, ҳаӷа игәырԥса аҟаҵара ауп иаҳҳәо иаанаго. Избанзар, «автономиа» ажәа иаанагои автономтә республика ҳаман ҳәа иаҳҳәои еиқәшәаӡом, еинаалашьагь рымаӡам.
«Автономиа» – зхатә зҵаатәқәа зхала изыӡбо ҳәа ауп иаанаго. Аԥсны автономиан Қырҭтәыла Сталин ианалеиҵа 1931 шықәса инаркны 1936 шықәсазынӡа. Нестор Лакоба иавторитети «адунеи ажәларқәа рвожд» Сталини иареи реизааигәареи ихы иархәаны, Бериа дшиҿагылазгьы, хаала-мчыла Аԥсны азҵаатәқәа ара Аԥсны ирыӡбон. Наҟ-наҟгьы ус инасыгӡоит ҳәа Нестор Лакоба даналага, Сталини Бериеи неицәажәан – дырԥырыргеит. Уи нахыс, Аԥсны иаҵанакуаз имаҷӡоу азҵаатәыҵәҟьагьы иахьырыӡбоз Қарҭ акәын. Ус анакәха, Аԥсны иамаз «автономиа» лахьԥыракыган. Ишыҟаҵәҟьаз иаҳҳәозар, 1936 шықәса инаркны 1992 шықәсазы Аџьынџьтәылатә еибашьра иалагаанӡа Аԥсны Қырҭтәыла иаколониан. Ақырҭцәагьы – аԥсуаа ҳзы иколонизаторцәан. Абригь иахьа уажәраанӡа адунеи иаҳзамырдырц.
Абарҭ аҩ-зҵаарак уажә убриаҟара сзырзааҭгылаз, убарҭ азҵаатәқәа рыӡбара ахьҳалымшаз рхы иархәаны Қырҭтәыла аполитологцәа, аҭоурыхҩҩцәа лассы-лассы акьыԥхь аҟны иқәгыло иалагеит, уимоу ҿыӷәӷәала
ицәажәоит, адунеигь уаанӡа ишыржьоз еиҭа иаҳжьоит ҳәа рҽазыркуеит.
Убас, ҳазну ашықәс маи мза 1 азы Қырҭтәыла аҳәынҭқарратә газеҭ «Свободная Грузия» аҿы дықәгылеит ақырҭуа ҭоурыхҩҩцәа «дуқәа» ҳәа зыӡбахә рҳәало ируаӡәку, аҭоурыхтә ҭҵаарадыррақәа рдоктор Нодар Ломоури.
«Ала шуеит – аҽы ҳәуеит» ҳәа ҳажәлар ражәаԥҟа снықәныҟәаны зназы ахцәажәара иаԥсам ҳәа агазеҭ наҟ инықәсҵеит, аха нас иаалырҟьаны исгәалашәеит ҳ-Џьынџьтәылатә еибашьраан игәамбзиара иахҟьаны Аҟәа иаҳцәалаханы иҟаз ҳаԥсуа ҭоурыхҩҩы ду Шьалуа Инал-Иԥа ипара баны, диҿагыланы ҿҭыӡәӡәаала дихцәажәо, «Идемократиатәу Аԥсны» ҳәа усҟан Аҟәа Иури Гавва иҭижьуаз игазеҭ аҿы Ломуори дшықәгылахьаз… Аиҳараӡак изихымгаз «Аԥсуаа ретно-культура аҭоурых азҵаатәқәа» ҳәа иаҳхысыз ашәышықәса хынҩажәижәабатәи ашықәсқәа рзы Ш. Инал-Иԥа иҭижьыз иусумҭа ду ауп. Усҟан аҭак изҭашаз автор иакәын, аха уи – акы игәабзиара уашәшәыран, ҩбагьы – Аҟәа далахан дыҟан, иԥа заҵәгьы Гәымсҭа нырцә аӷа диҿагылан, ажәа-заҵәык иадамхаргьы иҿыҵҟьар, уи акәын ирҭахыз, дагьадыргон. Ус сҳәеит ҳәа, аибашьраҿы аиааира иаагаз ала Нодар Ломоури ихала иакәымкәа, Қырҭтәыла зегьы аҭак рыҭан.
Убас шакәугьы, иҵәымыӷ жьакцаны ауп иахьа уажәраанӡагьы сгәы ишало Ш. Инал-Иԥа зҭак аҟаҵара дахьымӡаз уи астатиа.
Абар уажәгьы, нарцәынтә деиқәыхьшәашәа ибжьы ааҩуашәа ауп Нодар Ломоури деиҭашаацәырҵхыз. Аԥхьа Ш. Инал-Иԥа ишәҟәы акәын изхымгоз, уажәы изхымго – Аԥсны ихьыԥшым ҳәынҭқарран иҟаларц азы аԥсуаа рықәԥара акәзаап.
«Аԥсуа сепаратистцәеи урҭ ирыдгылои иаахтны ирҳәоит аԥсуаа жәытә-натә аахыс рхатә ҳәынҭқарра рыман ҳәа, ус анакәха, ҳхатәы ҳәынҭқарра «ашьақәырӷәӷәара» азин ҳамоуп ҳәа иқәгылоуп» – абас ихациркит Нодар Ломоури истатиа.
Арҭ ицәаҳәақәа залаҳкааз, амца ахьидыркыз мацараз акәӡам, иқьышә ҳақәҵаны, дубеи ихы баны дахьцәажәо ауп. Уарла-шәарла, џьара аӡәык-ҩыџьак машәыршәа ирыламшәозар, ус ауп ишыҟоу Қырҭтәыла аполитологцәеи, аҭоурыхҩҩцәеи, ашәҟәыҩҩцәеи уҳәа зегьы.
Егьырҭ зегь ракәым, арҭ ацәаҳәақәа равтор 2004 шықәсазы агазеҭ «Республика Абхазиа» ианысҵаз астатиа «Бедиа – ахьтәы џьам», амца инаркын ақырҭуа ҵарауаҩ, анаукақәа рдоктор Ҭамаз Саникиӡе саргьы, аԥсуа жәларгьы, Аԥсынгьы ҳцәа ҳхыхуа дықәгылт, уажәраанӡа зыӡбахә ҳамаз агазеҭ «Свободная Грузия» аҿы. Иахәҭаз аҭак, ҭоурыхтә фактла ишьақәырӷәӷәаны ианиаҳа, уиижьҭеи аҿаԥа иҿарҵазшәа ҿымҭӡакәа дартәеит. Абри аҟара саланагалан изысҳәо, ақырҭцәа ус ауп ишыҟоу рҟазшьа: ирҳәо иахәҭоу аҭак анырмаҳалак – еиҳагьы рыҽдырбабоит.
Уажә ҳазлацәажәо истатиаҿы Нодар Ломоури анаҩс абас иҩуеит:
Ҳалагап аԥсуаа «аҭоурых еиларгоит» ҳәа ииҳәаз иажәақәа рыла.
Ҳара аҭоурых аилагара акәым ҳзышьҭоу, ақырҭцәа ирблыз, мамзаргьы ирҵәахыз аҭоурыхтә хыҵхырҭақәа рыԥшаара, рцәыргара ауп. Убас иаагозар ҿырԥштәыс, ҳазну ашықәсԥхьаӡара актәи ашәышықәсазы аԥсуаа зхылҵыз абшьҭрақәа руак «аԥсилаа» рыӡбахә ҳәан, аҩбатәи ашәышықәсазы – «абазгаа». Изҳәазгьы аԥсуаа ракәӡам, усҟантәи Римтәи аҭоурыхҩҩцәа роуп. Аԥсилаа ртәы иҳәеит актәи ашәышықәсазтәи римтәи
аҭоурыхҩҩы Плинии; абазгаа ртәы иҳәеит аҩбатәи ашәышықәсазтәи Римтәи аҭоурыхҩҩы Арриан. Абар Арриан ишиҩуаз: «Аԥсилаа ҳәынҭқарс ирымоу ихьӡуп Иулиан…», «абазгаа – Рисмаг», «асаныгцәа – Спадаг». «Ҳәынҭқарцәан иҟазҵаз Рим аимператор иоуп».
Ҳарҭ аԥсуаа ҳхы иҭаҳамҳәааӡеит, ас зҩыз Плинии (актәи ашәышықәсазы) Арриани (аҩбатәи ашәышықәсазы) роуп.
Амала, Нодар Ломоури аԥсуаа иаҳҭо зҵаатәы-заҵәык ауп: Рим аимператор актәи ашәышықәсазы аԥсилаа аҳәынҭқар дызлариҭарыз Аԥсилаа Рҳәынҭқарра ыҟамкәан? Иара убасҵәҟьа, аҩбатәи ашәышықәсазы Абазгаа Рҳәынҭқарра ыҟамкәа ҳәынҭқарс Рисмаг дырхаиргыларызу? Еиҭаҳҳәоит, ҳарҭ аԥсуаа иҟам-ианым ак цәыҵҳаԥшаарц ҳаҿӡам, хыхь ҳазлацәажәаз актәи аҩбатәи ашәышықәсқәа рзтәи Римтәи аҭоурыхҩҩцәа иҩны иаҳзаанрыжьыз роуп.
Араҟа иаагарц ҳҭахуп аԥсуа ҵарауаҩ-аҭоурыхҩҩы Алықьса Луман-иԥа Папасқьыр 2005 шықәсазы иҭыҵыз иусумҭа ду «Ажәытәтәи аурыс литератураҿы обезаа шаарԥшуи Аԥсны аҭоурых азҵаатәқәеи» 284-тәи адаҟьаҿы иану «565 шықәсазтәи Иустиниан Актәи иҳәынҭқарра ахсаала». Аҭоурых еилаҳхәарц, мамзаргьы аӡә даажьап ҳәа акәӡам ҳгәы иҭоу, ус ҳзалагари иара ахсаала еибга-изҩыда иахьанӡа еиқәхазар. Ахсаалаҿы ҳара иаабоит Аԥсны амраҭашәарахьтәи аҳәаа Тамантәи адгьылбжьахалеи Азовтәи амшыни рҟынӡа ишынаӡоз. Амрагыларахьтәи аҳәаа акәзаргьы – Фазис (Рион) аӡиас аҟынӡа инаӡон. Машәыршақә акәӡамзаап Амрагыларахьтәи Римтәи аимпериа, мамзаргьы Византиа аимператор Иустиниан Актәи ихаан уи ҭоурыхҩҩы хадас имаз Прокопи Кесариантәи «Фазис аӡиас Азиа иахьаҵанакуа амрагыларахьтәи ахықә аҟны ибераа нхоит, Европа иахьаҵанакуа амраҭашәарахьтәи ахықә аҟны – апсилаа нхоит» ҳәа зиҩызгьы.
Иара убасҵәҟьа ауп Аԥсны ахоура-ҵоурақәа шаабо, иара хыхь зыӡбахә ҳҳәаз А. Папасқьыр ишәҟәаҿы иааго «Ажәбатәи ашәышықәсазтәи Урыстәылеи уи акәша-мыкәшазтәи атәылақәеи рхсаалаҿгьы».
Ҳара иаадыруеит Нодар Ломоурии уи иҩызцәа ақырҭуа ҭоурыхҩҩцәеи анкьа мыцхәы изымҵасны иркуаз ажәытә ҭоурыхтә хыҵхырҭақәа, аиҳараӡак Вахушти ишиҭахыз ала «ирҽеиз» «Қырҭтәыла аԥсҭазаара», уажәы иаазқәылаз мап ацәыркуа ишалагаз. Мап ацәыркуа иалагеит, избанзар – дара ирҿагыло аҭоурыхтә хыҵхырҭа ҿыцқәа цәырҵт. Уи азоуп истатиаҿы абас заниҵазгьы: «Аԥсуа ҭоурыхҩҩцәа аҭоурыхтә хыҵхырҭақәа рҿы ирбо аҭоурыхтә факт мацарақәа ирымҵасуеит…»
Ҳара иахьынӡаадыруа, аҭоурых злаԥырҵо, изларыҩуа аҭоурыхтә хыҵхырҭақәа рҿы ирбо аҭоурыхтә фактқәа рыла ауп. Аха, Нодар Ломоури излеиҳәо ала, уажәшьҭарнахыс аҭоурыхтә фактқәа рыгәхьаа ктәӡамзаап, урҭ «ажәытәра иагазаап». Избанзар, аҭоурыхтә факт – аҭоурых дара ишрыхәо ала инарҳәы-аарҳәны изыҩуа, аҭоурых-мцы анапы аҭа, ашьапы аҭа изырҵабыргырц иаҿу аҿаԥнаҽуеит.
Изааӡарызеи, Аԥсны аҵыхәтәантәи жәохә шықәса рзы ауп ҳамшәа-ҳмырҳа, иаахтны ҳҭоурых ҳалацәажәартә аҭагылазаашьа аныҟала. Уаанӡа, асовет аамҭазы, қарҭаа Аԥсны иахадыргылоз аԥсуаа, аҭоурых аганахьала, ақырҭцәа ирԥырхаго џьара ажәа кьынаак, ажәа хәахәак зҿыҵҟьоз, адырҩаҽныҵәҟьа апартиа Аԥснытәи аобком абиуро аҿы изҵаара ықәгылон.
Иара уажәгьы ус иахьыҟам Нодар Ломоури амца ицранаҵоит. Уи азоуп Аԥсны Ахада изы абас зиҩуа:
Абраҟагьы Нодар Ломоури игәы ԥызжәо, ԥыхьа асовет аамҭазы апартиа Аԥснытәи аобком актәи амаӡаныҟәгаҩцәақәак ишыҟарҵалоз еиԥш Аԥсны Ахада Сергеи Уасил-иԥа Багаԥшьгьы иахьыҟаимҵаз ауп, иаахтны иаҳҳәозар, дара дахьрыдымгылаз ауп. Башаӡа аҵәы алаҵаны азҵаара ықәиргылоит Нодар Ломоури: «Багаԥшь зыхьӡала дцәажәода?», «Иарбан қәҵароу уи зыӡбахә имоу?» Сара издыруеит ҳполитологцәа, ҳҭоурыхҩҩцәа иахәҭоу аҭак ширҭоу. Аха урҭ снарԥыҩлан уажәнатә иҟасҵарц сҭахуп урҭ азҵаарақәа рҭак. Аԥсны Ахада зыхьӡала дцәажәо Аԥсны жәлар роуп, аԥсуа жәлар роуп; дзықәныҟәо ақәҵарагьы – 1999 шықәсазы Аԥсны ихьыԥшым ҳәынҭқарроуп ҳәа жәлар зегьы ирыдыркылаз ақәҵара ауп. Аԥсны Ахада иҿаԥхьа иқәгылоу зҵаатәы хадақәоуп урҭ. Изааӡарызеи, амца рзыркуагьы уи ауп.
Дара ртәала ирылшо зегьы ҟарҵоит ҳажәлар ракзаара иаԥырхагахарц. Ус акәымзар шәазхәыци, Аԥсны Ахада ҽыхәшәтәра Москваҟа данца, шаҟа ишькларҳәаз: зны «ахәшә ирҭеит» ҳәа рыларҵеит, аха уи шымцыз анааԥш, икәараҵан, ркьыԥхь аҿы даҽа зҵаатәқәак цәырыргеит. «Аԥсны Ахада иҟамзаара ихы иархәаны уи ихаҭыԥуаҩ Р.Ҳаџьымба аҭакԥхықәратә ҭыԥқәа рахь инаишьҭит иара итәқәа» рҳәахт. Уигь аиашара аганахь ишыҟамыз анааԥш, Аԥсны Аԥыза-министр иахь ихьаҳәт… Кылҳарак ԥшааны аԥсуаа салк ҳазрыбжьаҵозар ҳәа иахьаҿу ауп абриаҟара изыҵәиҵәиуа.
Урҭ ирзеилымкааит, еилыркаарцгьы иҟам дара ианырҿагылатәхо, аԥсуа жәлар рхала ракәымкәа, Аԥсны жәлар зегьы аӡәк иеиԥш ишеидгыло, хҭак ишеицҭадыршәуа.
Убас шакәугьы, хаҭала сара сгәы еихьызшьуа даҽа-зҵаатәыкгьы саламцәажәар ҟалом. Лассы-лассы ҳполитологцәа, ҳҭоурыхҩҩцәа, ҳашәҟәыҩҩцәа, ҳпублицистцәа ирҳәо саҳахьеит: урҭ (изҿу ақырҭцәа
роуп) рықәгыларақәа зегьыҵәҟьа рҭак аҟаҵара абаҭаху ҳәа. Рҭак аныҟаҳамҵа – ҳрықәшаҳаҭхеит ҳәа ауп ишыгәныркыло. Рзеиԥш ҟазшьа (еиҳа ииашахоит – рмилаҭтә ҟазшьа ҳҳәар) злаадыруа ала, уи аҩыза аҭагылазаашьа анроу – аԥыжәара аагеит ҳәа ргәы ӷәӷәахоит, рыбжьы иацлоит, ржәыларагь еихарҳауеит. Ишәгәалашәыршәа аҳәса-ахацәа еибархаҵаны «Сақарҭвело», «Сақарҭвело» ҳәа иҳәҳәо-иҟаауа ҳақалақь ишалаз, аха аидыслараҟынӡа ианнеилак – ирҳаны ишыҩуаз… амшын рыҽшарҭоз….
Абриаҟара зхысҳәаауа, акьыԥхь, арадио, ателехәаԥшра зҳәаз еиԥш рҟны рықәгыларақәа рҭакқәа ҟаҵамкәа иныжьлатәым. Ицәгьам ҳәа сгәы иаанагоит, ҳаԥсуа жәлар ҳаԥсуа радио еиҳа излазыӡырҩуала, ҳаԥсуа телехәаԥшра еиҳа излахәаԥшуала, урҭ рҿы мызкы ахь знык акәзаргьы ҳполитологцәеи, ҳҭоурыхҩҩцәеи, ҳпублицистцәеи реиԥыларақәа, реиҿцәажәарақәа еиҿкаалазар.
Абриаҟара ҳзырҳәо Аԥсны аҭоурых ирҟаҵы-мыҵуа рҟырҟы иахькылахаз ауп. Ус ҟарҵалоит Аԥсны аҭоурых аҭҵаараҿы ҳаԥсуа ҭоурыхҩҩцәа рганахьала аҿагылара ӷәӷәа роуаанӡа. Сара сызҿу – ҭоурыхтә фактла ишьақәырӷәӷәоу аҩымҭақәа раԥҵара ҳалагаанӡа. Изааӡарызеи, иаҳхысыз аҩажәатәи ашәышықәса аҩбатәи азыбжазы иҳамаз ҳҭоурыхҩҩцәа дуқәа: Ш. Инал-Иԥа, Гь. Ӡиӡариа, З. Анчабаӡе инциклопедиатә ԥҵамҭақәоуп ҳәа ззуҳәаша аусумҭа дуқәа ҳзаанрыжьит. Урҭ ирылдыршаз ахәшьара ду аҭоуп, ус иагьаанхоит. Амала, ҳара иаҳхамышҭроуп урҭ раԥҵамҭақәа анырыҩуаз, ианҭыҵуаз, асовет аамҭаз шакәу. Егьа рургьы, егьа рҳәаргьы Асовет Еидгыла акоммунисттә партиа имҩаԥнагоз амилаҭтә политика изаваломызт. Уи ауп А. Папасқьыр усҟантәи аамҭа амҳәыр рнымԥшыр залшом ҳәа зиҳәазгьы. Ирҭахы-ирҭахым, ақырҭуа жәлари аԥсуа жәлари жәытә-натә аахыс еицынхон, рҭоурых акуп, ркультура акуп ҳәа рымҩыр ауамызт. Аиҳараӡак
урҭқәа зныԥшыз З.Анчабаӡе иҩымҭақәа роуп, убриазоуп иахьагьы Қырҭтәыла бираҟҵас ихьӡ шьҭыхны изырку. Ус акәымкәа аԥсуаа рҭоурых, ркультура ишыҟаҵәҟьаз иаасырԥшуеит ҳәа зҽазызкыз, хыхь зыӡбахә ҳҳәаз аԥҵамҭа ду аԥызҵаз Ш. Инал-Иԥа Қырҭтәыла «акорифеицәа» ҳәа ҵарауаас ирымаз зегьы иҿадыргылт.
Абриаҟара зысҳәо, Нодар Ломоури, Мариам Лордқиԥаниӡе, Гиви Ҵулаиа уҳәа ақырҭуа ҭоурыхҩҩцәа Аԥсны аҭоурых аҭҵаараҿы, аԥҵараҿы дара змырцәажәаша, рҿы еихазкша, злакьысра рылымшо ҭоурыхтә фактла ишьақәырӷәӷәоу аҭоурыхтә ԥҵамҭақәа ҟалароуп.
Иахьазы уи аҩыза аусумҭа аԥҵара зылшаз Алықьса Папасқьыр иоуп, сызҿу «Ажәытәтәи аурыс литератураҿы Обезаа шаарԥшуи Аԥсны аҭоурых азҵаатәқәеи» ҳәа 2005 шықәсазы иҭыҵыз иусумҭа ду ауп. Уажәшьҭа маҷ ҵуам иҭыҵижьҭеи, аха иахьа уажәраанӡагьы аҿаԥа рҿалазшәа ақырҭуа ҭоурыхҩҩцәа рбжьы мгацт. Рбжьы мгацт избанзар, иаҿадыргылаша ҳәа акгьы рымам.
Арахь, ҳара аԥсуаагь ҳџьоушьартә ауп ҳшыҟоу, уажәы аабыкьа агазеҭ «Аԥсны» ианаҳҵаз ҳашәҟәыҩҩы, ҳҵарауаҩ Борис Гәыргәлиа истатиатәы ҳамҳәозар, инарҭбааны, зегьы рганахьала иҭҵааны аӡәгьы ибжьы ақәимыргацт. Аԥсны аҭоурых аҭҵаараҿы амҩа ҿыц ҳзырбо ашәҟәы ҿымҭрала ауп ҳшаԥылаз.
Ҵарауаҩык, ҭоурыхҩҩык иаҳасабала Пауле Ингороҟва ақырҭцәа ихә ҳаракны иршьаӡомызт, «аԥсуицәа ҩышә шықәса рнаҩсан Нхыҵ-Кавказынтәи илбааны, уаанӡа араҟа инхоз ақырҭуа абшьҭра «абхазы» ассимилиациа рзуны, рыхьӡгьы дара ирхырҵеит» ҳәа дықәгылаанӡа. Уинахыс уи дышьҭырхит.
Хыхь, аԥсуаа ҳџьашьатәуп ҳәа зысҳәаз, иаҳхысыз ашәышықәса хынҩажәатәи ашықәсқәа рзы ҳаԥсуа ҵарауаа З. Анчабаӡеи, Ш. Инал-Иԥеи, Х. Бӷажәбеи уи итеориа аҿагылара шрылашазгьы, иԥыххааса ишықәырҵазгьы, ԥшьынҩажәатәи ашықәсқәа рынҵәамҭазы ақырҭуа шовинистцәа Пауле Ингороҟва деиҭашьҭырхт.
Сара стәала, Пауле Ингороҟва итеориа мацара акәым аус злоу, ақырҭуа ҭоурыхҩҩцәа Аԥсны аҭоурых алацәажәара дара рзы игәаӷьыуацәан, зышьҭыхра рцәымӷу акы акәны иҟалароуп. Иаагозар, А.Папасқьыр ишәҟәы ирҟыҵы-мыҵуа ишырку еиԥш, алацәажәара шырцәыуадаҩу еиԥш.
Сеиҭагьежьуеит, ҳарҭ аԥсуаа ҳџьашьатәуп ҳәа исҳәаз ажәа ашҟа. Ақырҭцәа змырцәажәо, рҿы еихазгәо абри аҩыза аҭоурыхтә усумҭа иаԥҵоу, Гьаргь Ӡиӡариа ихьӡ зху апремиа аиуразы акандидатурақәа анықәдыргылоз, уи автор иӡбахә џьаргьы ирымҳәеит.
Ари ҳастатиаҿы изныкымкәа аӡбахә ҳҳәахьеит «Аԥсуаа ретно-культуратәи рҭоурыхтәи зҵаатәқәа» ҳәа зыхьӡу Ш. Инал-Иԥа ишәҟәы. Ашәҟәы злаатуа редакторс иамоу М. А. Коростовцев истатиаҿы иҩуеит абас:
Академик М. А. Коростовцев арҭ иажәақәа А.Папасқьыр ишәҟәы иазкны иҩушәа ауп ишыҟоу.
Абас азҵаара ықәиргылт апатын Ломоури, иҟаҵатәуп аҭак. Ҳагьалагап аҵыхәтәантәи амҳаџьыррала. Амала,
баша ажәала акәымкәа, аҭоурыхтә фактқәа рыла, хыхь ишазгәаҳҭахьоу еиԥш, аҵыхәтәантәи аамҭазы аҭоурыхтә фактқәа шицәымӷугьы. Урҭ аагоит ҳаԥсуа ҭоурыхҩҩы ду Гьаргь Ӡиӡариа иусумҭа «Амҳаџьырреи XIX ашәышықәсазы Аԥсны аҭоурых апроблемақәеи» аҟнытә:
Абас ауп Аԥсны аԥсуабжьы ықәмыҩуа ишыҟалаз.
Абри ашьҭахь заҟа хкы, заҟа гәаҟра, заҟа гәырҩа…
Аха ус егьа иҟазаргьы, апатын, Нодар Ломоури, ашкәакәа егьа иушәыргьы ахааназ еиқәаҵәахаӡом…
Иахьазы Аԥсни Аахыҵ-Уаԥстәылеи Урыстәылатәи Афедерациа анаҩс иазхарҵахьеит даҽа х-ҳәынҭқаррак: Никарагуа, Венесуела, Науру.
Амала, екскурск аҳасабала акәзаргьы иазгәаҳҭарц ҳҭахуп аҭоурых аҿы Аԥсуа Ҳәынҭқарра зқьы шықәса рнаҩсан ишазхарҵахьаз. Ҳара зыӡбахә ҳамоу аабатәи ажәахатәи ашәышықәсақәа рзы Кавказ зегьы ырхыџ-хыџуа иаақәгылаз Аԥсҳацәа Рҳәынҭқарра ауп. Усҟангьы, адунеи зегьы аҿы иаарылукаартә иҟаз аҳәынҭқарра ду Византиа, мамзаргьы Амрагыларахьтәи Римтәи Аимпериа – раԥхьа Аԥсуа Ҳәынҭқарра азхаҵара акәым, иаҿагылангьы еибашьит. Ҳара ҳтәала ари ҟалеит Аԥсҳа Леон иԥа Дмитри ихаан. Уи Аԥсҳас дыҟан 825 шықәса инаркны 861 шықәса азынӡа. Аҭоурых аҿы уи аанхеит абас: «Аԥсуа Ҳәынҭқарра ҳәа зхы иазызҳәаз ицҟьа-шәҟьа иаагоит ҳәа ҩынҩажәа нызқьҩык рҟынӡа ар зҭаз Византиа аӷбақәа Аԥсныҟа идәықәлеит. Иахьынӡаиашоу здыруада (ус заҳҳәо – Аԥсуа Ҳәынҭқарра иагоз аиааирақәәа зегьы, аԥсабара амчқәа рыбзоурала иҟалазшәа ақырҭуа ҭоурыхҩҩцәа акырџьара ишеилархәаз еиԥш, абраҟагь убас ҟарҵеит ҳәа ҳгәы иахьаанаго ауп), ус заҳҳәо амшын цәгьахан, Византиаа аарла рԥсы ацәганы ианыӡхыҵ, аԥсуаа ҩарыжәлан ицҟьа-шәҟьа иргеит» ҳәа ахьырҳәаз ауп.
Уинахыс, Византиа мчыла Аԥсны рнапы аҵаҟахь анагара шзалымшоз анырба аибашьра мап ацәыркит,
ажәакала адипломатиарахь ииасит: Аԥсуа Ҳәынҭқаррагь, Аԥсуа уахәамагь азхарҵеит. Уи ус шакәу еилыхха ирныԥшит Византиа апатриарх Николаи Мистик Аԥсҳацәа Константин Ахԥатәи Гьаргь Аҩбатәи ажәабатәи ашәышықәсазы ирзааишьҭыз ашәҟәқәа.
1259 шықәса рынахыс Аԥсуа Ҳәынҭқарра иамаз азхаҵара ацәыӡит. Ус ҳҳәеит ҳәа, Аԥсуа Ҳәынҭқарра азхаҵамызҭгьы 1459 шықәсазы Франциа агерцог Филипп Бургундиатәи иахь Амрагыларахьтәи Қырҭтәыла аҳәынҭқар Георги аабатәи абас иҩрызу: «Ҳарҭ амрагыларахьтәи ақьырсиан тәылақәа ҳҽеидкылан Константинополь шьҭызхыз аҭырқәцәа ҳарҿагылан ҳақәгылоит. Сара, ақырҭуа ҳәынҭқар Георги, иқәсыргылоит ҩынҩажәа нызқьҩык ар; Ермантәыла аҳәынҭқар иқәиргылоит ҩажәа нызқьҩык ар; Аԥсҳа Рабиа ҳақәиргәыӷт иашьцәеи, ивассалцәеи, иареи иқәдыргыларц ҩажәижәаба нызықьҩык ар».
Аԥсны усҟан хазы иҟаз, иазхаҵаз ҳәынҭқаррамызҭгьы абас иҩрызу мрагыларахьтәи Қырҭтәыла аҳәынҭқар Георги аҩбатәи?
Абри аҭоурыхтә факт ануп Зураб Анчабаӡе «Аԥсны абжьаратәи ашәышықәсқәа рзтәи аҭоурых аҟнытә» ҳәа зыхьӡу иусумҭа.
Уи ашьҭахь, ажәаатәи ашәышықәса анҵәамҭеи азежәтәи ашәышықәса алагамҭеи рзы Қьалышь Ачачба Аԥсҳас даныҟаз – еиҭа Аԥсны аабоит иазхаҵаз тәыланы. Ус иҟамызҭгьы, 1810 шықәса февраль 17 азы Урыстәыла аимператор Алеқсандр Актәи Аԥсны хазы Урыстәыла ишалалаз азы иманифест иҩрызу?
Ус акә, егьыс акә, 1865 шықәсазы Аԥсны Аҳра ҳәа иамаз ахьӡ ахыхын. Убасҟан ауп, ҳара ҳтәала, азхаҵарагьы анацәыӡ.
Уи аҩыза аҭагылазаашьа зегь раԥхьа иргыланы зхы иазырхәаз ақырҭцәа роуп. Урҭ ирылшоз зегь ҟарҵеит 1877-1878-тәи ашықәсқәа рзтәи аҵыхәтәантәи
амҳаџьырраан аԥсуаа рԥсадгьыл иқәцаны Ҭырқәтәылаҟа рдәықәҵаразы. Уи акәын изҿыз аурыс ҳәынҭқар ир рымаҭәа зшәыз, ҩажәихәба нызқьҩык зхыԥхьаӡара наӡоз ақырҭцәа, Нижераӡе ҳәа зыжәлаз аинрал инапхгарала.
Аԥсуаа рыбжеиҳараҩӡак рԥсадгьыл иқәцаны Ҭырқәтәылаҟа иандәықәырҵа, иҭацәыз Аԥсынтәылаҟа агырцәа ааганы рнырхара азакәанԥшра арҭарц, аурыс кьыԥхь аҿы иқәгылт «Аԥсуаа – ақырҭцәа №1 роуп» ҳәа хыс измаз астатиала. Нас адунеи зегьы еиқәжьа, дара ртәы иадыргеит ҳәа дгәыӷны ауп рҵарауаҩ Якоб Гогебашвилигь «Аԥсны» инҳархарыда?» ҳәа хыс изиҭаз истатиа зиҩызгьы.
1917 шықәса октиабр азы Урыстәылан Асовет мчра анышьақәгыла ашьҭахь, егьырҭ зегь раԥхьа (Қырҭтәылагь убрахь инарылаҵаны) Аҟәа еиҿкаан Аԥсны Жәлар Рсовет.
Аамҭак азы – ҳара ҳазҿу 1918 шықәса апрели маии рзы ҩынҩажәа мшы рыҩнуҵҟа Аԥсны Асовет мчрагьы шьақәыргылан. Аха, Жәлар Рсовет иалаз гәыԥҩык аԥсуа ҭауадцәақәак иҟарҵаз рчарҳәарала (урҭ ашәҟәы ҩны маӡала Қарҭ иганы ирырҭеит, егьырҭгьы Аԥсны абольшевикцәа ралцараҿы аԥсуаа ацхыраара ҳашәҭ ҳәа рҳәеит ҳәа ҽыԥныҳәас иҟаҵаны рыр усҟан Аԥсны шьҭырхт) уи аԥыххеит.
Алашә ииҭаху ҩ-блакы ҳәа ақырҭцәагь ирҭахыз уи акәын.
Таташь Амаршьан ибзоурала, ақырҭцәа ампыҵахалаҩцәа рҟнытә ҳаԥсадгьыл ахы иақәиҭаҳтәуеит ҳәа ҳашьцәа-амҳаџьырцәа Ҭырқәтәылантәи ӷбала иӡхыҵызгьы акгьы рылдмыршеит, ицҟьа иқәырҵеит.
1921 шықәса март 4 азынӡа Аԥсны ақырҭцәа аԥшәымара руан.
Еиҭа Асоветтә Урыстәыла ацхыраарала, 1921 шықәса март 4 азы аԥсуаа ақырҭцәа Аԥсны иалырцеит – Асоветтә Аԥсны Ареспублика ҳәа Асоветтә Урыстәыла иазханаҵаз Аԥсуа Ҳәынҭқарра еиҭа шьақәырӷәӷәан.
Сталини Орџьоникиӡеи егьа рундазгьы – ус иҟан 1931 шықәсазынӡа.
Асоветтә Аԥсны – хазы иҟаз, иазхаҵаз ҳәынҭқарран азоуп 1922 шықәса декабр 30 рзы Асовет Еидгыла аԥҵаразы ирыдыркылаз адокумент Аԥсны ахаҭарнак Николаи Ақырҭаа хазы инапы заҵеиҩызгьы.
Убас егьа иҟазаргьы, Ленин иԥсҭазаара даналҵ ашьҭахь, Асовет Еидгыла анапхгара Сталин инапы аҵаҟахь изланеигаз ала, 1931 шықәсазы, «ССР Аԥсны» ҳәа аԥсуаа рҳәынҭқарра иамаз астатус аамхны, автономтә республикак аҳасабала инаганы Қырҭтәыла амаҟахы инадҿарҳәалт. Уинахыс ақырҭцәа иаахтны, имшәа-имырҳа Аԥсни аԥсуааи рнацәахы ҳахаргьежьны ҳалахәмарра иалагеит. Зегь раԥхьа Нестор Лакоба дҭадырхеит, нас аҩажәатәи аҩажәижәабатәи ашықәсқәа рзы ҵара-дыррала зегьы рганахьала иазыҟаҵаны, зыбӷа неиҵыхны иҩагылаз аԥсуаа аӡәгьы дынмыжь «ажәлар раӷацәа» ҳәа нарыхьӡҵаны –ибаандаҩыртәит, иршьит. Нас зынӡа амҽхак ырҭбааны агырцәа, ақырҭцәа, ашәанцәа ааганы рнырхара иалагеит… аԥсуа ҩыра ақырҭуа алфавит ахь ииаргеит… аԥсуа школқәа адыркит… Аԥсны аҭыԥ хьӡқәа ԥсахны ақырҭуа хьыӡқәа рырҭеит… Ус шаҟа…
Ақырҭцәа егьа рузаргьы, егьа ҟарҵазаргьы, аԥсуаа рхқәа ларҟәны «шәыххь аагеит» ҳәа раԥхьа ианымгыла, иаахтны, дара ртәала наукала ишьақәырӷәӷәаны иааҳҿагылт: «Аԥсуаа ҩышә шықәса рнаҩсан Нхыҵ-Кавказнтәи арахь шәылбааит…», «ара жәытә-натә аахыс инхоз ақырҭуа абшьҭра абхазаа ассимилиациа рзыжәуит, ишәыларӡыҭны иаԥсацәашәтәит»… «урҭ рыԥсадгьыл Аԥхазеҭи ахьӡ аашәыԥсахын Аԥсны ҳәа азышәҳәеит» ҳәа иаахтны иаҳҿагылт.
Аҵыхәтәаны, уигь рзышьақәмырӷәӷәошәа анырба – иҳақәлеит, иҳаибашьт, мчыла Ҳаԥсадгьыл ҳамырхырц.
Иалагеит 413 мши-ҵхи ицоз, иааиралагь ихҳаркәшаз ҳ-Џьынџьтәылатә еибашьра. 1993 шықәса сентиабр 30 рзы ақырҭуа-ампыҵахааҩцәа Аԥсны иалцаны, Егры
аӡиас ахықәан, Аԥсуа Ҳәынҭқарратә бираҟ ахаҳаргылт.
Убри аҿгьы иаанымгылт. 1998 шықәсазы аԥсуаа Гал рцәаагоит ҳәа иҳақәлеит. «Каҳа изхара каҳара ҟалаӡом» ҳәа ҳажәлар рҿы ишырҳәо еиԥш, урҭ еиҭа иаҵахт…
2001 шықәсазы Гелаев рхы дархәаны даҽа-зныкгьы Кәыдырҭала идәықәлеит. Еиҭа иаҵахахт…
Нас, Шеварднаӡе дзыԥсахыз уажәтәи Қырҭтәыла апрезидент Саакашвили ир ажәҵаны мчыла Кәыдырҭа ааникылт. Қарҭ еиҿкааны ирымаз «Аԥсны аиҳабырагь» ааганы уаҟа иртәеит.
Иаахтны иаҳҳәозар, жәытә-натә аахыстәи ҳаԥсуа дгьыл ҳамаркит ганкахьала; даҽа-ганкахьала, Аԥсны рнапсыргәыҵа иқәушәа иалаԥшуа итәан... иахьа-уаҵәы ианбаҳақәло ҳәа уахи-ҽни ҳаԥшын…
Аԥсуа Ҳәынҭқарра азхаҵара азҵаатәы абриаҟара ҳзазааҭгылаз, изааӡари, аԥсуа жәлар рҵеи ду Владислав Григори-иԥа Арӡынба инапхгарала Аиааира дуӡӡа иаагаз ашьҭахь, уи иадаҳкылоу, Аԥсны азхаҵара еиԥш иҟоу даҽа хҭыск ахьҳамам азоуп.
Арҭ ацәаҳәақәа равтор сгәаанагарала, иҟоуп даҽа зҵаатәык, зыӡбахә ҳамҳәар амуа. Ҳазҿу, Аԥсны атерриториатә акзаара ашьақәырӷәӷәара ауп. Изааӡарызеи, Аԥсуа Ҳәынҭқарра азхаҵара ҳаблақәа хнакын, ари ицәыраагаз хәыҷык аҟара ихнаҩазшәа, иаҵанарӡызшәа иҟалеит.
Убас егьа иҟазаргьы, урҭ хазы-хазы излацәажәатәу ҭоурыхтә хҭысқәоуп.
Шьа-цәыкәбарк камҭәаӡакәа Кәыдырҭа ақырҭцәа рыҭцареи, иара убриалагьы Аԥсны атерриториатә акзаара ашьақәырӷәӷәареи, хаҭала Аԥсны Аҳәынҭқарра Ахада, Арбџьар Мчқәа Ркомандаҟаҵаҩ Хада Сергеи Уасил-иԥа Багаԥшь инапхгарала имҩаԥысыз – агәра аагоит ҳаԥхьаҟа
Аԥсны аҭоурых аҿы хазы иззааҭгылан излацәажәаша зҵаатәны ишыҟоу.
Аԥсны Ахада уажәы аабыкьатәи иқәгыларақәа руак аҿы инаҵшьны иазгәеиҭеит – Аԥсуа Ҳәынҭқарра азхаҵара ус аламала имарианы ишыҟамлаз.
Ҳастатиа ахы инаркны баша ицәыраамгаӡеит азқьышықәса анаҩсазтәи Аԥсуа Ҳәынҭқарра азхаҵара аӡи амцеи ишрылсыз. Ииашоуп, зегь раԥхьа инаргыланы Урыстәыла иааннакылаз ароль иабзоураны ауп ашьаарҵәыра ҿыц ҳавганы ҳазхарҵартә излаҟалазгьы. Аха уаанӡа адипломатиатә усура ду хаҭала Аԥсны Ахада имҩаԥимгакәан – ҳаԥхыӡ иалашәаргьы иҳазхамҵоз Аԥсуа Ҳәынҭқарра азхаҵара азҵаатәы зыӡбахомызт.
Аԥсны азхаҵоижьҭеи ҩы-шықәса ҵит. Иахьа уажәраанӡа ԥшь-ҳәынҭқаррак роуп Аԥсны азхазҵахьоу. Амала, агәра аагоит ҳаԥхьаҟа урҭ рхыԥхьаӡара акырӡа ишацло.
Аԥсуа ҭоурыхҩҩы ду Ш. Инал-Иԥа «Аԥсуаа ретно-культуреи рҭоурыхи рызҵаатәқәа «ҳәа зыхьӡу иусумҭаҿы иӡбахә иҳәоит, ҳазну аамҭа актәи ашәышықәса анҵәамҭеи аҩбатәи ашәышықәса актәи азыбжази Рим ахаҭарнакс Каппадокиа иҟаз усҟантәи аамҭазтәи аҭоурыхҩҩы Флави Арриан. Уи 134 шықәсазы Ааигәатәи Мрагылара аҟнытәи ажәҩаҵшьҩцәа зҭатәаз анышьала, егьырҭ аҭоурыхҩҩцәа ишыҟарҵоз еиԥш, ҩадантәи ладаҟа акәымкәа, ладантә, Ааигәатәи Мрагылара аҟнытә амшын агаҿа илаваршәны аҩада – иахьатәи Аԥсны атерриториа аҟынӡа дхалт. Ашьҭахь иҩны иаанижьыз ианҵамҭақәа изларҳәо ала, аԥсуаа (аԥсилаа, абазгаа, асаныгцәа) иааныркылоз атерриториа ладеи-ҩадеи акырӡа еиҵыхын, акырӡа иҭбаан.
Ҵаҟа иаагоит Аԥсны иаҵанакуа ианҵамҭа ацыԥҵәаха:
«Алазцәа рнаҩсан (алазцәа ахьынхоз аҭыԥ аирбаӡом – Б. ).) инхоит аԥсилаа. Урҭ рҳәынҭқар (царь) Иулиан ихьӡуп. Ҳәынҭарс дҟазҵаз уаб иоуп. Аԥсилаа рнаҩсан абаскаа нхоит. Абаскаа рҳәынҭқар Ресмаг ҳәынҭқарс дҟазҵаз уара уоуп. Абаскаа рнаҩсан асаныгцәа нхоит. Урҭ рҿы ауп иахьыҟоу ақалақь Севастополь. Асаныгцәа рҳәынҭқар Спадаг ҳәынҭқарс дҟазҵазгьы уара уоуп»...
134 шықәса рзы Арриан ииҩыз, хаҭала иара дырҭааны иибаз аԥсуаа рабшьҭрақәа ирыҵаркуаз аҭыԥқәа роуп. Урҭ уажәадагь ҳарзааҭгылахьеит, ииҩыз агәра злаҳамго ҳәа акы иалаҟам.
Амала, урҭ азҵаатәқәа ҳастатиа ахыркәшамҭахь иниаганы, уажәы ҳаиасып ҳазҵаатәы хада ашҟа.
Зцитата аагаз, еиҭаҳҳәауеит – Арриан баша ҭоурыхҩҩым. Хыхь ишазгәаҳҭаз еиԥш, уи Рим аҳәынҭқар имаҵзураҿы дыҟан, Каппадокиа Рим аҳәынҭқарра ахаҭарнакра иуан. Ус анакәха, уи Рим аҳәынҭқарра излаҵанакуаз ала, урҭ хадара рзызуаз ауаа усҟан иааныркылоз аҭыԥқәа рыхьӡқәагьы ибзианы издыруаз уаҩын. Аԥсилаа рхада, рԥыза, раԥхьагыла имҳәаӡеит, аҳәынҭқар ҳәа ауп ишизиҳәаз. Убас абаскаагьы асаныгцәагьы рхадацәа, рԥызацәа ҳәа акәӡам ишырзиҳәаз – рҳәынҭқарцәа ҳәа ауп.
Асовет аамҭазтәи ақырҭуа ҭоурыхҩҩцәа рныррала Арриан «царь» ҳәа ииҳәаз еиҭакны «царьки» ҳәа шьоукы-шьоук ирыҩуа иалагеит. Аԥсуа ҭоурыхҩҩцәак ракәзаргьы, лассы-лассы ишрыхьлоз еиԥш, урҭгьы ус аҩра иалагеит. Ҳара ҳазлазхәыцуала, Рим аҳәынҭқар ибзианы еиликаауан аҳәынҭқар (царь) ҳәа нарыхьыӡҵаны аҳәынҭқарра ззаанижьуазгьы, уи ахьӡ иалхәыдеитәуазгьы.
Абраҟагьы еиҿҳарԥшыша ҳамоуп. Аҩажәатәи ашәышықәса актәи азыбжазы, анкьа Урыстәылатәи аимпериа ҳәа изышьҭаз аҿы Асовет мчра анышьақәгыла, шьоукы «автономиатә республикақәа» ҳәа рыхьӡҵаны, ареспублика еидгылақәа рнапаҵаҟа ишаанхазгьы, урҭ ҳәынҭқаррақәан – рхатәы Закәан Хадақәа (Аконституциақәа) нарыҭаны аҳәынҭқарра злаҳәынҭқарроу ах-мчык: анагӡаратә, азакәанԥҵаратә, аусӡбарҭатә мчқәагьы рыманы. Аԥснгьы Асовет аамҭазы убри аҩыза иамаз астатус абзоуралоуп еснагь имшәа-имырҳа Қырҭтәыла иаҿагыланы изықәԥозгьы.
Абриаҟара заҳҳәо, ҳазну аамҭа актәи ашәышықәса анҵәамҭеи аҩбатәи ашәышықәса алагамҭеи рзгьы аԥсуаа аҳәынҭқарра рыман, ҳәынҭқаррак мацарагь акәымкәа – Аԥсилаа рҳәынҭқарреи, Абасгаа рҳәынҭқарреи, Асаныгцәа рҳәынҭқарреи хазы-хазы иҟан азоуп, насгьы хазы-хазы урҭ рырқәагь ыҟан азоуп Рим аҳәынҭқар иара ишьашәалақәоуп ҳәа иԥхьаӡаны Иулиангьы, Спадаггьы,
Ресмаггьы аҳәынҭқарцәа (цари) ҳәа иԥхьаӡаны – урҭ ах-жәларк, ах-тәылак изырхаиргылазгьы.
Иахьатәи ҳаамҭазы аҳәынҭқарра – излаҳәынҭқаррахо урҭ Аконституциақәеи х-мчыки рыла акәзар, ҳазну аамҭа актәи аҩбатәи ашәышықәсқәа рзы аҳәынҭқарра злаҳәынҭқаррахоз – зегь раԥхьа иргылан ар рымчала акәын.
Усҟан аҳәынҭқарра ар заҭахыз – атәыла, аԥсадгьыл аҳәаақәа рыхьчара мацараз акәӡамызт, рҳәынҭқарра атерриториа арҭбааразы, агәыларатәи аҳәынҭқаррақәа рабашьразгьы ирҭахын.
Ар аныҟала, урҭ аибашьрахь, ажәыларахь ианнеиуаз бираҟк ркымкәа ҟалашьа амамызт.
Ҟалашьа амамызт, избанзар, акы, Аҳәынҭқарратә бираҟ иаҵагылан, ҩбагьы, шәҩыла, зны-зынлагьы зықьҩыла иахьжәылоз дара ртәқәа аӷацәа изларыламҩашьоз иркыз абираҟ ала акәын.
Иарбан тәылазаалак – иҳәынҭқарроуп ҳәа ианышьақәырӷәӷәаха, аҳәынҭқар даныҟала, аҳәынҭқарратә бираҟ маиурц залшом.
Иџьоушьартә ишыҟоугьы, аԥсуа жәлар рҽеидкылан иаку рҳәынҭқарра аԥҵахаанӡа, урҭ хазы-хазы ирымаз рабшьҭрақәа, иаагозар, Аԥсилаа, Абасгаа, Саныгаа хазы-хазы рҳәынҭқаррақәа аԥҵахеит, усҟан азы адунеи аҿы зегьы иреиҳаз аҳәынҭқарра – Римтәи Аимпериа урҭ аҳәынҭқаррақәа азханаҵеит, рҳәынҭқаррақәагьы шьақәнарӷәӷәеит.
Ари ҟалеит ҳазну аамҭа актәи аҩбатәи ашәышықәсқәа рзы.
Абраҟа иахәҭаны иҳаԥхьаӡоит усҟан иазхарҵаз аԥсуа ҳәынҭқаррақәа ахԥагьы ртерриториақәа, аҩажәатәи ашәышықәсазы ақырҭуа ҭоурыхҩҩцәа рныррала ишьақәрӷәӷәоу аҳәаақәа, ҳара ҳтәала, рҭагӡара шамуа.
Урҭ ртерриториақәа рышьақәырӷәӷәаразы (изныкымкәа-иҩынтәымкәа уажәадагьы ҳгазеҭ аҿы ҳашрылацәажәахьоугьы) еиҭа иаагоит аҭоурыхтә фактқәа ҩба:
Актәи зыдҳәалоу Абазгаа Рҳәынҭқарра ауп. Аҵыхәтәантәи ашықәсқәа рзы иааԥшыз афбатәи ашәышықәсазтәи Византиа, мамзаргьы Амрагыларахьтәи Римтәи Аимпериа (ишдыру еиԥш, Абазгаа рҳәынҭқарра уи аимпериа иаҵанакуан) ахсаалаҿы Аԥсны амраҭашәарахьтәи аҳәаа Ҟәбина аӡиас аҟынӡа ишынаӡоз арбоуп.
Аҩбатәи аҭоурыхтә факт – афбатәи ашәышықәсазтәи Византиа аҳәынҭқарраҿтәи аҭоурыхҩҩы ду Прокопи Кесариатәи «Аготтцәа рабашьра» ҳәа зыхьӡу ишәҟәы аабатәи ахаҿы иҩуеит абас:
«Аӡиас Фазис (дызҿу – иахьа ақырҭцәа Риони ҳәа изышьҭоу аӡиас ауп – Б.).) Азиа иаҵанакуа аганаҿы иҟоуп ақалақь Петра, Европа иахьаҵанакуа аганахь аԥсилаа нхоит...»
Аҭоурых дук ҳҽаламгалацәакәа, абарҭ аҩ-фактк рхала мацара ҳарзааҭгылозар, Абазгиагьы Аԥсилиагьы зхоура-ҵоура дуз, иҭбаа-ҭыцәыз ҳәынҭқаррақәан.
Урҭ атәылақәа, ҳәарада, ирыман дара рхатәы ҳәынҭқарратә бираҟқәагьы.
Убас иҟамызҭгьы, аҭоурых аҿы зегьраԥхьаӡа акәны, арҭ еиҩшаз аԥсуаа рабшьҭрақәа еидҵаны, иара убри афбатәи ашәышықәсазы иаку Аԥсуа Ҳәынҭқарра аԥысҵоит ҳәа Аԥсырҭ дықәгыларымызт, «Трахеиатәи аибашьра» ҳәа аҭоурых иазаанхазгьы ҟаларымызт...
Аҭоурыхҩҩцәа излашьақәдырӷәӷәаз ала уи аибашьра ахьымҩаԥысыз Анаҟәаԥиа ауп. Усҟан Византиа иаҿагылаз Аԥсырҭи уи ири, ҳәарада, аӡәыкны зҽеидызҵаз абазгааи аԥсилааи зегь раԥхьаӡа акәны иаԥырҵаз Аԥсны Аҳәынҭқарра, агәра аагоит Византиа иахьабашьуаз, урҭ шаҵагылаз дара рҳәынҭқарратә бираҟ.
Аԥсуа ҳәынҭқаррақәа, ахәҭакахьала – Абазгиа Византиа анапаҵаҟа ианыҟаз, уи имҩаԥнагоз аибашьрақәа рҿы абазгаа рырхәҭақәа хазы иалкааны ишыҟаз иаанхеит аҭоурых аҿы.
Абар, Ш. Инал-Иԥа хыхь зыӡбахә ҳҳәахьоу иусумҭа ду аҿы уи дшалацәажәо:
«Абазгаа раԥхьатәи ржәыларатә гәыԥ» ҳәа изышьҭаз аԥсуаа ротриадқәа византиаа рыр рҿы иналкаау аҭыԥ ааныркылон...»
Ҳара ҳтәала, Византиа имҩаԥнагоз аибашьрақәа рҿы аԥсуаа рыр – дара рҳәынҭқарратә бираҟ иаҵагылан акәын ажәыларақәа рахь ишнеиуаз.
Егьырҭ зегь ракәым, шәазхәыци шаҟа аҵанакуаз Византиа аимператор Иустиниан Актәи ицеибашьуаз аԥсуаа рыр «аиҩызаратә ҳәынҭқарра ар» («Союзники») ҳәа ахьырзиҳәоз...
Аԥсуа еибашьцәа рыхә ҳаракны ишьон азоуп Византиа ар иркыз абџьар Иустиниан аԥсуа еибашьцәагьы изыдиркыз, урҭ шеилаҳәаз изеилеиҳәазгьы.
Аԥсуаа аҩыра ахьҳамамыз иахҟьаны ҳҭоурых ашәышықәсақәа инарылаӡ ицеит.
Ҳара ҳтәала, убас иаҳцәыӡит афбатәи ашәышықәса, ахәҭакахьала 550 шықәсазы Анаҟәаԥиа имҩаԥысыз ашьаарҵәыратә еибашьра, аҭоурых аҿы «Трахеиатәи аибашьра» ҳәа иаанхаз инаркны аабатәи ашәышықәса аҟынӡа иҟаз ахҭысқәа.
Ажәабатәи ашәышықәса анҵәамҭеи ажәеизатәи ашәышықәса алагамҭеи рзы Аԥсҳас иҟаз, (ақырҭуа ҭоурыхҩҩцәа «Еидҵоу Қырҭтәыла аҳәынҭқар Баграт ахԥатәи» ҳәа ззырҳәаз), Аԥсны аҭоурых аҿы Баграт Аҩбатәи захьӡыз иԥсҭазаара даналҵуаз аламҭалазы, иԥа Гьаргь ибӷа ӷәӷәахарц, шьала-дала Аԥсҳацәа дышрыларсу алашьақәирӷәӷәарц иҩны иаанижьт «Аԥсҳацәа рдиван» ҳәа зыхьӡу, ишыҟаҵәҟьоу иаҳҳәозар, уи иаанижьыз «Аԥсҳацәа рсиа» ауп.
Арҭ ацәаҳәақәа равтор сгәаанагарала, уи асиа алагоит афбатәи ашәышықәсазы имҩаԥысыз, «Трахеиатәи
аибашьра» ашьҭахь. Ишдыру еиԥш, аибашьраҿы аԥсуаа аҵахеит, Аԥсырҭ иеибашьцәа гәыԥҩык иманы Нхыҵ-Кавказҟа дцеит. Уи нахыс иӡбахә бжьаӡт.
Аԥсны знапаҿы иаазгаз византиаа Аԥсны дахадыргылеит дара ртәык – иауеит уи дбырзенызҭгьы, мамзаргьы иалшоит Византиа, Бырзентәыла ииз, уаҟа изызҳаз аԥсуа ҵеицәа дреиуазҭгьы.
Уи аҩыза агәаанагарахь ҳхьанарԥшуеит Аԥсҳа Баграт иаанижьыз исиа. Уаҟа Аԥсҳацәа рсиа алагоит Анос ила.
Жәытә-натә аахыс аԥсуаа Анос ҳәа ажәлагь рымамызт, уи аҩыза ахьӡгьы ыҟамызт. Убасҵәҟьа агәыҩбара урҭоит Аԥсҳа Анос инаҩсан даҽахҩык Аԥсҳацәас иҟалазгьы рыхьӡқәа. Абар даргьы:
«Аҩбатәи Аԥсҳас дҟалеит Анос иԥа Гозар, Ахԥатәи Аԥсҳас – уи иԥа Иствине (даҽа шьоукых Иустиниан ҳәа ззырҳәаз), Аԥшьбатәи Аԥсҳас дҟалеит уи иԥа Финиктиос».
Арҭ аԥшьҩыкгьы асиа иану рыхьӡқәа ракәу, рыжәлақәа ракәу шаҳзымдыруагь, урҭ аԥсуара рнубаалаӡом, еиҳа ииашахоит – урҭ бырзенцәоуп ҳҳәар.
Аха усҟан ишԥаизааури ахәбатәи Аԥсҳа, Баграт исиа излаҳәо ала «ахәбатәи Аԥсҳас дҟалеит Финиктиос иԥа Барук» – еиҳа ииашоуп ҳәа иаҳшьоит Барыҟәа ҳҳәар.
Ус акә, егьыс акә Финиктиос бырзен хьӡуп, уи иԥа Барук ҳҳәаргьы, Барыҟәа ҳҳәаргьы – аҩбагьы ԥсыуа хьӡқәоуп.
Ус ҳҳәеит ҳәа, Баграт иаҳзынижьыз «Аԥсҳацәа рдиван» аҿы анаҩс иааго Аԥсҳацәа рыхьӡқәагьы, иахьатәи ҳаамҭазы ҳара иаҳтәушәа ҳашрышьцылахьоугьы, урҭгьы бырзен хьӡқәоуп.
Абар даргьы:
«Афбатәи Аԥсҳас дҟалеит Барук иԥа Дмитри; абжьбатәи Аԥсҳас – дҟалеит уи иԥа Феодоси; аабатәи Аԥсҳас – уи иԥа Константин Актәи; ажәбатәи Аԥсҳас – уи иԥа Феодор; ажәабатәи Аԥсҳас уи иԥа Константин Аҩбатәи; ажәеизатәи Аԥсҳас – Леон, Константин Аҩбатәи иашьа...»
Абарҭ еиқәыԥхьаӡоу зегь Баграт – Аԥсҳацәа, мамзаргьы Аԥсуа ҳәынҭқарцәа ҳәа ауп ишырзиҳәаз.
Нас шәгәы ишԥаанагои, абарҭ Аԥсҳацәа, Аԥсуа ҳәынҭқарцәа – афбатәи аабатәи ашәышықәсақәа рыбжьара иҟаз, дара рхатәы ҳәынҭқарратә бираҟқәа рымаӡамзи?
Урҭ ракәым, Аԥсуа Ҳәынҭқарра шьаҭазыркыз ҳәа иаҳшьо Леон инаиркны Баграт иҟынӡа иҟаз Аԥсҳацәа рбираҟқәа иахьа уажәраанӡагь иаҳзымԥшаацт... Аҭоурых аҿы иарбан милаҭзаалак, иарбан жәларызаалак рҟны рхатәы бираҟ ацәырҵра дара рҳәынҭқарра ауасхыр ашьҭаҵареи рхатәы милаҭтә ар раԥҵареи ирыдҳәалоуп. Ҳастатиа злахацҳаркызгьы, ҳазну аамҭа актәи аҩбатәи ашәышықәсақәа рзы Римтәи аимпериа аҭоурыхҩҩцәа зыӡбахә рҳәаз аԥсилааи, абазгааи, асаныгцәеи рҳәынҭқаррақәа рыла ауп. Урҭ излаԥсыуа-абшьҭрақәаз рыла, ҳәара аҭахума урҭ зхагылаз аҳәынҭқаарақәагьы – иаԥсуа ҳәынҭқаррақәан. Уимоу, аҳәынҭқарцәагьы рыӡбахә ҳәан: Иулиан, Спадаг, Рисмаг.
Амала, арҭ ацәаҳәақәа равтор сгәы излаанагауала сиашам, избанзар, уаанӡа – сара сызҿу ҳазну аамҭа ааиаанӡагьы акыр шәышықәсқәа рнаҩсан аԥсуа ҳәынҭқарацәа рыхьӡқәа рҳәахьан.
Ҳалагап, ҳаамҭа ааиаанӡа ажәбатәи аабатәи ашәышықәсқәа ирыҵанакуа Аргонавтаа рлегенда ала.
Ақырҭуа ҭоурыхҩҩцәа атомқәа ҩны ишықәырҵахьоугьы, Колхида ҳәа аҭоурых иазаанхаз аҳәынҭқарра – қырҭуа ҳәынҭқарран ҳәа шырҳәогьы, иахьа уажәраанӡа зҭак рзыҟамҵаз азҵаатәқәа аанханы иҟоуп. Ҳазҿу – Колхида қырҭуа ҳәынҭқарразҭгьы, аҳәынҭқар ихьӡ Аеҭ абантәааи? Уи қырҭуа хьыӡӡам – еиҳа ииашахоит иаҳҳәар, аԥсуааи аедыгааи ирмилаҭтә хьӡуп ҳәа. Ҿы-ӷәӷәала Аеҭ қырҭуа хьӡуп ҳәа зларҳәари – аколхцәа рҳәынҭқар Аеҭ иԥа Аԥсырҭ ҳәа шихьӡыз аҭоурых аҿы иаанхазар. Иара данҭаха – анышә дахьамардаз идыргылаз ақалақьгьы Аԥсырҭ ҳәа ахьӡызҭгьы.
Арҭ аҩ-хьӡык ирцәымшәозҭгьы, аиҳараӡак – Аԥсырҭ, ақырҭуа ҳәынҭқарра иахагылаз инадыркны (рҭоурыхҩҩцәагь убрахь иналаҵаны) иахьа уажәраанӡагьы уи дыҟаӡамызшәа рылацәақәа хҩаны, ҽырдагәа ҟаҵаны иаҩсуазма? Иаҩсуан, иаҩсуеит иахьагьы. Избанзар – Колхида аҳәынҭқар Аеҭ иԥа аԥсуа хьӡы Аԥсырҭ аниоу – уи иаанаго Колхида ахаҭа ԥсыуа ҳәынҭқарран ҳәа ауп.
Ус иҟамызҭгьы, иаҳхысыз ашәышықәса ԥшьынҩажәатәи ашықәсқәа рзы еицырдыруа англыз ныҟәаҩы, иҩызцәеи иареи аргонавтаа рыӷба еиԥшыз ҟаҵаны, урҭ знысыз рымҩала (ҳәарада – мшынла) Аахыҵ-Кавказ ианаа, ақырҭцәа рԥыланы, Аԥсныҟа – Аргонавтаа Зегьеидгылоутәи рклуб ахьыҟаз Аҟәа иаамгаӡакәа, агырцәеи ашәанцәеи рахь иргозма?
Абриаҟара заҳҳәо, Колхида ҳәынҭқарразҭгьы – уи аҳәынҭқарра абираҟгьы уеизгьы-уеизгьы иҟалон.
Колхида ԥсыуа ҳәынҭқарран ҳәа ҳзырҳәо аверсиақәагь ыҟоуп атопонимикатә хьыӡ ҭыԥқәа рҿгьы…Колхида иашьашәалоу хьыӡ ҭыԥқәаӡами, ииагозар, Клухра, Калдахәара? Аколхцәа рыхьӡ ахьаауа ажәытәтәи аԥсуа жәла Ҟалӷьаа рҟнытә ауп ҳәа иҟоу аверсиагь агәыҵасра аасҭа, наукала иҭҵаазар еиӷьзар ҟалап?
Хыхь ишаҳҳәахоу еиԥш, аҭоурых иазаанхеит Колхида аҳәынҭқаррақәа ҩба:
Актәи Колхида аҳәынҭқарра иаҵанакуеит ҳара ҳаамҭа ааиаанӡа аҩбатәи азықьшықәса анҵәамҭәеи актәи азықьышықәса актәи ашәышықәсқәеи. Уи – Алада-Колхидатәи аҳәынҭқарра ҳәа иашьҭан. Абар Ш. Инал-Иԥа ишиҩуа:
«Урарттәи ахыҵхырҭақәа изларҳәо ала, Амшын Еиқәа аладеи-мрагыларатәи аҭыԥқәа рҿы акәын иахьыҟаз Аладахьтәи Колхидатәи аҳәынҭқарра, Кулха ҳәа изышьҭаз. Уи цәырҵит ҳара ҳаамҭа ааиаанӡа аабатәи ашәышықәса алагамҭазы…» Гераклид излашьақәирӷәӷәоз ала, Фазис усҟан инхон фазианаа. Фазис акәын центрс иамазгьы.
Аладатәи Колхидатәи аҳәынҭқарра иадҳәалоуп Аеҭи уи иԥа Аԥсырҭи.
Аҩбатәи Колхидатәи аҳәынҭқарра иахагылаз аҳәынҭқарцәа хҩык рыхьӡқәа аҭоурых иазаанхеит: ҳара ҳаамҭа аиаанӡа афбатәи ашәышықәсазы ҳәынҭқарс иҟаз Қәыџьмеи, аҩбатәи ашәышықәсазтәи аҳәынҭқар Саулахәи, Аҟәа зыхьӡ адҳәалоу Аки».
Даҽаџьара Шьалуа Инал-Иԥа абас иҳәоит:
«Плини излаиҩуа ала, Колхида дыҟан аҳәынҭқар Савлак зыхьӡыз. Уи ахьӡ аԥсышәала Саулахә ҳәа ауп иаанаго, аҩажәатәи ашәышықәса азынӡа Аԥсны аҳра знапаҿы иҟаз рышьҭраҿы ус зыхьӡыз уԥылон.
Ҳара ҳаамҭа ааиаанӡа ахԥатәи аҩбатәи ашәышықәсқәа рзы Колхида дыҟан Аки ҳәа зыхьӡыз даҽа ҳәынҭқаркгьы. Аҟәа ахьӡгьы уи иҟнытә иааит ҳәа иршьоит. Колхида аҳәынҭқар Саулахә ихьӡ иадырҳәалоит ҳара ҳаамҭа ааиаанӡа аҩбатәи ашәышықәсазы иҭыжьыз аабҩатә ԥараҿырпы. Урҭ археологцәа ирбеит Аҟәа араион аҿы».
Зынӡа машәыршақә акәхарым ҳҭоурыхыҩҩцәа Олег Бӷажәбеи Станислав Лакобеи шықәсқәак рнаҩсан иҭрыжьыз «Аԥсны аҭоурых» аҿы абас зырыҩуаз:
«Ҳәарада, раԥхьа абырзенцәа ахьааиз – иааныркылаз рҭыԥқәа – иҭацәыз ҭыԥқәан. Амала, урҭ рнаҩс километрқәак набжьаны – иахьатәи Аҟәа аҭыԥи, Ацәымзаркыреи, Аҟәа ашьхареи, Гәад ихәы уҳәа рҟны абырзенцәа аанӡа акыр шәышықәсқәа раахыс агениохцәа нхон»…
Аԥсуа Ҳәынҭқарра абираҟ акәша-мыкәша ҳәа ари сыстатиа хыс изасҭаз – уи абираҟ иаҵагылан ауп, аԥхьа хазы-хазы иҟаз аԥсуа абшьҭрақәа, иаагозар ҿырԥштәыс – аԥсилаа, абазгаа, асаныгцәа рҳәынҭқаррақәа злацәырҵызгьы; уи ашьҭахь, афбатәи ашәышықәсазы урҭ еидҵаны иаку Аԥсуа Ҳәынҭқарра аԥҵара Аԥсырҭ излахациркызгьы; «Аԥсҳацәа рдиван» ҳәа Баграт
иаҳзаанижьыз анҵамҭа излаҳәо ала, Аԥсҳа Феодор Аҳазарцәа рҳәынҭқарра ахакан (аҳәынҭқар) иԥҳа аиҵбы абыжьбатәи ашәышықәсазы лаагара злаилшазгьы; уи иԥа аиҳабы «Константин абазгос» ҳәа зну амҳәыр изланылазгьы; аҵыхәтәаны – уи иашьеиҵбы Леон Аԥсҳас дызлаҟалазгьы…
Арҭ ацәаҳәақәа равтор сҭоурыхтә ҩымҭақәа рҿы изныкымкәа инаҵшьны ишазгәасҭахьоу еиԥш, аҭоурыхтә факультет сшалгахьоугьы, сҭоурыхҩҩуп сҳәаӡом, аҭоурыхтә публицистика знапы алаку журналиступ ҳәа ауп схы ишазысҳәо.
Еилыскааз – Аԥсни аԥсуа жәлари жәытә-натә аахыстәи ҳҭоурых иашаҵәҟьа иҟаз иахьа уажәраанӡагьы иаԥҵам ҳәа иахьысшьо ауп. Сгәаанагарала, уи заԥҵахом, ақырҭцәа рныррала шәышықәса рыҩнуҵҟа инарҳәы-аарҳәны иҟҩу реиҭаҳәара акәымкәа, критикала ирзнеины, ҳҭоурых иашаҵәҟьа аԥҵамкәан.
Уажәы аабыкьа ашәҟәыҩҩцәа ҳаизарак аҿы абри азҵаара саназааҭгыла, аҭҵаарадыррақәа рдоктор, академик уҳәа ахьӡ ҳаракқәа риура иаԥсахахьоу сҩызак «ус шԥоуҳәо, Зураб Анчабаӡе иҟаиҵаз ахәшьара ауама» ҳәа сҿеикит.
Еиҭа сҳәахуеит, Зураб Анчабаӡе диижьҭеи 90 шықәса аҵра азгәаҭараан, уи изкны ҳгазеҭ аҿы иқәгылаз ҩыџьа ҳауп: аҭоурыхтә ҭҵаарадыррақәа рдоктор, академик Арвелод Кәпрааи сареи. Инеиҵыхыз уи сыстатиаҿы Зураб Анчабаӡе ҭоурыхҩҩык, лекторк, рҵаҩык иаҳасабала, насгьы иаҳхысыз ашәышықәса ҩынҩажәижәабатәи хынҩажәатәи ашықәсқәа раан, иара иакәымзар – аԥсилааи абазгааи қырҭуа абшьҭрақәоуп, аԥсуаа ажәибжьтәи ашәышықәсазы Нхыҵ-Кавказнтәи арахь илбааны, араҟа инхоз «аԥхазы» ҳәа изышьҭаз ақырҭуа абшьҭра ассимилиациа рзыруит ҳәа иқәгылаз ақырҭуа литератор Пауле Ингороҟва дԥыххааса дықәызҵоз ҳәа усҟан аԥсуаа аӡәгьы дҳамамызт.
Уи азоуп аԥсуа ҭоурыхҩҩы ду ҳәа Зураб Анчабаӡе иахьагьы изизаҳҳәо.
Ари астатиаҿы ҳазҿу – зынӡа даҽакуп. Хыхь иаҳҳәеит – «ақырҭуа ҭоурыхҩҩцәа рныррала иаԥҵоу аҩымҭақәа» критикала ирызнеины ирҽеимкәа, урҭ шыҟоу иҟазааит ҳәа ҳалацәақәа хҩаны ҳраҩсырц ҳалагар – ҳазраҩсӡом, дара ақырҭуа ҭоурыхҩҩцәа иаҳҿаркуеит аԥсуаа ҳҩымҭақәа.
Абриаҟара Зураб Анчабаӡе санизааҭгыла, исҳәарц исҭаху насыгӡап. Ииубилеи аан еилыскааит, уи иҩымҭақәа еизганы ҩ-томкны акәу, х-томкны акәу сыздыруам, аха ҳаԥхьатәи ашықәс азы иҭрыжьран ишыҟоу. Хыхь ишазгәасҭахьоу еиԥш, убарҭ критикала ирызнеины, еилыхны, анапы иҵганы акәымкәа, иҟоу ишыҟоу зегьы анҭыжьха, зегь раԥхьа иргыланы қарҭаа рнапқәа ҳзеинырҟьоит.
Рнапқәа ҳзеинырҟьоит, избанзар Аԥсны Қырҭтәыла иахәҭакуп, Аԥсуа Ҳәынҭқарра ҳәа абжьаратәи ашәышықәсақәа рзы иҟаз еидҵоу қырҭуа ҳәынҭқарран; ақырҭуа бызшәа Аԥсны ҳәынҭқарратә бызшәан; аԥсуааи ақырҭцәеи ҳкультура еилаҵәаны иҟан, акы акәын; аԥсуа уахәама ыҟаӡамызт – иҟаз қырҭуа уахәаман; Аԥсуа Ҳәынҭқарраҿы ақырҭцәа рмилаҭ еиҳан; иара иахьатәи Аԥсны агәҭаҿы абжьаратәи ашәышықәсқәа рзы, дара ртәала «Цхәымтәи аҳра» ыҟазаарын; уаҟагь аԥсацәа раасҭа ақырҭцәа еиҳазаарын ҳәа шаҟа ҳҿаркраны иҟоу реиқәыԥхьаӡара уадаҩуп.
Ари астатиаҿ сара сызлацәажәо азҵаатәы аҿы зыӡбахә цәырзгаз ижьымдырны иаланагалазшәа аӡәы ибаргьы – Ҳаԥсуа ҳәынҭқарратә бираҟ џьара шәытарак аламкәа ицқьазарц ауп абриаҟара ҳзырҳәо.
Иара убасҵәҟьа ицқьазароуп ҳбираҟ зыдҳәалоу Аԥсни аԥсуа жәлари ҳҭоурыхгьы.
Ҳаиҭазыгьежьуеит Аԥсҳа Баграт иаҳзынижьыз «Аԥсуа ҳәынҭқарцәа рдиван».
Зегьраԥхьа иргылан иҳәатәугьы – асиа иану Анос инаиркны «Аԥсуа ҳәынҭқарцәа» ҳәа ауп ишырзиҳәо.
Урҭ ҳәынҭқарцәазу-иҳәынҭқарцәамзу 1008 шықәсзы изҩыз Аԥсҳа Баграт иакәзу еиҳа издыруаз, уи ишьҭахь шәышықәса рнаҩсан Амрагыларахьтәи Қырҭтәылан иаԥырҵаз «Қырҭтәыла аԥсҭазаара» иану акәу ииашоу?
Ас азҵаара зықәҳаргылоу – Баграт инапала иҩны иаҳзынижьыз «Аԥсуа ҳәынҭқарцәа рдиван» ҳаԥсуа ҭоурыхҩҩцәа хрыҩ азыруашәа ахьаабо ауп. Арахь уиаҟара зхыҵуа («Аготтцәа рабашьра» ҳәа афбатәи ашәышықәсазы Прокопи Кесариатәи ииҩыз алаҳамҵозар) ҳамаӡам. Насгьы Леон инаиркны, уи ашьҭахь Аԥсҳацәас иҟаз: Феодосиа Аҩбтәи, Дмитри Аҩбатәи, Гьаргь Актәи, Баграт Актәи, Константин Ахԥатәи, Гьаргь Аҩбатәи, Леон Ахԥатәи, Дмитри Ахԥатәи, Феодосиа Алашәи уҳәа дарбан Аԥсҳазаалакь ажәак иадамхаргьы Баграт ишыҟаиҵаз еиԥш иҩны аӡәгьы ак ҳзаанимыжьт.
Баграт ақырҭуа ҭоурыхҩҩцәа «Ахԥатәи» ҳәа изырҳәеит. Ус зизырҳәаз иабшьҭрала – ахԥатәи иакәушәа, дара ишырҟазшьоу ала ирхәыцыз акоуп. Баграт с-Аԥсҳауп ҳәа ихы ишьон азоуп «сара сызхылҵыз абарҭ роуп» ҳәа ианшьцәа Аԥсҳацәа рсиа заҳзынижьыз.
Хыхь иӡбахә ҳахьалацәажәоз «Аԥсҳа Баграт» ҳҳәеит акәымзар, «Ахԥатәи» ҳәа ҳмыҩӡеит. Иаҳмыҩӡеит, избанзар, иара иаҳзынижьыз «Аԥсуа ҳәынҭқарцәа рдиван» излаҳәо ала с-Аԥсҳауп ҳәа акәын ихы шишьоз. Ус анакәха, Аԥсҳацәа рыҩнуҵҟа Баграт Актәи дызлаҟаз ала, иара изы Баграт Аҩбатәи ҳәа ауп ишыҩлатәу.
Аԥсҳа Баграт Аҩбатәи иаҳзынижьыз «Аԥсуа ҳәынҭқарцәа рдиван» аҟны Леон ҳәа зыӡбахә иҳәаз аӡә иоуп.
Аԥсҳа Баграт Аҩбатәи иаҟара издыррыдаз Леонаа актәи аҩбатәи ҳәа иҟазу-иҟамзу? Уи ишьҭахь, шәышықәса
рнаҩсан, Амрагыларахьтәи Қырҭтәылан «Қырҭтәыла аԥсҭазаара» ҳәа иаԥырҵаз (иара уигь ахьынӡаиашоу еилкааӡам, избанзар – ажәаатәи ашәышықәса актәи азыбжазы Москва «ақырҭцәа рколониа» ҳәа зыхьӡырҵаз аҭыԥ аҿы ақырҭцәа рҭоурыхҩҩы Вахушти инапхгарала, Аԥсҳацәа рҭоурых еиҭакны ианқырҭуаитәуаз ианиҵақәаз, ирыциҵаз, ирыгирхаз, цас дазхәыцны еилаирҩынтыз ауп ҳара ҳтәала иахьа «Қырҭтәыла аԥсҭазаара» злеибарку).
Араҟа иџьашьатәу, Аԥсҳа Баграт Аҩбатәи ииҩыз акәӡамкәа, Аԥсни аԥсуааи ҳҭоурых назырҳәы-аазырҳәыз Вахушти ииҩыз ҳамҵасны иахьаҳкыз ауп. Убас иамҵасны икымызҭгьы «Аԥсны аҭоурых» аҿы инаганы, Аԥсҳа Леон Аԥсуа Ҳәынҭқарра аҳрақәа ааба рыла ишазшәа, насгьы, хыхь ишаҳҳәахьоу еиԥш, хаҭала Аԥсны аҳрақәа хԥа алихызшәа, ҳаҳҭнықалақь Аҟәеи абжьыуааи иахьрыҵанакуаз «Цхәымтәи аҳра» ҳәа ақырҭуа хьӡы аҭаны, инхоз ауааԥсырагь рыбжеиҳараӡак иқырҭцәазшәа анҵаны иҭрыжьрызу?
Аԥсуа Ҳәынҭқрра абираҟ амш иазкны иҭҳажьыз ҳгазеҭ аномер аҿы иаагоуп еиуеиԥшым аамҭақәа рзы Аԥсуа Ҳәынҭқарра иамаз абираҟқәа. Убарҭ рыҩнуҵҟа иҟоуп аџьар сахьа знугьы. Ҳаинтеллигенциа ахаҭарнакк аредакциаҿы дыҩхалан, маӡа слымҳақәа дырҭахәыҭ-хәыҭуаз, ибжьы ҽаӡәы иаҳар ҳәа дшәаны, абас сеиҳәеит: «Сара аӡәгьы иасҳәом, аха шәарҭ иакәым шәымпыҵҟьеит – Аԥсуа Ҳәынҭқарратә бираҟ ҳәа аџьар зну ақырҭцәа рбираҟ наганы, аномер ҷыда иҭшәыжьыз ианышәҵеит» иҳәеит. «Уи абираҟ аабатәи ашәышықәса инаркны ажәахатәи ашәышықәсазынӡа иҟаз Аԥсуа Ҳәынҭқарра абираҟ акәын» – ҳәа аҭак исҭеит.
Қырҭтәыла ахаҭа анцәырҵыз ажәахатәи ашәышықәсазы – амонголцәа рхаан ауп. Аҳәынҭқар-ԥҳәыс
Ҭамареи уи лхаҵа аҳәынҭқар Давид Сослани (дуаԥсын) рмаҭацәа Улу-Давиди Давид Нарини аҳәынҭқарра еиҩыршеит. Амрагыларахьтәи ахәҭа – Қарҭли Кахеҭи зҵазкуаз – Қырҭтәыла аҳәынҭқарра ҳәа нахьыӡҵаны амонголцәа Улу Давид ҳәынҭқарс дарҭеит.
Русудан лыҷкәын Давид Нарин даашьҭылхын, диасит Аԥсныҟа – Қәҭешьҟа. Лыҷкәын Давид Наир аԥсуа ҳәынҭқар ҳәагь дшьақәлырӷәӷәеит. Ари ҟалеит 1249 шықәсазы.
«Русудан лхаан Аԥсуа Ҳәынҭқарраҿы ар рхадас иҟаз Дардын Шервашиӡе (Ачачба) иакәын» ҳәа иҩуеит М. М. Гәынба «Аԥсны – ҳара ҳаамҭа ҩнызықьтәи ашықәсқәа рзы (XI-XIII ашәышықәсқәа)» ҳәа зыхьӡу ишәҟәы аҿы.
Абриаҟара ҳнахыкәша-аахыкәшо ҳазлацәажәо ажәахатәи ашәышықәсазы, уаанӡа иҟаз Аԥсуа Ҳәынҭқарра ду шеиҩшазгьы, хыхь ишазгәаҳҭахьоу еиԥш, Қарҭли Кахеҭиеи рҟны амонголцәа рыбзоурала зегьраԥхьаӡатәи Қырҭтәыла аҳәынҭқарра шцәырҵызгьы, амонголцәа рыгәхьаа мкыкәа, урҭ рнырра мап ацәкны, ишыҟаҵәыҟьаз иаҳҳәозар – ирҿагыланы иаацәырҵит, еиҭах Қәҭешь аҳҭнықалақьс изауз – Аԥсуа Ҳәынҭқарра. Амонголцәа изныкымкәа-иҩынтәымкәа рыҽшазыркызгьы, уи аҳәынҭқарра рзышьҭымхит.
Ақырҭуа ҭоурыхҩҩцәа аԥсуаа иаадырԥшыз афырхаҵара, агәаӷьра, агәымшәара алахырҩарц «Аԥсуа Ҳәынҭқрра иахьҟәаԥа-ҿаԥароу, иахьшьхароу азы ауп амонголцәа изышьҭырымхыз» ҳәа зырҩыз, аха уи абас ацрымҵаргьы амуит: «насгьы урҭ (изҿу аԥсуаа роуп) ртәыла ахьчразы рхы-рыԥсы ишамеигӡоз рбеит».
Русудани уи лыҷкәын Давид Нарин зхагылаз аҳәынҭқарра дара рхаҭа иахьӡырҵазгьы Аԥсуа Ҳәынҭқарра ҳәа ауп, избанзар – уи ииашаҵәҟьан и-Аԥсуа Ҳәынҭқарран.
Нас уи Аԥсуа Ҳәынҭқарра ҳәа злахьӡыз ала аԥсуа Ҳәынҭқарра абираҟгьы амамзарц залшомызт.
Абраҟа иаанаҳкылоит Аԥсуа Ҳәынҭқрратә бираҟ акәша-мыкәша иаҳҳәарц иаҳҭахыз. Избанзар, ишакәхалакгьы, ихарҭәаан акәымзаргьы, ажәахатәи ажәиԥшьтәи ашәышықәсақәа раахыс иҟаз абираҟқәа аабахьеит, ицәыраагахьеит, Аԥсны Аҳәынҭқарратә бираҟ амш аназгәаҳҭоз, уи иазкны еиҿкааз ҳгазеҭ аномер урҭ абираҟқәа рсахьақәа анын.
Ҳара ари астатиаҿы аиҳараӡак хықәкы хадас иҳамоу – Аԥсны абжьаратәи ашәышықәсақәа рзы, усҟантәи аамҭазы адунеи аҿы иазхарҵаз ҳәынҭқарраны иаақәгылаз – Аԥсуа Ҳәынҭқарра абираҟқәа рыԥшаара, рцәыргара ауп. Амала, уи иадаҳҳәалеит, ҳазну аамҭа актәи аҩбатәи ашәышықәсақәа рзгьы аԥсуа ҳәынҭқаррақәа иҟаз, уимоу, ҳазну аамҭа ааиаанӡагьы аҭоурых аҿы иҟаз аҳәынҭқаррақәагь рыӡбахә ҳҳәеит. Ус анакәха, урҭ аҳәынҭқаррақәагьы ирыман, усҟантәи аамҭа иашьашәалаз рхатәы бираҟқәа.
Ажәакала, Аԥсны Аҳәынҭқарратә бираҟқәа раарԥшра, рцәыргара иадҳәалоу азҵаатәқәа, иаҳҳәар ҳиашахоит, ҳҭоурыхҩҩцәа рҿаԥхьа иҵарӡаны иқәгылоу зҵаатәқәоуп ҳәа.
Агазеҭ «Аԥсны» аредақциахь!
Аԥсны иҭыҵуа газеҭқәак рҿы ҳаԥсуа қыҭа Бабышьра ахьӡ еиҭакны «Бабушера» ҳәа уарла-шәарла акәзаргьы, ианырнылалоз, изышәцәааӡарызеи, амца ҳацранаҵон. Еиҳангьы ҳгәы ҳдырхьт уажәы аабыкьа Бабышьра ақыҭан иҟоу аҳаиртә баӷәаза иазкны ирышьҭыз адырраҭарақәа рҿгьы инеимда-ааимдо «Бабушара» ҳәа Аԥсуа телехәаԥшреи ателедырраҭара «Абазеи» рыла ианҳаҳа.
Ҳара ҳқыҭауаауп, иҟоу ҳзымдыруазар ауеит, ҳшәыҳәоит аԥсуа қыҭа Бабышьра «Бабушара» ҳәа еиҭа изеиҭаркыз ҳашәҳәарц, насгьы иаанагои, иабантәиаауеи ажәа «Бабушара»
Иаҳхысыз ашәышықәса ԥшьынҩажәатәи ашықәсқәа рылагамҭазы Гәылрыԥшь араион анапхгаҩцәа рыҩнуҵҟа аԥсуааи ақырҭцәеи аимак-аиҿак ӷәӷәа роуит. Аԥсуаа ҳәа анапхгараҿы аус зуаз рхыԥхьаӡарагь хҩык ракәын иҟаз. Абар даргьы: аџьажәлар рдепутатцәа Гәылрыԥшьтәи рраионтә Совет анагӡком ахантәаҩыс иҟаз, Ражьден Хьыкәба, апартиа Гәылрыԥшьтәи араионтә комитет амаӡаныҟәгаҩс иҟаз Лида Хәарҵкьиа, апартиа Гәылрыԥшьтәи араионтә комитет аиҿкааратә ҟәша аиҳабыс иҟаз Константин Кәыҵниа.
Еимаркызгьы – рраион иаҵанакуаз Бабышьра ақыҭа ахьӡ еиҭакны «Бабушара» ҳәа ашьақәырӷәӷәара азҵаатәы акәын.
Иаахтны иаҳҳәозар, еимактәы ыҟаӡамызт, уи ақыҭа жәытә-натә аахыс Бабышьра ҳәа аԥсуа хьӡы аман – Дәрыԥшь, Жәандәрыԥшь, Гечрыԥшь, Гәылрыԥшь уҳәа абарҭ рҩызцәаақыҭақәа аԥсуа хьыӡқәа шрымоу еиԥш.
Бабышьра ақыҭа ахьӡ ахьынтәааҵәҟьоу – Маршьан Бабышь ира аҟнытә ауп. Амала, амҳаџьырра аан Бабышьра ақыҭаҿ ԥсыуа-заҵәык идамхаргьы даанымхакәа, зегьы Ҭырқәтәылаҟа ианага, атәымуаа ааины урҭ рқьаԥҭақәа ианырхыла, аҭыԥ хьыӡқәа ҿыц ашәҟәы ианҭаргалоз – Бабышьра ахаҭыԥан, аурыс транскрипциа еиҳа излазааигәаз ала, Бабушера ҳәа ашәҟәы ианырҵеит.
Уигь ҳачҳарын, ашьҭахь Қырҭтәылантә ихҵәаны Аԥсныҟа иааргаз ақырҭцәа рхыԥхьаӡара аԥсуаа ҳаасҭа хынтә рыла ианеиҳаха, «ари адгьыл зтәу ҳара ҳауп, қырҭуа дгьылуп» ҳәа иқәымгылазҭгьы, насгьы ирҳәоз арҵабыргразы аԥсуа ҭыԥ хьыӡқәа инарҳәы-аарҳәны, ақырҭуа бжьқәа рхаҵара иаламгазҭгьы. Бабышьра ҳәа аԥсуаа шашьҭаз згәалазыршәодаз, Бабушерагьы – Бабушара ҳәа ианеиҭаркуаз... Хыхь зыӡбахә ҳҳәаз, Гәылрыԥшь араион анапхгараҿы аус зуаз аԥсуаа хҩык уи иаҿагылт. Даара еимаркт-еиҿаркт, аха хҩык ирзыӡырҩуадаз, ақырҭцәа дара ртәы иадыргеит, Бабушера ахьӡ аахыхны официалла Бабушара ҳәа ахьӡырҵеит.
Бабушара – агыршәала «абду имҩа» ҳәа ауп иаанаго.
Ҳ-Џьынџьтәылатә еибашьра еилгаанӡагь ус акәын ишашьҭаз.
Аԥсуаа ари амца ҳнаркуан, аха иҳамчыз. Убас шакәызгьы, акьыԥхь аҿы, аизарақәа рҿы атопонимика азҵаара, уарла-шәарла шакәызгьы, ақырҭцәа ирҭахы-ирҭахым ицәырҵуан. Аха, рыцҳарас иҟалаз, уи азҵаара зызмырҳауаз, иагәҭасуаз, уимоу изыркәараҵозгьы рыҩнуҵҟа Аԥсны анапхгараҿы игылаз аԥсуаа рхаҭарнакцәак ахьыҟаз акәын. Убас иҟалаз ҭоурыхтә ҿырԥштәык аагоит ҵаҟа.
Иаҳхысыз ашәышықәса хынҩажәижәабатәи ашықәсқәа рынҵәамҭазы, ес-жәашықәса ишыҟарҵалоз еиԥш, аԥсуаа «Қырҭтәыла ҳалҵны Урыстәыла ҳадлоит» ҳәа иқәгылт. Амитингқәа, аизарақәа, ажәакала, усҟан Аԥсны ахы-аҵыхәа зҳәаз еиԥш зегьынџьара еилаҩынтран. Арахь, аԥсуаа сыргәыбзыӷуеит, ага иганы аӡы дмыржәӡакәа иаазгоит, инхьаԥшны-иаахьаԥшаанӡагь снацәахы иахасыргьежьуеит ҳәа, Қырҭтәыла анапхгара иманы Аԥсны даҭааит, усҟан Қырҭтәыла знапаҿы иҟаз Шеварднаӡе.
Убасҟан апартиа аобласттә комитет аҿы актив реизара анымҩаԥигоз, азҵаарақәа иқәрыԥсеит. Иԥкаа-ԥкаауа зегьы рҭакқәа шыҟаиҵоз, атопонимика азҵаараҿы даннеи, зназы ииҳәо иҿамшәо даанхеит, нас Аԥсны аиҳабыра рахь дынхьаҳәын, ҿааиҭит: «зныкыр атопонимика шәаламкьысын ҳәа шәаҳҳәахьоума?» Аԥсны аиҳабыра ракәзар, азныказ рыхқәа ладырҟәит, аха рхада «уи зуалу Аԥсны Иреиҳаӡоу Асовет Апрезидиум Ахантәаҩы Баграт Шьынқәба иоуп» ҳәа ибжьы анаага, ԥсеивгарак ҳауит ҳәа рыхқәа иаарҩахеит. Шеварднаӡегь уи ииҳәаз шигәаԥхаз ихы-иҿы ианыԥшуа, ихы ааирҵысит.
Баграт Шьынқәба актив реизараҿы дыҟаӡамызт, дычмазаҩын, Москва ахәышәтәырҭаҿ дышьҭан.
Усҟан Аԥсны анапхгара, апартиа аобласттә комитет аԥхьа инаргыланы, амилаҭтә зҵаарақәа рылацәажәара азин рымамызт. Апартиа Аԥснытәи аобласттә комитет ахадараҿы игылаз ус шакәыз ибзиаӡаны идыруан, насгьы Аԥсни аԥсуа жәлари ирыдҳәалаз азҵаатәы цәырҵыргьы, аԥхьа иара иҿы акәхон иахьнаргоз, Аԥсны Иреиҳаӡоу Асовет Апрезидиум Ахантәаҩы аформазы ауп акәымзар, мыч имаӡамызт. Уимоу, апартиа аобласттә комитет абиуро аилатәараҿы ишьақәдмырӷәӷәакәан Аԥсны Иреиҳаӡоу Асовет Аҳаҭыртә грамотаҵәҟьа аӡәгьы изиҭаӡомызт.
Ус шакәыз апартиа аобласттә комитет усҟантәи ахада ибзиан идыруан, аха ишԥаиурыз, Шеварднаӡе дихьчар акәын, данизымыхьча адырҩаҽныҵәҟьа имаҵура импыҵҟьон. Даҽа зҵаароуп, ихахьы игазҭгьы. Ус ҟаиҵазҭгьы, ижәлар деилыркаауан, иагьианарыжьуан. Амала, уи аҭыԥан «бмаҭа дызгару, бара бызгару» ҳәа аԥсцәаҳа дызҭааз аҭакәажә лнацәа лмаҭа ишиқәылкыз еиԥш дныҟәеит акәымзар…
Аҭоурыхтә хҭысқәа рахь ҳаниас, даҽа партиатә еизаракгьы ҳазааҭгылар ҳҭахуп. Ҳазҿугьы, апартиа Аҟәатәи ақалақьтә комитет апленум ауп. Уи ыҟан 1983 шықәса август 6 азы.
Урҭ рҩызцәа апленумқәа рҿы зны-зынла аԥсуа интеллигенциа рхаҭарнакцәақәакгьы ықәдыргылалон. Ус иҟарҵеит зыӡбахә ҳамоу апленум аҿгьы. Еицырдыруа ҳаԥсуа поет Платон Бебиа ажәа ирҭеит.
Поетк, шәҟәҩҩык иаҳасабала усҟан Платон Бебиа Аԥсны ахи-аҵыхәеи деицырдырхьан, Аԥсны-моу – уи анҭыҵгьы. Апленум иалахәыз аԥхьа иаалах-ҿыххеит, иқәгылара ахыркәшамҭаз, ишыҟаиҵалоз еиԥш, жәеинраалакгьы даҳзаԥхьап ҳәа иԥшызҭгьы акәхап… Алитература, аҟазара, инеизакны акультура азҵаатәқәа аганахь инышьҭаҵан, Қырҭтәыла анапхгара рхаҭарнак аҟәаа рпартиатә еизара дызлалахәыз ала, иқәгылараҿы аԥхьа дырзааҭгылеит Аԥсни аԥсуа жәлари ҳгәы иҵхоз, ҳзыргәаҭеиуаз, иӡбамзар ԥсыхәа змамыз азҵаатәқәа. Иқәгылара злахиртлаз иажәақәа апрезидиум аҿы итәаз Қырҭтәыла анапхгара ахаҭарнакгьы, апартиа Аԥснытәи аобласттә комитет аҩбатәи амаӡаныҟәгаҩгьы, апартиа Аҟәатәи ақалақьтә комитет анапхгарагьы иҵәымӷ жьакцаны ргәы ишалакшаз рхы-рҿқәа иаарныԥшит.
Уаҟа ишьҭихыз, дызлацәажәаз азҵаатәқәа зегьы ааныжьны, ари ҳастатиа излақәҿнаҭуа ала, зҵаатәы-заҵәык ҳазааҭгылоит. Абар уи азҵаатәы азы Платон Бебиа ииҳәаз: «Гәылрыԥшь араион аҿы иҟоуп Бабушера зыхьӡу ақыҭа. Уи Бабышра ҳәа акәын аԥсуаа ԥыхьа ишашьҭаз. Бабушера ҳәа ахьӡызҵаз аурысцәа роуп. Аха
даҽа-шьоукых ирҭаххеит ахԥатәи ахьӡ – «Бабушара» ҳәа ахьӡырҵарц. Ус «ахԥатәи» ахьӡқәа змоу Аԥсны ирацәоуп.
Исҳәарц исҭаху, атопонимика азҵаара анцәырҵыз иахьа акәӡам. Уи аауеит ҵаҵӷәык ҳәа ыҟаӡамкәа Аԥсны аҭыԥ хьыӡқәа рыԥсахра ианалага аахыс. Аамҭа кьаҿк иалагӡаны урҭ аҭыԥ хьыӡқәа ишыҟаз еиҭаҟаҳҵоит ҳәа атрибуна ҳаракқәа рҿы иқәгыланы аҭакзыԥхықәу амаҵурақәа ирхагылоу ирҳәоижьҭеи акыр жәашықәсқәа цахьеит. Арахь иахьа уажәраанӡа еиҭакра ыҟаӡам. Аиҭакра ахаҭыԥан, хыхь ишаҳҳәхәахьоу еиԥш, Бабышьра ҳәа аԥсуа хьӡы аахыхны – урысшәала Бабушера ҳәа ахьахьӡырҵазгьы иаанымҿаскәа, уажәы «Бабушара» ҳәа еиҭаркт. Абас еилархәашьны иҟаҵоу изаламкьысырц, шьоук цәырҵхит «аҭыԥ хьыӡқәа рыԥсахразы уаҟа инхо ауааԥсыра иразҵаатәуп, урҭ ақәшаҳаҭымкәа рыԥсахра ҟалом» ҳәа. Уаҟа инхо ҳәа зыӡбахә рымоу, аԥсуаа амҳаџьырра ианага ашьҭахь иааганы индырхаз роуп. Ҳәарада, урҭ зхьынҳалоу дара рбызшәала ицәажәо аҭыԥ хьӡы акәхоит. Ас ала атопонимика азҵаара зыӡбахом». (Платон Бебиа ари ицитата аагоуп макьана иҭымҵыц ажәбатәи итом аҟнытә).
Иџьашьатәу, апленум аусура анхдыркәша, аԥсуаа маҷҩымкәа уи иалахәыз, Платон Бебиа дырзымдырӡозшәа, иара иахь ихьамԥшӡакәа ивсны иахьцоз ауп. Ҩыџьа заҵәык ракәын Платон Бебиа идгылаз. Апрезидиум аҟнытә «шәызҿу закәызеи» ҳәа аанаргауа, рыблақәа ҭырлашьцаа урҭ ирыхәаԥшуан Аԥсны анапхгараҿы усҟан игылаз ҩыџьа аԥсуаа…
«Шәызлацәажәаз, ицәырыжәгаз зегьы ҭоурыхуп. Аџьынџьтәылатә еибашьра еилгеижьҭеи урҭ азҵаатәқәа зегьы рҭыԥ иқәҵоуп. Иахьа Аԥсны ақыҭақәа ракәым, џьара машәыршәа ҳаблакгьы, кәаракгьы, мҩахәасҭакгьы нымхеит аԥсуа хьӡы змам. Уи иазкны «Аԥсны атопонимика» ҳәа аусумҭа ду аԥиҵахьеит аҭҵаара-дыррақәа рдоктор Валери Кәарҷиа. Изаҭаххазеи ари азҵаатәы ашҟа еиҭа ҳаргьежьра?» – ҳәа зҳәаша ԥхьаҩык дҟаларгьы ауеит.
Амца ацраҳҵарц ҳҭахӡам гәылрыԥшьаа иаҳзаарышьҭыз ашәҟәы. Амала, ҳаргьы ҳгәы иҵхоз ахьырҳәаз, насгьы ииашаҵәҟьан амцагь ахьҳнаркыз ауп абриаҟара захаҳҳәаауагьы.
Изыхҟьоугьы, ҳгазеҭқәаки ҳтеледырраҭарақәаки, зны-зынла дук иазымхәыццәакәа, инықәшьшәа рнапы иҵырго (ирымпыҵҟьо ҳҳәар еиҳа ииашахоит) аматериалқәа роуп.
«Аредакциақәа рџьабаа ззымдыруа акы иҳәаргьы, жәа-шықәсала уи иаҵагылоу ауаа абри аҩыза шәзазааҭгылеи» ҳәа азҵаара ҟашәҵар ауеит. «Ари закәызеи», «ани закәызеи» ҳәа аҵәы алаҵаны акьыԥхьымҭа, мамзаргьы ателедырраҭара иалацәажәо ҳаргьы ҳрықәшаҳаҭым. Амала, Аԥсны, аԥсуа жәлар иҳаҵанакуа азҵаатәы, насгьы ҳаӷа дзымҵасуа азҵаатәы ҳамбошәа аҩсрагьы – чарҳәароушәа иҳаԥхьаӡоит.
Гәылрыԥшьаа рхалагь ракәым, ҳазну ашықәс хәажәкыра 18 ахәылбыҽха ателедырраҭара «Абаза» ала изыԥхьоз аҵыхәтәантәи ажәабжьқәа ирылаз, Аҟәатәи аҳаиртә баӷәаза иазкыз аматериал аҿы ҳаԥсуа қыҭа Бабышьра ахаҭыԥан, ақырҭцәа мчыла ишьақәдырӷәӷәаз, аԥсышәала «абду имҩа» ҳәа ицәажәо – «Бабушара» ҳәа иахьаԥхьаз, нас адырҩаҽны ашьыжь ҳаԥсуа телехәаԥшраҿгьы «Бабушара» ҳәа ианеиҭарҳәа, изааӡарызеи ҳарҭ аредакциа аусзуҩцәагьы иаҳцәымыӷхеит, ҳлымҳагь ҭнашьааит. Аха аҵыхәтәантәи аамҭазы ишыҟаҳҵало еиԥш, акгьы ахымҳәааӡакәа ҳаштәаз, гәылрыԥшьаа рышәҟәы рыман иаҳҭааит…
Митә ҟалама, адгьыл ашьа маазар ҳәа зҳәашагьы дцәырҵыр ауеит. Митә ҟамлаӡеит – иҟалаз ҳаӷа игәырԥса ҟаҳҵеит ауп. Агәра аагоит, ҳтеледырраҭарақәа
усҟан ирыхәаԥшуаз агырцәа, Егры нырцәаа рнапқәа шаҳзеинырҟьоз.
«Уаӷа инапқәа анузеиниҟьа, гаӡарак умпыҵҟьеит ауп иаанаго» ҳәа иҩуан азеижәтәи ашәышықәса анҵәамҭазы амраҭашәарахьтәи асоциалисттә ҵысра иналукааша аусзуҩы Жорес.
Шаҟа ииашаны иҳәоузеи аԥсуа жәлар ражәаԥҟаҿы: «Ухы иазууа – аӷа иузиуам» ҳәа.
Ари аномер ҭҳажьаанӡа, еиҭах даҽа-дырраҭарак ала ҳлымҳа иааҭаҩит ақырҭцәа иҳадыргалаз аҭыԥ хьӡы «Цагера».
Аҩажәатәи ашәышықәса актәи азыбжазы Қырҭтәылантә, Цагера араион аҟнытә ихырҵәаны Аԥсныҟа иааргаз Очамчыра араион аҿы иахьындырхаз, рраион ахьӡ Цагера наганы инахырҵеит. Ҳџьынџьтәылатә еибашьраан «ахалдабаа» реиԥш, дара «цагьераагьы» хәыҷгьы-дугьы абџьар шьҭыхны аԥсуаа иаҳҿагылан еибашьуан, уи азы ауп зыӡбахә ҳамоу аҩ-қыҭак рҿы ҩнызаҵәык иадамхаргьы еибганы изаанымхаз...
Ақырҭцәа «Цагера» ҳәа изышьҭаз ақыҭа, ҳара иахьынӡаадыруа аибашьра ашьҭахь Лашькьындар ақыҭа иадҵоуп.
Нас ҳарҭ аԥсуаа иҳақәшәеи, убарҭ ақырҭуа хьыӡқәа иахьа уажәраанӡагь изаҳхамышҭыци?!
Акьыԥхь, арадио, ателехәаԥшра аусзуҩцәа атопонимика азҵаатәы аиҭашьақәырӷәӷәараҿы ирыҵанакуа шдуугьы, аганахь иныжьтәым ҳминистррақәа, ҳақалақьқәа, ҳраионқәа рнапхгаҩцәагьы. Мшәан, урҭ рҟнытә ауми ҳқьыԥхьымҭақәеи ҳдырраҭарақәеи ахьҳауа. Ажәакала, ари аԥсуаа зегьы иаҳзеиԥшу зҵаароуп. Ус анакәха, Аԥсуа Ҳәынҭқарра аԥаҳҵоит ҳәа ҳазлаҿу ала – ари зегьы иаҳҭакԥхықәроу зҵаара дууп. Убас ҳаназымнеи Аԥсны атопонимика ҳзышьақәмырӷәӷәеит ҳәа ауп иаанаго. Атопонимика «адгьыл абызшәа» ҳәа излашьҭоу ала,
аҭыԥхьӡқәа аԥсышәала ианҳмырцәажәа, ҳнапала инаганы ҳаӷа иаҳҭеит...
Абри еилкааны аҭыԥ иқәаҳҵоит ҳәа ҳаналамга, Аԥсуа Ҳәынҭқарра азхаҵара аиургьы, «адгьыл ҳара иаҳтәуп», «ақырҭуа хьӡы ахуп» ҳәа ақырҭцәа ҳацрыҵран иҟаӡам...
Аԥсуа Ҳәынҭқарра азхарҵеижьҭеи ҩы-шықәсагьы макьана имҵыцт. Аха абри аамҭа аҩнуҵҟала Евроеидгыла иаҵанакуа амраҭашәарахьтәи атәылақәеи Америка Еидҵоу Аштатқәеи ҽырдагәа уны, рыблақәа хҩаны Аԥсни Аахыҵ-Уаԥстәылеи хаз ҳәынҭқаррақәаны иҟаӡамшәа, «ҳарҭ иаадыруа иаку аҳәынҭқарра Қырҭтәыла ауп» ҳәа наунагӡа ҳшеиԥырҵхьоугьы, ирҳәац рҳәоит, ишцәажәац ицәажәоит, арахь Женеватәи аиԥыларақәа рахь наҟ-ааҟтәи аҩ-ганк ҳаицәажәара рхы аладырхәыхуеит.
Изааӡарызеи, ус ирҳәартә, ус иныҟәартә иҟазҵо афакторқәагь ыҟоуп. Ихьыԥшым Аҳәынҭқаррақәа Реимабзиара, мамзаргьы СНГ атәылақәа ҳәа изышьҭоу, 1994 шықәсазы, усҟан Қырҭтәыла ахадас иҟаз Шеварднаӡе иҟаиҵаз ажәалагала Ельцин иадгыларала Аԥсны аекономикатә блокада азун. Иџьоушьаша, адунеи зегьы зыршанхаз Аиааира ду ганы Аԥсны Аџьынтәылатә еибашьра ишалҵызгьы, доуҳала аԥсуаа агәышьҭыҵра ду шрымазгьы – нхара-нҵырала, економикала рыԥсы аарла еивыргон. Имариазма, ҩынҩажәантә рыла зхыԥхьаӡара еиҳаз ақырҭцәа рабашьра, риааира? Имариазма зшьамхы инанагоз ҳажәлар зегьы бџьарла реибыҭара, реиқәыршәара? Ииашоуп, аҳәаанырцә инхо ҳашьцәа-аԥсуааи Нхыҵ-кавказааи ҳадгылан, иҳацхраауан, аха аибашьра аихатә уӷә хьамҭа зыхәда иқәыз аԥсуаа ҳакәын.
Ҳажәлар злеибашьуаз абџьар – автоматқәа инадыркны абзарбзанқәеи, агранатомиотқәеи, аградқәеи,
аҳаирпланқәагь нарылаҵаны – амалаҳәаҵәҟьа иҳазҭоз уаҩ дыҟамызт. Урҭ зегь ааҳхәон…
Ажәакала, афронт ахь, аӷа иҿагылан аибашьрахь ицоз рҿы мацара акәӡам амобилизациа ахьыҟаҵаз… Аԥсны амраҭашәарахьтәи акәакь – Гәдоуҭеи Гагреи рраионқәа рҿы инхоз, аибашьра изымцоз абыргцәа, аҳәса, ахацәа, иара убас Аҟәеи, Очамчыреи, Тҟәарчали зҳәаз реиԥш егьырҭ аҭыԥқәа рҿынтәи ихҵәаны уахь инеиз рыҩныҵҟагьы амобилизациа ҟаҵан. Урҭ уахгьы ҽынгьы аус руан аколнхарақәа рҿы еиԥш, ааглыхратә наплакқәеи, атанкқәа, аградқәа, абзарбзанқәа аремонт ахьырзыруаз аҟазарҭақәеи рҟны. Рыцәа иаг, рыфа иаг, рыжә иаг абжьыуаа рҿгьы убас русура еиҿкаан азоуп аԥсуаа рџьынџьтәылатә еибашьраан аҭачкәым еиԥш еилаҵәаны, иаӡәыкны иҟан ҳәа зырзырҳәазгьы.
Изааӡарызеи, аибашьра еилгеижьҭеи абриаҟара аамҭа шцахьоугьы – усҟан атыл аҿтәи ҳажәлар русура иахьа уажәраанӡагьы иахьынӡахәҭоу иҭҵааны ицәыргам. Уи хазы наҟ-наҟ иззааҭгылатәу зҵаароуп.
Уажәазы абри азҵаатәы абриаҟара ҳзазааҭгылаз, Ихьыԥшым Аҳәынҭқаррақәа Русеицзура еиднакылоз атәылақәа, аибашьра ашьҭахь Аԥсны аекономикатә блокада ахьазыруз ауп. Иџьоушьаша, СНГ иалаз ҩ-тәылак, зыӡбахә ҳамоу Беларуссиеи Туркмениеи рхадацәа Аԥсны аекономикатә блокада азуразы аиқәышаҳаҭра рнапқәа аҵармыҩӡеит.
Беларуссиа Апрезидент Лукашенко Аԥсны аиҳабыра рхаҭарнакцәеи иареи реиԥыларақәа рҿы изныкымкәа-иҩынтәымкәа уи атәы игәалаиршәахьеит. Ҳәара аҭахума, аԥсуаа уи ҳаигәырӷьеит, иаҳхашҭрангьы иҟаӡам. Аха иаҳзеилымкааз даҽакуп. Уи арбан?
Аԥсуа Ҳәынҭқарра Урыстәыла ианазханаҵа, инашьҭарххны Беларуссиагьы ҳазханаҵоит ҳәа ҳаԥшын, амала, зынӡа баша ҳхы ҳжьозаарын. Ари адунеиаҿы иҟоу хәҳаахәҭразаап. «Уҭи сыҭи еишьҭоуп» ҳәа ажәлар рҿы ихәмарны лафшақә ирҳәо – ииашаҵәҟьаны амч
амазаап. Ус акәымзар, Аԥсуа Ҳәынҭқарра Урыстәыла иазханаҵеижьҭеи абар ҩы-шықәса ҵырц акгьы шагымгьы, арахь ҳара ҳазхаҵара азҵаатәы аӡбара зынӡа игәы иҭаӡамшәа ихы мҩаԥигарымызт Беларуссиа апрезидент Лукашенко.
Мамзаргьы ҳарҭ аԥсуаа иаҳхароу, иаҳзымдыруа џьара акы ыҟазар?
Абриаҟара зҵаара иқәҳаргылаз даҽакгьы рыцаҳҵар ҳҭахуп. Ҳарҭ аԥсуаа Алатинтә Америкаҿы ҳазхаҵара азҵаатәы азы иҳалҳаршахьоу рацәоуп, убри иабзоураны Никарагуеи, Венесуелеи, Науруи ҳазхарҵеит. Уажәы ҳгәыӷуеит иаарласны Боливиеи Еквадори ҳазхарҵоит ҳәа.
Аԥсны Адәныҟатәи аусқәа рминистр Максим Ӷәынџьиа раԥхьа днаргылан ҳҳәынҭқарра аделегациа акыр аамҭа уахь ицаны иҟан. Убри аҩыза ҟаҵатәызар Беларуссиа ашҟагьы? Беларуссиа ахалагь акәым – СНГ атәылақәа зегь рышҟа убас ҳделегациақәа дәықәҵазар? Аурысцәа ирымоуп «аиха ишшу икәатәуп» ҳәа ажәаԥҟа. Аԥсуаагь иҳамоуп «ацәҳар ацәа ахыҵуанаҵ иахухроуп» ҳәа.
Абриаҟара ҳзырҳәо, џьара ҳнеира иахыԥар, ак ҳацәбжьахар ҳәа ҳахьшәо ауп.
«Ацәҳар ацәа ахыҵуанаҵ иахухроуп» ҳәа иаҳҳәаз хазы ҳазааҭгылоит.
Иахьа, аԥсуаа ҳаԥхыӡ иалашәар иҳазхамҵоз – лабҿаба иаабеит. Асовет аамҭа иалагӡаны ақырҭцәа иржьаз, ирҟаҭәаз Урыстәыла еилнакааит ақырҭцәа ишыржьоз. Уи зыбзоуроу ҳәа иаҳшьо Владимир Владимир-иԥа Путин иоуп. Аус ахьиуаз Аҳәынҭқарратә Шәарҭадара Амаҵзура аҟара, асовет аамҭазы амч-лшара змаз даҽа ҳәынҭқарратә усбарҭак ыҟамызт. Уи аусбарҭа зегьы еилкааны ишамазгьы, Андроповҵәҟьа «Қырҭтәыла шыҟоу абас ауп» ҳәа Брежнев иҿы изҳәомызт. Изҳәомызт, избанзар, Брежнев ақырҭцәа дырҟаҭәахьан, урҭ дыртәын. Иԥсҭазаара
даналҵ, Шеварднаӡе аполитбиуро аилазаарахь кандидатс дшыҟалахьазгьы, уаанӡа акандидатцәа ракәым, аполитбиуро алахәылацәаҵәҟьа рыгәхьаа шимкуазгьы, Брежнев данԥсы аҽны инаркны днеины зегь рышьҭахь днагылт. Ус зыҟаиҵоз Андропов илаԥш дыҵамшәарц акәын… иҽихьчон… аамҭа игон… иагьигеит.
Андропов, ишдыру еиԥш, дычмазаҩын – шықәсызаҵәык аарла инеигеит акәымзар, усҟан аусқәа злацоз ала Шеварднаӡе изҵаатәы ӡбахон…
Аха уара иушьуа уаӷа дишьуам ҳәа шырҳәо еиԥш, Шеварднаӡе – Андроповгьы Черненкогьы рынарцәымҩахь инаскьаган – Горбачов дихьӡеит. Уи иара дитәын, аполитбиуро аилазаарахьгьы днеигеит, Асовет Еидгыла Адәныҟатәи аусқәа рминистрсгьы дҟаиҵеит, уимоу, Горбачов инацәахы дахыркәшан Асовет Еидгыла аилаҳара аҟынӡагь анагара илшеит.
Қырҭтәылеи ақырҭцәеи рзы абри аҩыза аҭагылазаашьа рзыҟалахьан Сталин иԥсҭазаара даналҵ ашьҭахьгьы. Аха 1964 шықәсазы Хрушьчов дахҳәаны, Брежнев ахадарахьы даннеи, ақырҭцәа еиҭа жәҩангәашәԥхьара рзаатит. 1941–1945-тәи Аџьынџьтәылатә еибашьраан Брежнев маҵурала иеизҳараҿы ақырҭуа еинрал Леселиӡе ижәҩахыр кны дызлахеигалахьаз ала. «Аџьма имԥсыша амаҵә азылаҟәуеит» ҳәа рҳәоит аԥсуаа. Убри изыҟалеит Шеварднаӡегьы, Горбачов Асовет Еидгыла акомпартиа Ацентр Комитет Амаӡаныҟәгаҩ хадас иҟаҵарала.
Абриаҟара ҳзырҳәо, Аԥсны азхаҵара аиуижьҭеи аԥсуаа жәҩангәашәԥхьара аиԥш иаҳзаатыз алшарақәа иахьа ҳхы ианҳзамырхәа, уаҵәы Брежневи Горбачови реиԥш Урыстәылан даҽаӡә дгылар, аӡы иаанаго аԥша ишаго еиԥш, ҳиааирақәа зегьы наҳампыҵаба ицар ауеит. Чан шьҭахь еишәақәс ҳәа, нас аамҭа иҳацәцаз ҳархынҳәырц ҳҽазаҳкуеит. Аха башахоит. Иацтәи амш аӡәгьы измырхынҳәӡацт.
Нас иҟаҵатәуи?
Ҳара ҳтәала иахьазы Аԥсуа Ҳәынҭқарра аҿаԥхьа иқәгылоу азҵаатәқәа зегьы ирхадоу – атәыла аҩнуҵҟатәи адәныҟатәи азҵаатәқәаа шьала-дала еилысны, рдац-ԥашә аидҳәалара шакәу. Урҭ реидҳәалара ахьалмыршахаз – еснагь иҭынчрам, еилаҩынтроуп, хыла-гәыла еилоуп. Аҿырԥштәы азы ахара ицатәӡам – Қырҭтәыла ҭышәынтәалан иҟамлаӡацт, иҟалараны ианыҟоугьы еилкаам. Аԥсни Аахыҵ-Уаԥстәылеи алҵны ишыҟоугьы иҭышәынтәалан изыҟамлеит. Изыҟамлеит, иҟаларангьы иҟаӡам, избанзар, аԥсуааи ауаԥсааи ракәым, Қырҭтәылан иахьа иаанханы иҟоу «ақырҭуа жәлар» ҳәа ззырҳәогьы, зжьы ужәыр зтәан еиламгылоу ҳәа ззырҳәо роуп.
Дара урҭгьы шоуп, ҳара ҳтәала, ҩ-гәыԥкны.
Актәи агәыԥ иаҵанакуеит иахьа анакәымха – уаҵәы наҟ-ааҟ иааиҿагыло агәыԥқәа – ҳара ҳазҿу Ермантәыла аҳәынҭқарратә ҳәааҿы инхо аерманцәа ррегиони Азербаиџьан аҳәааҿы инхо азербаиџьанцәа ррегиони роуп. Урҭ арегионқәа маҷӡам – Қырҭтәыла аҳҭнықалақь Қарҭ аҟынӡа иааӡоит.
Еиҭаҳҳәоит, Қырҭтәылан аерманцәа шаҟаҩы нхо иахьа уажәраанӡагьы еилкаам.
Урҭ ахьцаз-иахьааз, ирыхьыз-изықәшәаз аилкааразы иаагоит ҿырштәы заҵәык.
1923 шықәсазы Москва имҩаԥыст Урыстәылатәи акоммунисттә партиа ажәаҩатәи аизара ду. Сталин усҟан амаӡаныҟәгаҩ хада ҳәа дшыҟарҵахьазгьы, аизара мҩаԥызгоз иара иакәӡамызт, Зиновиев иакәын. Ленин иԥсы ҭанаҵы Сталин апартиаҿы амаӡаныҟәгаҩ хадас ҳәа дшалырххьазгьы, атехникатә зҵаатәқәа ракәын инапы ианыз. Апартиа азеиԥш напхгаҩыс ҳәа иҟаз Ленин иакәын, ус дагьыҟаҵәҟьан. Убриазы ауп апартиа аизара ду аартрагьы, уи аусура анапхгарахьгьы иара дзынашьҭымыз. Уи мацарагь акәым – аизара ду аҿы
иҟаҵаз ажәахәқәа ԥшьба рахьтә иара идҵаз аԥшьбатәи азҵаатәы – апартиа амилаҭ зҵаатәы иазкны ажәахә аҟаҵара акәын.
Иара уигь аиҳараӡак иззикыз – усҟан Қырҭтәыла анапхгараҿы иҟаз «арӷьарахьтәи ахынаацәа» («правые уклонисты») ҳәа зыхьӡиҵаз акритика рзура акәын. Уа иааигаз афактқәа рахьтә акык-ҩбак ҳарзааҭгылоит:
«Ҳазну аамҭазы Қарҭ инхо ауааԥсыра зегь рахьтә ақырҭцәа ирыҵаркуеит ҩажәижәаба процент рҟынӡа, аерманцәа ракәзар – ирыҵаркуеит ҩажәи жәохә процент инарыцны. Уажәы Қырҭтәыла анапхгара знапаҿы иҟоу «арӷьарахьтәи аҽацәхьакцәа» («правые уклонисты») ианранаха, шықәсык ахала-аҵыхәала урҭ зегьы қырҭцәоуп ҳәа иҭарыҩуеит…»
Ас аниҳәоз 1923 шықәсазы ауп. Шықәсык ашьҭахь Ленин иԥсҭазаара даналҵ, иара Асовет Еидгыла анапхгаҩыс даныҟала ашьҭахь, ус иагьыҟалеит иара инапхгарала. Избан, усҟан ус дзықәгылаз? Урыстәылан «дзеиԥш интернационалистузеи» ҳәа иӡбахә рҳәарц ауп ус дзықәгылаз.
Арҭ амшқәа рзы Москвантәи Ацентртә телехәаԥшрала Қырҭтәыла апрезидент Михаил Саакашвили изкны адокументтә фильм иаҳдырбаз аҿы иаахтны иҳәан, уи иабду, Қартәи амедицинатә институт адиректорс иҟаз, ижәла Саакиан шакәыз.
Ҳарҭ арҭ аҿырԥштәқәа заагаз, хыхь зыӡбахә цәыргаз аерманцәа ирыҵаркуа арегион аҿы Ермантәыла ҳадлоит ҳәа зҳәақәо цәырҵхьеит, изныкымкәа-иҩынтәымкәа иагьеилалахьеит. Шәгәы ишԥаанагои, Қарҭ инхоз аерманцәа – ақырҭуа жәлақәа рыҭаны «иқырҭуартәыз» рахьтә згәы аҵан ерманцәаны иаанхаз, уажәтәи «ақырҭуа жәлақәа» ирхьынҳалоу, шьала-дала изларсу рашьцәа ирыдгылару?..
Убри аҩызаҵәҟьа азыԥшуп азербаиџьанцәа ахьынхо арегион аҿгьы.
Аҩбатәи агәыԥ иаҵанакуеит аерманцәеи азербаиџьанцәеи рышьҭахь игылоу. Ҳара зыӡбахә ҳамоу агырцәеи ашәанцәеи роуп.
Шықәсқәак рышьҭахь гыруа ҵарауаҩык х-томкны иҟоу ифундаменталтәу анаукатә усумҭа ду «Агыруа-ақырҭуа жәар» ҳәа ахьӡҵаны иҭижьит.
Ҳара ара ҳалацәажәарц ҳгәы иҭаӡам азежәтәи ашәышықәса анҵәамҭазы агыруа бызшәа алфавит шаԥҵаз…
Асовет мчра раԥхьатәи ашықәсқәа рзы жәабала зхыԥхьаӡара рацәаз агыршәала ицәажәоз агазеҭқәа шҭыҵуаз…
Агырцәа рыҩнуҵҟа имаҷҩым згәы амца акыу. Ақырҭцәа дара ишырҟазшьоу еиԥш, аҽырбабарала уи амца рызмырцәар ҟалап…
Ашәанцәа ракәзаргьы, хәыҷы-хәыҷла акәзаргьы ацәа алҵра иаҿуп.
Егьырҭ зегь ракәым, ашәанцәа рбызшәа ашьақәгылараҿы абызшәаҭҵааҩцәа еиқәышаҳаҭны излашьақәдырӷәӷәахьоу ала – ақырҭуа уасхыр инадкылан, инадкылан моу аԥсуа-адыга иаҵанакуа ауасхыр еиҳазаргьы ҟалап.
Ҿырԥштәы заҵәык. Ашәанцәагь аԥсуаа реиԥш ирымоуп аныха, агырцәа ирымаӡам.
Абра хыхь ҳазлацәажәаз азҵаатәқәа зҵазкуа Қырҭтәыла ауп, ҳара иабаҳҭаху ҳәа зҳәашагь дҟалоит.
Анцәа иџьшьоуп аԥсуаа ҳаҩнуҵҟа урҭ рҩызцәа азҵаатәқәа ахьыҟам. Дара ақырҭцәа роуп зегьы раԥхьаӡагьы ус акы ыҟоушәа, аабжьыуааи абзыԥқәеи ҳаиҟәырҟьарц, аҵыхәтәантәи амҳаџьырраан «Аԥсны агәы» ҳәа изышьҭаз, Гәмысҭа аӡиас инаркны Кәыдрынӡа иҭарцәны, агырцәеи ашәанцәеи ааганы изындырхаз. Ииашоуп, уи акыр жәашықәса ҳаиҭанеиааира иаԥырхагахеит. Зегь дара роуп, наунагӡа ҳаиҟәыҭхара, рылымшеит.
Уи аполитика мҩаԥыргон ақыҭақәа рҟынгьы. Иаагозар, Аӡҩыбжьа абжак аамҟьаны, «Ахалдаба» ҳәа нахьӡҵаны, аҭарааи аӡҩыбжьааи рыбжьара иааган индырхеит. Ус ҟарҵеит Тамшьи, Мықәи, Мыркәылеи рыбжьарагьы, «Цагьераа» ҳәа Қырҭтәыла раионк аҟнытә иааганы индырхеит. Аџьынџьтәылатә еибашьра ианалага аҽны инаркны иҳақәлаз ирывагылан урҭ аԥсуаа иааҳҿагылт. Ус ҟарҵеит Гәдоуҭа араион Оҭҳара ақыҭан инхоз ашәанцәагьы. Ианааргоз инаркны уи акәын хықәкы хадас ирыдҵазгьы.
Абриаҟара заҳҳәо, егьа рузаргьы, егьа ҟарҵазаргьы аԥсуаа асал ҳабжьаҵара рылымшеит. Уи ккаӡа иааԥшит Аџьынџьтәылатә еибашьраан. Ақырҭцәа ракәым, адунеи зегьы аршанхеит шәнызқьҩык зхыԥхьаӡара еиҳамыз аԥсуаа ҳакзаара.
Аџьынџьтәылатә еибашьра ашьҭахь аԥсуаа аҭынч нхара-нҵырахь ҳаниас ҳаҩнуҵҟа аимак-аиҿак цәырҵит, ҭәа збаз ҭәа иҳәҳәеит ҳәа шьоукы «рхы иахәеит», ԥсы-цқьала, ламыс цқьала уаанӡагьы зхы ныҟәызгоз, даҽа ҳәынҭқарратә системак шаҳзааиз рызгәамҭаӡакәа ишыҟаз иаанхеит.
Уи асистема иадҳәалан иаацәырҵит аԥсуаа иаҳцәамыз-иаҳжьымыз алхрақәагьы.
Хәы-шықәса рнаҩсан Аԥсны иҟалаз раԥхьатәи алхрақәа ҳажәлар акырӡа ишеиҟәнаҟьазгьы, аҩбатәи алхрақәа раан ҳажәлар ракзаара еиҭа ҿыц ашьақәырӷәӷәара ашҟа ихьаҳәт.
Ихьаҳәт, избанзар изызхьаҳәуаз аусқәа ҟаҵан: Аԥсны зегь иаҵанакуаз Ҳаԥсуа Ҳәынҭқарра атерриториатә акзаара, ақырҭцәа Кәыдырҭа рыҭцарала ашьақәырӷәӷәара; аҩбатәи – Аԥсуа Ҳәынҭқарра азхаҵара алыршан.
Арҭ аҩ-зҵаатәык ӡбахеит. Зегь раԥхьа иргыланы Аԥсны Ахада Сергеи Уасил-иԥа Багаԥшьи уи дызхагылоу Аԥсны Аиҳабыреи рыбзоурала.
Ҳаиҭазыхынҳәуеит ҳастатиа злахацҳаркыз ашҟа.
Агәра аагоит ҳаԥхьаҟа Аԥсуа Ҳәынҭқарра азхазҵаз рхыԥхьаӡара акырӡа ишацло. Урҭ рыҩнуҵҟа Алатинтә Америка атәылақәа рхала ракәымкәа, СНГ атәылақәагь шыҟалоу, ишыҟалоу аԥсуаа рдиаспорақәа ахьынхо атәылақәагьы.
Уажәы аабыкьа «Нужнаиа газетаҿы» икьыԥхьыз «Америка Еидҵоу Аштатқәа рҟны Аԥсны ахаҭарнакгәрагас иҟаз дзыԥхьатәеи» ҳәа захьӡыз астатиеи уи иаҵагылаз «Аԥсны Жәлар Реизарахь иаарту ашәҟәи» санрыԥхьа ишәцәызӡом, даара исцәымыӷхеит. Исцәымыӷхеит, избанзар, ҳдунеи аҿы зегь реиҳа зымчхара ӷәӷәоу, иаахтны иаҳҳәозар, адунеи ахьынӡанаӡааӡоу иарбан кәакьзаалак аҿы аҭагылазаашьа аҭышәныртәалараҿы зыбжьы акырӡа аҵанакуа аҳәынҭқарраҿы Аԥсны ахаҭарнакгәрагас уаҟа инхо Инал Казанба дҟарҵеит ҳәа анҳаҳа мыцхәы ҳаигәырӷьеит, ҳагьазгәдуун.
Аԥсны ибзиаӡаны иаадыруеит аби ԥеи – Иаҳиеи Инали Аказанбақәа.
1989 шықәса ииультәи ахҭысқәа рыламҭалаз, урҭ Аԥсны ианааз, ииашаҵәҟьаны жәлар зегьы ҳарԥылеит.
Усҟан еиԥш ажәлар шзымеизазгьы, аибашьра ашьҭахь Ҭырқәтәылантәи аӷба ианаанага Аҟәа асқьалаҿы иҟаз убасҵәҟьа ҳреигәырӷьаны, иаҳгәыдыҳәҳәала игәыдаҳкылон.
Даҽакала урҭ рԥылашьа ыҟамызт. Аби ԥеи рхаҭагьы рыԥсадгьыл Аԥсны ахы иақәиҭны ирымбацызт. (Уаанӡатәи раара аан, егьа уҳәаргьы, Қырҭтәыла амагәшьхәа иҵацалан иҟан). Рылабжышқәа хаддылон, амала, урҭ алабжышқәа – даҽа лабжышқәан – аиааира згаз Аԥсни аԥсуа жәлари ирзыгәдуун. Иазыгәдуун ахьыԥшымрахь раԥхьатәи ашьаҿа еихызгаз Аԥсуа Ҳәынҭқарра.
Аҵыхәтәантәи раара иаҳхысыз ашықәс алагамҭаз иақәшәеит. Усҟангьы араҟа ҳреигәырӷьан ауп ҳшырԥылаз.
Убас ауп уажәшьҭанахысгьы Аԥсны ианаауа ҳшырԥылауа…
Аха уажәы ҳазлацәажәарц иаҳҭахыу зынӡаск даҽакӡоуп. Аҵыхәтәантәи раараан Аԥсны жәлар Реизараҿы ирԥылеит. Уи аиԥылара адепутатцәа рнаҩсангьы иалахәын акьыԥхь, арадио, ателехәаԥшра рхаҭарнакцәа.
Дцәажәон Инал.
Иҳәон ҳазҭагылоу аамҭазы, адунеи еиуеиԥшым акәакьқәа рҿы анҭынчрам – араҟа, Аԥсны аԥсуаа ҳхы шымҩаԥаагаша…
Ус диаст Азербаиџьанынтә Қырҭтәыла иалганы Ҭырқәтәылаҟа инагахо анефтмҩангага атрубақәа рышьҭаҵара иадҳәало азҵаарахьы.
«Шәарҭ аԥсуаа шәыбжьы адунеи зегьы иаҳаратәы шәықәгылароуп, Қырҭтәылан ииагахо атрубақәа ҟәыбаса ишықәышәҵо азы»… Инал ас аниҳәа агазеҭ «Республика Абхазиа» аредактор хадеи сареи ҳнеиҿаԥшит. Иаҳцәымыӷхеит…
«Аԥсны дацәыхароуп… араҟатәи ҳполитикатә ҭагылазаашьа хьамҭа зегьы рганахьала аилкаара ицәыуадаҩзар акәхап… макьана дыҷкәыноуп, амца икуп»… ҳәа ихьаҳаршшеит ашьҭахь.
Аха уажәы хыхь зыӡбахә ҳҳәаз астатиақәеи, насгьы Аԥсны адәныҟатәи аусқәа рминистр Сергеи Шамба иқәгылареи рышьҭахь ҳаргьы ҳгәаанагара ҳамҳәар ада ԥсыхәа амамшәа аабеит. Аиҳараӡак, иазгәаҭатәуп, ҳгазеҭ «Аԥсны» аԥхьаҩцәа ишырцәымыӷхаз… иаӡәымкәа-иҩыџьамкәа «иҟалазеи» ҳәа аредакциа иадҵаалазгьы ишыҟалаз…
Урҭ рызҵаарақәа, ус уҳәар ауазар, документла рҭак ҟаҵоуп уажәраанӡа зыӡбахә сымаз С. Шамба иқәгылараҿы.
Убас шакәызгьы, аԥсуаа ҳҿы «зызҩа зӡаз иԥа дагеит» рҳәоит, убри аҟнытәи ҳаԥсуа газеҭ «Аԥсны»
агәаанагарагьы, ҳаҭыр ду зқәаҳҵо Инал улымҳа аҟынӡа инаагар ҳҭахуп. Уара ухалагь уакәым…
Аабатәи ажәабатәи ашәышықәсақәа рыбжьара – ҩышә шықәса рыҩнуҵҟа Аԥсуа Ҳәынҭқарра ҳәа аҭоурых иазаанхаз атәы ҳамҳәозар, Аԥсны хазы иҟоу ихьыԥшым ҳәынҭқарроуп ҳәа аӡбахә уаҩы имҳәацызт. Ҵоуп, аҭоурых аҿы џьарак-ҩыџьарак зҳәаз еиԥш иаҳԥыло цәаҳәақәак ҳхы иархәаны – ус иҟан ҳәа ҳшықәгылалогьы… Изааӡарызеи, еснагь идыԥшылан. Ажәаатәи ашәышықәса анҵәамҭеи азежәтәи ашәышықәса алагамҭеи рыҩнуҵҟа Қьалышьбеи ишитәызгьы, иҽширххазгьы, имч-илшарақәа зегьы анеидихәыцла, Аԥсны аиқәырхаразы Урыстәыла иадымлар ада ԥсыхәа шамамыз ибеит. Уи ауп Кавказ егьырҭ амилаҭқәеи ажәларқәеи ирылкааны 1865 шықәсазынӡа Аԥсны Аҳра еиқәзырхазгьы. Ашьҭахь – аӡыблара ҳалан – ҳабжеиҳараҩӡак Ҭырқәтәылаҟа иқәцан, ара иаанхазгьы ҳзиндан 1921 шықәсазы Асовет мчра шьақәгылаанӡа. Асовет мчра еиҭа иҳазцәырнагеит ҳхатә ҳәынҭқарра – жәа-шықәса рыда нҵра шамамызгьы. 1931 шықәса инаркны «автономиа» ҳәа ахьӡҵаны Қырҭтәыла иаҭан.
Ақырҭқәа Сталин игәаԥхарала имарианы ҳрымпыҵархалт, рымпыҵыҵра ус имариаз усымхеит. Уиазы иаҭаххеит Горбачов ицәырҵра…
Асовет Ҳәынҭқарра аилаҳара…
Қырҭтәыла 1918 шықәсазтәи аконституциахь аиасра…
Ажәакала, аилаҩынтра аамҭа ҳааины ҳааҭагылт.
Аҭоурых аҿы ибзианы еилкаауп: аилаҩынтра аамҭа акы алызго шыҟоу еиԥш, иалаӡуагьы шмаҷым. Убас, еиуеиԥшым аамҭақәа рзы зхы изамыхәаз (ажәлар рыҩнуҵҟа змилаҭ еидызкылашаз, хра рызҭашаз аҵеи дахьырмоуз азы) х-ҳәынҭқаррак рыԥсадгьыл еиҩырсса-еихырсса иқәҵаны иахьа уажәгьы идыԥшылаха адунеи иқәуп ҩынҩажәа миллионҩык рҟынӡа зхыԥхьаӡара наӡо ақәырд жәлар. Ус шаҟаҩы…
Ииашоуп, аԥсуаа шә-нызқьҩык рыда рхыԥхьаӡара шыҟамызгьы, «ҳазгалакгьы ҳаигааит» ҳәа иԥшны итәамызт…» Асовет аамҭазыҵәҟьа имшәа-имырҳа ес-жәашықәса иқәгылон. Аха арахь ҳаԥсадгьыл ахь ақырҭцәа шаац иаауан, рхыԥхьаӡарагь аԥсуаа ҳаасҭа хынтә инарзынаԥшуа еиҳахахьан.
Изааӡарызеи, ҳаԥсадгьыли аԥсуа жәлари ҳазҵаатәы ас аамҭа кьаҿк аҩнуҵҟа иӡбахап ҳәа ҳгәыӷуамызт. Аԥсуаа аишәа ианынахатәоз раԥхьа ишьҭырхуаз аныҳәаҿа аҟны баша машәыршақә ирымҳәозаарын «Анцәа улԥха ҳаҭ» ҳәа. Анцәа илԥха иабзоураны ауп абри аамҭа еилаҩынтра аан СССР жәлар рдепутатцәа реизараҿы иқәгылашаз аҵеи – Владислав Арӡынба дызҳауз… Амилаҭ маҷқәа рзинқәа рыхьчаразы ибжьы иргаз адунеи зегьы иаҳаратәы изыҟалаз… Аԥсныҟа дыргьыжьны Иреиҳаӡоу Асовет дзахагылаз… Дымшәа-дмырҳа ижәлар драԥхьагылан Аԥсны ахьыԥшымрахь иназгоит ҳәа 1925 шықәсазтәи ҳ-Конституциахь ҳазиргьежьыз… Ҳ-Џьынџьтәылатә еибашьраан зхы иамеигӡакәан аӷа иҿагылан ашьа казҭәоз аԥсуа жәлар ихьӡ ҳәаны ажәыларахь изнеиуаз…Адунеи зегьы зыршанхаз аҭоурыхтә иааира дуӡӡагьы заагаз…
Аибашьра еилгеижьҭеи быжь-шықәса ирықәуп. Абарҭ ашықәсқәа шьоукы-шьоук иларха-ҩархо, иахьыргара-иахьааргара рзымдыруа иқәхеит. Изыхҟьаз-изынԥаз аилкаара уадаҩра дук шаламгьы, иаарласӡаны, мацәыс-еимҟьаран ауп раԥхьа иниаҟьаны ишцаз аҵыхәтәантәи шәи ҩажәа шықәса рыҩнуҵҟа (амҳаџьырра аахыс) ақырҭцәа Аԥсни аԥсуа жәлари ирзааргахьаз. Шәи ҩажәа шықәса здац-ԥашә ыҵҳәаны икарыжьуаз, еиларҟәаҟәоз, быжь-шықәса рыла иаарҳәны ақәыргылара – имариаӡаны ахала иҟалар ауазшәагьы аабо ҳалагеит џьоукы…
Иҟоу шыҟаҵәҟьоу – зынӡаск даҽакалоуп. Хыхь зыӡбахә сымаз аабатәи ажәабатәи ашәышықәсақәа рзы иҟаз Аԥсуа Ҳәынҭқарра аалхны быжь-шықәса рыҩнуҵҟа
иҳамоу аамҭа аҩыза Аԥсны иамоуӡац. Шәазхәци, ус акәымзар…
Акы. Ианбыкәыз Аԥсны ихьыԥшым, зых иақәиҭу ҳәынҭқарроуп ҳәа анрыларҳәахьаз…
Ҩба. Ианбыкәыз аԥсуа бызшәа – ҳәынҭқарратә бызшәоуп ҳәа (даҽак аԥшьымкәа) Аԥсны Аконституциа (Азакәан Хада) иананылахьаз…
Хԥа. Ианбыкәыз шәынха-шәынҵы, адгьыл шаҟа шәҭахыу шьҭышәх, арахә (ашьамаҟа, аԥсаса) шаҟа шәҭахыу анышәҵа ҳәа аԥсуаа ианрарҳәахьаз… азингьы анрырҭахьаз…
Ԥшьба. Ианбыкәыз, ақалақьқәа рҿы инхоз аԥсуаа аҩны, ауада иазымхьуа ианыҟалахьаз…
Хәба. Ианбыкәыз, зықьҩыла аԥсуаа ҳҵеицәа иреиҳау аҵараиурҭақәа рҿы аҵара анырҵоз…
Ас шаҟа ыҟоузеи, шаҟа уҳәари!
Ҳаиасып аполитика ду ашҟа.
Амилаҭ маҷқәа шаҿагылоугьы (убарҭ рхыԥхьаӡара ҳаргьы ҳналаҵаны) ҳазну аамҭазы адунеи аҿы иаԥшәымацәоу амилаҭ дуқәеи урҭ рмаҟахы иадҳәалои роуп. Урҭ роуп Амилаҭқәа Еидҵоу Рорганизациа еиднакылоугьы. Ус акәымзар, шәазхәци – Амилаҭқәа Еидҵоу Рорганизациа (ООН), ахьӡуп арахь адунеи амилаҭқәа рыбжеиҳарак уахь иагьынашьҭӡам. Убри анаҩсан, амилаҭ дуқәа изларыхәо ала ишьҭыхыуп урҭ зхьынҳало «аҳәынҭқарра атерриториа акзаара» азҵаатәгьы – амилаҭ маҷқәа рҿы зшәаҳауа азҵаатәы. Ҩынҩажәижәабатәи хынҩажәатәи ашықәсақәа рзы Африкеи Азиеи атәылақәа (иколониақәаз) қәԥан, ахьыԥшымра роуит. Усҟан урҭ рықәԥара – аколониатә тәылақәа рхьыԥшымразтәи рықәԥара ахьӡын. Убраҟа амилаҭ дуқәа идыргылт акәаԥ.
Уажәы «аҳәынҭқарра атерриториа акзаара алакьысра ҟалом» ҳәа ирыдыркылаз адокумент рхы иархәаны, ахьыԥшымразы иқәԥо амилаҭ маҷқәа «атеррористцәа» ҳәа ауп ишрышьҭоу.
Убри ауп ҳара ҳџьынџьтәылатә еибашьраҿы аиааира шаагазгьы, Аԥсны ихьыԥшым ҳәынҭқарроуп ҳәа шрылаҳҳәазгьы, Амилаҭқәа Еидҵоу Рорганизациахь ҳазрыдрымкылаз, уи иаҵанакуа иарбан тәылазаалакгьы ҳашҟа изхьамԥшыз.
Аха убас шакәзгьы, хәыҷы-хәыҷы, маҷ-маҷ, шьаҿа-шьаҿа Аԥсны ахы ахьхо ахьыԥшымрахь ауп. Уи ауп изыбзоуроу – ақырҭцәа даараӡак ишырҭахымгьы, Амилаҭқәа Еидҵоу Рорганизациа ахаҭарнак ҳагәҭа дтәаны, еиҟароу ҳакәны наҟ-ааҟ аиҿцәажәарақәа зцогьы… Аҟәеи Қарҭи рнаҩсангьы, Москва, Женева, Бырзентәыла, Ҭырқәтәыла…
Изҭахымда, уаҵәы ианаашо, Аԥсны Амилаҭқәа Еидҵоу Рорганизациахь ирыдыркылт ҳәа рҳәарц. Аха, хыхь ишазгәаҳҭаз еиԥш, уи ус иаармарианы аӡбара залшом. Ус анакәха, еиҭаҳҳәоит – хәыҷы-хәыҷла, маҷ-маҷла, шьаҿа-шьаҿала…
Краҵанакуа иҟоума уара уқәгылан уҳәҳәеит ҳәа.
Узбарц зҭахым – уантәо акәым, уангылогь ибла уаирбом. Иаахтны иуҳәозар, ҳарҭ аибашьра аамҭа ҳашҭагылац ҳҭагылоуп. Ииашоуп, Қырҭтәылеи Аԥсни реибашьраҿы аиааира аагеит, ақырҭцәа ҳаԥсадгьыл иалаҳцеит. Уажәы имҩаԥысуа дареи ҳареи ҳаицәажәарақәеи ҳаиԥыларақәеи раан – иаҳзеиԥшу џьара акахьы ҳашкылсша, аамҭа шаагаша ҳәа ауп акәымзар, астол ҳнапы «ҳзықәкшаӡом». Избанзар, хыхь зыӡбахә ҳҳәаз «атерриториатә акзаара» ҳԥырхагоуп. Убри ауп ақырҭқәа даараӡак ишыргәамԥхогьы, ҳҳәынҭқарра аҩнуҵҟа зинла еиҟароу ҩ-субиектк рызҵаара зцәыргоугьы. Убас маҷ-маҷ иҳазрыцәго ауп акәымзар, «Қырҭтәыла иалжәгараны иҟоу шәнефтмҩангага атрубақәа ԥыхааса иқәаҳҵоит» ҳәа ҳҳәар, «иҳаршәеит» ҳәа ҳашгәыӷуа, ақырҭцәа рхаҭа рнапқәа ҳзеинырҟьар ҟалап. Нас иаахьаҳәны Америкахьы, НАТО ашҟа иҳәҳәап «аԥсуа террористцәа иҟарҵо шәымбаӡои, шәҳацхраа» ҳәа.
Аҵыхәтәантәиқәа ақырҭцәа рыгәхьаа рымкыргьы, анефтмҩангага иақәырхарџьуа рмиллиардқәа рыхьчарц рҿаархоит. Ус иахьнеиуа рхымҩаԥгашьа Иугославиа иаадырԥшит. Иугославиа – зегь реиҳа зымчхара ӷәӷәаз Европа атәылақәа ишыруакызгьы.
Уи аҩыза аӷа игәырԥса знапала зхы иазызуа – ма зԥынҵа инавыҳәҳәан акгьы зымбо иоуп, мамзаргьы зхы аҭыԥ иқәҟьаз иоуп.
Аполитика ду аҿы «аҳәымпырҵызра» бзиара ахылымҿиаацт. Аҿырԥштәы азгьы ахара ицатәӡам. Нхыҵ, ачечен жәлар иахьа изҭагыло – рнапхгара хара рымԥшра, хара иҟоу амбара, анавс-аавсшьа рхы ақәмыршәара акәӡами изыхҟьа? Сыжәлар сырхадоуп ҳәа аслан еишуаз аԥина уҽеиԥшутәыр ҟалома…
Абарҭ аҿырԥштәқәа заагаз – ҳарҭ аԥсуаа Анцәа даҳзылԥхан адунеи еилаҩынтра Аԥсны аламырӡыкәа ирылганы ахьыԥшымрахь иназго аҵеи ду дышҳаиҭаз шәдырырц ауп. Ус сҳәеит ҳәа, џьара аӡәык-ҩыџьак ракәымзар, ус шакәу Аԥсны инхо аԥсуаа ибзианы иаадыруеит азоуп Аԥсуа Ҳәынҭқарра Ахадас Владислав Арӡынба ҳаицҿакны деицзалаҳхыз. Абри абас шакәу шәдыруазарц ҳҭахуп Аԥсны анҭыҵ Москва, Америка зҳәаз еиԥш иҟоу аԥсуаагьы… Шәара машәыршәа Аԥсны Ахада иахь ишәҿыҵҟьо ажәа бры – Ҳаԥсадгьыл ааха ӷәӷәа азҭо жәахар шалшогьы шәхамышҭлароуп.
Еиҭасҳәахуеит, аԥсуаа ҳаҟазаареи ҳаҟамзаареи ахәыц ианакыз Аԥсны Ахада икәша-мыкәша зегь ҳаилаҵәеит азоуп адунеи зыршанхаз Аиааира заагазгьы…
Аԥсны ахьыԥшымраҿгьы аиааира ду шааго, уи гәык-ԥсыкала ишиҭаху здыруеит. Ус анакәха, Анцәа ду илԥха ҳаманы, ҳакзаара еиҭарҿыцны, еилшәара ақәымкәа, уи аҵыхәтәантәи ҳиааира агара иазаҳкып.
Аԥсны ахьыԥшымра ашьақәырӷәӷәараҿы акзаара аныҟала, «илаҟәыз» ҳәа ԥсыуа дҟалаӡом, зегьы ҳҳаракхоит.
Ҩы-шықәса рнаҩсан Егры нырцә игылаз аурыс бжьаҟазацәа, бџьарлеи џьаԥҳанылеи иахьыӷәӷәамыз, насгьы рхыԥхьаӡара амаҷреи ирыхьҟьаны, Қырҭтәыла апрезидент идҵала иаауаз ақырҭцәа рыр рызнымкылеит. Ақырҭцәа ишырҟазшьо еиԥш, америкаа ирырҭаз рабџьар иаҵаҽырбо, аӷьӷьа-агәгәа рыхга абжьаҟазацәа ираҩсны, рхы рымакәачха Аԥсны аҩадахьтәи акәакь – Кәыдырҭа ааныркылт.
Уиаҿгьы иаанымҿаст. Рпарламент аҟны ари ахҭыс напеинҟьарала ишаԥылаз аниба, Михаил Саакашвили адҵа ҟаиҵеит «Аԥсны аиҳабыра» ҳәа Қарҭ еиҿкааны ирымазгьы Кәыдырҭаҟа ииасырц.
«Знык сыԥсы сыма сшьамхы сҽасыргеит, уажәшьҭа сышәшьыргьы уахь сгьежьуам» ҳәа дыҳәҳәеит, зҽырбабан Аҟәа иалаз Гено Каландиа, дагьиашан. Аха «Аԥсны аиҳабыра» иахагылаз, ажәытәтәи аԥсуа жәла цқьа Акшбаиа ҳәа изырхәанчахьаз, иаргьы «иминистрцәагьы» ирҭахы-ирҭахым Чҳалҭа иааганы идыртәеит. Даргьы гәыӷуан, иахьамзар-уаҵәы Аҟәаҟа ҳалбаауеит ҳәа. «Хырқьиара ицаз – ҽадаиала иааргеит» ҳәа аԥсуаа ирҳәоз рзыҟалеит акәымзар…
Арҭ жәытә-натә аахыс Кәыдырҭа Аиҩхааҿы иҟоу аԥсуа ҭыԥхьыӡқәоуп.
Сара исҭахуп урҭ аҭыԥхьыӡқәа инеихша-ааихшаны хазы-хазы сырзааҭгыларц. Ҳагьалагап раԥхьатәи аҭыԥхьӡы ала.
Избан, ҳабдуцәа, урҭ рабдуцәа ажәытәӡа зны уи аҭыԥ «Аҩсҭаацәа ргәашә» ҳәа захьӡырҵаз?
Аҭоурых аҿы иаанхаз 555 шықәсазы Мсымаа (ус акәын ишрышьҭаз Кәыдырҭа ҭырҭәааны инхоз аԥсуа абшьҭра) Амрагыларатәи Римтәи Аимпериа ианабашьуаз аҟынтәи акәзар иахьаауа?
Мамзаргьы, Гәбаз ачарҳәара изуны, иҽыргызмалны, даҩысҭахаа аџьамцәа ираԥызаны Мсымаа ирықәлаз Ҭердеҭ иҟынтә акәзар уи ахьӡ ахьаауа?
Аҵыхәтәаны, абжьаратәи ашәышықәсақәа рзы изныкымкәа-иҩынтәымкәа Аԥсны зымпыҵазхаларц иаҿыз агәырџьқәа ирыдҳәалазар?
Ус акә, егьыс акә уи аҩыза аҭыԥхьӡы Кәыдырҭа иаанханы иҟоуп. Иарбан ҭыԥхьӡызаалакгьы џьара акы иадҳәалаӡамкәа машәырла ашәышықәсақәа, азықьышықәсақәа ирзаанхаӡом.
Ус анакәха, «Аҩсҭаацәа ргәашәгьы» иара ахатә ҭоурых амамкәа ҟалашьа амаӡам.
Мшәан, уи ахьӡ аԥшааразы ашәышықәсақәеи азықьшықәсақәеи ҳазрылои, иара иахьатәи ҳаамҭазы Саакашвили иааишьҭыз «Аԥсны аиҳабыра» ҳәа дара ақырҭцәа еиҿкааны ирымоу аҩсҭаа-цәа рхарԥаны «Аҩсҭаацәа ргәашә» аартны Кәыдырҭа иҭалазар…
Зегьреиҳа иџьашьатәу, уи «аиҳабыра» иахагылоу ауаҩы аԥсуа жәла-цқьа Акшба нарҳәы-аарҳәны агыруа-цәа зхадырԥаз «Акшбаиа» ҳәа ахьимоу ауп. Рҿаԥхьа ҳхырхәоит Акшба ҳәа ажәла змоу аԥсуаа. Аха уи ажәла зынӡаск иаҳзадкылом агыруа иаҩысҭа-цәа зхарԥоу ажәла Акшбаиа.
Адунеи аҭоурых аҿы егьа рыцҳара ҟалахьеит. Уи аҭоурых еилаҩынтра иахҟьаны зыжәлақәа еиҭакхаз зегьгьыҵәҟьа ҳаргәыҵасуеит, ҳархыччоит ҳәа зынӡаскгьы ҳгәы иҭаӡам. Ус аныҟаҳҵа, Самырзаҟанаагьы ҳаргәыҵасит ҳәа ауп иаанаго. Урҭ рыҩнуҵҟа иҟоуп: Зыхәбаиаа, Ҭарбаиаа, Қьецбаиаа, Лацузбаиаа, Агырбаиаа, Ҭузбаиаа…
Аҵыхәтәантәи ажәла сара изласыдсылоу ала сазааҭгыларц сҭахуп.
1992 шықәса август 5 рзы зықәра акырӡа инықәсхьаз быргк аредакциаҿ дысҭааит. «Аԥсшәа сыздыруам, аурысшәалагь сҟыжә-быжәуеит акәымзар, сызцәажәом, аредакциаҿы агыршәа здыруа дыҟазар, исҳәо узеиҭеигоит…» иҳәеит.
Ақырҭшәагь, агыршәагь бзиаӡаны издыруа Валикәа Ҭаниа даазгеит. Абар уи абырг ииҳәаз:
«Сара сышьҭан аҳақьым Темиров ихәшәтәырҭаҿы. Уаҟа исаҳаит аԥсуа газеҭ «Аԥсны» хадас иамоу д-Ҭыжәбоуп ҳәа. Саргьы с-Ҭыжәбоуп, аха спаспорт аҿы «Тузбаиа» ҳәа ануп. Саб иабду Џьалнтәи уаҩшьрак иахҟьаны Жәыргьыҭҟа диаст. Уажәы жәаҩа-ҭӡы ҳанхоит Кахаҭи ақыҭан. Ахәыҷқәа инадыркны абыргцәа ҳҟынӡа зегьы иаадыруеит шьҭрала ҳшаԥсыуаау, ҳаш-Ҭыжәбақәоу, аха аргама иҳазҳәом, ҳшәоит…
Сара сзааиз Ҭыжәбак дҩагылан даҽа Ҭыжәбак ишьа каҭәар ҳәа сшәоит азоуп...»
Аџьынџьтәылатәи еибашьра алагара жәымшы агын…
Уи абырг иажәақәа иахьагь слымҳақәа ирҭаҩуеит.
Иҟалеи, зыжәла еиҭакны, агыруа-цәа ахаҵаны аҩра иалагахьаз абырг сара сҿы дааины дзырҳәацәаз? Уи агыруа (ааи, даԥсуамызт, дагыруахахьан) аибашьра ишалагоз иаҳаит азоуп сара сҿы дызнеиз…
Макьаназ абшьҭрала иаԥсыуан изаанхаз ишьа амца ицранаҵеит, дамыртәеит, дамыргылеит азоуп сара сҿы дызнеиз… Нас иҟалеи, Қырҭтәыла еиҿыркааз «Аԥсны аиҳабыра» рхада Акшбаиа иабдуцәа ршьа амца зицранамҵазеи?!
Нас иҟалеи, уи «аиҳабыра» иалахәу Ада Маршьаниа дгәырӷьаҵәа Кәыдырҭаҟа сцоит ҳәа Қарҭтәи ателехәаԥшрала дзықәгылазеи? Уи илзымдырӡои Дал, Ҵабал, Кәыдырҭа Амаршьанқәа ишрыдгьылыз? Илдыруеит, аха аԥсуа аҳцәа Амаршьанқәа ршьа акәӡам
илзаанхаз. Хыхь изныкымкәа зыӡбахә ҳҳәахьоу, аҩсҭаа-цәа зхалахьоу ршьоуп илзаанхаз.
Акшбаиагьы ларгьы ибзианы ирдыруеит аԥсуаа рхы-рԥсы ишамеигӡо рыԥсадгьыл ахақәиҭтәразы, иаҭаххаргьы – ршьа шкаҭәоугьы, рхы шақәырҵоугьы. Аха уи агәхьаа ркӡам, избанзар, дара ршьа-ԥсыуа шьаӡам. Акшбаиагьы ларгьы акгьы агәхьаа мкӡакәа «Аҩсҭаа игәашә» аартны ауп Кәыдырҭа ишҭалаз.
Урҭ ршьапы зықәдыргылаз адгьыл амца акны абылра ишаҿу рбаӡом.
Ируа-ирҳәо иақәымшәо ауп Кәыдырҭа аԥсуа ҭыԥхьыӡқәа рлымҳа ишҭаҩуа.
Урҭ аҭыԥхьыӡқәак ҳҵарауаҩ Валери Кәарҷиа «Аԥсуа топонимика» ҳәа зыхьӡу ишәҟәы аҟнытә иаагоит ҵаҟа.
Абар даргьы: Ҷҳалҭа, Ӡыма, Аӡӷара, Ӡыгәҭа,
Ӡыхәҭа, Амҷара, Мрамба, Џьаҳашьқыр, Ахысҭа, Џьмашҭа, Ӡына, Чҳалҭа, Ҿыбга, Ҟлыч, Амтҟьал, Сакьан, Лаҭа, Ажара, Абаҟа, Абаҟә, Ҳабжьԥара, Аӡҵәҵәы, Алагәанҳа, Алҟәаԥан, Аԥсазаҵә, Быӡгәыр, Гьынҵәыш, Қәабчара, Наҳар, Омаришара, Ҭәымбрашыра, Хьысҭа, Ҷымшьиа, Азанҭа, Арасара, Арахәымҩа, Асылахарҭа, Бат, Амзара, Ахраҟаԥшь, Ахәамҩа, Быдгә, Кьахь, Кәаначхьыр, Ҟарасу, Лынча, Патышьха, Чал, Чын, Ҽыбӷалара, Џьамԥал, Ӡыдаҟәара, Басмараҟьа, Амыҟәра, Аахҭа, Багада, Хьыӡдарха, Цаҟьаӡҭоу, Аӷшахәы, Абӡыкәара, Амыҟә, Ахьацархәы, Ахәпаҿ, Ҵәыӡ, Џьаҳшьқьар, Қәабчара, Ачамҳара, Шьоудыд…
«…Аҩсҭаацәа ргәашә» аартны Кәыдырҭа иҭалаз ақырҭцәа рыри «Аԥсны аиҳабыреи» ирҿагылоу аԥсуаа ҳхала ҳакәӡам.
Урҭ ирҿагылоит ҳашьхақәа, ҳарҩашқәа…
Урҭ ирҿагылоит абарҭ хыхь еиқәыԥхьаӡоу аҭыԥхьыӡқәа…
Урҭ ирҿагылоит аԥсуа дгьыл, аԥсуа ԥсабара…
Урҭ ирҿагылоит «Шьхамышьхыжь» ҳәа зыхьӡу ҳаԥсуа шьха.
Ҳгазеҭ абри аномер ахыркәшарахь инаагахьан еиԥш, ҳредакциаҿы днеит еицырдыруа аԥсуа ҵарауаҩ, алитератураҭҵааҩ Руслан Қапба. «Аҩсҭаацәа ргәашәи» «Шьхамышьхыжьи» санизаԥхьа:
– Абжьыуаа рҿы ҳаҭыр ду зқәыз, 125 шықәса зхыҵуаз Аҩӡы Кадыр, ажәытәан Дали, Ҵабали, Кәыҭырҭеи Маршьанаа саԥаҭс иаман, урҭ уаҟа иҟанаҵы ҳаԥсуа шьхақәа аӷа дыхрыжьуамызт, убриазоуп урҭ ашьхақәа руак «Шьхамышьхыжь» ҳәа захьыӡхалаз ҳәа иҳәоны исаҳахьан… – иҳәеит.
Жәа-шықәса рнаҩсан – 1999 шықәса мшаԥымза 29 азы агазеҭ «Аԥсны» раԥхьатәи аномер ҭыҵижьҭеи 80 шықәса аҵра иазкны Аԥсуа ҳәынҭқарратә драматә театр аҟны имҩаԥгаз аиубилеи аҿы, изласгәалашәо ала, ажәахә иҟасҵаз хсыркәшеит, ҳаԥсуа литературеи ҳаԥсуа милаҭтә кьыԥхьи рышьаҭаркҩы Дырмит Иасыф-иԥа Гәлиа изааигәаӡаз иҵаҩцәа ируаӡәкыз, аамҭаказы «Аԥсны ҟаԥшь» аредакторс иҟаз, уимоу, агазеҭ «Аԥсны» ажәа «аҟаԥшь» ацызҵаз, еицырдыруа аԥсуа шәҟәыҩҩы Миха Лакрба иажәеинраала абри акуплет ала:
Уԥшишь, иубома, амра гылоит,
Макьана ицәывҵыҷҷоит иара.
Убас хәыҷы-хәыҷы иҿыхоит,
Ҳара ҳазҽеихар, ҳ-Аԥсынра…
Абарҭ ацәаҳәақәа зысгәалашәаз, ажәахә анҵәамҭахь иниаганы, уажәазы иахьа ҳаззеизаз азҵаатәы хада сазааҭгылоит.
90 шықәса рнаҩсан ҳарҭ аԥсуаа еиҭа даҽа ҵәатәы шьаҟак ҳзаирсит Дырмит Гәлиа. «Еиҭа» ҳәа зысҳәаз, 1912 шықәсазы Қарҭ иҭижьыз ишәҟәы ала ҳаԥсуа литература ауасхыр шьҭеиҵахьан, уи ҳаԥсуа жәлар, ҳаԥсуа милаҭ – жәларык, милаҭк раҳасабала ишьақәзырӷәӷәоз, раԥхьатәи ҵәатәы шьаҟан.
Уи ашьҭахь быжьшықәса рнаҩсан, 1919 шықәса жәабран 27 рзы иҭижьыз агазеҭ «Аԥсны» раԥхьатәи аномер ала аԥсуа милаҭтә кьыԥхь аԥиҵеит. Ҳаԥсуа литература аамышьҭахь, хыхь ишазгәаҳҭахьоу еиԥш, ҳмилаҭ – милаҭк аҳасабала аиқәырхаразы – уи аҩбатәи ҵәатәы шьаҟан.
Абарҭ аҩ-фактк ирыбзоураны ауп Асоветтә Урыстәыла усҟантәи ахада Кремльтәи икабинет аҿы икнаҳаз ахсаалаҿы Аԥсны карандашь ҟаԥшьыла изҭеикыз…
Убарҭ аҩ-фактк ирыбзоураны ауп 1921 шықәса инаркны 1931 шықәсазынӡа Аԥсны хазы иҟаз республикоуп ҳәа изырԥхьаӡозгьы…
Ииашаҵәҟьан хазы иҟоу республикан азоуп 1922 шықәса декабр 30 азы СССР аԥҵаразы ирыдыркылаз адокумент, егьырҭ ареспублика дгылақәа инарываргыланы, Асоветтә Аԥсны ахаҭарнак Николаи Ақырҭаа инапы заҵаҩызгьы.
1931 шықәса инаркны 1992 шықәсазынӡа – Аџьынџьтәылатә еибашьра иалагаанӡа Аԥсны иавтономтә республиканы Қырҭтәыла иалан. Автономтә республикагьы – ҳәынҭқарратә шьақәгылашьан. Убри аҳәынҭқарратә шьақәгылашьагьы ҳзаанзыжьыз, ҳара ҳтәала хыхь зыӡбахә ҳҳәаз аҩ-фактк роуп. Урҭ ыҟамызҭгьы Урыстәыла ҳазханаҵарызу?
Аҿырԥштәы азы ахара ҳазцари?
Хыхь зыӡбахә ҳҳәаз аҭоурыхтә фактқәа ахьрымамыз иахҟьаны Гыртәыла Қырҭтәыла илалаӡ ицеит.
Ус анакәха, Дырмит Гәлиа – аԥсуа литературеи амилаҭтә кьыԥхьи дрышьаҭаркҩуп ҳәа ҳәаны ҳахьаанҿасуа ҳиашаӡам, илшаз хыбжа-ҿыбжахоит ҳәоуп иаанаго. Ҭоурыхла иқәнаго ахьӡҵәҟьа – Аԥсни аԥсуа жәлари реиқәырхаҩ ҳәа ауп.
Ус анакәха, ухәы-ужьы қақаӡа изыргыло хҭысӡами, «Аԥсны ахьӡ аԥсахара» ҳәа ахьӡҵаны имҩаԥырго ҳажәлар рҵеицәа дуқәа рреитинг аҿы, аԥхьа аҵыхәтәантәи аҭыԥқәа руак аҿы дахьгылаз? Ашьҭахь уи шыриашазгьы, ҳара ҳтәала иахьынӡахәҭаҵәҟьоу ахь уажәраанӡагьы ихамлацт. Машәыршақә акәӡам ҳҭоурыхҩҩы Алықьса
Луман-иԥа Папасқьыр ҳаԥсуа бызшәа иадкыланы ҳҭоурых азҵаатәгьы зықәиргылаз.
Баша, машәыршақә иҿыҵашәан имҳәаӡеит 1919 шықәса жәабран 27 азы Дырмит Гәлиа иҭижьыз агазеҭ «Аԥсны» актәи аномер аԥхьажәаҿы: «Иахьа Аԥсны ҽаԥарак иԥеит» ҳәа.
Ҳакадемик Ш. Салаҟаиагьы зынӡа машәыршақә имҳәаӡеит агазеҭ «Аԥсны» аргама иҭыҵуа газеҭны излаҟаз ала, насгьы аменшевикцәа ақәшаҳаҭны уи злаҭыҵуаз ала, дара ирыдгыло, дара рполитика иақәзырӷызуа газеҭны иҟалоит ҳәа игәыӷуан ҳәа.
Дырмит Гәлиа – Дырмит Гәлиа иакәхомызт агазеҭ ус иҟалазҭгьы. Уи ҩ-мцакы дышрыбжьагылазгьы, иаахтны ақырҭуа меншевикцәа дышзырҿамгылозгьы, дара иргазеҭны иҟаимҵеит. Ииашаны иазгәеиҭоит Уасил Аҩӡба, ҩышықәса иҭыҵуаз «Аԥсны» аномерқәа еизганы, иахьатәи ҳалфавит ахь ииаганы иҭижьыз аԥхьажәаҿы – агазеҭ «Аԥсны» адемократиатә хырхарҭа змоу, аџьажәлар ринтересқәа зыхьчоз, ипрогрессивтә газеҭны иаақәгылт» ҳәа ахьиҩуагьы.
Ҳара ҳтәала ииашахоит уи аԥсуаа рҵарадара аԥыхразы ашколқәа раартра, урҭ ашколқәа рҿы аҵара аҭагылазаашьа аиӷьтәра, ҳажәлар рмилаҭтә хдырра ашьҭыхра иазкыз газеҭын ҳәа ацҵахар.
Ҳара лассы-лассы иаҳҳәалоит – 1912 шықәсазы зегьраԥхьаӡа акәны Дырмит Гәлиа Қарҭ иҭижьыз ишәҟәала, уи аԥсуа литература ауасхыр шьҭеиҵеит ҳәа. Иара убасҵәҟьа ауп 1919 шықәса жәабран 27 азы аԥсуа жәлар рҭоурых аҿы зегьраԥхьаӡа акәны иҭижьыз агазеҭ «Аԥсны» актәи аномер – аԥсуа милаҭтә кьыԥхь иауасхырны ишыҟалазгьы.
Абраҟа сазааҭымгылар ауам уажәадагь исҳәахьоу даҽа зҵаатәык.
Агазеҭ «Аԥсны» актәи аномер ҭыҵит ақырҭуа меншевикцәа Аԥсны ахы инаркны аҵыхәанӡа рмагәшьхәа иҭацаланы ианыркыз.
1992 шықәса август 18 рзы ақырҭцәа ҳаҳҭнықалақь Аҟәа рнапаҿы иааргеит, агазеҭ «Аԥсны» аусзуҩцәа ара Аҟәа ҳаанҿасны агазеҭ «Аԥсны» аҭыжьра напы аҳаркызҭгьы хьӡыс иҳауаз – зыжәлар чарҳәара рзызуз ҳәа акәхон. Ҳцеит Гәдоуҭаҟа…
Ҳцеит, избанзар – ацарҭа ҳаман. Аха 1919 шықәсазы агазеҭ «Аԥсны» аҭыжьра анхацыркыз, Аԥсны зегьы ақырҭуа меншевикцәа рнапаҿы излаҟаз ала, усҟан Дырмит Гәлиа царҭа имаӡамызт, арахь аԥсышәала агазеҭ ҭыжьтәын.
Ус анакәха, шәынтә ишәаны-изаны, дара ақырҭуа меншевикцәа ақәыршаҳаҭны иалихыз амҩада – даҽа мҩак имамызт.
Абри аҟара ари азҵаатәы ҳзазааҭгыло, Асовет аамҭазы Дырмит Гәлиа, ҩ-мцакы дрыбжьагыланы, ҳаԥсуа милаҭтә кьыԥхь иауасхырны иҟалаз агазеҭ «Аԥсны» иҭижьыз азы – уи аменшевикцәа иргазеҭын ҳәа азырҳәон. Ахара ҳазцари, 1961 шықәсазы апартиа Аԥснытәи аобком аҿы, аидеологиа аусзуҩцәа реизарак мҩаԥысуан «агазеҭ «Аԥсны» актәи аномер ҭыҵижьҭеи 40 шықәса аҵра азгәаҳамҭаӡои» ҳәа азҵаара анцәырҵ «уи – аменшевикцәа иргазеҭын» ҳәа иаҳҿагылаз дҟалеит. Уи иахаану, иалахәыз иахьатәи ҳаизараҿы иҟоугьы шәмаҷҩым.
Уеизгьы-уеизгьы Аԥсны, аԥсуа жәлар, ҳаԥсуа милаҭтә кьыԥхь дырҿагыларц акәым уи ауаҩгьы ус изырҳәаз – усҟан амч ӷәӷәа змаз, ҳарҭ зегьы зымаҵ аауаз аидеологиа уқәымныҟәар ауамызт.
1937–38-тәи ашықәс еиқәаҵәақәа дырцәырхьчарц зҭахыз роуп Дырмит Гәлиа «Абжьас-цәа зшәу» аԥсшәахь аиҭагара иабжьызгазгьы.
Аха уи аамҭа иалаӡт агазеҭ «Аԥсны ҟаԥшь» аусзуҩцәа, амсон Ҷанбеи, Арушьан Касланӡиеи, Леонти Лабахәуеи.
Усҟан агазеҭ аредакторс иҟаз, аобком ахьтә даныгьежь, агазеҭ аусзуҩцәа ааизиган «уаҵәы ҳгазеҭ ақырҭуа
алфавитла иҭҳажьроуп» ҳәа иҳәеит. Зегьы рыхқәа рыкәаҽ, ҿымҭ итәан. Арушьан Касланӡиа изымычҳазт «зны уи алфавит ҳҵар, агазеҭ гхада иҭаҳмыжьуеи» иҳәеит. Уи акәхеит, уи аухаҵәҟьа дбаандаҩыртәит, уаҳагь дзыхнымҳәит. Дук мырҵыкәа Леонти Лабахәуагьы «атипографиаҿы, ашрифтқәа ӷьычны, асовет мчра иаҿагылоз маӡалатәи агазеҭ аҭыжьра игәы иҭан» ҳәа даанкылан, уаҳагь дзыхнымҳәит. Усҟан урҭ 27-27 шықәса ракәын ирхыҵуаз. Урҭ залкаахаз, аҿар рыҩныҵҟа ҳаԥсуа милаҭтә кьыԥхьи ҳаԥсуа литературеи зегь реиҳа абаҩ ҷыда злаз ракәны иахьцәырҵыз ауп. Ари – ганкахьала.
Даҽа ганкахьала, ҷыдала усҟантәи ашықәс еиқәаҵәақәа раан ауп ҳаԥсуа литератураҿы еиԥш, ҳаԥсуа милаҭтә кьыԥхь аҿгьы аиҭакрақәа рыҟалара ианалага. Сара сызҿу, аиҿкаареи аизҳазыӷьареи рус ауп. Аҿырԥштәы азгьы хара ицатәӡам.
Асовет мчра анышьақәгылаз агазеҭ «Аԥсны ҟаԥшь» аԥхьа мызкахьы знык иҭыҵуан, ашьҭахь – мчыбжьык ахь, нас ишнеиуаз – есымша иҭыҵуа иалагеит. 1941–1945 рзтәи аибашьра ашьҭахь – ҩынҩеижәатәи ашықәсқәа рынҵәамҭазы, усҟан Асовет Еидгылаҿы зегьы ирхадаз агазеҭ «Правда» аформат иаҟараны «Аԥсны ҟаԥшь» аҭыҵра иалагеит. Ус иҭыҵуан 1992 шықәса август 14 рзынӡа, Аџьынџьтәылатә еибашьра иалагаанӡа.
Ҳаиасып, аҩеижәатәи ашәышықәса аҩеижәатәи ашықәсқәа рынҵәамҭахь. 1928 шықәсазы «Аԥсны ҟаԥшь» аредакциаҿы аҭыҵра иалагеит «Еҵәаџьаа». 2003 шықәсазы уи аҭыжьра еиҭахацыркхеит. Ҳара ҳазыгәдуны ауп ишаҳҳәо, уи аҭыжьра хацзыркыз Аԥсны ашәҟәыҩҩцәа Рассоциациа инаваргылан агазеҭ «Аԥсны» аредакциа ахьакәхаз символк акәны ҳшахәаԥшуа.
Аԥхьатәи аномерқәа ахьҭыҵызгьы ҳредакциаҿы ауп. Машәыршақә акәӡам актәи адаҟьаҿы «агазеҭ «Аԥсны» аредакциеи Аԥсны ашәҟәҩҩцәа Рассоциациеи еицҭрыжьуа» ҳәа занызгьы. Нас ианеизҳа, «Аԥсны
ашәҟәҩҩцәа Рассоциациа иҭнажьуа» газеҭхеит. Ҳара ҳтәала, ҳаԥсуа милаҭтә кьыԥхь аизҳа-зыӷьараҿы ари изеигәырӷьатәу, изҿыԥштәу, хҭысны иҟалеит.
Убас иҟаларц ауп агазеҭ «Аԥсны» еиуеиԥшым азҵаатәқәа ирызкны агәлаҵақәа реиҿкаара ҳзалагазгьы. Урҭ агәлаҵақәа зегьы реиқәыԥхьаӡара салагом, ҩбаҟа ажәа сҳәар сҭахуп «Аԥсуа ҵарауааи» «Аԥсны аҭоурыхи» ҳәа зыхьӡаҳҵаз аҵыхәтәантәи агәлаҵақәа.
Аԥсны анапхгара, хаҭала Аԥсны Ахада Сергеи Уасил-иԥа Багаԥшь ибзоурала, Аԥсны атерриториатә акзаара ҳауит, Аԥсны Урыстәыла иазханаҵеит, Кремль, Урыстәыла Апрезидент иҿы, аԥсышәала Аԥсны аҳәынҭқарратә гимн арҳәаны, Урыстәылеи Аԥсни еиҟароу ҳәынҭқаррақәоуп ҳәа телевизорла адунеи зегьы иадырҳаит, иадырбеит, иахәҭаз адокументқәагьы рнапқәа рыҵарҩит. Уи аҿгьы иаанҿасӡам. Ус анакәха, убас аҟалара ҭоурыхлагьы, ҭҵаара-дырралагьы ишьақәрӷәӷәахароуп. Ҳара зынӡаск машәыршақә акәӡам «Аԥсны аҭоурых» ҳәа агәлаҵа ҿыц зыҟаҳҵаз, иаҳхысыз ашықәс азы Аԥсны зегь раԥхьаӡа акәны аҭоурыхтә ҭҵаара-дыррақәа рдоктор ҳәа адиссертациа зыхьчаз Алықьса Луман-иԥа Папасқьыргьы зынӡа машәыршақә акәӡам ҳаԥсуа бызшәа иадкыланы Аԥсни аԥсуа жәлари рҭоурых азҵаатәы ирҵарӡаны изықәиргылазгьы.
Абриаҟара сзаланагалаз, агазеҭ «Аԥсны» агәлаҵақәа «Аԥсны аҭоурых» «Аԥсуа ҵарауааи», Аԥсны ашәҟәыҩҩцәа Рассоциациа ишыҟанаҵаз еиԥш, Аԥсны аҭҵаара-дыррақәа Ракадемиа иҭнажьуа хазы газеҭқәаны изыҟамлари?
Убасҵәҟьа аҟаҵара ахәҭоуп егьырҭ азҵаатәқәа рзгьы.
Зынӡа машәыршақә акәӡам Дырмит Ду «Аԥсны» актәи аномер ианиҵаз аԥхьажәаҿы «дарбан аԥсуазаалакгьы иуалуп ижәлари Иԥсадгьыли рҭоурых адырра» ҳәа заниҵазгьы. Иналкаа-аалкааны акәзаргьы, 90 шықәса зхыҵыз ҳаԥсуа милаҭтә кьыԥхь аҭоурых арҿиара знапы алакқәаз аӡәык-ҩыџьак зҳәаз еиԥш,рыӡбахә ҳәатәуп. Сагьалагоит еиуеиԥшым аамҭақәа раан ҳмилаҭтә газеҭ иахагылаз аредакторцәа рыла.
Араҟа Дырмит Гәлиа даласҵом. Уи иара усгьы «Аԥсны» раԥхьатәи актәи аредактор иакәын. Дырмит Гәлиа иарӷьажәҩан ивагылаз иҵаҩцәа Самсон Ҷанбеи Миха Лакрбеи Асовет аамҭазы зҭыҵра иалагаз «Аԥсны ҟаԥшь» раԥхьатәи редакторцәан.
Хыхь иазгәасҭахьеит аамҭа ҿыц – Асовет мчра – анааи 1921 шықәсазы, уи аамҭа иашьашәалаз агазеҭ ҿыц еиҿыркааит, аха ахьӡ аҭарахь ианиас, Миха Лакрба иажәалагалала агазеҭ «Аԥсны» иацырҵеит ажәа «ҟаԥшь». 1921 шықәса инаркны 1990 шықәсанӡа, аԥсышәала ҳәынҭқарратә газеҭны иҭыҵуаз «Аԥсны ҟаԥшь» аредакторцәас иҟан иара убас: Нестор Ҭаркьыл, Мушьни Аҳашба, Нестор Абжарба, Рушьни Гадлиа, Николаи Киут, Руфеҭ Быҭәба, Сергеи Кәыҵниа. Сара баша исымҳәаӡеит «еиуеиԥшымыз аамҭақәа рзы» ҳәа. Асовет аамҭазы усҟантәи апартиатә идеологиа амаҵ азызуаз аҳәынҭқарратә газеҭ аредакторра даараӡа иуадаҩыз маҵуран. Иуадаҩыз маҵуран, избанзар, аҩеижәижәабатәи аҩынҩеижәатәи ашықәс еиқәаҵәақәа раан, аԥсуа жәлар иреиӷьыз рҵеицәа «ажәлар раӷацәа» ҳәа рыхьӡҵаны иргәыдҵаны ианыршьуаз аамҭан. Ажәлар иреиӷьыз рҵеицәа рнырҵәара иаанагоз – аԥсуа жәлар рнырҵәара, аԥсуа жәлар рыԥсадгьыл Аԥсны рымхны, ҭоурыхла ирҵабыргны – ари аԥсуаа ракәмызт изтәыз, жәытә-натә аахыс изтәыз ақырҭцәа ракәын ҳәа ашьақәырӷәӷәара акәын. Усҟан иҭыҵуаз агазеҭ «Аԥсны ҟаԥшь» зқьы бла азыԥшын, зқьы-бла иҵыршәаауан. Аҩеижәижәабатәи аҩынҩеижәатәи ашықәсқәа рзы акәым, усҟан Қырҭтәыла Аԥсни аԥсуа жәлари ирызнауз КПСС Ацентр Комитет шақәыӡбахьазгьы, уи «аԥсуа жәлар иԥсабаратәым рассимилиациа азура акәын» ҳәа шазырҳәахьазгьы, 1960-тәи ашықәсқәа рзы аԥсуа литература аҿиара ҳацхраауеит ҳәа Дырмит Гәлиа ихьӡ зху аҳәынҭқарратә премиа аԥҵаразы акомиссиа еиҿкааз ақырҭуа милаҭ рхаҭарнак дахьаларҵаз азы, агазеҭ «Аԥсны ҟаԥшь» аԥхьажәаҿы «Дырмит Гәлиа ихьӡ зху апремиа заԥҵоу, аԥсуа милаҭтә литература аизырҳара ацхрааразоуп, ус анакәха, уи акомиссиа атәым милаҭ рхаҭарнак далаҵатәызма?» ҳәа аԥхьажәаҿы иахьанаҳҵаз азы, адырҩаҽныҵәҟьа, апартиа Аԥснытәи аобком аҿы агазеҭ «Аԥсны» аредактор Николаи Басиаҭ-иԥа Киут иамхра азҵаатәы ықәдыргылт. Иқәзыргылазгьы аидеологиазы аобком амаӡаныҟәгаҩс иҟаз иакәын, уигьы даԥсуан, аха Анцәа ила актәи амаӡаныҟәгаҩыс Валериан Осман-иԥа Кобахиа иакәын иҟаз, уи даҽа-уаҩын – деиқәирхеит.
Исҳәарц исҭаху. Сталини Бериеи рнапхгара ишақәыӡбахьазгьы, асовет аамҭазтәи аидеологиа ақырҭцәа убас рхы иадырхәон, аԥсуаа ақырҭцәа ирҿагылан имҩаԥыргоз рмилаҭ-хьыԥшымратә қәԥара, Асовет мчра акәызшәа изҿагылоз, даҽа цәак ахадырԥон. Ус ҟарҵартә рыҽзыршәоз, Сталини Бериеи рыԥсы шҭамызгьы, ақырҭцәа ирыдызцәылоз Аҳәынҭқарра ахадараҿы иахьыҟаз ауп. Ахара ҳазцари, иара Брежнев ихаҭа ақырҭцәа иахьрыдицәылоз мацара шаҟа аҵанакуааз?! Шеварднаӡе инацәа Горбачов дахыркәшаны дахьиршәуаз атәы ҳаламцәажәаӡаргьы… Егьырҭ зегь ракәым, ҳ-Џьынџьтәылатә еибашьраҿы аиааира анаага ашьҭахь, Б. Ельцин Қарҭ дахьааиз, «Ақырҭцәа шәҿаԥхьа аҭамзаара шьҭасҵоит» ҳәа зиҳәаз, Аџьынџьтәылатә еибашьраан аԥсуаа ақырҭцәа ириааины, Аԥсны иахьалырцаз, иара ақырҭцәа дахьзырмыцхрааз азы ауп.
Аиубилеитә еизара иалахәын Аԥсны Жәлар Реизара Аиҳабы Нугзар Нури-иԥа Ашәба, Аԥсны Аҳәынҭқарра Аԥыза-министр Алеқсандр Золотинска-иԥа Анқәаб, Аԥсны Ахада Иусбарҭа аиҳабы Валери Шьалуа-иԥа Аршба, урҭ рхаҭыԥуаа, аминистрцәа, ҳраионқәа рхадацәа,
аԥсуа литература, акультура, аҟазара рхаҭарнакцәа, ҳмилаҭтә кьыԥхьи, арадиои, ателехәаԥшреи русзуҩцәа.
Аиубилеитә еизара аартуа Аԥсны Аҳәынҭқарра Аԥыза-министр актәи ихаҭыԥуаҩ Леонид Иван-иԥа Лакербаиа иҳәеит: Агазеҭ «Аԥсны» актәи аномер ҭыҵижьҭеи 90 шықәса аҵра азгәаҭара иазку аиубилеитә еилатәарахь иааиз бзиала шәаабеит.
1919 шықәса жәабран 27 азы аԥсуа литература ашьаҭаркҩы Дырмит Гәлиа ибзоурала аԥсуа жәлар ҳҭоурых аҿы зегь раԥхьаӡа акәны аԥсышәала ицәажәаз агазеҭ «Аԥсны» актәи аномер ҭыҵижьҭеи 90 шықәса аҵра инарҭбааны азгәаҭаразы, Аԥсны Аҳәынҭқарра Ахада Сергеи Уасил-иԥа Багаԥшь идҵала иаԥҵаз аиубилеитә комиссиа аԥхьатәи аилатәараҿы иӡбан, ари аныҳәа азгәаҭара ааԥынрахь ииаагарцы. Жәа-шықәса рнаҩсан агазеҭ «Аԥсны» 80 шықәса ахыҵра азгәаҭара аамҭа убасҵәҟьа иахган. Усҟан иазгәаҳҭеит мшаԥымза 29 азы. Уажәы мышкы ҳцәахылеит – иазгәаҳҭоит иахьа, мшаԥымза 30 азы. Амала, усҟан аасҭа, уажәы ҳаԥсуа газеҭ 90 шықәса ахыҵра ҳаԥылоит Аԥсни аԥсуа жәлари зынӡа даҽа аамҭакы ҳанҭагыло. Ҳара ҳазҿу – Аԥсуа Ҳәынҭқарра атерриториатә акзаара ашьақәырӷәӷәареи Аԥсны адунеи аҳәынҭқарра дуқәа ируаку Урыстәыла ахьазханаҵази роуп. Ҳџьынџьтәылатә еибашьраҿы игоу аиааира дуи, Аԥсуа Ҳәынҭқарра ҿыц еиҭа ашьақәыргылареи рынагӡаразы шәышықәсала, зқьы шықәсала иқәԥон аԥсуаа. Убри ақәԥараҿы иналкаау аҭыԥ ааннакылоит, иахьа зиубилеи азгәаҳҭауа, Дырмит Гәлиа ду ихациркыз, зуасхыр шьҭеиҵаз агазеҭ «Аԥснгьы».
Ус имариамызт ақырҭуа меншевикцәа рхаан аԥсышәала ицәажәоз агазеҭ аҭыжьра аиҿкаара…
Ус имариамызт уи аҵакы, ақырҭуа меншевикцәа ишырҭахыз еиԥш акәымкәа, аԥсуаа рҵарадара арӡра, рыбла ахтра азкра…
Ус имариамызт, аҩажәатәи ашәышықәса аҩажәижәабатәи аҩынҩажәатәи ашықәс еиқәаҵәақәа раан ҿы-ӷәӷәала изы мцәажәозаргьы – уи агазеҭ-заҵә аҭыжьра аиԥмырҟьара…
Ус имариамызт, иаахтны иаҳҳәозар, асовет аамҭазтәи аидеологиа аԥшәымара анауаз, ажәак ырнааны иҳәоуп ҳәа ауаа андырӡуаз – агазеҭ аҭыжьра…
Ус имариамызт, избанзар, ҩажәижәаба шықәса инарыцны аԥсуа школақәа раркреи, аԥсуаа хәыҷқәа қырҭшәала аҵара дырҵареи, аԥсуа топонимика ақырҭуатәреи ианырҿыз аамҭазы – агазеҭ аҭыжьра…
Аҵыхәтәаны, иааит аамҭа – Горбачов «аиҭакра» ҳәа зыхьӡиҵаз аамҭа. Уи зегьреиҳа еигәырӷьаны иамҵасыз Балтикатәи ареспубликақәеи Қырҭтәылеи роуп – Асовет Еидгыла зегьраԥхьаӡа иалҵыз. Аԥсуаа уи аус аҿы ақырҭцәа ирыдымгылт. Иаахтны ақырҭцәеи аԥсуааи ааиҿагылт. Уи аҩыза аиҿагылараҿы акьыԥхь, арадио, ателехәаԥшра зегьы аус дырун.
Убасҟан агазеҭ «Аԥсны» ақырҭуа кьыԥхь иаахтны иаҿагылт. Аџьынџьтәылатә еибашьраангьы иалшоз зегь ҟанаҵеит. Иалшо зегь ҟанаҵоит иахьагьы – ҳаԥсуа жәлар ракзаара арӷәӷәараҿы.
Агазеҭ «Аԥсны» актәи аномер ҭыҵижьҭеи 90 шықәса аҵра иазку аиубилеитә еилатәара аартуп ҳәа рылеиҳәеит Аԥсны Аԥыза-министр актәи ихаҭыԥуаҩ Леонид Иван-иԥа Лакербаиа.
Аԥсны Аҳәынҭқарра Ахада Сергеи Уасил-иԥа Багаԥшь агазеҭ «Аԥсны» аусзуҩцәа рахь иҟаиҵаз адныҳәалара даԥхьеит Аԥсны Ахада Иусбарҭа Аиҳабы Валери Шьалуа-иԥа Аршба.
Уи ашьҭахь агазеҭ «Аԥсны» («Аԥсны ҟаԥшь») аҟны еиуеиԥшым аамҭақәа рзы аус зухьази иахьа изуеи жәаҩык Аԥсны Ахада Иусԥҟала ираҭәаршьаз «Ахьӡ-Аԥша» ахԥатәи аҩаӡара иеиуоу аорденқәа рнапаҿы ирыҭан. Убарҭ иреиуоуп: Валери Амаршьан, Владимир Қапба, Борис Қаџьаиа, Нелли Киут, Виктор Кәакәасқьыр,
Стелла Саӡба, Ҭина Аҳаш-ԥҳа, Рудик Багаԥшь, Вахтанг Аԥхазоу, Сергеи Агындиа.
«Аԥсны аҭынчра ахьчаразы» ҳәа зыхьӡу Аԥсны атәылахьчара Аминистрра амедал ианашьан агазеҭ «Аԥсны» аредактор хада Борис Максим-иԥа Ҭыжәба.
Урҭ рҩызцәа амедалқәа ранашьан агазеҭ «Аԥсны» аусзуҩцәа даҽа ҩыџьа – Валерии Амаршьани Владимир Қапбеи.
Уи ашьҭахь ажәахә аҟаҵаразы дықәгылеит агазеҭ «Аԥсны» аредактор хада Ҭыжәаба Борис Мақсим-иԥа.
Дықәгылоит Аԥсны Жәлар Реизара Аиҳабы Ашәба Нугзар Нури-иԥа. Уи агазеҭ «Аԥсны» аусзуҩцәа данрыдныҳәала ашьҭахь аредактор хада ииҭоит агазеҭ «Аԥсны» иаҭоу Аԥсны Жәлар Реизара Аҳаҭыртә шәҟәы.
Агазеҭ «Аԥсны» аиубилеитә еилатәараҿы иқәгылеит: Аԥсны жәлар ршәҟәыҩҩы Алықьса Ноча-иԥа Гогәуа, агазеҭ «Еҵәаџьаа» аредактор хада Мушьни Таииа-иԥа Лашәриа, агазеҭ «Аԥсны ҟаԥшь» аҿы акыр шықәса аус зухьаз, еицырдыруа аԥсуа шәҟәыҩҩ Шьалодиа Михаил-иԥа Аџьынџьал, Аԥсны аҳәынҭқарратә шәҟәҭыжьырҭа адиректор, еицырдыруа аԥсуа поет Платон Бебиа, Аԥсны аҭҵаарадыррақәа Ракадемиа академик Шоҭа Салаҟаиа, Аԥснытәи аҳәынҭқарратә университет аректор Алеко Алықьса-иԥа Гәарамиа, аԥсуа милаҭтә кьыԥхь аҭоурых ҭызҵаауа, аҭоурых ҭҵаарадыррақәа рдоктор Екатерина Гьаргь-иԥҳа Бебиа, еицырдыруа аԥсуа поет Гьаргь Константин-иԥа Гәыблиа, ажурнал «Алашара» аредактор хада Анатоли Лагәлаа, агазеҭ «Бзыԥ» аредактор хада Лаврент Гәбаз, Гагра араион ахадара ахаҭарнак, Лудмила Сергегиа, Очамчыра араионтә еизара аиҳабы Феликс Џьынџьиа, Аԥсны азанааҭ еидгылақәа рфедерациа ахантәаҩы Азареҭ Аиба, Аԥсны атәылахьчара Аминистрра ахаҭарнак Нодар Ԥилиа, Аб Бисарион (Аԥлиа), Аԥсны ателерадиоеилахәыра аиҳабы Гәырам Амқәаб, Аҟәатәи иаарту аинститут адиректор Валери
Кәарҷиа, Аԥснытәи аҳәынҭқарратә библиотека адиректор Борис Ҷолариа.
Агазеҭ «Аԥсны» 90 шықәса ахыҵра иазкыз аиубилеитә гәырӷьаратә еилатәараҿы дыҟан Аԥсны Аԥыза-министр Алеқсандр Золотинска-иԥа Анқәаб.
Иара убас агазеҭ «Аԥсны» актәи аномер ҭыҵижьҭеи 90 шықәса аҵра иазкны адныҳәаларатә шәҟәқәеи аҳамҭақәеи ҟарҵеит Очамчыра араион ахада Мурман Џьопуа, Гагра араион ахада Асҭамыр Қьецба, Гәдауҭа араион ахада Даур Возба, Тҟәарчал араион ахада Ҭемыр Гогәуа, Гал араион ахада Беслан Аршба.
Аҵыхәтәаны иҟан аныҳәатә концерт.
… Асовет аамҭа, ақырҭцәа рхы иархәаны иаҳзыруаз амыҟәмабарақәа зегьы аганахь иааныжьны ҳалацәажәозар, – аҵарадырра, акультура, алитература, анаука, аҟазара, акьыԥхь уи аамҭаз амҩа ҭбаа роуит, еизҳазыӷьеит…
Еиқәысыԥхьаӡаз зегьы рҵыхәтәаны акьыԥхьгьы аӡбахә сҳәеит, уиала ихсыркәшеит.
Аҩажәатәи ашәышықәса ҩынҩажәижәабатәи ашықәсқәа раан, асовет аамҭазтәи аидеологиа акьыԥхь ианаҭоз ахшыҩзышьҭра ҷыда абзоурала аԥсуа милаҭтә кьыԥхь абӷа еиҵнахыртә иҟалеит. Ари ауаҩ ииҳәо закәызеи, ҳаԥсуа школқәа анадыркуаз, ҳтопонимика анқырҭуартәуаз, ақырҭуа ажәақәа ҳбызшәа иалаҵаны аԥсшәа аума ҳмилаҭтә кьыԥхь абӷа еиҵнахыртә иҟалеит ҳәа иҳәарц аума ҳәа исҿазырхьуа уҟалар ауеит, уагьиашоуп. Урҭқәа зегьы ыҟан. Асовет партиатә идеологиа ахаҭа аҟама аҿы еиԥш, анахьгьы арахьгьы инаҳәы-ааҳәуан, еиҿагылон. Уи аидеологиа акьыԥхь иӷәӷәаны ишақәыӷәӷәозгьы, – усҟан ауп ҳмилаҭтә газеҭ-заҵә, хыхь ишысҳәахьоу еиԥш, «Правда» аформат ианаҟарартәызгьы… Москва иреиҳау аҵараиурҭа иалгаз ҳаԥсуа поетцәа Алықьса Лашәриеи Кәымф Ломиеи агазеҭ аҿы аусура ианалагазгьы усҟан ауп.
Урҭ алкааны изысгәалашәаз, уаанӡа аредакциаҿы аус зуаз зегьы абжьаратә ҵара змаз ракәын, иреиҳау аҵара аӡәгьы имамызт. Урҭ зыӡбахә сҳәаз аҩыџьа ирышьҭархх, аҩынҩажәижәабатәи ашықәсқәа рынҵәамҭеи хынҩажәатәи ашықәсқәеи рзы агазеҭ «Аԥсны ҟаԥшь» аредакциахь еиуеиԥшым аҵараиурҭақәа ирылганы имҩахыҵт, ашьҭахь ҳаԥсуа милаҭтә кьыԥхьи ҳаԥсуа литературеи иҵәатәы шьаҟаны иаҵагылаз Алықьса Џьениа, Шьоҭа Ҷкадуа, Шьалодиа Аџьынџьал, Платон Бебиа, Руслан Қапба, Витали Амаршьан. Анатоли Возба уҳәа егьырҭгьы…
Иахьатәи ҳиубилеитә ҭыжьымҭа ҳгазеҭ «Аԥсны» адаҟьаҿы иаагоуп Шьалодиа Аџьынџьал усҟан агазеҭ ианиҵаз афелетон «Нарцәынтәи арзаҳал». Усҟан ауп данцәырҵыз, ашьҭахь ҩажәа шықәса агазеҭ «Аԥсны ҟаԥшь» аредакторс иҟаз Сергеи Кәыҵниа «и-Ажыцба Қәыцгьы»…
Усҟан ауп ҳгазеҭ ахаҿра зыԥсахыз «Амҽышазтәи аномерқәа» ҳаԥхьаҩцәа ианроузгьы.
Агазеҭ адаҟьақәа рҿы ицәырҵуан ахьӡ ҿыцқәа, атема ҿыцқәа, агазеҭ жанр ҿыцқәа…
Аурыс литература агәадура Пушкин дуӡӡа «и-Евгени Онегин» ԥсышәала Мушьни Лашәриа ирцәажәаз, ахәҭақәак ракәзаргьы, зегьраԥхьа иахькьыԥхьыз ҳгазеҭ «Аԥсны ҟаԥшь» адаҟьақәа рҿы ауп.
Усҟан аредакциаҿы аус зуаз дарбанзаалак аредакциаҿтәи иџьабаа зегьы ахьтә иара ихатәы ҩымҭақәа 40% иреиҳамхар акәын… егьи иаанхоз 60% иҭахы-иҭахым, усҟантәи асовет аамҭа ишашьашәалаз еиԥш «аускорцәеи ақыҭкорцәеи» иртәызар акәын.
Зегь еицырдыруа ҳаԥсуа поет Платон Бебиа агазеҭ «Аԥсны ҟаԥшь» аҿы аус аниуаз, иара излахациркыз ала, амузыка иазҿлымҳаз аԥсыуак диҿцәажәан, шықәсык аҩнуҵҟа «ҳаԥсуа милаҭтә музыкатә инструментқәа рҭоурых ҩны, амала дзыҿцәажәоз итәуп ҳәа ихьӡи
ижәлеи арбаны, агазеҭ ианиҵон. Егьигьы даугаӡахыз, ихьӡи-ижәлеи арбаны агазеҭ ианылоз аагәылԥҟаан, ашәҟәҭыжьырҭаҿы инаганы – ашәҟәы ҭижьит, цәаҳәазаҵәык иадамхаргьы иара ишитәымызгьы.
Уажәы аабыкьа Платон Бебиа иқәгыларак аҿы абри ахҭыс атәы дахьалацәажәоз «ус акә – егьыс акә, ҳаԥсуа музыка аҭоурых аҿы аус бзиа ҟалеит, уи аԥсуа музыкатә инструментқәа рҭоурых атәы зҳәо ашәҟәы ҳауит» иҳәеит.
Абарҭ рҩызцәа маҷмызт узыргачамкуаз ахҭысқәа агазеҭ «Аԥсны ҟаԥшь» аредакциаҿы усҟан ласы-лассы иҟалалон.
Зегь дара роуп, асовет аамҭа акыр ишҭагәҭасуазгьы, ҳаԥсуа-милаҭтә литература шҿиауаз аҟынӡа изышьҭымҵзаргьы, зегь раԥхьаӡа аобиективтә мзызқәа иҟаз ирыхҟьаны, амилаҭтә газеҭ абжьы еиҳа-еиҳа ишьҭыҵуан. Горбачов «иеиҭакрақәа» данрылага, иаҳхысыз ашәышықәса ԥшьынҩажәатәи ашықәсқәа рынҵәамҭаз, асовет идеологиа аԥсыҽхара рхы иархәаны ақырҭцәа акьыԥхь, арадио, ателехәаԥшра рыла Аԥсни аԥсуа жәлари ианҳажәла – аԥсуаа ҳмилаҭ-хақәиҭратә қәԥараан, агазеҭ «Аԥсны» имшәа-имырҳа абжьы геит. «Аԥсадгьыл зцәыӡыз – зегьы ицәыӡуеит», «Аҟазаареи аҟамзаареи», «Ишыдыдуа қәа ауам», «Самырзаҟан шаԥсыуа дгьылу иаанхароуп», «Ҩ-мцакы ҳашрыбжьагылоугьы», «Аҟәа. Ииуль 15. Изхарада?» – Арҭ акык-ҩбак исгәалашәақәаз роуп, ус шаҟа ыҟаз.
Ҳара иаҳҳәоит: Аџьынџьтәылатә еибашьра 1992 шықәса август 14 рзы иалагеит ҳәа. Акьыԥхьи, арадиои, ателехәаԥшрааи ҳзы уи алагахьан 1988 шықәсазы «ҩышә шықәса рнаҩсан аԥсуаа Нхыҵ-Кавказынтә арахь шәылбааит, ара инхоз ақырҭцәа ассимилиациа рзыжәуит» ҳәа анырҳәа инаркны.
Аџьынџьтәылатә еибашьра аӡбахә анаҳҳәа – уи аԥсуаа зегьы ҳзы иԥышәара дуун ишыҟалаз еиԥш, иԥышәаран
агазеҭ «Аԥсны» аредакциаа ҳзгьы. Аибашьра ианалагаз аҽны иҭҳажьран иҟаз ҳгазеҭ аномер  ҳәа актәи адаҟьаҿы урысшәала, нбан дула ианҵаны иҭҳажьырц иақәаҳкит аредакциаҿы иаанхаз хә-ҩык, уи ҳагәҭакы анагӡаразы август 17, ашәахьа, аусурахь ҳҭыҵит. Атипографиаҿы ҳаԥсуа газеҭ амаҵ азызуаз, ҳзыхьчо амилициа ҳҭахуп рҳәеит. Ииашангьы ишәарҭан, избанзар, уи атипографиаҿы акәын аус ахьыруаз ақырҭуа газеҭ «Сабҷоҭа Аԥхазеҭи» ҭзыжьуазгьы. Аԥсны иаанханы иҟаз ҳаиҳабыра рхаҭарнакцәа рҟынӡагь ҳнаӡеит, аха усҟан, урҭгьы ҳтипографиа зыхьчаша амилициа аусзуҩцәа ҳәа рнапаҵаҟа аӡәгьы дыҟамызт. Урҭгьы излаҳабжьыргаз ала – мҩазаҵәык акәын иҳамаз – Гәдоуҭаҟа. Ус иагьыҟаҳҵеит. 47-ҩык рҟынӡа ҳредакциаҿы аус зуаз хәҩык рылкаан рыӡбахә зысҳәаз – ҳмыршәа-ҳмырҳа ҳзакә фырхацәаз жәбома ҳәа акәӡам. Аибашьра иаҵанакуа иарбан хҭысзаалакь – иахьҭоурых хҭысу азоуп.
Аҟазаареи аҟамзаареи азҵаатәы – ҳ-Џьынџьтәылатә еибашьра иалагаанӡа ҳгазеҭ аҿы акырынтә изышьҭаҳхьаз, ҳзалацәажәахьаз, иаҳцәалаӡуазеи ҳәа акәӡамызт, уи ахықә аҿы ҳнеин ҳашхықәгылаз аабон азоуп.
Мчыбжьык ашьҭахь Гәдоуҭатәи араионтә газеҭ «Бзыԥ» атипографиаҿы иҭыҵит ҳгазеҭ «Аԥсны». Ахәылбыҽха, ҳаԥсуа телехәаԥшрала, аҵыхәтәантәи ажәабжьқәа урысшәала ирыхцәажәоз Кристиан Бжьаниа:  ҳәа ибжьы анаага – иара уи агазеҭ ҭзыжьыз схаҭа мцабзк ҩасыхҟьеит, схы ҩышьҭыхны апрессмаҵзураҿы ателевизор иахәаԥҵшуаз санынарҿаԥш, иара агазеҭ иҭҳажьыз шырбахьазгьы, рнапы ишакызгьы игылаз рылабжышқәа аахаддылт…
Иара убригьы ҭоурыхтә хҭысуп азоуп иахьагьы изысгәалашәаз… Аибашьра – еибашьран. Гәымсҭатәи афронт… Гагратәи афронт… Амрагыларахьтәи афронт… Аԥхьатәи ацәаҳәаҿы еибашьуаз инаган ираҳҭон мчыбжьык ахь знык иҭыҵуаз, аԥхьа ҩ-даҟьак змаз, ашьҭахь – ԥшь-даҟьак зауз ҳгазеҭ «Аԥсны». Уи рызназгоз агазеҭ аусзуҩцәа – арратә корреспондентцәа ҳәа ҳаԥхьаӡан усҟан. Амрагыларахьтәи афронт аҟынгьы агазеҭ «Аԥсны» аусзуҩцәа х-ҩык ыҟан.
Ҳара ҳиубилеи азгәаҭара аан иаартны иаҳҳәоит абас: акьыԥхь знапы алаку еснагь ижәлар дрыцзароуп – аибашьраангьы – ижәлар рыҟазаареи рыҟамзаареи азҵаатәы ҵарӡаны ианықәгылазгьы, анхара-нҵырахь ҳаниасгьы.
Уиаҟара идумыз агазеҭ «Аԥсны» аколлектив аҟнытә Аџьынџьтәылатә еибашьраан хаҭала абџьар шьҭыхны аӷа иҿагылан еибашьуан жәҩык. Аԥсадгьыл рхы ақәырҵеит хҩык: Аԥсны Афырхаҵа Бесик Квираиа, Леон иорден занашьоу Руслан Қапба, «Агәымшәаразы» амедал занашьо Алмас Қапба. Ҩыџьа арратә-медицинатә еиҳәшьцәас иҟаз Ламара Чамагәуеи Зина Ақаҩбеи Леон иорденқәа ранашьоуп.
Еиуеиԥшым аамҭақәа рзы аредакциаҿы аус зуаз, убарҭ рхыԥхьаӡараҿы ҩажәа шықәса редакторс иҟаз, иахьагьы Аԥсны ажурналистцәа Реидгыла ахантәаҩыс аус зуа Сергеи Кәыҵниеи, Дырмит Гәлиа ихьӡ зху Аҳәынҭқарратә премиа алауреат, еицырдыруа ҳаԥсуа шәҟәыҩҩы, ҳаԥсуа поет Витали Амаршьани, иахьа тәанчара иҟоу Ақсент Занҭариеи, ҳредакциаҿы иахьагьы аус зуа, аԥсуаҭҵаара аҟәша аредакторс иҟоу Владимир Қапбеи рԥацәа Ҳаԥсадгьыл рхы ақәырҵеит.
Аибашьра ашьҭахьтәи ашықәсқәа рзы ҳҳәынҭқарратә газеҭ «Аԥсны» аҿаԥхьа ҳажәлари, Ҳаԥсадгьыли, ҳҳәынҭқарреи ирыҵанакуа азҵаатәқәа акыр цәырҵт. Ганкахьала адунеи зегьы зыршанхаз аиааира дуӡӡа згаз, Аԥсуа Ҳәынҭқарра аиҭашьақәыргылара напы азыркыз аԥсуа жәлар ҳбызшәа конституциала иҳәынҭқарратә бызшәоуп ҳәа ишышьақәырӷәӷәоугьы, иахьа уажәраанӡагьы ииашаҵәҟьаны иҳәынҭқарратә
бызшәаҵәҟьаны изыҟамлацт. Ари азҵаатәы зегь раԥхьаӡагьы изныԥшуа аҳәынҭқарратә бызшәала иҭыҵуа ҳгазеҭ-заҵә «Аԥсны» ауп.
Мшәан, жәытә-натә аахыс ақырҭцәеи ҳареи еимактәыс иҳамаз ирхадамзи – жәа-нызқьҩыла, шәнызқьҩыла рыжәлар ааганы иҳаланырхо, Аԥсны аԥсуаа ҳаасҭа рхыԥхьаӡара ҩынтә-хынтә рыла еиҳаны иҟалеит. Иара убриалагьы – иԥсабаратәым ассимилиациа амч аиуит. Иара уи акәӡами иаанаго – ҳ-Аԥсуа Ҳәынҭқарраҿы ԥсыуа газеҭ-заҵәык ахьҭыҵуа, арахь тәым бызшәала, жәабала акәыкәбаақәа реиԥш даҽа газеҭқәак рцәырҵра. Иара абри зыӡбахә ҳҳәаз ахаҭа ҳахькылнаго – иԥсабаратәым ассимилиациахь акәӡами?
Ҳарҭ, агазеҭ «Аԥсны» аусзуҩцәа абри азҵаатәы ҳаӡбоит ҳәа ҳалагеит ҳара ҳтәала ҳамчала. Агазеҭ «Аԥсны» иакәаӷӷа иаацәырҵроуп еиуеиԥшым азҵаатәқәа ирызку аԥсышәала иҭыҵуа егьырҭ агазеҭқәа. Ус аҟаҵара шауа ааԥшит уажәраанӡагь зыӡбахә сҳәахьоу, аԥсышәала зҭыҵра напы арку агазеҭ «Еҵәаџьаа» ала. Уи агазеҭгьы «Аԥсны ҟаԥшьи», «Аԥсни» рредакциақәа рҟны ауп иахьцәырҵыз. Убри иаҿырԥшны еиуеиԥшым азҵаатәқәа ирызкны агазеҭ «Аԥсны» агәлаҵақәа рыҟаҵара ҳалагеит. Урҭ азҵаатәқәа ирышьашәалоу аминистррақәа, аорганизациақәа ааҳамҵасны, Аԥсны ашәҟәыҩҩцәа Рассоциациа ишыҟанаҵаз еиԥш, хазы агазеҭқәа рҭыжьра иалагап ҳәа. Аха макьаназ ус ҟазҵаз, еиҭасҳәоит, Аԥсны ашәҟәыҩҩцәа Рассоциациа-заҵәык ауп.
Ҳаԥсуа бызшәа азҵаатәы инаваргылан агазеҭ «Аԥсны» адаҟьақәа рҿы ишьҭыхуп Аԥсни аԥсуа жәлари ҳҭоурых азҵаатәгьы. Избанзар, Аԥсуа Ҳәынҭқарра еиҭашьақәҳаргылт, хазы иҟоу ҳәынҭқарроуп, Урыстәыла ҳазханаҵеит ҳәа иаҳҳәо башахоит, ҳҭоурых иашаҵәҟьа аншьақәмырӷәӷәаха, иахьа ишыҟоу ианаанха – ҳаӷа игәырԥса ҳнапала иҟаҳҵеит ҳәоуп иаанаго. Анцәа ила, уи ишазнеитәу, ишыҟаҵатәу – аҭоурыхтә ҭҵаарадыррақәа
рдоктор Папасқьыр Алықьса Луман-иԥа аҵыхәтәантәи ишәҟәқәа иҭыҵыз рыла иаабеит. Абри инадкылан, иаҳгәаԥха-иаҳгәамԥха даҽа зҵаатәыкгьы цәырызгоит. Дук ҵуам агазеҭ «Аԥсны» аредакциаҿы ԥышәарак мҩаԥаагеит – «История Абхазии» ҳәа урысшәала ҩ-гәлаҵак ҭҳажьит. Ҳанхьаԥш-аахьаԥшаанӡа уи агазеҭ аҭирҭақәа рҿы еимыҵәҵәа иргеит. Уеигәырӷьароуп ганкахьала, аха даҽа-ганкахьала – уагьархәыцуеит, улахьгьы еиқәнаҵоит. Ҳара Аԥсны аҭоурых иазку азҵаатәқәа аԥсышәала иҭҳажьуа ҳгазеҭ «Аԥсны» адаҟьақәа рҿы ҳрызҿлымҳауижьҭеи, ҳрылацәажәоижьҭеи акрааҵуеит – аха аԥсышәала иаҳкьыԥхьуа ус еимыҵәҵәа иргаӡом. Иҟалаз ҭаҳҵаауеит ҳәа ҳаналага, ҳхәы-ҳжьы аргылт, аурысцәа ражәаԥҟаҿы ишырҳәо еиԥш – аԥша зынӡаск даҽаџьара иасуеит. Аԥсуаа аԥсышәала аԥхьара ҳцәыуадаҩхо ҳалагеит. Ҳарҭ агазеҭ «Аԥсны» аусзуҩцәа ус ишыҟоу аабоижьҭеи акрааҵуеит. Шықәсқәак рнаҩсан агазеҭ «Республика Абхазиа» ианысҵеит «Бедиа – ахьтәы џьам» ҳәа зыхьӡыз аҭоурыхтә статиа. Дук мырҵыкәа Қарҭ урысшәала иҭыҵуа агазеҭ «Свободная Грузия» аҭҵаарадыррақәа рдоктор Ҭамаз Саникиӡе ҳәа аӡәы акритика ӷәӷәа сзуны астатиа ду аниҵеит. Ҩымз-хымз аҭаххеит, аха аҵыхәтәаны саргьы аҭак исҭеит урысшәала «Республика Абхазиаҿы». Уаҟа иааган Аԥсны аҭоурых иашаҵәҟьа – аҭоурыхтә фактқәа, аҭоурыхтә документқәа рыла ишьақәырӷәӷәаны. Ҳаԥсуа интеллигенциа, ҳҵарауааҵәҟьа аӡәырпҩы аҭел исзасуан, иара иахьаҵәҟьагьы исазҵаауа ыҟоуп урҭ аҭоурыхтә фактқәа абааугеи ҳәа. Сара ари зцәырызгаз аԥсуа кьыԥхь аҿы урҭ срылацәажәоижьҭеи акрааҵуеит, аха аԥсышәала иҩу рымбаӡозаап… Уи аҟынӡагь ҳнеихьазаап...
Аԥсуаа ҳжәытә лакәқәа рҿы иҟоуп: «Сара сџьазшьаз аҽа-ԥа Џьамхәыхә дубар егьа дџьоушьап» ҳәа. Ари зхысҳәааз сара сҭоурыхтә статиа џьазшьаз, Алықьса Папасқьыр аҵыхәтәантәи иҭоурыхтә шәҟәқәа шәрыԥхьар
егьа дџьашәшьап. Дџьашәшьоит, избанзар, Аԥсны аҭоурых иашаҵәҟьа аԥҵаразы, ҳара Ҳаԥсуа Ҳәынҭқарра иауасхыр ӷәӷәаны иаҵагылоу ҳҭоурыхҭҵаараҿы уи имҩа анылароуп.
Иахьатәи ҳиубилеи схы иархәан ицәырзгарц сҭахуп даҽа зҵаарак.
Абар уажәшьҭа шықәсыбжак аахыс агазеҭ «Аԥсны» адаҟьақәа рҿы ишьҭыхыз азҵаара: «Ҳаԥсадгьыл хьӡык амазароуп. Уи – Аԥсны ауп» инадҳәаланы аимак-аиҿак рхы аладырхәхьеит иналукааша ҳаԥсуа шәҟәыҩҩцәа Гьаргь Гәыблиа, Руслан Қапба, Анатоли Лагәлаа, Борис Гәыргәылиа уҳәа егьырҭгьы. Еимактәы-еиҿактәыс иҟоугьы – ҳарҭ аԥсуаа Ҳаԥсадгьыл Аԥсны ҳәа ҳашьҭоуп, аха адунеи уи шадыруа «Абхазиа» ҳәа ауп. Уи – ус ахьӡызҵаз ақырҭцәа роуп. Шәгәы ишԥаанаго Аԥсны ақырҭцәа иарҭаз ахьӡ «Абхазиа» аманаҵы – Аԥсны ҭоурыхла иқырҭуа дгьылуп ҳәа ирҳәо иаҟәыҵраны, иаԥырҵраны иҟоума? Ари еиҳау иарбан ҳәынҭқарратә зҵаароу ҳара ҳҿаԥхьа иқәгылоу. Аха ари аимак-аиҿак аҿы зегь реиҳа иџьашьатәу, зегьреиҳа иҳәҳәаша ҳҭоурыхҩҩцәеи ҳполитологцәеи рҿымҭра ауп, ашәҟәыҩҩцәеи ажурналистцәеи рхала ирусушәа ирызныжьны.
Сажәахә аԥхьа сахьалагоз зхы скыз намыгӡакәа аҵыхәтәахьы шәхьасырԥшит.
Сара сызҿу Миха Лакрба Дырмит Гәлиа изикыз ажәеинраала ацәаҳәақәа роуп. Абар даргьы:
Уԥшишь, иубома, амра гылеит,
Макьана ицәыҵыҷҷоит иара…
Араҟа иаахтны иҳәатәуп – аҩбатәи ацәаҳәа уажәшьҭа ишмыцхәхаз… Аԥсны азы уажәшьҭа «амра цәыҵыҷҷоит» ҳәа ҳазҳәом. Ҳаԥхыӡ иалашәар иҳазхамҵоз ҟалеит – Аԥсны амра азгылеит. Уи зегь раԥхьа иргылан изыбзоуроу Аџьынџьтәылатә еибашьраҿы адунеи зегьы зыршанхаз аиааира дуӡӡа згаз ҳаԥсуа жәлар роуп. Аха ажәлар
ирыԥсаз ахада дырмоур – уи аиааирагь зыҟаломызт. Анцәа ила уи иҩыза Ахадагьы усҟан дцәырҵит. Уи – Владислав Григори-иԥа Арӡынба иакәын. Аиааирагь ижәлар идиргеит, Аԥсуа Ҳәынҭқаррагь еиҭа ҿыц ишьақәиргылт.
Уи дзыԥсахуа иҳамада ҳәа шаҳҳәоз, даацәырҵит Сергеи Уасил-иԥа Багаԥшь. Зегь раԥхьа Москва, Шевченко имҩаԥиго ателедырраҭараҿы иқәгыларақәа рыла еиҭа адунеи шанхеит – шәнызқьҩык зхыԥхьаӡара ыҟоу арҭ аԥсуаа закә жәларузеи, рхада дзыԥсахуада ҳәа ҳшыԥшыз ишьашәалоу дааин дааивагылт… Сергеи Уасил-иԥа Москватәи ателехәаԥшраҿы иқәгылара мацара акәым, уи хаҭала, иара инапхгарала, шьа-цәыкәбарк камҭәакәа Аԥсны атерриториатә акзаара шьақәирӷәӷәеит, уаҟагь даанымҿаскәа – Аԥсны Урыстәыла азхаҵарахьы иҩеигеит.
Даҽа ҩ-хҭыск, ҳара ҳтәала, иҭоурыхтә хҭысқәоу, сырзааҭгылоит. Урыстәыла Апрезидент Медведеви Аԥсны Ахада Сергеи Багаԥшьи Аԥсны Урыстәыла ишазханаҵаз азы аҳәынҭқарратә документқәа рнапқәа анрыҵарҩы, Сергеи Уасил-иԥа зегьраԥхьа ателефон дасны издиныҳәалаз Владислав Григори-иԥа Арӡынба иоуп.
Аҩбатәи ахҭыс – Сергеи Уасил-иԥа Багаԥшь 60 шықәса анихыҵ – Владислав Григори-иԥа Арӡынба уи изааишьҭыз ателеграмма – иашьа гәакьа изиҩызшәа гәык-ԥсыкала иԥхаӡа иахьыҟаз ауп.
Арҭ рҩызцәа аҵеицәа дуқәа змоу аԥсуа жәлар, агәра аагоит ракзаара шнаунагӡахо, еиҭах адунеи зыршанхо аҭоурыхтә хҭысқәа ишырхаанхо, Адунеи ишақәлахо. Ус анакәха, агәра аагоит 90 шықәса зхыҵра азгәаҭоу, ҳаԥсуа милаҭтә кьыԥхь иауасхырны иҟалаз ҳгазеҭ «Аԥсынгьы» еҵәаџьаа реиԥш егьырҭ аԥсуа газеҭқәа аваӷӷа ишыҟало, адунеи ишақәлахо…
Б. Ҭыжәба: Зегь раԥхьа иргыланы сажәа хацсыркырц сҭахуп аԥсуаа жәытә-натә аахыстәи ҳҭоурых аҿы ақьырсианра иашаҵәҟьа иааннакылоу аҭыԥ ала. Избанзар, шәышықәсала ҳаззықәԥоз ҳхатәы Аԥсуа Ҳәынҭқарра аиҭашьақәырӷәӷәареи, Аԥсны атерриториатә акзаара алыршареи, Аԥсуа Ҳәынҭқарра адунеи фыџьара ишаны ахәҭак зҵазкуа Урыстәыла азхаҵареи рышьҭахь, ҳара аԥсуаа ҳхьамԥшыр ада ԥсыхәа ҳамам ҳҭоурых ахь, ахәҭакахьала, ҳқьырсианра иашаҵәҟьа аҭоурых ахь. Зҭоурых ыҟам ажәлар – зыжәлархом, рҳәынҭқаррагьы иӷәӷәаҟацаӡа изыҟалом. Уи – уасхыруп, зуасхыр кьынаау иахаиргыло аҩнгьы кьынаахоит.
Аԥсуаа ҳҭоурых иузаҟәымҭхо ахәҭа дуқәа ируакуп, хыхь ишазгәаҳҭаз еиԥш, ҳқьырсианра иашаҵәҟьа адинхаҵарагьы. Мшәан, ҳара ҿы-ӷәӷәала ҳзырцәажәо аабатәи ажәабатәи ашәышықәсақәа рзы (ҳҭоурыхҭҵааҩ ду Алықьса Луман-иԥа Папасқьыр ажәахатәи ашәышықәса аҟынӡа Аԥсуа Ҳәынҭқарра иаҵанакуеит ҳәа ишазгәеиҭоугьы) Кавказ егьырҭ аҳәынҭқаррақәа аҵарӡны иаацәырҵыз Аԥсуа Ҳәынҭқарра идеологиас иамаз ақьырсианра адинхаҵара акәын. Машәыршақә акәӡам Византиатәи аҭоурыхҩҩцәа иаӡәымкәа-иҩыџьамкәа иҩны изаанрыжьыз: «Аԥсуаа жәытә-натә аахысгьы иқьырсианцәан» ҳәа. Ус ада ҟалашьагь амамызт азоуп Иисус Христос ажәҩанахь данхала иарӷьажәҩан ивагылаз иҵаҩцәа, иапостолцәа ирышьҭашәарыцо ианрышьҭала Андреи Аԥхьанаԥхьеи Симон Кананити
рхы аиқәырхаразы Аԥсныҟа, ахәҭакахьала, Анаҟәаԥиа амҵан – Ԥсырӡха изаазгьы. Урҭ абрахь иаарызу аԥсуаа ақьырсан динхаҵара иадымгылозҭгьы?
Аб Басариан: Аб, Аԥа, Аԥсыцқьа рылԥха-ргәыԥха шәыгымхааит Аԥсни аԥсуа жәлари. Егьырахь аԥсуаа ҳқьырсианра аҭоурых аҭҵааразы аҵан улбааны ауп азҵаара шықәургылаз.
Ҳара аԥсуаа ҳаиԥш зқьырисан динхаҵара беиоу ажәларқәа рацәам. Баша ирҳәаӡом, Анцәа ихазы иаанижьыз адгьыл Аԥсны ҳәа нахьӡҵаны аԥсуа ииҭеит ҳәа. Аԥсны шцәажәо – аԥсҭазаара зцу, изгым атәыла ҳәа ауп. Ҳмилаҭгьы Ҳаԥсадгьылгьы рыхьӡқәа аԥсҭазаара аҟнытә ауп иахьаауа.
Шәара шәазхәыцхьоу, адунеи аҿы даҽа-жәларык, даҽа-милаҭк шыҟам рыхьӡгьы рыԥсадгьыл ахьӡгьы аԥси аԥсҭазаареи иахьрыдҳәалоу…
Б. Ҭыжәба: Ақьырсиан динхаҵара анцәырҵ ҳазну аамҭа актәи ашәышықәса актәи азыбжа инаркны аԥсуаа ақьырсианра иадҳәалахеит…
Аб Басариан: Иадҳәалахеит избанзар, хыхь ишаҳҳәахьоу еиԥш, аԥсуаа рыԥсадгьыл рызҭаз Анцәа иԥа Иисус Христос иҵаҩцәа, иапостолцәа ҩыџьа, сара сызҿу Андреи Аԥхьанаԥхьеи Симон Кананити здызкылаз аԥсуаа роуп. Ус ҟарҵеит рыԥсадгьыл рызҭаз Анцәа иаҳаҭыр азы. Уиазоуп Анцәа иҷкәын Иисус Христос иҵаҩцәа, иапостолцәа гәык-ԥсыкала Аԥсны изырԥылаз, аԥсуаа изрыдыркылаз.
Насгьы, абраҟа иацҵатәуп, шықәсқәак рнаҩсан О. Бӷажәбеи С. Лакобеи ажәабатәи ажәеизатәи аклассқәа рҿы итәоу аҵаҩцәа рзы иҭрыжьыз арҵага шәҟәы «Аԥсны аҭоурых» аҿы ишарбоу «Аԥсны ишаахьаз убас ақьырсиан динхаҵараҿы иналукааша аӡәырҩы. Даагап Бырзентәыла апатриарх Иоанн Златоуст дыхҵан Аԥсныҟа. Иԥсҭазаара далҵт Каман. 30 шықәса рышьҭахь иԥсыбаҩ Бырзентәылаҟа ииаргеит. Ари ҟалеит 407 шықәса рзы».
Ақьырсиан динхаҵара аҭоурых шьҭаҳхыргьы – 325 шықәсазы Никеиа имҩаԥгаз ақьырсианцәа Адунеизегьтәи Актәи реизара ду Кавказнтәи иалахәыз Аԥсны ахаҭарнак Стратофил – Пицундатәи аепископ иакәын. Ҳара ҳтәала еиҳа ииашахоит иаҳҳәар аԥсуа жәлар дырхаҭарнакын ҳәа.
Б. Ҭыжәба: Иаҳхысыз ашықәс азы Қарҭ иҭыҵуа Қырҭтәыла аҳәынҭқарратә газеҭ «Свободная Грузия» ианын ақырҭуа ҵарауаҩ ииҩыз астатиа, уи излаҳәоз ала, 337 шықәсазы (Никеиа имҩаԥгаз адунеитәи ақьырсиан динхаҵара аусзуҩцәа актәи реизара ду ашьҭахь жәаҩа шықәса ааҵуаны) Қарҭли аҳ Мцхеҭа ашьхараҿы дшышәарыцоз иаалырҟьаны ула аҵәы ҭакызар иумбо илашьцеит, аԥша асра, ақәоура, ажәакала, ажәҩан ахьтә амҟәыл леиуан. Аҳ дшәан аматанеира далагеит… динхаҵарас иидыруаз рынцәақәа рыӡбахә иҳәеит, аха акгьы имыхәошәа аниба, ақьырсианцәа ҳәа шьоук рыӡбахә шиаҳахьаз игәалашәан, нас Иисус Христос ихьӡ ҳәаны «усыцхраа» ҳәа дыҳәҳәазаап. Адунеигь алашара аақәлазаап.
Убри ашықәс азы акәзаап ақьырсианра ажәа ақырҭцәа ианраҳаз.
Уи астатиа иаҳәоит 337 шықәсазы ииашаҵәҟьаны Қырҭтәылан амра атыҩ ишакыз.
Уи мацарагь акәым, аҭоурых аҿы ишҳәоу ала, ақьырсиан динхаҵара аԥсилаа ирыдыркылт ҳәа ишьоуп 523 шықәсазы, даҽакала иаҳҳәозар, алазцәа роуп уи ашықәсан официалла издызкылаз, аха алазцәа рнапаҿы аԥсилаа ыҟан ҳәа ақырҭуа ҩыратә хыҵхырҭақәа излаҳадыргалаз ала, аԥсилаагь усҟан ирыдыркылт ҳәа иршьеит. Абазгаа ақьырсианра рыдыркылт ҳәа иршьоит (ус изшьогьы ақырҭцәа роуп) 548 шықәсазы.
Византиатәи аҭоурыхҩҩы Прокопи Кесариатәи «Аготтцәа рабашьра» ҳәа зыхьӡу иусумҭаҿы излаиҩуаз ала: «афбатәи ашәышықәсазы Фазис (Рион) аӡиас
Азиа иахьаԥну арӷьарахьтәи ахықә аҿы ибераа нхон, Европа иаҵанакуаз армарахьтәи ахықә аҿы – аԥсилаа нхон». Усҟан алазцәа алада акәын иахьынхоз, алада ҳәа зысҳәазгьы, Амшын Еиқәа аладахьтәи акәакь ауп. Аҩада ихамлацызт. Насгьы аԥсилаа алазцәа ирыҵанакуан ҳәа зыҩуа ақырҭуа ҭоурыхҩҩцәа роуп.
Ҳазну аамҭа 134 шықәсазы, Ааигәатәи Мрагыларантәи, мамзаргьы Амшын Еиқәа аладахьтәи акәакь аҟнытә Севастопольнӡа (Аҟәанӡа) иҩеиз абырзен ҭоурыхҩҩы Арриан еиқәиԥхьаӡеит иибаз ажәларқәеи урҭ ртәылақәеи. Абар уи аимператор иахь иишьҭыз ишәҟәаҿы ишиҩуа: «Алазцәа рнаҩсан ҳнарыдгылт аԥсилаа, урҭ рҳәынҭқар Иулиан амчрахь дназгаз уара уаб иоуп; аԥсилаа рнаҩсан инхоит абаскаа, урҭ рҳәынҭқар Рисмаг амчрахь дназгаз уара уоуп. Абаскаа рнаҩсан инхоит асаныгцәа, урҭ рҿы ауп иахьыҟоу ақалақь Севастополь (Аҟәа), урҭ рҳәынҭқар Спадакгьы амчрахь дназгаз уара уоуп…».
Арриан ишазгәеиҭаз аладантә акәымкәа, аҩадантә алада ҳдәықәлар, зынӡа даҽа сахьоуп ҳҿаԥхьа иаацәырҵуа – Арриан излеиҳәаз ала, Севастополь (Аҟәа) асаныгцәа рыдгьыл аҿы ианыҟала, рнаҩс ицәырҵуа абасгаа роуп, инықәырԥшшәа иаҳҳәозар, усҟан урҭ иааныркылоз адгьылқәа иахьатәи Гыртәыла акәхоит. Зынӡа машәыршақә акәхарым Жәыргьыҭгьы – Жәанаа рқыҭа ҳәа изцәажәо. Ус анакәха, абасгаа рнаҩс аԥсилаа рыӡбахә злаҳәо ала, урҭ иааныркылоз иахьатәи Аҷара акәхоит. Аҭоурых аҿы излашьақәирӷәӷәо ала, ажәытәан ақалақь Аԥсырҭ ҳәа зыхьӡыз иахьатәи Баҭым аҭыԥан акәын иахьыҟаз, насгьы Баҭым авараҿы ииасны ицо аӡиас Чорохгьы, ажәытәан хьӡыс иамаз Аԥсара ҳәа акәын. Ҭырқәтәылан инхо аԥсуаа уи аӡиас иахьагьы Аԥсара ҳәа ауп ишашьҭоу.
Ҳаԥсуа ҭоурыхҩҩы ду Шьалуа Инал-Иԥа, хыхь зыӡбахә ҳҳәаз Арриан ианҵамҭа дахцәажәоит абасала: «Арриан џьарамзар иҳәом аԥсилаа алазцәа рнапаҵаҟа иҟан ҳәа…»
Аԥсилаа алазцәа рнапаҵаҟа ианыҟамла, 523 шықәсазы алазцәа ақьырсиан динхаҵара анрыдыркылаз, аԥсилаагь ирыдыркылт ҳәа ақырҭуа ҭоурыхҩҩцәа иҳадыргало ҳара ҳагьзақәшаҳаҭхари, иагьзҳадаҳкылари?
Аб Басариан: Унахыкәша-аахыкәшо абарҭ ишьҭухуа азҵаарақәа зегьы реиқәҳәаларҭа ахьыҟоу аԥсуаа ақьырсиан динхаҵара анрыдыркылазҵәҟьа аамҭа ашьақәырӷәӷәараҿоуп.
Б. Ҭыжәба: Ақырҭуа ҭоурыхҩҩцәа ируша, ирҳәаша, иҟарҵаша ҟарҵахьеит. Урҭ ртәы еилкаауп. Аха иара абри ақьырсиан динхаҵара азҵаатәы аҟныҵәҟьа, дара ирҳәо зегьы аныҟалоз, рмаҟахы иадҿарҳәалаз аӡәык-ҩыџьак ҳара ҳтәқәагьы ыҟан. Даагап Аҟәатәи арҵаҩратә институт аҭоурыхтә факультет аҿы 1955 шықәсазы Қарҭынтәи мчыбжьык ахь знык дааны «Аԥсны аҭоурых» азы алекциақәа рыԥхьара иалагаз Зураб Анчабаӡе. Усҟантәи аамҭа хьамҭазы, аԥсуаа рабшьҭра хадақәа аԥсилааи абазгааи ақырҭуа абшьҭрақәан ҳәа иқәгылаз Ингороҟва дԥыххааса иқәҵара зылшаз абри ҳҭоурыхҩҩы ду, нас аԥсуа жәлар рҭоурых аҿы ақырҭцәа ргәы иахәоит ҳәа еилеихәаз зҵаатәқәак, иахьа ақырҭуа ҭоурыхҩҩцәа бираҟҵас ишьҭыхны иркуп. Иаагап, ҳазлацәажәо ақьырсиан динхаҵара азҵаатәқәа. Абар уи ишиҩуа:«Аԥсны ақьырсиан динхаҵара аларҵәара аҵак ду аман аԥсуааи ақырҭцәеи реизааигәахара, реиларҵәара азҵаатәы аӡбараҿы, Қырҭтәылан усҟан ақьырсиан динхаҵара аԥшәымара злауаз ала».
Иабааигеи, иагьзлашьақәирӷәӷәоз абарҭ ииҳәоз?
Аԥсны ақьырсиан динхаҵара ахаҭарнак, аепископ Стратофил 325 шықәсазы Никеиатәи аизара ду даналахәыз, ақырҭцәа ақьырсианра «рылаҵәахьазҭгьы», рхаҭарнакгьы уа дҟамлоз. Хыхь ишазгәаҳҭахьоу еиԥш, уи ашьҭахь 337 шықәсазы Қарҭли аҳ ила ауп «ақьырсиан» ҳәа ажәа шраҳаз. Еьырҭ зегь ракәым, илегендартәыз Ниноҵәҟьа усҟан ақырҭцәа рҿы дмаацызт.
Аԥсуаа раԥхьа ақырҭцәа қьырсианцәахахьазҭгьы, афбатәи ашәышықәсазтәи Византиа аимператор Иустиниан Актәи (527-565 ) ақырҭцәа рзы ауахәама имыргылоз? Аха ус ҟаимҵеит, избанзар, Кавказ ақьырсиан динхаҵара зегь раԥхьа иахьцәырҵыз, иахьышьақәырӷәӷәахаз аԥсуаа рҿы ауп. Убриазоуп раԥхьатәи ауахәамагь ҳара ҳҿы Иустиниан изиргылаз.
Аб Басариан: Аԥсуаа рқьырсиан динхаҵара аҭоурых аҿы иахьа уажәраанӡагьы иаарԥшым, ицәыргам даара ирацәоуп. Егьырҭ зегь ракәым, аԥхьан уажәа иалоуҵеит абырзен ҭоурыхҩҩцәа «аԥсуаа жәытә-натә аахысгьы иқьырсианцәан» ҳәа шырыҩхьаз. Ус иҟан азоуп 547 шықәсазы усҟан Нхыҵ-Кавказ зымпыҵакыз аготтцәа-тетракситаа ҳәа изышьҭаз Византиа аимператор Иустиниан Актәи «абасгаа ирызургылаз ауахәама аҩыза ҳаргьы иаҳзыргыл» ҳәа ацҳаражәҳәаҩцәа зизырышьҭыз.
Машәыршақә акәу џьышәшьома, асовет аамҭазы аԥсуа ҵарауаа Пицунда амԥын изықәырмыжьлоз? Ақьырсиан динхаҵара Аахыҵ-Кавказ излалаҵәоз Пицунда ала акәын. Пицунда иазкны ақырҭуа ҭоурыхҩҩцәа томла ашәҟәқәа ҭрыжьхьеит. Егьырҭ зегь ракәым археологцәа ирбаз кыцх-ԥҽыхақәак ирныз нбанқәак «қырҭшәала» иҳарцәажәоит ҳәа иаҿын… ус шаҟа? Пицунда мацара аума, Анаҟәаԥиагьы, Ҵабалгьы ирывагьежьт, уатәи археологиатә ԥшаамҭақәагь қырҭшәала идырцәажәарц иалагеит. Егьырҭ зегь ракәым, Ҵабал-Дал, ажәакала, Кәыдырҭа ажәытәан «миссимианаа» ҳәа инхоз шәанцәан ҳәагь иқәгылоуп иахьагьы.
Ҵабал аԥсуа археологцәа иаадырԥшыз ауахәама адашьмаҿы аԥсилаа знаҭуаз аепископ ихьӡ ануп «Константин» ҳәа.
Б. Ҭыжәба: Уажәшьҭа иаамҭазар ҟалап ҳазҵаатәы хадахь аиасра. Сара сызҿу иахьа уажәраанӡагь ақырҭуа ҭоурыхҩҩцәа, аҵарауаа иазырура рзымдыруа, ирҟаҵы-мыҵуа ирку, зны «Аԥсҳацәа Рҳәынҭқарра» ҳәа ззырҳәоз,
аха нас уи «Амраҭашәарахьтәи Қырҭтәыла Аҳәынҭқарра» ҳәа хьӡыс изырҭаз, ашьҭахь иаахҵәаны уи «қырҭуа ҳәынҭқарран» ҳәа дара ртәала ишьақәдырӷәӷәаз, аабатәи ажәабатәи ашәышықәсақәа рзы ҭбаа-ҭыцәралагьы, ауааԥсыреи амч-алшареи рганахьалагьы Кавказ зегьы ирылыҳәҳәо иаақәгылаз Аԥсуа Ҳәынҭқарра ауп.
Аԥсуа Ҳәынҭқарра шоит ҩ-аамҭакны: актәи аҩбатәи ҳәа. Аабатәи ажәабатәи ашәышықәсақәа рзы аҭоурых аҿы иаанхаз Аԥсҳацәа зхагылаз Аԥсуа Ҳәынҭқарра ауп; Ажәеизатәи ажәахатәи ашәышықәсақәа рзтәи Аԥсуа Ҳәынҭқарра иахагылаз Аԥсуа-Багратидаа рхылҵшьҭра ҳәа рзиҳәеит Броссе.
Иахәҭоуп хазы ҳарзааҭгыларц аабатәи ажәабатәи ашәышықәсқәа рзтәи Аԥсуа Ҳәынҭқарреи уи аҟны аԥсуа қьырсиан динхаҵара иааннакылоз аҭыԥи.
Аб Басариан: Аҭоурых аҿы ибзианы еилкаауп Амрагыларахьтәи Римтәи Аимпериа, мамзаргьы Византиа ҳәа изышьҭаз атәылеи Абазгаа Ртәылеи иааигәаӡаны ишеимадаз, ишеиларсыз. Афбатәи ашәышықәсазтәи Византиа аимператор Иустиниан Актәи ир рыхәҭак, сымҩашьозар «арӷьарахьтәи аган» аанызкылоз абазгаа ракәын. Уи мацарагь акәым, иара аимператор хаҭала дзыхьчозгьы абазгаа ракәын. Урҭ азыҟарҵон аԥсуаа рхәыҷқәа рзы аимператор иаҳҭынраҿы иаартны имаз ашкол ҷыдаҿы. Аимператор изааигәаз Ефраҭ ҳәа аԥсуакгьы Иустиниан Актәи афбатәи ашәышықәсазы Аԥсныҟа дааишьҭхьан. Ажәакала, урҭ ирбон Амрагыларахьтәи Римтәи Аимпериа, мамзаргьы Византиа усҟантәи аамҭазы адунеи аҟны зегьы реиҳа зымч-зылшара ӷәӷәаз ҳәынҭқарран аҟаҵараҿы Иустиниан Актәи ихы иаирхәоз аполитика иаку аҳәынҭқарра, иаку ажәлар, иаку адинхаҵара шакәыз. Уи аполитика рхы иадырхәеит азоуп Аԥсҳацәа афбатәи ашәышықәсазы зхы кыз аԥсуа абшьҭрақәа абазгаа, аԥсилаа, саныгаа, мсымаа еизакны ашьҭахь аԥсуа жәлар ҳәа излеидыркылаз. Уи аус аҿы иаку адинхаҵара ақьырсиан динхаҵара ҳәынҭқарратә динхаҵарак аҳасабала иалшаз рацәоуп. Уи аабатәи ашәышықәсаз иаԥҵахаз Аԥсуа Ҳәынҭқарраҿы аидеологиара мҩаԥызгоз уасхырны иҟалеит.
Аԥсҳацәа раҳәшьаԥа Баграт Ахԥатәи иԥсҭазаара даналҵуаз аламҭалазы «сара сызхылҵыз» ҳәа иаб ишьҭра акәымкәа, зыӡбахә иҳәаз иан лышьҭра еиуаз Аԥсҳацәа роуп.
Б. Ҭыжәба. Аб Басариан, исҭахын Аԥсҳацәа раан ақьырсианра Аԥсуа Ҳәынҭқарраҿы иааннакылоз ароль инарҭбааны уазааҭгыларц
Аб Басариан: Хыхь иаҳҳәахьеит Византиа имҩаԥнагоз аполитика Аԥсҳацәа рхы ишадырхәаз. Сара сгәанала Леон иҟынӡагьы, Баграт Ахԥатәи иҳзаанижьыз асиа излаҳәо ала, Аԥсҳацәа жәаҩык ыҟан. Шьоукы-шьоук урҭ рыбжеиҳарак рыхьӡқәа бырзен хьыӡқәан рҳәоит. Ус анакәха, дара рхаҭақәа милаҭтә хылҵшьҭрала ибырзенцәазҭгьы ҟалап ҳәагь ацырҵоит. Усҟан ақьырсиан динхаҵара анырра ӷәӷәа зламаз ала, ақьырсианра здызкылоз ажәларқәа, атәылақәа рҿы, аиҳараӡак ажәлар хадара рзызуаз рхәыҷқәа ирырҭоз бырзен хьыӡқәан. Ус иҟан Аԥсҳа Леон иҟынӡагьы.
Шәара шәазхәыц: Пицунда, Цандрыԥшь, Лыхны, Анаҟәаԥиа, Дранда, Мықә, Елыр, Бедиа уҳәа рҟны ауахәамақәа ргылан. Уиаҟара уахәама зыргылатәыз ақьырсианра аԥсуаа ирылаҵәаны иҟамызҭгьы? Ақьырсианра аԥсуаа ирылаҵәан иҟан азоуп ҳаԥсуа бызшәа жәытә-натә аахыс ақьырсиан ажәақәа алаҵәаны изаауа. Ақьырсиан динхаҵараҿы иаҳԥыло аныҳәа дуқәа иреиуоуп Амшаԥ. Урысшәала уи «Пасха» ҳәа иашьҭоуп, аха Амшаԥы ажәа ԥсышәала ишцәажәо еиԥш ицәажәаӡом. Ҳара аԥсуаа уажәы ҳхатәгәаԥхарала ашықәс иамаз амзақәа аԥсышәала иҳарцәажәоит ҳәа ахьыӡқәа раҳҭеит. Декабр мза, аԥсуаа жәытә-натә аахыс қьырса ҳәа изышьҭаз, иаахыхны ԥхын-ҷкәын ҳәа ахьӡаҳҵеит. Ус ҟазҵаз «қьырса» грышәала иҳәоу ажәоуп ҳәа иршьеит.
Кавказ иқәынхо ажәларқәа зегьы рахьтә ақьырсианра зегьраԥхьаӡа Аԥсны иаазар, аҭоурыхҩҩцәа изларҳәо ала, усҟан агырцәагь алазцәагь арахь излақәнамгалацыз ала, ажәа ақьырсиан зегь раԥхьаӡа иалазгалаз аԥсуаа роуп, иаԥсуа ажәоуп.
Иахьа уажәраанӡагьы иуаҳауеит «уара ууаҩӡами» ахаҭыԥан «уара уқьарсианӡами» ҳәа шырҳәогьы. Ақьырсианра убриаҟара иҳалаҵәан иҟан азоуп ашықәс аҵыхәтәантәи амза аԥсуаа қьырса ҳәа захьӡырҵаз. Еиҭаҳҳәоит, қьырса ажәа ҳагәыҵасны, инаганы агырцәа рнапы иаҳмыркуазар ҳара иаҳтәуп, ԥсыуа ажәоуп.
Абраҟа ҳарзааҭгылар ҳҭахуп аабатәи ажәабатәи ашәышықәсақәа рзы иҟаз Аԥсуа Католикосцәа шаҳзымдыруа. Аҭоурых аҿы иаанхаз, аабатәи ашәышықәсазы Аԥсҳа иаҳҭынрахьы инанагаз Қарҭтәи Або иоуп (Ҭбилели).
И. Сабанисӡе излаиҩуаз ала, Або д-арабын, ихатәгәаԥгхарала аԥсылманра мап ацәкны ақьырсиан динхаҵара идикылт. Аԥсҳаи аԥсуааи Або ақьырсианрахь дшиасыз анраҳа, даара иеигәырӷьазаап.
«Або Аԥсны иибаз зегьы қьырсианцәан, ари атәылаҿы иқьырсианмыз уаҩ дыҟамызт» ҳәа иҩуеит ақырҭуа ҭоурыхҩҩы К. Кекелиӡе.
Ҳарҭ Або Қарҭтәи (Ҭбилели) дзаҳгәалашәаз, усҟан Аԥсны инхоз аԥсуаа зегьы қьырсианцәан ҳәа ахьиҳәаз мацараз акәӡам, араҟа ицәырҵуеит Аԥсны ақьырсиан динхаҵараҿы аҵак ду змоу даҽа зҵаарак. Або Аԥсҳа иҿы иибаз Аԥсуа Католикос иакәӡам, Аԥсны аепископ иоуп.
Избан? Аԥсуа Католикос дзыҟамыз?
Аабатәи ажәабатәи ашәышықәсақәа раантәи Аԥсҳацәа раан Аԥсуа Католикосцәа ахьыҟамыз иахҟьаны акәзар урҭ рсиа знымхаз, аӡәызаҵәык идамхаргьы аҭоурых аҿы усҟантәи Аԥсуа Католикос ҳәа ижәлеи ихьӡи зҳәам.
Б. Ҭыжәба: Ииашаҵәҟьаны аабатәи ажәабатәи ашәышықәсақәа рзы Аԥсуа Католикосцәа ыҟамзар ҟаларын.
Ҳгәанала Аԥсуа Католикос, мамзаргьы Аԥсны Апатриарх инапынҵақәа наигӡон Аԥсҳа ихаҭа. Уиазоуп Або Қарҭтәи (Ҭбилели) Аԥсҳа данидикылоз Аԥсны Акатоликос иакәӡамкәа Аԥсҳа иаҳҭынраҿы аепископ дзыҟаз.
Ажәеизатәи ажәахатәи ашәышықәсақәа ирыҵаркуа Аԥсуа Ҳәынҭқарра аҩбатәи ахәҭаҿгьы Акатоликос, мамзаргьы Апатриарх ҳәа аӡәгьы дыҟамызт.
Абри аҟара заҳҳәо, Аԥсны ақьырсиантә динхаҵара иааннакылоз аҭыԥи, Аԥсуа уахәама, мамзаргьы Аԥсны ақьырсиантә динхаҵара хазы ацареи (автокефальиа аиуреи), насгьы уи аныҟазтәи аамҭеи рзы ҳаԥсуа ԥхьаҩцәа ирашәҳәарц ишәылшои?
Аб Басариан: Хәыҷык сышьҭрақәлошәа иҟамлозар, Аԥсуа қьырсиантә динхаҵара ацәырҵра алацәажәаразы ҳазну аамҭа ашықәсԥхьаӡара актәи ашәышықәсахь илбаатәуп; апостолцәа Андреи Аԥхьанаԥхьеи Симон Кананити уҳәа егьырҭгьы рыӡбахә ҳәатәуп; Еиҭах иазааҭгылатәуп ақьырсиан динхаҵара аусзуҩцәа 325 шықәсазтәи Адунеизегьтәи актәи реизара ду. Убарҭ ҭоурыхла изырҵабыргуа адокументқәа ахьышьҭо Бырзентәыла иҟоу ақьырсиан динхаҵара иаҵанакуа ажәытәӡатәи архивқәа рҟынӡа инеитәуп, мызла, иаҭаххаргьы шықәсыла аус уны иахьа уажәраанӡа иаҳзымдыруа, иаҳамбац, зыӡбахәыҵәҟьа ҳмаҳац аарԥштәуп, Аԥсны мацара акәымкәа адунеи зегьы ирбартә-ираҳартә иҟаҵатәуп. Уи ус дууп, хатәгәаԥхарала аҟаҵара ауам. Агәра аагоит ҳ-Аԥсуа Ҳәынҭқарра абӷа еиҵнахыр, амч-алшара ӷәӷәахар ҳқьырсиан динхаҵара аҭоурых шбеиоу адунеи зегьы иабартә ишыҟало.
Аԥсуа уахәама иахьа амаҵ азызуа ҳакәзар ҳхы-ҳаԥсы, ҳамч-ҳалшара, ҳдырра зҳәаз еиԥш акы ҳаигӡом, хыхь ажәҩан аҟны иҟоу, зылԥха-згәыԥха ҳагымхаша Анцәа ибзоурала аԥсуаа зегьы ҳзы иԥшьоу ари аус анагӡараҿы.
Б. Ҭыжәба: Ус егьа иҟазаргьы, еиҳа иналкааны шәазааҭгылар ҳҭахын Аԥсуа Уахәама автокефальра анаиузтәи аамҭа.
Аб Басариан: Рыцҳарас иҟалаз убри азҵаарагь иахьа уажәраанӡа зегьы рыла ишьақәырӷәӷәаны иҳамам.
Б. Ҭыжәба: Сара стәала, аҭоурых аҿгьы иахьынӡасгәалашәо усоуп ишыҟаз, ажәбатәи ашәышықәса аҩынҩажәатәи ашықәсқәа рзы, Аԥсҳа Дмитри Аҩбатәи ихаан (уи Леон агәыбжьанытәи иԥа иакәын) хазы ицаз Аԥсуа Ҳәынҭқарра Византиа мчыла анапаҵаҟахь иархынҳәырц Аԥсны иажәлеит, аха аибашьраҿы иаҵахеит. Уинахыс Византиа Аԥсуа Ҳәынҭқарра хазы иахьцаз ианаалеит. Уимоу, Византиеи Аԥсуа Ҳәынҭқарреи еизааигәахеит азоуп изеидгылазгьы. Ус иҟамызҭгьы, 868 шықәсазы Леон иԥа аиҵбы Аԥсҳа Гьаргь Актәи иԥсҭазаара даналҵ, ихылҵ ҳәа аӡәгьы дызлаҟамыз ала иашьа Дмитри Аҩбатәи иҷкәын аиҳабы иуасиаҭ ажәала Аԥсҳара изынижьт, аха зԥсҭазаара иалҵыз Гьаргь Актәи иԥҳәыс чарҳәара уны Қарҭли знапаҵаҟа иҟаз Дмитри Аҩбатәи иҷкәын аиҳабы дҭалырхоит. Ари збаз аԥсуаа, Дмитри иԥа аиҵбы Баграт хәҷы Византиаҟа, Константинопольҟа, аимператор иахь дрышьҭуеит маӡала. Еизыбзиамызҭгьы ус рзыҟаҵомызт. Усҟан Шавлианаа ҳәа даҽа династиак ҩажәа шықәса иахагылан Аԥсуа Ҳәынҭқарра. Византиа аимператор Баграт диааӡеит, зегь рыла дицхрааит, аҵыхәтәаны ар иҭаны Аԥсҳацәа рдинастиа еиҭа амчра рнапаҿы иааргарц дааишьҭуеит Аԥсныҟа.
Аимператор идҵа наигӡеит Баграт Актәи, Аԥсҳарагь ааникылт.
Сара стәала, Аԥсҳа Баграт Византиа аимператор иҟны ҩажәа шықәса иҟазаара, урҭ даараӡа еизааигәанатәит. Уи азоуп ар иҭаны, шьҭрала шәара ишәтәыз Аԥсуа Ҳәынҭқарра унапаҿы иааг ҳәа Аԥсныҟа дзааишьҭызгьы. Уи амацарагь акәым, Шавлианаа ахҳәаны Баграт Актәи Аԥсҳара анааникыла, дымшәа-дмырҳа Аԥсуа Уахәама автокефальра рылеиҳәеит. Уи азҵаатәгьы Византиа аимператор иҟны ирыӡбахьан азоуп изаҿамгылазгьы.
Аб Басариан: Ҳара ҳгәанала, Аԥсҳа Леон дымшәа-дмырҳа Аԥсны хазы иҟоу ҳәынҭқарроуп ҳәа анрылеиҳәаз, Византиа аимператорс иҟаз иара иан лаҳәшьаԥа иакәын. Ганкахьала, уи ибӷа иман, даҽа-ганкахьала, Аҳазарцәа Рҳәынҭқарра акоонас (ахадас) иҟаз ианшьа гәакьа иакәын – уигь дыбӷа-ӷәӷәан. Аха урҭқәа зегьы шәышықәса рнаҩстәи усқәан.
Абриаҟара ари азҵаатәы ҳзаланагалаз – хәы-шықәса рыҩнуҵҟала Баграт Актәи илшеит Аԥсуа Уахәама автокефальра (хазы аҟазаара) рылаҳәара.
Ажәакала, Аԥсуа Уахәама автокефальра (хазы аҟазаара) рылаҳәан 888-893 шықәсқәа рыбжьара. Ари ҭоурыхла ишьақәырӷәӷәо фактуп.
Б. Ҭыжәба: Арахь З. Анчабаӡе ишәҟәаҿы Аԥсуа уахәама аасҭа Ақырҭуа Уахәама ҩышә шықәса рыла еиҳабуп ҳәа алашьақәирӷәӷәарц И. А. Џьавахишвили ииҩыз ҿырԥштәыс иааигоит. Абар иаргьы:
З. Анчабаӡе арҭ ифактқәа ишәҟәы анҭижьуаз аамҭазы аԥсуаа аӡәгьы изақәҿыҭуамызт, аха иахьа Анчабаӡе инаимҩатәшәа Аԥсни Аԥсуа уахәамеи рҭоурых Қырҭтәылеи ақырҭуа уахәамеи иара ишрыдиҳәалаз ус ианаанха, уи иаанаго Аԥсни Аԥсуа уахәамеи рҭоурых цқьа заԥҵахом ҳәа ауп.
Аԥсуа уахәама автокефальра аиут ажәбатәи ашәышықәсазы. Ақырҭуа уахәама автокефальра аиурц аҳәара ҟарҵоит XI ашәышықәсазы. Ус анакәха, иара З.Анчабаӡе ишиҳәаз акәымкәа, ҩышә шықәса рыла еиҳабу Аԥсуа Уахәама ауп. Ус иҟамызҭгьы аҳәынҭқар-ԥҳәыс Ҭамара агәыргьын лхаҵара Қәҭешьтәи Уахәама ахада инапы ианырҵарымызт.
Акьыԥхь знапы алаку (уигь иналаршә-ааларшәшәа) Қырҭтәылантәи уажәазы иҳауа – «Абхазский меридиан» ҳәа зыхьӡҵаны Қарҭ иҭрыжьуа «ауаажәларра-политикатә газеҭ» ауп. Аԥсуаа ишаҳзыҟоу, иара убас ҳарҭгьы дара ҳшырзыҟоу атәы ҳмилаҭтә газеҭ «Аԥсны» адаҟьақәа рҿы изныкымкәа-иҩынтәымкәа ҳшалацәажәахьоугьы, еиҭах ҳазааҭгыларц ҳаӡбеит «Абхазский меридиан» аҵыхәтәантәи аномер ҳанаԥхьа.
Избан, уи агазеҭ хҭакны изҳамои? Иҟалап иара акзаҵәык ада қарҭынтәи даҽакы ахьаҳмоуа акәзар. «Игәхьаажәгама» ҳәа шәҵааргьы ауеит.
Мап, аӡы шцара зҭоурыхтә ԥсадгьыл ахь ихынҳәыз ҳарзгәышьуаны акәӡам ус зыҟаҳҵо.
Қарҭ урысшәала иҭыҵуа, зегь рганахьала иаахтны иаҳҿагылоу рҳәынҭқарратә газеҭ хада «Свободная Грузиа» анҳауаз Аԥсны азы ирҳәоз, ируаз, изҿыз асаркьа ҳаныԥшылозшәа уи ианыԥшуан. Аха акрааҵуеит уи ҳаура иаҟәыҵижьҭеи.
«Абхазский меридиан» акәзар, ихьшәаны акәзаргьы, ишҳауц иҳауеит. Иџьоушьартә ишыҟоугьы, зны-зынла ҳара иҳадгыланы ицәажәома уҳәаратәы рыҽдырҟәатоит, аха цқьа уаназхәыцлак, рҿабызшәа ырхааны, ҳжьа-жьо дара ҳрыдрыԥхьаларц ишаҿу убоит.
Шамахамзар, «Абхазский меридиан» аномер ҿыцқәа зегьы злаатуа – актәи адаҟьа абжеиҳарак наҭаны ианырҵо Аԥсны иблахкыгоу акәакьқәа рсахьақәа роуп. Уажәтәи аномергьы актәи адаҟьа абжакыҵәҟьа зҵазкыз – Асовет Еидгыла ахаан зыхьӡ рылаҵәахьаз аӡиа Риҵа асахьа ауп.
Нбан дула урысшәала уи асахьа аханы иануп «Яблоко раздора» ҳәа. Ԥсышәала еиҭаагозар – «Аҵәа аимакра» ҳәа ауп иаанаго. Аха ҵакыла ҳазнеиуазар, аԥсуаа ражәаҿы «аҵәа аимакра» ҳәа уԥылаӡом – ахәыҷқәа рзы ирҳәоит «Аҵәа ҟаԥшь еимаркт» ҳәа акәымзар.
Амала, агазеҭ «Абхазский меридиан» аредактор Деви Ԥуҭқараӡе ари аԥхьажәа аниҩуаз дзызхәыцуаз ахәыҷқәа аҵәа ҟаԥшь шеимаркуа акәӡам. Ҳара ҳтәала уи ихәыцра ҩ-ҵакык аман: актәи иаҵанакуа ақырҭцәа аԥсуаа аҵыхәтәантәи ашәышықәса аҩнуҵҟа иҳамаркуа ҳаԥсуа дгьыл ауп. Уи ауп аӡиа Риҵа асахьа аханы «Яблоко раздора» ҳәа заниҵогьы; аҩбатәи – даҽа ҵакык ашҟагьы ухьанарԥшуеит. 2008 шықәса август мзазы Урыстәыла Аԥсуа Ҳәынҭқарра злаханаҵаз ала, «Қырҭтәыла иузаҟәымҭхо акәакь – Урыстәыла иагеит» ҳәа иахьа уажәраанӡагьы иззыҳәҳәо Урыстәылеи Қырҭтәылеи ирзеимакыроу Аԥсны ауп – ҳәа ишьеит азоуп «Яблоко раздора» ҳәа зиҩызгьы.
«2008 шықәса август мза аахыс (еиҳа ииашахоит, Аԥсни Қырҭтәылеи рҳәааҿы Урыстәыла аҳәаахьчаҩцәа ангыла аахыс ҳҳәар) Аԥсны акьыԥхь аҿы иӡит Қырҭтәыла атема, ақырҭцәа зынӡаск ҳаҟаӡамшәа ҳаԥсы ҭаӡамшәа ҳашҟа ихьаҳәӡом, иԥсыз-иӡыз шьоук ҳаиԥш, ҳаӡбахә аҳәара иаҟәыҵт» ҳәа дыгәжәажәоит автор. Ахәҭакахьала, абар ииҩуа:
«Ҳазну ашықәс феврали марти амзақәа рзы ателекомпаниа «Имеди» Урыстәылеи Қырҭтәылеи рыбжьара аибашьра ҿыц иалагазшәа иҟанаҵаз адырраҭара анаҩсан, Қырҭтәыла аӡбахә Аԥсны акьыԥхь аҟны иӡит.
Егьырҭ зегь ракәым аԥсуа кьыԥхь аҟны Қырҭтәыла амчратә структурақәа рацәҳараҵәҟьа иаҟәыҵт.
Уи аҭак аҟаҵара уадаҩӡам – иахьа аԥсуаа ҳара ҳарҭахӡам».
Автор араҟа зегьы рганахьала ҳиқәшаҳаҭуп. Ианбыкәыз ианаҳҭахыз? Амала, акаҿы – аҵыхәтәантәи
ашәышықәса алаҳамҵозар, аиҳараӡак 1877-1878 шықәсқәа рзтәи амҳаџьырра аахыс ауп акәымзар, џьара уарла-шәарлак атәы ҳамҳәозар, аԥсуаа ақырҭцәа зынӡа рыгәхьаа ркӡамызт, рыӡбахәгьы рҳәомызт, иагьрылацәажәомызт.
Иаахтны иаҳҳәозар, аабатәи ажәабатәи ашәышықәсқәа рзы Аԥсуа Ҳәынҭқарра анышьақәгыла, насгьы Леон Қәҭешь Аԥсны иаҳҭнықалақьны ианыҟаиҵа, ирыцҳашьаны азин злариҭаз ала, Қарҭли усҟан змагәшьхәа иҭацалан измаз арабцәа ирыцәшәаны Аԥсуа Ҳәынҭқаррахь – аԥсилаа амраҭашәарахьтәи рҳәаа – Фазис аӡиас (Рион) ирны зегь раԥхьаӡа акәны рҿаархеит қарҭлиаа, усҟан урҭ ақырҭцәа ҳәа рхы иазырҳәаӡомызт – қарҭлиаа (картлинцы) ҳәа акәын ишрышьҭаз. Дара ақырҭцәа рҭоурыхҩҩцәа изларҳәо ала – уи ашьҭахь ауп Имереҭиагьы анцәырҵ.
Ари, ақырҭцәеи ҳареи ҳабжьара макьаназы иаахтны ицәыргам темоуп. Уажәгьы уи акәӡам ҳазлацәажәарц ҳгәы иҭоу. Иаҳҳәарц иаҳҭаху – иаҳзеилои дареи ҳареи. Акгьы? Амала, ҳжәытә ҭоурых аҭҵаараҿы ацәажәара ду ҳаԥхьаҟа ишьҭоу атәы ҳамҳәозар...
Уи ҳаԥхьаҟатәи аамҭа иазныжьны, ҳаиасып «Яблоко раздора» ҳәа «Абхазский меридиан» аҵыхәтәантәи аномер иану астатиа ашҟа.
«...Иахьа Аԥсны азы Қырҭтәыла аганахьала иҟаз ашәарҭара аныбжьаӡ, ажәытәра ианага, аԥсуа кьыԥхь аҟны ицәырҵт азҵаатә ҿыцқәа. Убарҭ роуп еиҳа изызхьаԥшуа, еиҳа ахшыҩзышьҭра зырҭо»...
Абас ҽырдагәа, ҽыргаӡа уны, ихаҵкы «Абхазский меридиан» аредактор Деви Ԥуҭқараӡе ҳхьаирԥшуеит Урыстәылаҟа, аурысцәа рахь. Избан? Избанзар аӡы ырхәашьны аԥсыӡ икырц иҭахуп. Аԥсны акьыԥхь аҟны уи ицхраауагьы маҷӡам. Ҿырԥштәысгьы иааигоит аурыс кьыԥхь аҟнытәи қәгыларақәак. Уажәазы ицәыригаз Сергеи Маркедонов иоуп. Иалихызгьы абарҭ иажәақәа роуп: «Ҳәара аҭахума, «аурыс фактор» џьаргьы ицаӡом.
Иамур, уи есымша иазҳауеит акәымзар. Аурысцәеи аԥсуааи реиҩызара кьысра ақәӡамкәа ашәышықәсақәа иргәылсны иаауеит ҳәа астол иахатәаны аныҳәаҿақәа нызкыло роуп изҳәоу...»
Аԥсуаа дҳацәнымхошәа, ҳагәшәамшәа ҳәо, ҳаргаӡаны, ҳалацәақәа хҩаны, ҳмахцәы ҳанкны, еиҭах жәытә-натә аахыс ишаҳзыруц еиԥш, атымитыша ахықә ахь ҳнеигарц даҿуп агазеҭ «Абхазский меридиан» аредактор Деви Ԥуҭқараӡе.
Иаразнак исгәалаиршәеит Қырҭтәыла акомпартиа ацентр комитет ажәафтәи апленум аҿы Едуард Шеварднаӡе иқәгылара. Уигь усҟан игәы дҭасуа аԥсуаа «ҳихьчон», урҭ «ирзааухьои ирзыҟаҳҵахьои рзы рҿаԥахьа ҳхырхәаны аҭамзаара шьҭаҳҵароуп» иҳәон. Арахь бга-бызшәала дцәажәозаарын. Ус акәмызҭгьы, аԥсуаа ҳанирҵәарц, ҳаԥсадгьыл ҳақәицарц 1992 шықәса август 14 рзы ир иманы дҳақәлозма, насгьы иара убри ашықәс октиабр 4 рзы Аҟәа ақалақь Ленин ихьӡ зхыз ашҭаҿы жәанызқьҩыла ақырҭцәа, агырцәа, ашәанцәа злархәны имҩаԥигаз амитинг аҟны дықәгылан данцәажәоз имеҳ-нацәа ҳаԥсуа дгьыл иақәкны «ари қырҭуа дгьылуп», шәара шәыԥсадгьыл ауп» ҳәа реиҳәозма...
Баша иаҳцәалаӡуеи ҳәа акәӡам Деви Ԥуҭқараӡеи Едуард Шеварднаӡеи зеидаҳкылаз.
Ҳарҭ аԥсуаа зегь реиҳа ҳзыцәшәаша, зегь реиҳа зҽыргызмалны иаҳҿаччо иоуп.
Иаадыруазар, Аԥсны Урыстәыла ианазханаҵаз аҽны жәҩангәашәԥхьара ҳзаатит.
Избанзар, ҳаԥхыӡ иалашәар иҳазхамҵашаз лабҿаба иаабеит.
Ҩы-шықәсагьы мҵыц, арахь жәҩангәашәԥхьара ҳзаадыртит ҳәа ззаҳҳәаз, ҳақәызхырц иаҿыз ҳаӷа аҵәы рылаҵара азин иаҳҭеит. Ус акәымзар абас изҳәозма:«Иарбан еиҩызаразаалак аԥышәара иахысуеит. Аамҭала мацарагь акәым. Аԥсны уи аԥышәара
иахысуеит уа арратә базақәа иаԥырҵо рыла, ақьафуреи, адкыларақәеи, аиԥыларақәеи рышьҭахь 120 километр ҟаҵаны амҩа дуқәа ирну амаҵура-уааи аолигархцәеи, Аԥсни Аҷареи ззеиҩымдыраауа (дызҿу аурысцәа роуп. Б. ).) рыла. Абри аҩыза «аиҩызара» зырӷәӷәо рхыԥхьаӡара иацымлозар – иагхаӡом. Аԥсны анапхгареи аоппозициеи абарҭқәа ишԥарыхәаԥшуеи? Абри аан, аекономикатәи арратәи мчхарақәа рганахьала иӷәӷәоу агәыла имаҟа-хы уанадҿаиҳәало утәыла ахьыԥшымра ахьчара алыршахару?»
Ҳарҭгьы зҵаарала ихацҳаркуеит уи аҭак аҟаҵара.
Абас азҵаара ықәзыргыло дызусҭада?
Аҭак ҟаҳҵоит:
Азежәтәи ашәышықәса аҩбатәи азыбжазы, ахәҭакахьала, 1877-1878-тәи шықәсқәа рзтәи аҵыхәтәантәи амҳаџьырра аан, аурыс ҳәынҭқар ир рымаҭәа зшәыз, «аурыс ир» ҳәа изышьҭаз ақырҭцәа аԥсуаа мчыла рԥсадгьыл иахцаны, Ҭырқәтәылаҟа иказцоз – ақырҭцәа роуп...
Ашьҭахь, иккаӡа иҭадырцәыз Аԥсны агырцәа, ашәанцәа ааганы инзырхаз ақырҭцәа роуп...
Шәышықәса рыҩнуҵҟа агырцәеи ашәанцәеи реиԥш аԥсуаагьы ассимилиациа рзаауеит ҳәа рыжәлақәа ԥсахны агыруа жәлақәа рызҭоз, аԥсуа школқәа азыркуаз, аԥсуа алфавит ақырҭуа алфавит ахь ииазгаз.., аԥсуа ҭыԥхьыӡқәа иқырҭуазтәуаз, аҵыхәтәаны, Аԥсны Қырҭтәыла иузаҟәымҭхауа акәакь ауп, ара жәытә-натә аахыс инхоз «абхазы» ҳәа изышьҭаз қырҭцәан, ашьҭахь, ҩышә шықәса рнаҩсан Нхыҵ-Кавказнтәи арахь илбааз ассимилиациа рзызуз «аԥсуицәа» роуп ҳәа аҭоурыхтә теориа ԥаршеиқәа цәырганы ҳ-Аԥсадгьыл ҳцәызгарц иаҿыз ақырҭцәа роуп...
Еиҭаҳҳәахуеит, агырцәеи ашәанцәеи ирзыруз аԥсуаа ҳҿы мчы амамкәа ианыҟала, уи азҵаатәы еибашьрала, аԥсуаа Аԥсны ҳалцарала инарыгӡарц иақәыркит –
иҳақәлеит, аԥсуаа Аџьынџьтәылатә еибашьра ҳалагеит.
Аибашьраҿы аиааира аагеит. Аԥсны ақырҭцәа инрыжьт. Рҭоурыхтә ԥсадгьыл ашҟа ихынҳәит.
Аха, ма уаҟа ҭынч итәанда. «Апартизанцәа» ҳәа рхы иахьыӡҵаны, аиҳараӡак Гал араион аҟны ҵыхәаԥҵәарак амамкәа ақәыларақәа, ауаҩшьрақәа ирылагт. Урыстәылантәи иааны абжьаҟазара зуаз аурысцәа рыр рыҩнуҵҟагьы шәҩык инарыцны иҭахеит. Аԥсуаагьы убас... Изааӡарызеи ари аҭагылазаашьаа ҵыхәаԥҵәара амам ҳәа акәын ҳшахәаԥшуаз. Еиҳангьы ҳҭагылазаашьа хьамҭахеит ақырҭцәа Кәыдырҭа анааныркыла, насгьы «Аԥсны аиҳабыра» ҳәа зыхьӡҵаны, Қарҭ еиҿкааны ирымаз уахь ианиарга ашьҭахь.
Аԥсуаа агәхашҭра чмазара ҳазцәырҵит акәымзар, уахык иадамхаргьы ҭынч ҳахқәа нықәҵаны ҳмыцәацызт усҟан. Ҳахькылсшазгьы сеидру, 2008 шықәса август мзазы Урыстәыла ҳазханамҵазҭгьы. Аурысцәа рҳәаахьчаҩцәа ааины Аԥсни Қырҭтәылеи ҳҳәааҿы имгылазҭгьы.
...Сара абри астатиа ззыскыз ақырҭцәа ракәӡам, Деви Ԥуҭқараӡе ишиҳәаз еиԥш, урҭ ҳара ҳзыҳәа иҟам ирҩызцәоуп. Аполитика ус иаҭахуп ҳәа Урыстәылеи, ООН-и, ОБСЕ-и рхаҭарнакцәа злахәу дареи ҳареи ҳабжьара имҩаԥысуа аиҿцәажәарақәа ҳаҽшрылаҳархәуагьы.
Ари сыстатиа ззыскуа ҳарҭ аԥсуаа ҳауп.
Ҳара – ҳара ҳакәны ҳҟазҵаз, ҳазхазҵаз, амч-алшара ҳазҭаз, адунеи егьырҭ аҳәынҭқаррақәа ҳара ҳашҟа ихьазырԥшыз Урыстәылатәи Афедерациа ауп. Ус анакәха, Урыстәылеи аурысцәеи ҳқьышә иқәҵаны рыӡбахә анаҳҳәо, ҳаӷа игәырԥса ҟаҳҵоит. Уи дзымҵасыша, аҵәы алаҵаны ииҳәаша инапы иаҳаркуеит, Аԥсни Урыстәылеи иҳабжьалаз аиҩызара ҵысшәаауеит, асал бжьасҵоит ҳәа дызҿу иус хәымгаҿы ихәаша ҟаҳҵоит. Ҳара ҳаҩнуҵҟатәи азҵаатәқәа ҳанрылацәажәо, адунеи зегьы ираҳартә акәымкәа, Анцәа ибзоурала аԥсуа кьыԥхь, арадио,
ателехәаԥшра ҳамоуп, аԥсышәала иаҳзымҳәо акгьы ыҟаӡам, ҳаицәажәалар – наҟ-ааҟ еиҳагьы гәҭыӷьӷьала ҳмеицәажәои.
Ас зысҳәо аӷа бааԥс дышҳамоу ҳхамышҭырц ауп. Уи ҳмилаҭ маҭәа ҳцәигеит, адунеи иахыҵәахьаз аԥсуаа ҳасасдкылашьа ҳамхны ихы иаирхәо далагахьеит, ҳашәақәеи ҳакәашарақәеи итәитәхьеит, ҳаблақәа хтны иахьа уажәраанӡагь аҭҵаара ҳгәы иҭам акәымзар – ҳжәытә ҭоурых ҳацәӷьычны далаҽхәоит, даҵаҽырбоит...
Абриаҟара заҳҳәо, иахьа иҭҟьо ашәақь хысыбжьы уаҵәы ибзарбзан бжьны наҩуеит ҳәа шырҳәо еиԥш, митә ҟалама ҳәа иахьа Урыстәыла иазкны иаҳҿыҵҟьо ажәа кьынаақәа еицҵо, еиԥшьуа, еидҳәало амшаԥы кәтаӷь ҟаԥшь еиԥш инаган инарымҵарҵоит аԥсуаа ҳгәыӷрақәа здаҳҳәало, Урыстәыла иахагыло. Урҭқәа ақырҭцәа реиԥш ҟазарыла иҟазҵо дыҟаӡам.
Иахьа Урыстәыла иахагылоу «ҳара ҳауп ирҭаху – ақырҭқәа ракәӡам» ҳҳәоит, аха уаҵәы, уаҵәашьҭахь зҳәаз еиԥш Урыстәыла ахадарахьы инеиуа дызусҭхо здырхуада. Дызусҭазаалак – дхада ҿыцуп, аҿыц – аполитика иара итәык ала еиҭеимкыр ауӡом.
Сталин ишьҭахь Хрушьчов данааи «аԥсуаа ҳтәы иакит» ҳәа акәӡамзи ишаҳҳәоз. Аха Хрушьчов ишьҭахь иқәгылаз Брежнев ақырҭцәа рзы иҟаимҵоз акгьы ыҟамызт. Ус изырҟаҵозгьы 1941–1945-тәи ашықәсқәа рзтәи Аџьынџьтәылатә еибашьраан ажәаатәи ар ркомандаҟаҵаҩ аинрал Леселиӡе имахәар кны маҵурала иеизҳара дахьацхрааз азы Қырҭтәылагьы ақырҭцәагьы иналкааны дырзыҟалт. Убри изылԥхеит ашьҭахь Шеварднаӡегьы. Уи ихалагь иакәым – ақырҭцәа зегьы.
Сара ари астатиаҿы сыззааҭгылаз «Абхазский меридиан» аредактор иҩымҭа заҵәык ауп. Уи иҩымҭа иаԥхьаз «ҳара аԥсуаа ҳзы бзиарамзар цәгьара имҳәаӡеит» ҳәа
агәаанагара умоурц залшом. Аха акьыԥхь знапы алаку ишырҳәо еиԥш, ацәаҳәақәа рыбжьара саԥхьоит ҳәа уҽазукыр – иумбарц залшом анкьа ишаҳзырулац еиԥш еиҭах ҳарлашәны руардын ҳаҵарҳәарц ишалагаз.
Аџьынџьтәылатә еибашьраан аурыс журналистцәа (еиҳа ииашахоит аинтеллигенциагь убрахь инарылаҵаны ҳҳәар), џьара аӡәык-ҩыџьак ракәымзар, ҳара аԥсуаа ҳакәын изыдгылоз. Убарҭ дыруаӡәкын Ленинградтәи атележурналист Борис Невзоровгьы.
Шаҟа иаҳцәымыӷхеи, шаҟагьы ҳархәыци аибашьра анеилга шықәсқәак рышьҭахь Қарҭ дааны, усҟан Қырҭтәыла ахадас иҟаз Шеварднаӡе икабинет аҿы адиван иҽықәыжьны, Аԥсни аԥсуа жәлари ҿ-ҭыӡәӡәала ҳахцәажәара даналага. «Аԥара иҟанамҵо иҟоузеи – аригь даархәеит» ҳҳәеит усҟан.
Акыр аамҭа анбжьала, Невзоров иҟаиҵаз зхароу иара иаасҭа ҳара ҳакәзар ҟалап ҳәа агәаанагара ҳауит.
Уи аҩыза агәаанагара ҳзазкылсыз ҳастатиа аихшьалаҟаҵарахь иниаганы, уажәы ҳазааҭгылар ҳҭахуп ари атема злахацҳаркыз азҵаатәы.
Аԥхьаҩ игәоуҭазар ҟалап, аҵыхәтәантәи аамҭазы Қарҭ иҭыҵуа агазеҭ «Абхазский меридиан» лассы-лассы ҳшазааҭгылоу. Уи мзызс иаҵоу изныкымкәа-иҩынтәымкәа ишаҳҳәахьоугьы, даҽа зныкгьы ҳазааҭгылоит.
Иаахтны иуҿагыло аӷа еиҳа деиӷьуп – иуҿаччо иаасҭа, мамзаргьы, ҳажәлар рҿы лассы-лассы ишырҳәалоу еиԥш, «аҵа улихуашәа аӡ улазҵо» иаасҭа.
Убас иҟоуп ҳәа иаҳшьоит Қарҭ иҭыҵуа агазеҭ «Абхазский меридиан».
Ҳазну ашықәс ииуль мзазы иҭыҵыз аномер ахәбатәи адаҟьаҿы иануп еицырдыруа аурыс политолог Сергеи Маркедонов истатиа  ҳәа хыс измоу. Астатиа ахыркәшамҭаҿы ҳаԥхьоит аредакциа иҟанаҵаз аихшьала: «Ари аматериал ахы аҟны аҿарҵәи агуп. Уи иахьахәҭоу аҭыԥ аҿы хымԥада аԥсҭазаара ахаҭа иаргылоит».
Аурыс политолог Сергеи Маркедонов иацы ихшәаз иеиԥш уажәы даацәырҵит акәымзар, Урыстәылатәи Афедерациа Апрезидент 2008 шықәса август мзазы инапы зҵаиҩыз аҭоурыхтә документ излаҳәо, излашьақәнарӷәӷәаз ала Аԥсуа Ҳәынҭқарра адунеи фыџьара ишаны ахәҭак зҵазкуа Урыстәылатәи Афедерациа иазханаҵеит. Жәамш рнаҩсан Дмитри Медведев Аԥсны даныҟаз «уи азҵаатәы ӡбоуп, шьҭахьҟа ахынҳәра ҟалаӡом» ҳәа днақәыӷәӷәаны баша имҳәаӡеит.
Нас, Сергеи Маркедонов дмыцәаӡакәа ԥхыӡ ибазшәа аҿарҵәи аргыларҭа ҳаԥхьаҟатәи аамҭа иазынзыжьыз иакәу, Урыстәылатәи Афедерациа Апрезидент иакәу еиҳа зыгәра гатәу? Ҳәара аҭахума, аԥша ахьасуа зҽақәыршәаны инхытар-аахытаруа аполитолог дҳазидкылом, Еидҵоу Америкатәи Аштатқәаҵәҟьа адунеи егьырҭ атәылақәа зегьы ирылкааны изызхьаԥшуа Урыстәылатәи Афедерациа Апрезидент – «аҭоурых аҿы Аԥсуа Ҳәынҭқарра азхаҵара азҵаатәы наунагӡа иӡбоуп» ҳәа зҳәаз Дмитри Медведев.
Сергеи Маркедонов дыздаҳкылоу, иара ихаҭа мыцхәы ахшыҩзышьҭра изуны дыззааҭгыло, Евроеидгыла ахаҭарнак ҷыда ҳәа Аладатәи Кавказ атәылақәа рахь иаашьҭу Питер Семнеби иоуп.
Ҩы-шықәса рнаҩсан Аԥсуа Ҳәынҭқарра Урыстәыла иазханаҵаанӡа Аҟәа данааз, Аԥсны анапхгара инадыркны ҳжурналистцәа рҟынӡа дызԥылоз «шәызҿу акры аанагома, ари Қырҭтәыла иакәакьуп» ҳәа иҳәарашәа, дԥышәырччон. Еиҳа ииашахоит Аԥсни аԥсуааи даҳхыччон ҳҳәар.
Амала, ҳазну ашықәс ииуль мзазы Аԥсны Ахада Сергеи Уасил-иԥа Багаԥшь уи данидикылоз, днақәыӷәӷәаны еиҳәеит абас:
«Ҳарҭ Урыстәылеи Европатәым ареспубликақәеи иазхарҵаз ҳәынҭқарран ауп ҳшеилкаатәу. Ҳара иахьатәи аҭагылазаашьа ҳазхәыцны, уеизгьы-уеизгьы абыржәы ҳазхашәҵароуп ҳәа ҳҳәом, амала, наҟ-ааҟтәи аиҿцәажәарақәа ҳарзыхиоуп».
Абри аан Аԥсны Ахада, Женеватәи аиԥыларақәа рҿы Европа ахаҭарнакцәа рхымҩаԥгашьа дақәыӡбеит.
Сергеи Маркедонов хазы иналкааны дырзааҭгылеит Аԥсны азҵаара аӡбара Евроеидгыла атәылақәеи Еидҵоу Америкатәи Аштатқәеи рызнеишьақәа шеиԥшым.
Уи иҩуеит:
«Америка зҿу – Аԥсны Қырҭтәыла анапаҵаҟа ԥыхьа ишыҟаз еиԥш еиҭа ашьақәырӷәӷәароуп. Евроеидгыла акәзар – Аԥсны амацәаз ахы иҭамккәа иара ашҟа аимадарақәа иҟоу рырҭбаароуп». Наҟ иациҵоит абас: «Ҳара ҳполитика Аԥсны азхамҵараҿы иаҳзаанкылом. Избанзар, уи алҵшәа ҳәа акгьы амаӡам. Ишакәхалакгьы, Аԥсны Москва анацәахы иахагьежьуа марионеткам, хазы иҟоу политикатә субиектуп ҳәа зҳәо рхыԥхьаӡара аҵыхәтәантәи аамҭазы иацлоу иалагеит».
Сергеи Маркедонов истатиаҿы иаахтны иҳәоит Аԥсни Аахыҵ-Уаԥстәылеи рзҵаатәқәа шеиԥшым, ишхазы-хазқәоу. Уи излеиҳәо ала, жәларбжьаратәи аполитикаҿы Аԥсны зхала иҟоу субиектны ицәырҵырц иалшо зегь ҟанаҵозар, Аахыҵ-Уаԥстәыла Урыстәыла иахьазханаҵаз мацара азхоит ҳәа ишаԥхьаӡоу. Уи ус шакәу ашьақәырӷәӷәаразы иааигоит Аԥсны инеиԥынкылан акыр шықәсқәа адәныҟатәи аусқәа рминистрс иҟаз, уажәы Аԥсуа Ҳәынҭқарра Аԥыза-министр Сергеи Мирон-иԥа Шамба иажәақәа:
«Ҳарҭ иҳалшоу зегь ҟаҳҵоит Европа иадыррацы: Аԥсны европатәи астандартқәа инарықәыршәаны
зегьы рганахьала изықәгәыӷша партниорны, игәылоу ҳәынҭқарраны ишыҟоу».
Аԥсни Аахыҵ-Уаԥстәылеи разхаҵара азҵаатәқәа еиҟәыҭханы, урҭ еиуеиԥшым зҵаатәқәоуп ҳәа ирыхцәажәо аполитикцәагь, ҳара ҳтәала, ҩ-гәыԥкны ишоуп: актәи агәыԥ иаҵанакуеит Еидҵоу Америкатәи Аштатқәа рполитика иадгылоу. Урҭ Аԥснгьы Аахыҵ-Уаԥстәылагьы хазы иҟоу ҳәынҭқаррақәоуп ҳәа Урыстәыла иахьазханаҵаз иаҿагылоит – Қырҭтәыла аҳәынҭқарра иузаҟәымҭхо акәакьқәа роуп ҳәа Сталини Бериеи рхаан ишырзырҳәоз еиԥш ауп иахьагьы ишырзырҳәо. Изааӡарызеи, дара ақырҭцәа рхаҭагьы (амчраҿы иҟоугьы аоппозициаагьы неилаҵаны уи азҵаатәы аҿы хҭак еицҭадыршәуеит; аҩбатәи агәыԥ иаҵанакуеит Евроеидгыла атәылақәа, иара Питер Семнеби ихаҭагьы уахь днарылаҵаны.
Урыстәылан Октиабртәи ареволиуциа аламҭалази, ашьҭахь асовет аамҭа раԥхьатәи ашықәсқәа рзи иҟаз апартиақәа еиҩшан – «арӷьарахьтәи», «армарахьтәи» апартиақәа ҳәа. Владимир Ленин урҭ хазы-хазы ахырхарҭақәа рымоушәа иҟаз апартиақәа абас рзиҳәеит: «Арӷьарахь ицогьы, армарахь ицогьы ахькылсуа џьарак ауп – Асовет мчра иаҿагыланы ақәԥарахь».
Убасҵәҟьа ауп арҭ ҩ-гәыԥкны иаҳшазгьы шыҟоу – актәи агәыԥ иаҵанакуа иаахтны Аԥсни Уаԥстәылеи разхаҵара иаҿагылоит, урҭ Қырҭтәыла иакәакьқәоуп ҳәа иԥхьаӡаны. Ус анакәха, Қырҭтәыла атерриториатә акзаара – Аԥснгьы Аахыҵ-Уаԥстәылагь уахь иналаҵаны – иадгылоит. Аҩбатәи агәыԥ – аекономика аганахьала аусеицура ҳақәшаҳаҭуп ҳәа ауп ирҳәо. Арҭ аҩ-республикак разхаҵара азҵаатәы рымԥын иқәыргаларц зынӡаскгьы ргәы иҭаӡам. Ус анакәха, актәи агәыԥ аҿы иҟоу реиԥш, аҩбатәи агәыԥ иаҵанакуагьы рхықәкы хада – арҭ аҩ-республикак Қырҭтылаҟа рыргьежьра ауп.
Сергеи Маркедонов истатиа ахцәажәара хҳаркәшарц ҳҭахуп, уи истатиаҿы зегь реиҳа зҵазкуа, Аԥсни аԥсуааи ҳзы зегь реиҳа ихадоу азҵаатәқәа рыла.
Аха аԥхьа азҵаара ықәҳаргылоит абас:
Аԥсуааи ақырҭцәеи иаҳзеимакыраз?
Ҳҵас, ҳқьабзқәа рганахьала (аиҳараӡак агырцәеи аԥсуааи) еимактәы ҳамамызт. Еимактәы злаҳаурыз ҳазлеиԥшымыз аасҭа ҳазлеиԥшыз еиҳазҭгьы…
Аиҩызара, аихаҵгылара ӷәӷәа ҳамазҭгьы…
Ачеиџьыкеи асасдкылареи рганахьала – жәытә-натә аахыс аԥсуаа иҳамаз, ҳахьӡ ахара инаҩыртә иҟазҵаз – ааҳамырԥаан, дара ирхатәушәа аҟынӡа ихаргалазар…
Егьырҭ зегь ракәым, дара рмилаҭтә шәҵатәы архалуки ҳәа изышьҭаз нкажьны, ҳаԥсуа маҭәа ирмилаҭтә шәҵатәны иҟарҵазар…
«Аԥсуаҵас ихы мҩаԥигоит» ҳәа рыжәлар ирҿаԥыцтә ҳәамҭоушәа рцәажәараҿы иахьа уажәраанӡагьы иаанханы ирымазар…
Ажәакала, урҭқәа рганахьала еимактәы ҳамамызт.
Аха аамҭа цацыԥхьаӡа, аиҳараӡак дара рхыԥхьаӡара иацло, аԥсуаа ҳаасҭа ҩынтә-хынтә рыла ианеиҳаха, «шәыххь аагеит» ҳәа ҳаԥхьа имиасуаз абарҭ ауаа рқьышә ҳақәырҵо иалагеит. Уимоу «ари адгьыл – қырҭуа дгьылуп, ара инхоз «абхазы» қырҭцәан, ажәибжьтәи ашәышықәсазы Нхыҵ-Кавказнтәи арахь илбааз аԥсуицәа – абхазы ассимилиациа рзыруит, изқәынхоз рыдгьылгьы Аԥсны ҳәа дара рыхьӡ арҭеит» ҳәа иаахтны акьыԥхь, арадио, ателедырраҭарақәа рҿы аҳәара иалагеит. Уаҟагь иаанымҿаст, иҟам-иным наукала ишьақәҳарӷәӷәоит ҳәа рбызшәа аҭҵааҩцәа, рархеологцәа, рҭоурыхҩҩцәа урҭ азҵаатәқәа ирызкны акандидаттәи адоктортәи диссертациақәа рыхьчон. Убарҭ руаӡәк, Аҟәатәи асубтропикатә институт аҿы лекторс иҟаз Мибчуани ҳәа шәаныуак – Аԥсны атопонимика – ашәанцәа иртопонимикоуп ҳәа адоктортә диссертациа идырыхьчеит. Ҿырԥштәы заҵәык – уи идиссертациаҿы Лечкоп ҳәа Аҟәа аҳабла ахьӡ ашәанцәа иртопонимикоуп ҳәа дықәгылт. Арахь ишыҟаҵәҟьоу акәзар, аҵыхәтәантәи амҳаџьырра ашьҭахь иҭацәыз Аԥсныҟа иааит нхара ҳәа аурысцәа, агырцәа, аерманцәа, аестонцәа уҳәа егьырҭ амилаҭқәа рхаҭарнакцәа. Усҟан ауп ианцәырҵ Пиленково, Михаилов, Естонка уҳәа егьырҭ аҭыԥ хьӡқәа. Урыстәылантәи иааз гәыԥҩык амедицинатә усзуҩцәа, иахьатәи Аҟәатәи аихамҩатә станциа аҳаблаҿы иаадыртит ахәшәтәырҭа – урысшәала «Лечебный кооператив» ҳәа зыхьӡырҵаз. Ашьҭахь арҭ аҩ-ажәак неиларҵан «Лечкоп» ахь ииаргеит.
Уи ахьӡ уаҟатәи аҳабла иахьа уажәраанӡагьы иазырҳәалоит.
Абасала, ақырҭуа ҵарауаа зегьы Аԥсны атопонимика қырҭшәала, гыршәала, ашәанцәа рбызшәала идырцәажәон.
Ус ауми ишыҟарҵаз Бабышь ира ҳәа аԥсуа хьӡы змаз ақыҭа, аԥхьа «Бабушера» ҳәа урысшәала иазырҳәеит, ашьҭахь – аҩажәатәи ашәышықәса ԥшьынҩажәатәи ашықәсқәа рзы Гәылрыԥшь араион анапхгараҿы иҟаз аԥсуаа хҩык: Ражьден Хьыкәба, Лида Хәарцкиа, Константин Кәыҵниа (урҭ ракәӡан Гәылрыԥшь араион анапхгараҿы аԥсуаа аус зуаз ҳәа иҟаӡаз) ишаҿагылазгьы, ақырҭцәа Бабушера ааиҭаркын, гыршәала идырцәажәеит «Бабушара» ҳәа – иаанагогьы «абду имҩа» ҳәа ауп.
Абарҭ аҩ-фактк рхала мацарагь ирҳәоит ақырҭцәа аԥсуаа ҳаԥсадгьыл шҳамаркыз.
Ибзиоуп, аха Сергеи Маркедонов «Абхазский меридиан» ианиҵаз истатиа инадҳәааны арҭ афактқәа цәыргатәызма?
Ааи, ицәыргатәуп. Аха еиҳа еиӷьуп иара урысшәала ишиҩыз аԥсшәахь еиҭамгаӡакәа ишыҟоу иааганы абра ианаҳҵар.
Борис Невзорови Сергеи Маркедонови рҩызцәа аурыс журналистцәа ҳаԥхьаҟа егьаҩ цәырҵып. Урҭ ыҟан, иҟоуп, ҳаԥхьаҟагь иҟалоит. Рнапы злаку рзанааҭқәа рыла ихәаахәҭуеит. Еиҳа зшәоу иртәуп.
Аус ахьыҟоу, ҳара ҳтәала, урҭ рҟны акәӡам, ҳара аԥсуаа ҳҿоуп.
Ҵоуп, Аџьынџьтәылатә еибашьраан аерманцәа гәыԥҩык амаршал Баграмиан ихьӡ зхыз абаталион аԥырҵеит, аԥсуаа иҳавагылан иҳақәлаз ақырҭцәа ирҿагылан еибашьуан. Аха, изааӡарызеи, иҟан иаахтны аԥсуаа ирҿагылазгьы, абџьар шьҭыхны ақырҭцәа ирывагылазгьы. Урҭ зегьы зусҭцәоу еилаҳкаама, аибашьра анеилга, иқәҵны ицама, игьежьны илеи-ҩеиуа ҳақалақь иалоу-иаламу здыруада?
Сергеи Маркедонов галтәи агырцәагь адукат еиԥш дырзықәгылт.
«Агырцәа» ҳәа рыӡбахә аниҳәа нахыс – уахь иаҵанакуеит шәышықәса ахала-аҵыхәала иагырцәахаз, жәытә-натә аахыс уаҟа инхо, ииашаҵәҟьан уи араион иаборигенцәо, анкьа самырзаҟанаа ҳәа аԥсуаа-гәҭылсақәа. Иаагозар – Зухбаиа, Езыгәбаиа, Ҭарбаиа, Қьецбаиа, Арӡынбаиа, Ҟолбаиа уҳәа егьырҭгьы.
Сынтәа аԥсуа жәлар иаагаз аиааира ду жәибжь шықәса аҵра азгәаҳҭоит. Жәибыжь шықәса рыҩнуҵҟа иҳаҳауа Гал араион ашколқәа рҿы аус зуша аԥсуа рҵаҩцәа азхом, иҟам ҳәа ауп. Изыҟам уи азҵаатәы аӡбара, ҳара ҳтәала, ииашаны азнеишьа ҳҽахьақәҳмыршәо ауп..
Избан, аԥсуа қыҭақәа рҿтәи ахәыҷқәа ааганы Аҟәатәи алицеи-интернат изҭаҳҵои – ҳқыҭаҿтәи ашколқәа аҵаҩцәа рыла иҭәушәа...
Уи аҵкьыс, хыхь еиқәаҳаԥхьаӡаз галтәи аԥсуаа рхәыҷқәа ааганы уи алицеи-интернат аҟны аҵара дҳарҵозҭгьы, иҳааӡозҭгьы, жәибжь шықәса рыҩнуҵҟа, Аҟәатәи алицеи-интернат иалганы, нас ҳуниверситет иалганы Галҟа ихынҳәыз, шәақырҭцәоуп, шәагырцәоуп ҳәа роуҳәар зхы удызшьылоз жәаҩыла акәым, шәҩыла рхыԥхьаӡара ҳамазаарын.
Имариоуп аганахь угылан аҳәара, аха иуадаҩуп аҟаҵара ҳәа зҳәашагь дҟалап...
Имариоу ус ыҟаӡам, аха иалагамзар ада ԥсыхәа змам ыҟоуп. Ус анакәха, ихьшәаны акәзаргьы – иалагатәуп.
Ҳаналамга, жәа-шықәса рнаҩсан Невзоров даҳҿагылт, уажәы – Маркедонов, шықәсқәак рнаҩсан иаҳзымдырӡо, ҳазқәымгәыӷӡо даҽаӡәгьы дышгылоу аадырроуп. Убри иҩыза дымгыларц, иҟаҵатәуп раԥхьатәи ашьаҿа.
Аԥсны Урыстәылатәи Афедерациа иазханаҵеижьҭеи мызкы ауп иҵуа. Мызкы ахала-аҵыхәала иҟаҵоу шырацәоугьы, ҳара ҳтәала, зегь реиҳа зҵазкуа азҵаатәы хада иалакьысӡамкәа ҳаԥхьаҟа ишьҭоуп: зыӡбахә ҳамоу – Аԥсадгьыл ахьӡ ауп.
«Дызлацәажәо закәызеи ари ауаҩ, ашәышықәсқәеи азықьшықәсқәеи еибга-изҩыда ирылсны иаауа ҳ-Аԥсадгьыл ахьӡ Аԥсны ауми?!» ҳәа иџьашьаны исазҵаашагь дҟалар ауеит. Дагьиашоуп, избанзар, Америка ҿыц иааҳартуашәа, ҳ-Аԥсадгьыл Аԥсны шахьӡу дарбан аԥсуоу иззымдыруа… Убас шакәугьы, ҳ-Аԥсадгьыл анҭыҵ «Абхазиа» ҳәа ауп ишашьҭоу, уи зынӡаск Аԥсны иадҳәалаӡам, аԥсуаа ирцәам-иржьым ҳәа ҳҳәаргьы ауеит. Изааӡарызеи, «Аԥсни» «Абхазиеи» анеидаҳкыла, ахьӡқәа рымч-рылшара, рхоура-ҵоура ахьынӡанаӡааӡоу ҳанрызхәыц – иааҳцәымыӷхеит. Иаҳцәымыӷхеит, избанзар, «Аԥсны» ахьӡ Егри Ԥсоуи рҳәаақәа ирызҭымҵызшәа аабеит, «Абхазиа» ахьӡ акәзар, Аԥсны аҳәаақәа рҭыҵра акәым, адунеи зегьы иахыҵәахьеит, адунеи зегьы аҟны ирдыруеит.
«Ибзиоуп, аха абыржәы абри азҵаара абас ақәыргылара ахәҭоума?» – ҳәа даҽа зҵааракгьы ҳҿаԥхьа иқәдыргыларгьы ауеит.
Ҳара ҳтәала, аҩны зыргыло ауаҩы ауасхыр ашьҭаҵарала ауп напы шаиркуа. Ауасхыр аныӷәӷәаха, уи иахагылоу аҩнгьы еиқәыҟаца, иӷьаз-ӷьазуа, ихьыҵәцараха иаақәгылоит.
Аҵыхәтәантәи ашықәсқәа рзынӡа аԥсуаа ҳахьӡ, ҳажәла, ҳҭоурых, ҳ-Аԥсадгьыл ахьӡ ларха-ҩархо, ампыл еиԥш ҳаигәыдҵо ҳазкыз ақырҭцәа зегь раԥхьа иргылан ҳ-Аԥсадгьыл ахьӡ дырхәанчеит. «Аԥсны» ахьӡ рыҵарӡны «Абхазиа» ҳәа адунеи иаладырҵәеит.
Убриазоуп, «Абхазиа» ахьӡ ҳнагәҭасны, аԥсуаа ҳ-Аԥсадгьыл иаҳҭаз ахьӡ «Аԥсны» адунеи зегьы ардырра азҵаатәы зышьҭаҳхуагьы.
Ҵаҟа екскурск аҳасабала Аԥсни, аԥсуааи, урҭ рҳәынҭқарцәеи Аԥсҳацәеи ажәак-ҩажәак рыла акәзаргьы ҳарзааҭгылоит. Дара убарҭ рылагь ишьақәҳарӷәӷәарц ҳҭахуп ҳ-Аԥсадгьыл ахьӡ «Аԥсны», ҵаҟа ишазгәаҳҭоу ала, ҭоурыхла ақәра дуӡӡак шамамгьы, адац-ԥашә ҳара ҳаамҭа ааиаанӡатәи ашәышықәсақәеи азықьшықәсақәеи рахь ишцо уҳәа ҳарзааҭгылоит.
«Жәытә-натә аахыс Амшын еиқәа инаркны Каспиатәи амшын аҟынӡа Кавказ зегьы иқәынхоз ганкахьала – аԥсуааи ачерқьезцәеи ракәын; даҽа-ганкахьала – ачеченцәеи даӷьысҭанааи. Аҟарачцәеи ақырҭцәеи уҳәа егьырҭгьы урҭ инарыбжьалан, ракзаара еиҟәырҟьеит. Абасала, жәытә-натәӡа аахыс иаборигенцәаз еиҟәҟьаны Кавказ агәы ааныркылт азқьышықәсақәа рышьҭахь иааз ақырҭцәа, аҟарачқәа уҳәа егьырҭгьы. Даҽакала иуҳәозар, аԥсуааи ачерқьесцәеи Кавказ Амраҭашәареи Амшын еиқәа ахықәи рҿы иаанхеит, ачеченцәеи даӷьсҭанааи – Кавказ амрагыларахьтәи аганахь иагеит», – ҳәа иҩуан Н.Марр «Аԥсуаа рбызшәеи рҭоурыхи» ҳәа хьӡыс измоу 1938 шықәсазы иҭыҵыз ишәҟәы 353-тәи адаҟьаҿы.
Г. Ф. Турчанинов иакәзар, Маиҟәаԥтәи ахаҳә ахьирцәажәаз зыӡбахә ҳәоу аҳәынҭқар Мараны «Аеҭ иаб иоуп» ҳәа шьақәирӷәӷәон.
«Колхида аҳәынҭқар Аеҭ – Аиа ҳәа изышьҭаз атәылаҿтәин» ҳәа иҩуеит анаҩсан Г.Ф. Турчанинов «Кавказ ажәытәӡатәи аҩыра аартреи арцәажәареи» зыхьӡу, 1999 шықәсазы Урыстәыла аҭҵаара-дыррақәа Ракадемиа иатәу абызшәаҭҵаара аинститут иҭнажьыз
иусумҭаҿы. Иара абри зыӡбахә ҳамоу аусумҭа 134-тәи адаҟьаҿы Гәдоу ҳәа зыӡбахә ҳәоу аҭыԥ дадкылан иӡбахә цәыргоуп Пту ҳәа даҽа ԥсыуа ҳәынҭқарк.
Аеҭ данҳәынҭқарыз инаркны зқьи ҩышә шықәса рышьҭахь, Колхида анеилаҳауаз аламҭалазы ҳәынҭқарс дҟалеит Саулаҳ. Абар Плинии уи дышихцәажәаз: «Колхида ҳәынҭқарс дыҟан – Аеҭ ихылҵышьҭраз Саулаҳ»…
Арҭ ажәақәа аагоуп Турчанинов ирцәажәаз ҳара ҳаамҭа аиаанӡа аҩбатәи ашәышықәса иаҵанакуа Аҟәатәи ахаҳә иану аҩыра аҟнытә.
Зыӡбахә ҳамоу аҩыра излаҳәо ала, «зегь раԥхьа Аҟәа аиланхарҭаҿы абаа аргылара иалагаз Ла ҳәа изышьҭаз абшьҭра еиуаз Саулаҳ иоуп».
Хыхь зыӡбахә ҳҳәаз Г. Ф. Турчанинов даҿа усумҭак аҿы иҩуеит:
«Саулаҳ аҭоурых иазынхаз ҳәынҭқаруп. Насгьы Ла ҳәа иҟаз аҳәынҭқарцәа рабшьҭра деиуоуп. Уи идҵала ауп Аҟәа абаа аргылара ишалагаз. Ҳәынҭқарс дыҟан ҳара ҳаамҭа аиаанӡа аҩбатәи ашәышықәса аҩбатәи азыбжазы».
«Ла» – Лоуаа – Ачаа аԥсуаа ҳҭоурых аҿы зегьраԥхьаӡа ицәырҵыз аҳәынҭқар-жәла ауп ҳәа еидкыланы, абшьҭрак еиуоуп ҳәа рыԥхьаӡоит.
«Ачба умҳәакәа Чачба узҳәом» ҳәа ҳажәлар рҿы машәыршақә иаанымхазар ҟалап…
Зыӡбахә ҳамоу ашәҟәаҿы Г. Ф. Турчанинов иааигоит абарҭ ацәаҳәақәагьы: «Аҟәатәи ахаҳә иану аҩыра излаҳәо ала, Ла ҳәа изышьҭаз аҳәынҭқарцәа рабшьҭра иеиуаз Саулаҳ ҳәынҭқарс дыҟан Аҟәа аиланхарҭаҿы».
Саулаҳ данҳәынҭқарзи Евлиа Челеби Аԥсны даныҟази ирыбжьысит зқьи аашә шықәса.
Абар уи иазкны Г.Ф. Турчанинов анаҩсан ииҩуа:
«Евлиа Челеби Аԥсны даныҟаз Арланаа ҳәа иибаз аԥсуа абшьҭра Лаа, Ланаа рҟнытә иаауеит. Ҳәарада, Евлиа Челеби Арланаа ҳәа зыӡбахә имоуи Ла ҳәа ицәыригази
абшьҭрак иаҵанакуеит, амала, зқьы аашә шықәса рыбжьан».
Анаҩсан ҳаԥхьоит абас: «Азежәтәи ашәышықәса анҵәамҭеи аҩажәатәи ашәышықәса алагамҭеи рзы атәылаҿацәҭҵааҩцәа Баграт ибаа ажәытәан «Агәа» ҳәа иашьҭан» ҳәа.
Иабантәаауеи ари ахьӡ? Ҳара ҳгәы излаанаго ала, уи аауеит «Аҟәа» аҟынтә, мамзаргьы Аҟәа ахьӡ аауеит ажәа «Агәа» аҟынтә. Абриала иаҳҳәарц иаҳҭаху – Аԥсны аҭоурых аҭҵаараҿы ишьагәыҭны, иуасхырны иҟоу дац-ԥашәла, дала-шьала ҳадгьыл иаларсу ажәытәӡатәи ҳаԥсуа ҭыԥ хьыӡқәа рцәыргара, ҭоурыхла рыҭҵаара иахьазы акырӡа зҵазкуа усуп ҳәа ауп. Избанзар, ҳаԥсуа ҭыԥ хьыӡқәа даараӡа инарҳәы-аарҳәуп, иркьынаауп.
Изыркьынаазгьы – ҳаԥсуа жәлар ажәытәӡеи иахьатәи аамҭақәа рыбжьара ибжьахаз ашәышықәсқәеи азықьышықәсқәеи ирыҵарӡны иахьрымоу ауп. Плини ҳазну аамҭа актәи ашәышықәсазы аԥсилаа рыӡбахә ииҳәази, Арриан аҩбатәи ашәышықәсазы абазгаа рыӡбахә ахьиҳәази, насгьы афбатәи ашәышықәсазы Прокопи Кесариатәи «Аготтцәа рабашьра» ҳә зыхьӡу ишәҟәы аабатәи ахы абазгаа ирзикызи рнаҩсан – аабатәи ашәышықәсазынӡа аԥсуаа рыӡбахә зҳәо ҩымҭа ыҟам, мамзаргьы – ирӡуп. Ииашоуп, аабатәи ашәышықәса инаркны ажәабатәи ашәышықәса анҵәамҭанӡа, аиҳарак ақырҭуа ҩыратә хыҵхырҭақәа рҿы аԥсуаа цәыргоуп. Аха, рыцҳарас иҟалаз, урҭ ахыҵхырҭақәа ирну инагӡаны рыгәра ҳазгом. Избанзар, дара ақырҭуа ҭоурыхҩҩцәа аӡәырҩы изларыҩуала, «идырхәанчеит – ирыцҵоуп, ирыгырхоуп», зегь раԥхьа иргылан ус ҟазҵаз ажәаатәи ашәышықәса алагамҭазы «Қырҭтәыла аҭоурых аԥаҳҵоит» ҳәа Аԥсҳацәа ирызкыз аҭоурыхтә ԥҵамҭақәа бжьарӡны, ақырҭцәа рҭоурых акәызшәа еиқәзырҽаҽоз Вахушти уи еиҿкааны имаз агәыԥи роуп.
Урҭ роуп ажәабатәи ашәышықәса инаркны «Еидҵоу Қырҭтәыла Аҳәынҭқарра» ҳәа акы ыҟазшәа цәырызгазгьы.
Нас 1640 шықәсазы Евлиа Челеби ииҩызи ажәаатәи ашәышықәса анҵәамҭазы Урыстәыла агеографиатә жәар ҳәа иҭыҵыз иануи рнаҩсан, 1810 шықәсазы Аԥсны Урыстәыла ианадлазынӡа аԥсуаа ртәы зҳәо даҽа ҭоурыхтә ҩырак ыҟам.
Хыхь ишаҳҳәахьоу еиԥш, иҟоугьы иркьынаауп. Арахь дара убарҭ иркьынааугьы ирнубаалоит аԥсуаа ҳҭоурых ду.
Аԥсны азхаҵара аиуит. Аԥсуа Ҳәынҭқарра зқьи ҩышә шықәса ахыҵуеит, амала уажәы аиҭашьақәырӷәӷәара ҳаҿуп ҳәа шаҳҳәогьы, ҳазҿыҵәҟьо – Аԥсуа Ҳәынҭқарра ҿыц ашьақәырӷәӷәароуп.
Ус анакәха, ҳарҭ аԥсуаагьы азхаҵара анҳау, зегьраԥхьаӡа уасхырны ишьҭаҳҵаша ҳтәыла ахьӡ ауп. Избанзар, зегь раԥхьаӡа ақырҭуа ҭоурыхҩҩцәа идырхәанчаз уи ауп – Аԥсны ҳәа акәымкәа, ҳарҭ аԥсуаа иаҳцәам-иаҳжьым, дара рцәа зху ахьӡ «Абхазиа» аҭаны
«Абхазиа» – гәыцәс иамоу «Абаза» аҟнытә ишаауагьы, ашьҭахь иацу – ақырҭцәа «Аԥхазеҭи» ҳәа иахьӡырҵаз ацәа ахубаауеит. Уи ауп «Аԥсны-Қырҭтәыла иузаҟәымҭхо акәакь ауп» ҳәа даргьы зырҳәҳәо.
Арҭ ацәаҳәақәа равтор иаҳхысыз ашәышықәса ԥшьынҩажәатәи ашықәсқәа рынҵәамҭазы Гәылрыԥшь араион аҿы Қарҭынтәи иааны ақырҭцәа-шовинистцәа имҩаԥыргоз рмитингк салахәын. Бақраӡе ҳәа иҟоу ракадемик агырцәеи ашәанцәеи ихы нарықәикын «абхазы шәара шәоуп, егьырҭ – Нхыҵынтәи илбааз аԥсуицәоуп» иҳәеит. Ихы зқәкны дцәажәоз агырцәеи ашәанцәеи ирҳәо рҿамшәо дџьашьаны ихәаԥшуан…
Ҳаԥсуа ҵарауаҩ ду Ш. Инал-Иԥа «Аԥсуаа ретно-культуреи рҭоурыхи рызҵаатәқәа» ҳәа зыхьӡу иусумҭаҿы иҩуеит абас:
«Атерминқәа ретникатә ҵакқәа рыԥсахра ауеит. Иаагозар, ахәҭакахьала, адәныҟантәи иаауа даҽа-милаҭк, иахьааиз аҭыԥ иашьагәыҭу, мамзаргьы аҭыԥантәи аборигенцәа рбызшәа шьҭырхыр ауеит. Уимоу аборигенцәа рмилаҭтә хьӡы рыцәганы, иааиз ирхырҵаргьы алшоит».
Анаҩсан, хыхь ииҳәаз арҵабыргразы ҿырԥштәыс иааигоит, азқьышықәсқәа рнаҩсан Ааигәатәи Мрагылара зымҽхакны иҟаз хаттаа. Ишдыру еиԥш, урҭ аҩырагь рыман. Ҭырқәтәыла хаттаа рҩырақәа рыла иҭәу Бозаскеитәи абиблиотека рбеижьҭегьы маҷ ҵӡом. Адунеи аҵарауаа урҭ аҩырақәа ҳарцәажәоит ҳәа ианалага – зегь реиҳа иззааигәахаз аԥсуааи адыгааи рбызшәоуп. Уиазоуп «азқьышықәсқәа рнаҩсан Ааигәатәи Мрагылареи, Кавказ Амшын Еиқәа аҿықәи, Нхыҵ-Кавкази аԥсуа-адыга-ахатт бызшәақәа ықәыҩҩуан» ҳәа зырыҩуагьы.
Амала, ашьҭахь Хаттаа Ртәыла шьҭырхт даҽа-милаҭк, хаттаа ркультуреи рҩыреи, уимоу – рыхьӡҵәҟьагьы рцәыргеит. Уи амилаҭ рыхьӡ аҵарауаа изларзеилымкааз ала, дара хаттаа рыхьӡ «хьеттаа» ҳәа инеиҭакшәа ирыхьӡырҵеит.
Уажәы урҭ заҳгәалашәаз «хаттаа зегьреиҳа иззаигәо аԥсуааи адыгааи роуп» ҳәа адунеи абызшәаҭҵааҩцәа иахьырҳәаз ауп.
Бозаскеитәи абиблиотекаҿы ирбаз хаттаа рҩыра иахьа уажәраанӡагьы инхарҭәааны «изларзмырцәажәац» ала, уи аҭоурыхҭҵааҩцәа ирызныжьны, ҳаиасып аԥсуаа ҳҭоурых хьӡқәа рахь.
Ҳара ҳтәала, ҳазну аамҭа афбатәи аабатәи ашәышықәсқәа рыҩнуҵҟа аԥсилааи абазгааи рҽеидырҵеит. Убасҟан ауп, ҳара ҳтәала, зҽеидызҵаз абшьҭрақәа
ртәыла ахьӡ «Аԥсны» ҳәа анахьӡырҵазгьы, ажәларгьы, уаанӡа абазгаа, аԥсилаа ҳәа хазы-хазы ахьӡқәа шрымаз акәымкәа – «аԥсуаа» ҳәа анырзырҳәазгьы, Аԥсҳацәа аналархызгьы.
Ажәакала, жәларкны зҽеидызкылаз ҩ-абшьҭрак (ҳазҿу аԥсилааи абазгааи роуп) аԥсилаа рҟнытә ироуит наҟ-ааҟ еицырзеиԥшу абарҭ ахьӡқәа: Аԥсны, Аԥсуаа, Аԥсҳа.
Иԥшьоу ҳәа иршьоу Рамадан мза (изларҳәо ала, уи ахьӡ ахаҭа аауеит араб бызшәа аҟнытә, ма аҭырқә бызшәа, ус сҳәеит ҳәа иара аҭырқә бызшәа ахаҭа абжакы, мамзаргьы ҩынҩажәижәаба процент араб бызшәа аҟнытә иаланагалт) анҵәамҭазы Ҭырқәтәылантә зыԥсадгьыл ахь ихынҳәыз ҳџьынџьуаа рыбзоурала Аԥсны аҳҭнықалақь Аҟәа имҩаԥгаз аԥсылман динхаҵара аныҳәа ашҟа инаԥхьан ҳҳәынҭқарра анапхгара, ахәҭакахьала – Аԥсны Ахада Сергеи Багаԥшь, Аԥсны Ахада Ихаҭыԥуаҩ Рауль Ҳаџьымба, Аԥсны Аԥыза-министр ихаҭыԥуаҩ, афинансқәа рминистр Беслан Кәыпраа, ҳҳәынҭқарра адәныҟатәи аусқәа рминистр Сергеи Шамба, уҳәа егьырҭгьы, уахь инаԥхьан иара убас ҳҵарауаа, ҳашәҟәыҩҩцәа, ҳаԥсуа милаҭтә кьыԥхь уҳәа ҳинтеллигенциа иналукааша ахаҭарнакцәа.
Аиԥылара иазкыз аинформациа ҳгазеҭ «Аԥсны» иананаҳҵоз «иҭоурыхтә хҭысуп» ҳәа азаҳҳәеит.
Аԥсни ҳажәлари ирыҵанакуа азҵаатәқәа ирызкны шықәсык ахала-аҵыхәала ҳаҳҭнықалақь Аҟәа, Бзыԥ, Абжьыуаа зҳәаз еиԥш ҳҳәынҭқарра егьырҭ акәакьқәа рҟны аизарақәа, амитингқәа уҳәа акырынтә имҩаԥысуеит. Егьырҭ зегь ракәым шаҟа рыҵанакуеи «Лыхнашҭеи» «Мықәашҭеи» аныҳәақәа, аха уарла-шәарлоуп акәымзар, урҭ иҭоурыхтә хҭысқәоуп ҳәа рзаҳҳәаӡом.
Нас иҟалеи Аԥснытәи аԥсылманцәа рныҳәа ду ахыркәшара иазкыз аиԥылара иҭоурыхтә хҭысны иҟалеит ҳәа заҳҳәаз?
Абри азҵаара аҭак аҟаҵаразы, иаҳҭахы-иаҳҭахым, екскурск аҳасабала акәзаргьы, адунеи аӡеибафара иаламӡыкәа ашәышықәсқәа, азықьшықәсқәа иргәылсны иахьа уажәраанӡа еибга-изҩыда иааиз ҳаԥсуа жәлар рҭоурых ҳазааҭгылоит.
«Изҭаху ииҭаху иҳәалааит, сара сыӡлагара лагалааит» ҳәа зҳәаз итәала ҳазнеиуазар, ииашангьы ус ҳҳәаратәы ҳаҟоуп. Ус ҳҳәаратәы ҳаҟоуп, избанзар, хыхь ишазгәаҳҭахьоу еиԥш, адунеи аҭоурых милаҭ дуқәак иҟаӡамызшәа иналаӡ ицеит, арахь уеизгьы-уеизгьы урҭ реиԥш зхыԥхьаӡара думыз ҳаԥсуа жәлар еиқәхеит. Ҿырԥштәыс ахара изцатәуи? «Иԥсу абызшәа» ҳәа ауп аҭоурых ишазынхаз алатин бызшәа. Иабаҟоу алатин бызшәала ицәажәоз алатин жәлар? Урҭқәа зегьы ҳара аԥсуаа иаҳцәам-иаҳжьым амилаҭқәа ҳазрышьҭоуи? Дац-ԥашәла иҳадҳәалаз, мамзаргьы еиҳа ииашахоит ҳзыдҳәалаз ҳҳәар, ахатт жәлар абаҟоу? Иабаҟоу урҭ злацәажәоз ахатт бызшәа? Ҭырқәтәылан, Бозазкеитәи абиблиотека иахьа уажәраанӡагьы инхарҭәааны «ирзмырцәажәац»… Уаҟа ирбаз аҩыра (клинопись ҳәа изышьҭоу) адунеи аҵарауаа дуқәа, убарҭ рхыԥхьаӡараҿы аурыс ҵарауаҩ Ивановгьы дналаҵаны, издырҳәалаз аԥсуааи адыгааи ҳауп. Убриазоуп изырҳәаз: «Ааигәатәи Мрагылареи (уажәтәи Ҭырқәтәыла), Аахыҵ-Кавкази, Нхыҵ-Кавкази хԥа-ԥшьба нызықь шықәса рнаҩсан иқәыҩуан аԥсуа-адыга-ахатт бызшәа» ҳәа.
Еиҭаҳҳәахуеит, ахатт бызшәа аԥсуааи адыгааи ишҳадыркылоугьы, ахаттқәа рхаҭа адунеи ианыӡаахьеит…
Убасҵәҟьа рмыхьи, зқьи ҩышә шықәса рнаҩсан Аԥсуа Ҳәынҭқарра ԥашәзыркыз Леон ианшьцәа аҳазарцәа. Усҟан, сара сызҿу аабатәи ашәышықәса ауп, Аҳазарцәа Рҳәынҭқарра адунеиаҿы ҳара ҳауп аԥшәмацәа ҳәа зхы зыԥхьаӡоз Византиеи Џьамтәылеи иреикануаз, иҟаӡамкәа аҭоурых ианыӡааз. Аҳазарцәа злацәажәоз
рбызшәагьы нымхеит. Аха инхеит, инхеит-моу иахьатәи ҳдунеи аҿы иазхарҵахьоу абызшәақәа рыгәҭа иҟоуп ҳаԥсуа бызшәа. «Абжьаратәи ашәышықәсқәа рзы Аԥсны иахьахцәажәо ишеилкаатәу Қырҭтәыла ҳәа ауп… аԥсуаа ҳәа рыӡбахә иахьалацәажәо – ақырҭцәа ҳәа ауп»… – ас ақырҭуа ҭоурыхҩҩцәа ианырҳәо башаӡа ҳгәаауеит. Ҳаигәырӷьароуп, избанзар, аҭоурых изхьынҳалоу зыхьӡ гахьоу, иаԥсоу, иалаҟоу роуп. Иаԥсам аӡәгьы дихьынҳалаӡом.
Ииашаны иҟаиҵеит ҳаԥсуа ҵарауаҩ Алықьса Папасқьыр «Ажәытәи аурыс литератураҿы обезаа шаарԥшуи Аԥсны аҭоурых апроблемақәеи» ҳәа хьӡыс изиҭаз иусумҭа ду аҿы, ажәытәтәи аурыс ҩыраҿтәи афактқәеи адокументқәеи рыла ақырҭуа ҭоурыхҩҩцәа рҿы ахьишәаҳаз. Амала, уажәы уи ааныжьны ҳгьежьып хыхь ишьҭаҳхыз азҵаатәы ашҟа.
Арҭ ацәаҳәақәа равтор сҭоурыхтә публицистикаҿ акырынтә иазгәасҭахьеит – аԥсуаа зхыԥхьаӡара рацәаз ажәлар ирҟәырҷахоуп ҳәа.
Ус акәмызҭгьы, «Ааигәатәи Мрагылареи, Аахыҵ-Кавкази, Нхыҵ-Кавкази аԥсуа-адыга-ахатт бызшәа ықәыҩуан» ҳәа рҳәарымызт…
Ус акәмызҭгьы, аабатәи ажәахатәи ашәышықәсқәа рзы Кавказ зырхыџхыџуаз Аԥсуа ҳәынҭқарра аԥҵарагьы рылшарымызт.
Ус акәмызҭгьы, ажәибжьтәи ашәышықәсазы Евлиа Челеби «урҭ шәнызықьҩыла зхыԥхьаӡара рацәоу жәларуп» ҳәа иҩны иаанижьрымызт.
Аҵыхәтәаны, ус акәмызҭгьы, Урыстәыла аҳәынҭқар-ԥҳәыс Екатерина Аҩбатәи лхаан иҭыҵыз «Агеографиатә Енциклопедиаҿы» урҭ «Ҟәбинеи Егри рыбжьара иҟоу милаҭ дууп» ҳәагьы анырҵарымызт.
Абарҭқәа зегьы зеиқәаҳаԥхьаӡаз, ҳара ҳзы итрагедиахаз азежәтәи аҩажәатәи ашәышықәсқәа рзы шәыԥсадгьыл ауп ҳәа иаҳдырбаз, ҭоурыхла ажәытәтәи
адокументқәа иҳарҳәо акәымкәа, иаахтны иаҳҳәозар Егри Ԥсоуи ҳахьбжьарцалазгьы азмырхакәа, иара убригь ҳахьахырбаауа ауп.
Нас изыхҟьеи абас ҳаиҵацалара?
Ҳажәлар ракзаара ахькәадахаз, ҳаҳцәақәак рхы рымакәачхан, Аԥсҳа ҳәа аӡәы инапаҵаҟа аҟазаара иахьаҿагылаз ауп; аҵыхәтәаны – ҳажәлар ахьеиҟәырҭхаз ауп. Еицәоу ҳԥеиԥшхоит, иахьа Ҳаԥсадгьылгьы ҳажәларгьы рыҟазаареи рыҟамзаареи ашәарҭа иҭаҳаргылоит, ма уажәшьҭа иаанхаз ҳажәлар хәыҷы хҭак еицҭаҳаршәуа аӡәкны ҳаидымгылар.
Нас иҟалеи, изыхҟьеи абасҟак зҳәынҭқарра ахоура-ҵоура ҭбааҭыцәыз, Ҳаԥсадгьыл Егри Ԥсоуи ирыбжьанакыз ауп ҳәа ҳҽаларԥс икны, ма убри ҳзаанхандаз, иаҳзыхьчандаз ҳәа ҳҳәо аҟынӡа ҳнеира?
Нас иҟалеи, изыхҟьеи «урҭ шәнызқьҩыла зхыԥхьаӡара рацәоу жәларуп» ҳәа ззырҳәоз аԥсуаа, шәнызқьҩык рҟынӡа ҳҵыкәкәартә?
Уи зыхҟьаз ҩадалагьы мрагыларахьалагьы ҵыхәаԥҵәарак ҳәа ыҟаӡамкәа иҳажәлоз роуп ҳҳәаргьы ҳҩашьом. Аха мшәан, урҭ ашәышықәсақәеи азықьшьықәсақәеи рнаҩсангьы иҳажәлон, иҳабашьуан, аха рҿагыларагь ҳалшон, ҳагьыриааиуан.
Ус анакәха, ҳҳәынҭқарра аиҵалареи ҳхыԥхьаӡара аҵыкәкәареи зыхҟьаз амзыз зынӡаск даҽаџьароуп иахьыҟоу. Аҵабырг егьа иашазаргьы, имӡакәа ишыҟаҵәыҟьаз умҳәакәа, иухьуа ачымазара ахәшә узыԥшаауам, иагьузыхәышәтәуам. Имхәышәтәыкәа иаанхар – еиҳа-еиҳа имжьыжькуеит, еицәоу ахьгьы икылсуеит.
Ҳара ҳазлацәажәо азҵаатәгьы ачымазара иадкылан уахәаԥшуазар – имжьыжькхеит. Амала, агәыӷра ыҟоуп, лассы-лассы ишҳахьло еиԥш, ҳаибажьо акәымкәа,
«ҳчымазара» ахьӡ иаахтны иаҳҳәар, уи макьана ахәшәтәра ауеит ҳәа. Даҽа мҩакы ҳара иҳамаӡам. Уи – ҳаԥсуа жәлар реидгылареи, ракзаареи, хҭак еицҭадыршәуа рыҟалареи роуп.
Аԥснытәи аԥсылманцәа еиҿыркааз ҳаиԥылараҿгьы абри ауп изҵаатәы хаданы иқәдыргылаз. Убриазоуп уи ҳаиԥылара иҭоурыхтә хҭысуп ҳәа заҳҳәазгьы.
Избан, Аԥснытәи аԥсылманцәа рныҳәа ду иазкыз ҳаиԥылараҿы, рыԥсылмантә ныҳәа акәӡамкәа, уи иаламцәажәаӡакәа – аԥсуа жәлар ҳаидгылара, ҳакзаара азҵаатәы аԥхьа иргылан изышьҭырхыз, изалацәажәаз?
Аҭак аҟаҵаразы еиҭа ҳҭоурых ахь ҳхынҳәып.
Абазгаа, аԥсилаа, саныгаа, мсымаа (мисимианы) ҳәа иҟаз аԥсуа абшьҭра дуқәа акны еиламҵәакәа Леон Аԥсуа Ҳәынҭқарра изаԥҵомызт. Ари акы.
Аҩбатәи. Уинахыс Аԥсҳацәа ҳәа иаақәгылоз: Феодосиа, Дмитри, Гьаргь Актәи, Баграт Актәи Константин Ахԥатәи, Гьаргь Аҩбатәи, Леон Ахԥатәи уҳәа зегь раԥхьаӡагьы Гыртәыла, Шәантәыла, Қарҭли, аҵыхәтәаны Кахеҭиа рнапаҿы излааргаз, Ҟәбина аӡиас инаркны Егрынӡа иҭырҭәаа инхоз аԥсуа абшьҭрақәа хазы-хазы аганқәа рахь еихо акәымкәа, жәларыкны рҳәоу еиқәшәаны, еилаҵәаны иахьыҟаз ауп.
Убри акзаара, аилаҵәара еилазгоит ҳәа иалагоз дызусҭзаалакь ианарыжьуамызт, иеигӡомызт. Уи ус шакәыз изныкымкәа-иҩынтәымкәа Аԥсуа ҳәынҭқарра аҭоурых аҿы иуԥылоит.
Факт заҵәык аазгоит.
Аԥсҳа Леон Актәи, – Аԥсуа Ҳәынҭқарра аԥашәыркра аханы дышгылоугьы, ажәабатәи ашәышықәсазы Аԥсҳас иҟаз Гьаргь Аҩбатәи урҭ акала ишьҭахь дгыломызт. Уи ихаан ауп Қарҭлигьы, Кахеҭиагьы Аԥсуа Ҳәынҭқарра анапаҵаҟахь ианнеи.
Гьаргь Аҩбатәи иҷкәын аиҳабы Константин Қарҭли дахаиргылоит – «Қарҭли аҳәынҭқар» ҳәа ахьӡгьы иҭаны.
Ус шакәызгьы, Қарҭли Аԥсуа Ҳәынҭқарра анапаҵаҟахь изланаргахьаз ала, иаб – Аԥсҳа Гьаргь Аҩбатәи ииҳәоз акәын дзықәныҟәоз. Аха Константин иаб дихымхәыцкәа «саргьы сҳәынҭқаруп» ҳәа хазы дандәықәла, Аԥсҳа Гьаргь Аҩбатәи ир има днаижәлан, иԥа Константин дҳәынҷан Аԥсуа ҳәынҭқарра аҳҭнықалақь Қәҭешьҟа дааигеит, уигь азмырхакәа – иблақәа ҭырхит, дагьахыԥсааит.
Абацәа зегь реиԥш Аԥсҳа Гьаргь Аҩбатәигь иԥа диҭахын, аха шәышықәсала Аԥсҳацәа еиқәырханы иааргоз Аԥсуа Ҳәынҭқарра аҵшәаара даналага, аԥсуа жәлар ракзаара даԥырхагахо даналага – иԥаҵәҟьагь димеигӡеит.
Ари аҿырԥшы иаазгаз ҟалеит Урыстәыла аҳәынҭқар Иван Аԥшьбатәи (Грозныи) иԥа дишьаанӡа фышә шықәса раԥхьа, мамзаргьы Пиотр Актәи иԥа дишьаанӡа быжьшә шықәса раԥхьа.
Ишыжәбо еиԥш, аԥсуаа егьырҭ иахьа адунеи аҿы еицырдыруа амилаҭ дуқәа акыр раԥхьа аҳәынҭқаррагьы еиҿыркаахьазаарын, уи иацу амыҟәмабарақәагьы рхыргахьазаарын.
Аҳәынҭқарра аиҿкаара иадҳәалаз ари аҭоурых (еиҳа ииашахоит атрагедиатә хҭыс ҳҳәар), зынӡаскгьы иахьатәи ҳаамҭа иадаҳҳәалар ҳҭахӡам. Аԥсҳаи Апрезиденти, мамзаргьы, ҳара аԥсуаа ишаҳҳәо еиԥш, Аԥсны Ахадеи раамҭақәа еидкылашьа амаӡам. Аԥсҳа абшьҭрала иауан, Аԥсны Ахадара – ажәлар рыбжьыҭирала. Убас егьа иҟазаргьы, Аԥсадгьыли ажәлари рлахьынҵа аӡбараҿы урҭ аҩыџьагьы аҭоурых аҿаԥхьа еиԥшуп. Ииашоуп, иахьа адемократиа (ажәлар рымчра) аамҭа ауп ҳҳәеит, ауаҩы ииҳәалакгьы, ииулакгьы азин анимоу аамҭоуп ҳҳәеит.
Аха Аԥсадгьыли ажәлари рымаҵ аура аҿаԥхьа усҟантәигь иахьатәигь еиԥшызар еиҳа еиӷьзар ҟалап.
Абриала аӡә илахь ҭаԥаҳҽындаз ҳәа зынӡаскгьы ҳгәы иҭаӡам. Аха заӡәзаҵәқәа-зыҵәҩаншьапқәа зыԥсадгьыли зыжәлари рыхьчара иақәзырӡызи аибашьраан ибналаны ицази еидкыланы, еиҟараны, адемократиа азин рынаҭеит ҳәа рыхәаԥшрагьы ахәҭамзар ҟалап…
Абриаҟара заҳҳәо, хәы-шқәса ҳәа ҿҳәарас инаиҭаны Аԥсны Ахадас иалырхуа, ажәлар хазы-хазы, гәыԥ-гәыԥла ҳаҽшаны акәымкәа, ҳарҭ ҳазҭагылоу аамҭа хьамҭа ҳазхәыцны, ҳҳәынҭқарра азхаҵарахьы анеира иаҭаху азҵаатәқәа рыӡбашьа ҳҽақәҳаршәозароуп. Зегь раԥхьа иргылангьы ажәлар иалырхуа Аԥсны Ахада икәша-мыкәша зегь ҳаилаҵәаны, иаку жәларны ҳгылазароуп.
Уи амҩа ҳаннаҵоит Аԥсны азхаҵара ҳҭахызар…
Сеиҭагьежьуеит, сыстатиа ахаҿы ишҳәоу еиԥш, аҭоурыхтә ҵакы змаз уи аиԥылара ашҟа.
Избан, уи аиԥылара ус зазаҳәеи? Избанзар, уи аиԥылараҿы адунеи ахи-аҵыхәеи џьарамзар иҟамлац ҟалеит. Ҳара ҳазҿу Аԥснытәи аԥсылманцәа рхаҭарнак Абдураҳмани (Роман Џьуӷьелиа) ақьырсиан динхаҵара ахаҭарнак Аб Дарафеи рықәгыларақәа роуп. Урҭ рықәгыларақәа хазы-хазы ҵаҟа сырзааҭгылоит.
Аԥснытәи аԥсылманцәа рхаҭарнак Абдураҳман иҳәеит: «Аԥсуа жәлар адинхаҵара аганахь ала, аԥсылманцәеи ақьырсианцәеи ҳәа ҳаиҩшоуп. Амала, аԥсылманцәагь ақьырсианцәагь иаадыруазароуп зегь иаҳзеиԥшу, ихадароу Аԥсуара шакәу, Ҳаԥсадгьыл Аԥсны шакәу, аԥсуа жәлар шракәу. Ҳаԥсуара аныҟамла, ҳаԥсуа жәлари Ҳаԥсадгьыли аныҟамла ирзаауеи ҳдинхаҵарақәа…». Убасҵәҟьа иҳәеит ақьырсиан динхаҵара ахаҭарнак Аб Дарафеи иқәгылараҿгьы.
Ҭоурыхла ҳазнеиуазар, Аԥсны ақьырсиан динхаҵара цәырҵит ҳазну аамҭа актәи ашәышықәсазы – Иисус Христос иапостолцәа Андреи Аԥхьанаԥхьеи Симон Кананити арахь Аԥсныҟа раарала. Андреи арантәи ауп Киевтәи Урыстәылаҟа дышцаз, Симон Кананит Аԥсны даанхеит, иԥсҭазаара дахьалҵызгьы Ԥсырӡха ауп,
уаҟа анышә дамардеит. Афонтәи ауахәама иара ихьӡ задҳәалоугьы уи ауп.
Ақьырсиан динхаҵара Аԥсны аԥшәымара ауан азоуп 325 шықәсазы Никеиа имҩаԥысыз ақьырсианцәа адунеизегьтәи зегьраԥхьаӡатәи Реизара ду дзалахәыз Пицунда аепископ Стратофил. Кавказынтәи иҟаз иараӡәзаҵәык иакәын.
Ашьҭахь, абжьаратәи ашәышықәсақәа рхаан Кавказ егьырҭ атәылақәа зегьы ирылыҳәҳәоз – Аԥсуа Ҳәынҭқарра аԥашәыркреи аизҳазыӷьареи рҿы Аԥсуа уахәама ауп гәыцәс иамаз. Абас шакәугьы, аԥсылман динхаҵара ахаҭарнак днаидгылан Аб Дарафеигьы инаҵшьны иазгәеиҭеит – зегьы ирхадоу ҳәа иишьоу Аԥсуареи, Аԥсни, Аԥсадгьыли, аԥсуа жәлари рымаҵ аура шакәу.
Сыстатиа хсыркәшоит аиԥылараҿы Аԥсны Ахада Сергеи Багаԥшь инаҵшьны ииҳәаз иажәақәа рыла: «Ҳажәлар Аџьынџьтәылатә еибашьраан ахәыҷы инаиркны абырг иҟынӡа зегьы аӡәк иеиԥш еидгыланы хҭак еицҭадыршәуан азоуп Аиааира дуӡӡа агара зҳалшаз, аха аҭынчнхара ҳанаҿу аамҭазы иара убасҵәҟьа ҳанеидымгыла, убри иаагаз ҳиааира дуӡӡа ашәарҭа иҭаҳаргылоит».
 
