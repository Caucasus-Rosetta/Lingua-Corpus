Ари аҩымҭа иамоуп ахатәы ҭоурых. Саныхәыҷыз инаркны ҳабацәа рыла лассы-лассы исаҳауан ажәа «амҳаџьырра», нас уи иахылҿиааз атрагедиа ду. Саб амҳаџьырра адырҩашықәсан диит, ус анакәха, уи амҳаџьырра иахаанны иалаԥшыз реиԥш, урҭ ахҭысқәа идыруан, арахь иаанхаз ҳажәлар рҿы уи ада ажәабжь ыҟаӡамызт, ирҳәон, еиҭарҳәон. Иҟан уахьынтә ихынҳәызгьы – урҭгьы, Нарҭаа ражәабжьқәа реиԥш, ҵыхәаԥҵәара рымаӡамкәа ирҳәон, еиҭарҳәон хаҭала излаԥшыз агәаҟреи ахҵәареи.
Усҟанҵәҟьа амҳаџьырра аԥсуа жәлар зегьы рзы акәымкәа, уахь ицаз иртрагедианы акәын ишырҳәоз, ус акәын иагьшазхәыцуаз, избанзар, аурыс ҳәынҭқар иԥырхагаз аԥсуаа аниԥырига, иполитика ааирҳәын, иаанхаз ахақәиҭра риҭеит. Аҵара змамыз ҳажәлар ргәы рҭынчны иҟан, ус наӡаӡа иҟазаауаз џьыршьон. Аха нас, иубаз еицәа убеит ҳәа, иҭацәыз ҳадгьылқәа атәым милаҭ ааганы иқәындырхо, иара зџьынџьыз арахь рырхынҳәра мап анацәырк, убасҟан ауп ҳажәлар ианеилыркааз амҳаџьырра жәлары зегьы иаҳзеиԥшыз трагедианы ишыҟалаз. Аҵыхәтәан ақырҭуа нацистцәа нап анҳаларкы, ҳажәлар ҵыхәаԥҵәарала агәра ргеит аурыс ҳәынҭқар иаҵкыс Сталин дшеицәаз. Убасҟан ауп амҳаџьырра Аԥсни аԥсуа жәлари рзы итрагедианы ишыҟалаз анеилыркааз. Убарҭ ашықәсқәа раан ҳабацәа, рыбжьы ныҵакны иагьарааны ирҳәауа саҳахьан.
– Аԥсны нҭырҭәааны ианынхоз еиԥш ҳаҟазар, аӡәыр ҳалакьакьара рзыгәаӷьуазма!..
– Зхы иасыз, ибӷа икит, рҳәеит, сыбӷа ӷәӷәандаз схы иасуазар убарын! – иҳәеит.
– Е-е-е-ҳ, ирлахьынҵахазеи ҳажәлар?! Иаҳԥеиԥшхаран иҟоузеи ҳаԥхьаҟа?!
– Ҳажәлар уҳәоит, иаԥеиԥшузеи Аԥсны? Ҳажәлар мышкы зны рышьҭахьҟа рымҩа аатыр, иабанхуа, ара иааганы индырхаз ндырхеит, дара роуп ара иаԥшәымоу!
– Урҭ ракәым, ҳара ҳхаҭа ҳахырымгааити! Уеиҳа зымчу уҩнаҭагьы тәыс уҟаиҵоит…
Арҭ ацәажәарақәа ирыцын агәынқьра, агәкаҳара, гәыӷрак рымаӡамкәа аидашшылара.
Зегьы ирыцкын ахьаақәа зхылҿиааз амҳаџьырра атрагедиа. Ауаҩы агәаҟра данҭагылалак ауп адоуҳатә мчрақәа рахь ихы анирхо, Анцәа даниҳәауа. Усҟан раԥхьаӡа акәны исаҳаит иҿыцыз аныҳәаҿа, «Аԥсни Аԥсуареи Анцәа еиԥумырхан! Ҳ-Аԥсуара Анцәа иумырӡын!».
Урҭ ажәақәа рҳәауан убас гәҭыӷьӷьаала, изыҳәоз Ихаҭа иаҳауазар еиԥш иԥхьаӡаны. Нас еиуеԥшым аныҳәарақәагьы мҩаԥырымгози, иаҳҳәозар, ацуныҳәара еиԥш иҟоу – уи есышықәса иҟарҵон, аҳабла рчеиџьыка еилаҵаны, иара убас акәырбангьы ҟарҵон. Нас аҭаацәаратә ныҳәарақәа – Ажьырныҳәа, Афы аҳ ду ихьӡала «хыхь иҟоу» ҳәа, ашьтәашьра уҳәа, ирацәоуп ҳажәлар имҩаԥырго аныҳәарақәа. Урҭ зегьы ҵакык-ҵакык рымоуп, аха убасҟангьы убри инаваргыланы, Анцәа иҳәон Аԥсни аԥсуа жәлари ирхылаԥшырц. Аныҳәаҩ иныҳәаԥхьаӡы убас иҳәон, ажәлар ргәыҵха иажәа Анцәа иҿынӡа инеигар иҭахны. Сара убри аамҭа салааӡоуп, сшыхәыҷӡаз инаркны убри ҳабацәа ргәыҵхеи ргәынқьбжьи ракәӡан исаҳауаз. Иҟамызт даҽа информациак. Ашколгьы ссирны иауыҟахыз. Ҳлитература акәзар, ашьапы иқәымгылацызт, аибашьра ианналага инаркны
ҳашәҟәҩҩцәа рҩымҭақәа рҭыжьрагьы аанкылан. Убарҭ ҳқәыԥшра ашықәсқәа раан иаабози иҳаҳауази ҳадҷаблон, ҳабацәа рҟынтә иҳаҳауази ҳҵасқәеи ҳқьабзқәеи ракәын ҳара ҳзы школсгьы университетсгьы иҳамаз. Урҭ ҳхы-ҳгәаҿы инеиуан, ҳдунеихәаԥшра убарҭ рыла ишьақәгылон – нас урҭ ҳара ҳзгьы имилаҭ хьааны иҟалон. Аҵыхәтәан, сарԥысра ашықәсқәа раан арҿиаратә гәазыҳәара сызҭазгьы убри ҳабацәа ргәыҵхеи ргәынқьбжьи исырҭаз анырроуп, сара сзы асахьаркыратә литература ҽырбагамызт, хныҟәгагамызт, сара сзы уи ҿахәҳәаган, исҭахын абиԥарақәа иҳаҵагыло ҳажәлар рхьаа рдыруазар. Убарҭқәа зегь реиҳа изныԥшуа акакәны иҟоуп «Абду Ажьгьери». Ари аҩра нап анасыркуаз ҳажәлар рҭагылазаашьа уадаҩын, нас 1972 шықәсазы Е. Шеварднаӡе Қырҭтәыла данахагыла бӷеиҵыхрак рмоуа иҟаиҵеит. Уи сазхәыцуазма, сара сгәыҵха аҩра саҿын, аха нас акьыԥхьрахь ахы ансырхоуп, ихԥҽыганы иансзыҟалаз. Ажурнал исзанымҵеит, нас ашәҟәҭыжьырҭаҿы аҭыжьра аплан иарбаны аус шадырулоз, анбан рыҟәшәахьан еиԥш, иааныркылеит… Урҭқәа зегьы аҩра иаҭахны исыԥхьаӡом, аҽыԥныҳәа сырҭоит аурыс бызшәа уаҿагылоит ҳәа. Абду аурыс бызшәа издыруам, амаҭа аԥсшәа издыруам – аҭаацәа рҿы ари проблеманы иҟалеит. Ашәҟәҭыжьырҭаҿы акомиссиа алырхын, урҭгьы уи ауп ирҳәаз, «Аурыс бызшәа даҿагылоит!» Ирҟәыдны акәзаргьы ишакәхалак ашәҟәы ҭыҵит. Ус шакәызгьы, схаҭа иааџьасшьаратә аԥхьаҩцәа иргәаԥхеит. Уимоу, Д. Гәлиа ихьӡ зху Апремиа ахьгьы Аԥсуа университет аҿы иқәдыргылеит. Апремиа шарымҭоз здыруан, аха иахырҳәаауа збап сгәахәын.
Ус иагьыҟалеит, аха сара иџьасшьаз, уаҟагьы абызшәа азҵаара акәзаап иаԥырхагахаз. Акомиссиа ахантәаҩгьы даҽаӡәгьы хаҭала исарҳәеит, аҩымҭа зегьы иргәаԥхеит, аха абызшәа проблема ауп иаҳзышьҭымхыз ҳәа.
Иҟалаҵәҟьаз даҽакуп. Дызусҭада аҩымҭа афырхаҵа хада? Амҳаџьырра иагаз Ҳәмарба Аҳмаҭ иҽкылӷәааны
иԥсадгьыл ахь дхынҳәуеит, араҟа иҭыԥ аалхны, иашьцәагьы раагара гәҭакыс иҟаҵаны, аха уи изалмаршеит. Ари агәыҵха иԥа Ажьгьери иахь ииасит. Аҩымҭа анызыҩуаз амҳаџьырра аӡбахә уҳәар аныҟамлоз акәын, арахь уи ахьаа аҩымҭа ахы инаркны иагәылсуеит. Усҟан ақырҭуа меншевикцәа Аԥсны рнапаҿы ишааргази «Кьаразаа» урҭ ишрабашьуази рҳәара иаҟәырххьан, «Кьаразаа» рхаҭа ирызкны ашәҟәқәа иҭрыжьыз «Асовет мчразы ақәԥаҩцәа» ахьӡын. Ажәакала, ҳажәлар рмилаҭ хақәиҭратә еибашьра ыҟаӡамызт, арахь Ажьгьери ақырҭқәа дырҿагыланы деибашьуан, дҭаркхьан, дыбналахьан. Ихтны ирызҳәомызт акәымзар, убарҭқәа ракәын усҟан аҩымҭа амҩа зкуаз.
Ажәакала, ажәлар рхьаа – амҳаџьырра апроблема, адемографиа, абызшәа, абиԥарақәа реимадара, аҭыӡҭыԥқәа реиқәырхара – иахьатәи ҳапроблемақәа, иахьа изҩызшәа араҟа ианыԥшуеит. Усҟан 35–40 шықәса уажәаԥхьа, урҭ проблеманы асахьаркыратә литератураҿы ацәыргара уадаҩын. Амҳаџьырра акәзар, аӡбахә зҳәодаз, уи атема хҩан, уалакьысыр ҟалаӡомызт. Абас иҟоуп аҩымҭа аҭоурых.
Есышьыжь дышгылац акәымкәа, уи аҽны шарԥазӡа дҩагылан, дҟәашӡа, харԥзаҵәы абарҵа даақәгылеит Ажьгьери. Аԥшәма ишьҭыбжь шаҳаз еиԥшҵәҟьа, зҽырқьақьаны абарҵа акәакь аҿы ицәаз ила Араԥ, ашырҳәа ахы иҩахеит. Ажьгьери шиакәыз анаба, иҩаҵҟьан ашьапқәа ааҵхааны абӷа ҭырсакьаны аҽаарххеит. Нас «фырт-фырт» ҳәа, еимсашәа ҟаҵаны, Ажьгьери иааидыххылан, мызк аахыс дамбацкәа иҿыгәкааны иҟазшәа, абла каҳуаԥштәылақәа гәбзыӷха, имҵакәымпылуа иалагеит. Ила аҟазшьа игәы аарҟәандеит Ажьгьери, аха уи иара иадырратә ахгьы имшьышьит, ажәалагьы имыргәыбзыӷит. Ус ирхаашәа илаԥш нахганы, даанапыршьшьын, ихарԥ аҳәынҵәрақәа еибаркуа, еилҟәашааны иҟаз аԥсабара илаԥш нахигеит.
Аҳауа макьана иҿыхьшәашәаан, аха илаҳалаҳауа ааԥын фҩы аахылахьан.
Ажьгьеригьы игәалаҟара бзиан. Уи уажәы ихиаҵәааӡа аиԥынчылара иаҿыз алқәаҵәҟьа, ишәҭны ибыбышӡа игылазшәоуп игәы ишабоз.
«Даҽа ааԥынрак!» – игәы иааҭиҳәааит.
Шаҟа ааԥынра дырԥылахьоузеи Ажьгьери? Уи инҭкааны уаҩы ишизымдыруа еиԥш ауп, иара ихаҭагьы ишизымдыруа. Амала, инықәырԥшны имдыркәа!
«Асду анауз, асасцәа дахьқәа снарԥыланы, сацәыԥхамшьакәа, бзиала шәаабеит ҳәа расҳәартә сыҟан», – иҳәон иара, ақәра азҵаара ианалацәажәоз. Убри асду анауз ашықәсан ауп Ажәеиԥшьаа раԥхьаӡа данирманшәалазгьы. «Иага ухашҭыргьы, ираԥхьаӡатәиу ахҭыс ухашҭӡом», – иҳәон Ажьгьери, ари ахҭыс анеиҭеиҳәоз. Иҵабыргыҵәҟьаны, иара асду еиԥш ауп уи уажәгьы ишихамышҭуа. Знык-ҩынтә раҟара шьоукы днархьыԥшшәа шәарыцара дцахьан, ашәарахгьы ибахьан, аха дреихсратәы дзеиқәымшәацызт. Убри, Ажьгьери изы хашҭра зқәым амш бзиахә албаашараз, хметрак ирзынаԥшуа асы шлеихьазгьы, иӡбеит ишәақь аашьҭыхны днықәԥш-аақәԥшырц.
Асы алеира еиҭагьы еихсыӷьра амамызт. Ажьгьери ишәҩақәа ааишьаиҵан, иаԥсуа шәақь аакныхны дындәылҵит, аха дабанӡацо, ашәаҩақәа шишьазгьы, асы быԥкын азы, маҟҿаҳәара дылабгон. Ус шакәызгьы, Ажьгьери иӡбеит верск аҟара инаицәыхараны илеиуаз аӡиас Бахәырҭа аҿынӡа дцарц. Уи идыруан, ашәарах аӡышьҭра асы маҷын азы ишаанагоз. Дагьымҩашьеит, аӡиас дазааигәахон еиԥш, шьабысҭақәак днархьыԥшит. Ҩынтәҟа-хынтәҟа илрықәкны еиқәикшеит, аха ишәақь алацәа цәаакын, еибамгеит. Нас ҵлак ашьапаҿы инкыдыргыланы даарышьҭалан, ашьабысҭақәа иԥацыԥхьаӡа, аӡыжь иалаԥалауазшәа рхқәа ҩылыҳәҳәо асы ишлылабгоз, гәаҩарак иааҭеицалан, руак лышьҭагәа иааникылан, иҳәынҷаны гарӡганла еиқәԥах иааҿеиҳәеит. Нас иԥсы ааиҭакны хыма-ԥсыма дҩаҵалан, знык аҩны снаӡандаз ҳәа игәы хыҭ-хыҭуа, амҩа даақәлеит. Аҩар еиԥш аԥхӡы илыҩруа дшааиуаз, аҩны дазааигәахахьан еиԥш, иааигәалашәеит Ажәеиԥшьаа иуаҭәеишьаз аԥсы шҭоу аҩны инаугар шҵасым. Дааҭгылеит Ажьгьери, ииҳәынҷаз ашьабысҭа аҵкыс аҭҳараҳәа игәы еисуа. Ахы агыдра инапы нықәишьын, илаԥшгьы нахигеит. Ашьабысҭа ажыжәҳәа ахы ааҟьеит, тәыҩақәак ахагыланы иланакшарашәа
ԥхьаӡаны. Аха уи иара агәхьаа ауикхуаз, игәы шахьыблыц иахьыбылуа, асы ҭарапан, игарӡган ижәҩахыр иаахихын, илышьҭеиҵеит...
Сааҭк ашьҭахь Ажьгьери иаб аџьмаҭра аҿынтә шьтәак ахы дахо ашьырҭахь инеигон...
– Исхыҵрыз усҟан? – Ажьгьери иажәабжь ашьҭахь, иаалырҟьан дазҵаауан.
– Жәибыжьҟа, жәааҟа ракәхап.
– Аиеи, аиеи, усҟак акәхоит, амала, сеиҳамызт.
Ус анакәха, хынҩажәи жәибжьҟа, хынҩажәи жәааҟа шықәса ухыҵуеит ҳәа анырҳәалак, маҷк ишигәамԥхоз удырратә аҭак ныҟаиҵон:
– Иҟалап ус акәзаргьы, амала, сара ус сазхәыцны исымхәшьадацт...
Ажьгьери ицәымӷын ауаҩ ишықәс аԥхьаӡара. Иара иҳәалон еиԥш, ауаҩы инҵырагьы ҿҳәарак амоуп, шәкы дырхысыр – шәиҩажәа, уи дахысыр – шәи ҩынҩажәа, шәи ҩынҩажәижәаба. Уаҳа дабоугари?! Нас изуԥхьаӡаларызеи уи ишықәсқәа? Дыҟазааит, Ажьгьери иеиԥш, игәы рҭынчны, уи хырԥашьа змам есааира ишааигәахо дазымхәыцуа, ҭынч дынхалааит-дынҵлааит...
Ажьгьери, уажә абарҭқәа дрызхәыцуазшәа, ҳамҭакы иааҭгылара ашьҭахь есышьыжьы ишыҟаиҵалацыз еиԥш, импахьшьы аакныхны аӡыхь шыҟоу иҿынеихарц иҽыназикын, аха ашырԥаз данҿыха ииӡбаз анааигәалашәа, маҷк дааиԥхьхәыцын, дааҭгылт. Нас, имаӷрақәа имышьхәылҵ аҿынӡа иҩеизиҳәҳәан, уажәраанӡа еибаиркуаз ихарԥ аҳәынҵәрақәа ԥыртло, аҿырӡәӡәага днадгылеит. Абри аамҭазы ишьҭахь аҷараҳәа ашә абжьы аагеит, аха Ажьгьери уахь дхьамԥшӡеит! Уи идыруан идәылҵыз иԥшәма Есма шлакәыз. Уимоу, уи, уажәы лыҵкы лхы иҭарԥаны акалҭқәа дларыхауа арҽеира дшаҿугьы ицәа ианыруан. Уи ашьыжь, лыԥшәма лаԥхьа дангылалак, лыҵкы цқьа илшәылҵаанӡа лгәы иауамызт ашә аартны
адунеи днықәымԥшыр. Ус дыҟан Есма дҭацаны раԥхьа абри аҩнаҭа данааҩнанагала инаркны. Нас, ашырҳәа дышьқьыруа аҩны дааҩнагьежьуан.
Есма ашә шаалыртыз еиԥш, Ажьгьери аҿырӡәӡәагаҿы имахәар ԥхьашьшьаа, ихы аҷаԥшьра аӡы ҩақәырҽҽо иҿы ахьиӡәӡәоз лылаԥш анынаиқәшәа, дааршанхеит. «Абзиара иатәхааит!» – лгәы иааҭылҳәааит лара. Уи, қәак анлеиуаз иаҷыдахаз, ашьыжь абарҵа дааҵагылан аҿырӡәӡәагаҿы иҿы иӡәӡәо, шамахамзар, илымбацызт. Есма ашырҳәа егьи ауада длыҩнаххын, иаха ҵхагәҭанынӡа илуанҭауаз амаҭәақәа еиқәырчаҟәа астол иахьықәыз ахь лҿыналхеит. Ажьгьери иԥаҵашлақәа инапы нарылшьуа, иҿы ӡәӡәаны даахынҳәын, иааигәа ихшьыз ампахьшьы илаԥш назирхон еиԥш, иԥшәма ампахьшьхәбаба еиҵырҭло ашә даахыҵт.
«Бара иахьак бышьқьырӡошәа бызбоит, уанҭа зыхьшьымгьы мпахьшьы баҭәабшьом» ҳәа иԥшәма даалхыхәмарырц игәы иааҭеикын, аха иҽааникылт. Есма абжьааԥны иаҷыданы акы далаҟамызт, еснагь уи дышьқьыруан, еснагь уи деиқәыуанҭан. Аха урҭқәа иахьа иҷыданы ҿыцбарах иубаратәы згәалаҟара ыҟаз иара Ажьгьери ихаҭа иакәын. Уи иахьатәи амш дшазхәыцуаз иаха ицәа ҭынчмызт, шарԥазӡа дыҵзырҟьазгьы убри ауп.
Иҿы анирба, ампахьшьы аҭыԥ аҿы инкнеиҳан, иԥаҵақәа ҩада иршо, иршацыԥхьаӡа инеиҭак-ааиҭакуа ҩадантә дкылԥшны ирҽеиуа, амаҵурҭа дныҩнашылеит. Уаантә дышиашаз акәакь аҿы икҿагылаз адулаԥ ахь иҿынеихеит. Ажьгьери есшьыжь уи ашә аартны дынҭамԥшкәа уск нап аиркӡомызт.
«Умхы арахә аламзар, ҳаӷеиҭа, агәылара аҳәҳәабжь мгазар, уҿы аӡы ҭыршаны аҩны узладәылҵрызеи!» – иҳәалон иара.
Минуҭқәак рышьҭахь амаҵурҭа илаҳа-лаҳауа иаамҽханакит ажьаӷь уатка афҩы хааӡа. Уи уажәы убасҟак ихаа
ны иаҳауан, имжәӡаргьы иара афҩыхаа ахьиаҳауа амацара агәахәа инаҭартә еиԥш. Ажьгьери инапы иааҵихуа зегьы агьама ҷыда рыман, ишьымҭа акәацгьы, иара убас акәын дацклаԥшны ажьаӷь уатка ширшуазгьы, даара ԥхашьарак дақәымшәозар, арыжәтә бзиа ишибогьы, зыфҩы хаам ауатка иҿахьы иааигаӡомызт. Аҩы атәы зҳәахуада! Ажьгьери ари иҟазшьа ҷыдазы дуаҩ ԥагьоуп ҳәа изызҳәозгьы ыҟан, аха урҭ цқьа дыззымдырқәоз ракәын. «Уҿахьы иҩоуго зегьы агьама рымазароуп» иҳәалон.
Дыздырҵәҟьоз убри иҟазшьа ҷыдазы, лымкаала пату иқәырҵон.
Ажьгьери ижәытә фырџьан еимхәыцла ихырҷаны ианыҩеирҭәы, изҭихыз аграфин цхаԥштәыла, амгәацәахәыҷы кәмпылӡа, ахҩа лахаршәны днахан аҭыԥ аҿы инҭаиргылт. Нас, ифырџьан аақәхны маҷк иарӷьарахь ала дааҳәшәа, ашьхархь ихы ҩарханы дааныҳәа-ныԥхьаны, иԥаҵашлақәа рыла ираӡаны ижәуашәа, даҵашьшьы ҿамҩа-ҿамҩа ижәны, ифырџьангьы днахан, аҭыԥ аҿы инҭаиргылеит.
Абри ауп Ажьгьери хырԥашьа змамкәа, есшьыжьы «ламазкрас» имоу. Уи «иламазкра» даналга, иԥаҵақәа неиԥхьышьшьаа-ааиԥхьышьшьаауа, ашә ахь иҿынеихеит.
Макьана Ажьгьери имра мгылацызт. Ажьгьери амра гылт ҳәа ианиԥхьаӡоз, шьыжьи-хәылԥази дҩазгәыдԥшылало, минуҭқәак рышьҭахь ифырџьан аақәхны дзымҵаныҳәоз, ҩахьхьи ахра ҿаша ду ақәцә шьыжьтәи амра ашәахәақәа анрықәҷҷалак акәын. Уахь амархәага ахабар шыҟамызгьы, Ажьгьери амрагыларахь амра ахәы излавҵуа ахь днаԥшит. Амра убастәи ишгыло удырратә уи ашәахәақәа маҷк ицәывҵыҷҷон. Убри ацәывҵыҷҷара илаҵакны, ҭәаҟәа бзиак иаҟараны, сналаԥалар сааннакылап угәахәыртә, ижәпаӡа, абамба еиԥш еиқәырчаҟәа, ԥсҭҳәак ахы иҩахон. Ажьгьери уи илаԥш ианааҵашәа, иааџьеишьеит, мчыбжьык аахыс уеимдозар ҭаҭын лҩаҵәк иаҟароугьы ԥҭацк џьара ихыршәланы иубомызт.
«Акәыкәбаа еиԥш, ани еразнакы иабааҩаҵхаха!» – ааигәахәт.
Уи аԥҭа чаҟәа илаԥш наҟәиҭхан, блаҵарыла днаԥшы-ааԥшуа иашҭа днықәлеит. Абри аамҭазы Есма акәасқьа асоф аҿынтә агәарабжьара анаҩстәи рбаҳчахь дыԥшуа, лыԥшәма иахь лыбжьы аалыргеит, аӡахәаҭра ацәқәа ҭалеит ҳәа.
– Ҳаит, игәарымлааит! – иҳәан, ашырҳәа иҿынеихеит, аха нас даақәҵәихын, иеигәышә ааԥшааны, ашырҳәа иҿынеихахт. Ажьгьери уажәы ацәқәа аԥхасҭа иҟарҵаз аҵкысгьы игәҭакы анагӡаха ахьиадымраӡаз еиҳагьы даргәааит. Мҩа бзиак дшықәгылаз ддырхынҳәызшәа акәын уажә игәы шыҟаз.
Ацәқәа игәыла Қәҭыл итәқәа ракәын. Ажьгьери данырба, иҽеимыз акы шыҟарҵаз рцәа иалашәан, ашырсырҳәа излаҭалаз ала рҿынархеит. Ианааиуаз аанда уиаҟара иԥырымжәеит, аха уажәы рхы иҭарԥаны, еимҳәаны илкарыжьын, «уф-суф» ҳәа ашақә иасуа, агәарабжьара инбжьалеит.
Ажьгьери иҭаацәара араҟа ааскьанӡа аҭаҭын ҟарҵон. Шаҟа ҭыргахьазгьы здыруадаз, аха ишааиуаз адгьыл ажәуа ианалага, зны ҭәархырсҭас иҟаиҵеит, нас алҿар еиҭаҳаны аӡахәа рықәиҵеит. Ари колнхара дгьылын, аха ихатә баҳчак еиԥш акәын аӡахәа шиааӡоз. Аколнхарақәа анеиҿыркаауаз иаб ихаан иҟарҵаз рбаҳча акәын, аҭаара иамыхәо, еишәхашьшьы игылан. Ҽнак «абраҟа аҭаҭын напы иазҭымго иԥжәаны иҟалоит» ҳәа араион аҿынтә иаашьҭыз агрономк иааиҿыҵшәан, уи акәхеит, мчыбжьык ахмырҵкәа гектарбжак иазынаԥшуа иҟаз абаҳча иӡәӡәашкәаӡа иаалгеит. Ажьгьери убри ааигәалашәацыԥхьаӡа, аҵәымӷ еиԥш игәы иналакьакьон. Дшааиуаз иӡбеит игәы иалаз «аҵәымӷ» алихырц... Ҳәарақәак ирҷыдахаз араҟа рахә ҭеиҵомызт. Уажәы аҳаскьын еиныланы ишыҟазгьы, ацәқәа аӡахәа баны иав
суазма, ана-ара икыдҳәаны ирфаз ихырҟәҿаа-мырҟәҿаа ихьынҳалан. Игәы инархьгәышьеит, аха уажәшьҭа иҟалаша ҟалахьан. Ҳамҭакы дынкахәыцуа дгылан, нас днахынҳәын ҵәҩан аагара иҿынеихеит.
Ажьгьери аанда кны ашҭа данааҭала амра ахәы иҩавҵхьан, аха аҭәаҟәа асахьа змаз аԥсҭҳәа чаҟәа аԥыраҳан азы ибарҭамызт. Уажә уи аԥсҭҳәа аҽарчын, даҽа «ҭәаҟәак» ахадыргылазшәа, улаԥш аадхалартә, аҟара ацны иқәацәӡа игылан. Ажьгьери уажә уи еиҳагьы игәалаҟара бжьнахит – араҷа иԥыраҳәа еиԥш, аӡәы дааиԥышьклаҳәызшәа игәы ааӡеит. «Ацәқәа аӡахәа ықәырхзар ҟалап?» ҳәа иԥшәма дызиазҵаазгьы, далеиҟәигарц «ирымфакәа, ирфарц ауми изҭалаз» иҳәан, иажәа уа иаахиркәшан, иеигәышә ааиҵшьуа, иашҭа ахы-аҵыхәа лаԥшыла еимдо днықәлеит. Уи уажәы наԥшҩык дибозар, дџьеишьартә ауп инаԥш-ааԥшышьа шыҟоу.
Ашҭа агәҭаны днеиуан еиԥш аҽыларҟәӡаны, «ҷрыт» аҳәан, ажыжәҳәа жәҵыск иаԥхьа иниаҟьеит. Дааҭгылашәа днахьԥшит. Уи сынтәатәи ала жәҵыс имбацызт, урҭ ааижьҭеи ԥыҭк шҵуазгьы. «Саҟаҭәеит... аха егьаурым, исзаанагазеишь ашьыжь ажәабжьс?» – игәы дааҭаҟәынд-ҟәындит. Абри аамҭаз илаԥш еиҭа иааҵашәахт амра иаԥгыланы зҽырчны иҩеиуаз аԥҭа чаҟәа. Уажәы уи еиҭах илаԥш надирхалеит, «Цас иҟанаҵоит ҳәа сыҟоуп!» – игәы иааҭиҳәааит.
Ажьгьери иахьа ауасҭацәа изаараны дыҟоуп. Уи иӡбаны имоуп зеиԥш адунеи аҿы иҟам ахыбра лԥшаах – амҳара иргыларц. Ари абжьарак, еиҳараӡак иаха аахыс, дызмырҭынчуазгьы убри ауп, иабаиргыло, насгьы ишԥаиргыло, аҿы абаирхо?
«Акәымжә бзиа ануӡах, аҳазырҭрақәагьы рҭыԥ аҿы иҟазароуп» ааигәахәт. Ҵабыргуп, иширгыло акәзар, раԥхьатәи ахаҳә ашьҭаҵара инаркны аҵыхәтәантәи аҵәымӷ алаҵара аҿынӡа, иреиӷьу архитектор ишизымӡбара иӡбаны ихы-игәы иҭоуп. Аха, акәымжәгьы бзианы
иӡахны, аҳазырҭрақәагьы рҭыԥ аҿы иҟаны, еиқәыуанҭа аӡлагарахь иушәҵаны узцом, ма абораҿ инаганы иузкнаҳауам. Ажьгьери амҳара хьыҵәцара иргылт, аха иахьақәнагаз аҭыԥ изалымхт рҳәар, усҟан имыргылаӡар еиӷьуп. Зегь реиҳа иашҭа уиаҟара ииашарҭам, убри ауп дызмырманшәалогьы.
Џьара ҭыԥк илаԥш надхалан, акәша-мыкәша лаԥшыла ишәо-изо, дааҭгылеит, аха ирласны уаҟа мап ацәикит, ҵоуп, аҭыԥ шьаҟьасҭоуп, ахыбра аргыларазы иманшәалоуп, аха иабаҟоу акәасқьа кыр иазааигәацәоуп.
«Амҳара анакәха, акәасқьагьы амаҵурҭагьы маҷк инарцәыхаразароуп», – игәы иааҭиҳәааит.
Амҳара — цәанырралеи ламыслеи иҭәу ахыбрақәа раҳ хәыҷы. Уи аҟара изықәнаго арбану мцхәӡа аиҷаҳара, иреиӷьӡоу аҭыԥ азалԥшаара!
Ажьгьери раԥхьа илаԥш наздхалаз аҭыԥ игәыблра шадызгьы, мап шацәикра иацәкны, иҩны-игәара блала еимдо дышнеиуаз деиҭааҭгылеит, џьара илаԥш адырхалан. Уи уажә дааҭгыланы, дымццакӡакәа дазхәыцуеит, ахыбрақәа рнаҩсгьы, ишԥарзыҟоу агәарабжьара, агәашә, ахҵысҭа? Абарҭқәа зегьы анеихиҳасабла, «Хымԥада абра акәхоит, – игәы иааҭиҳәааит, – абра иреиӷьу ҭыԥхоит».
Ажьгьери игәы еихьызшьуа – аҭыԥ маҷк инаарашәа иҟоуп, аха уи иԥырхагоу усым, ариашашьа амоуп. Абри аамҭаз даҽа зҵаарак ааизцәырҟьахт, аҿы абаирхо? Амаҵурҭеи акәасқьеи рҿынтә амҳара ашә иаалаԥшуа уахь аҿы изырхом. Арахь хазгьы иаарҳәӡаны ашьҭахь реиархан изыргылом. Абарҭқәа зегьы раҳасаб кны, аҵыхәтәан дагьазкылсит уи аҿы ахьырхатәызгьы. Уажәшьҭа Ажьгьери изы хадара змаз азҵаара ӡбын. Ауасҭацәа ааир, «абра» ҳәа инапы нақәикуан. Уи уажәы игәалаҟара шьҭыҵӡаноуп дшыҟоу. Ус дышгылаз, ихааӡа ацәа инҭанагало иеиԥш, ихәыцра «ԥхыӡқәа» даашьҭырԥаан, еес, дышиашаз иаркы-ирцә ҳәа даныҟаз иарԥысра аамҭа дынҭадыргылеит.
Абар, ҳашала иҟәашӡа ишьыхны, инықәԥраашашәа, иԥшӡакәакәараӡа иахьгылоу иаб изиргылаз амҳара! Ачара ашыкьыбжьы ала иҭәыз ашҭа, ауха ҭаацәа ду ааилатәоны еиԥш, џьырмыкьны ашә адыркызшәа, иккаӡа иҭацәын, иууаӡа аҭынчра нахатәеит.
Ашьшьыҳәа, алашьцара иҽаалак, ашҭа дааҭалеит Ажьгьери. Амаҵурҭаҿы, аҵыхәтәанӡа иааидхалаз ахаҵгылацәа ракәхап, зны-зынла ихьыр-вырӡа шьоукы рураҳәабжь гоит. Ачыс иакыз алақәа ибақьа-бақьаӡа, ашҭа ақәҵра рзымгәаӷьуа илеи-ҩеиуеит. Урҭ, уажәраанӡа еиԥш, еибарӷыӷуа еизыҭрысны рыхәцәқәа ҵибакаауам, еинышәаны ашьшьыҳәа инеивыс-ааивысуеит. Аха зны-зынла ԥсымҭәык ашьапқәа ирыбжьакны баҩык хыҟаҟаауа ишадтәалоу, даҽа ԥсымҭәык анынахагылалак, рыҩбагь рхәыржьқәа еиларгыланы, рхаԥыц ҟәашқәа ҵрыхәҵәа-ҵрыхәҵәаӡа рышьҭақәа рҿынӡа иаарԥшуа, иааибарӷыӷуан. Ашҭаҿы урҭ роуп уажәыҵәҟьа Ажьгьери бжьыс иаҳауа.
Маҷк дааскьан, игәы аҭҳараҳәа еисуа, амҳарахьы днаԥшит арԥыс. Уаҟа алашара ҩныҷҷаауеит, аха уи агаз лампа акәымкәа, изырлашаҵәҟьо лара лхаҭа лакәушәоуп уи игәы ишабо. Аҩнуҵҟа шьоукгьы аџьџьаҳәа рбжьы ааҩуеит. Уаҟа иҟоуп иҩызцәа арԥарцәеи аҭыԥҳацәеи еизаны.
Ажьгьери иԥсы ӡаны маҷк днаскьан, иҩыза идәылҵра дазԥшны алашьцара иҽнадкыл аца-ҵла ашьапаны дааҭгылеит. Иҩызеи иареи минуҭкәак раҟароуп еицрыҵижьҭеи иҵуа, уажәшьҭа иаамҭоуп иааира. Ус дыззыԥшызгьы даадәылҵын, днаԥшы-ааԥшуа Ажьгьери дызлаҟаз ала иҿааихеит. Амаҳә игәы аҭҳараҳәа иааисит. Минуҭқәак рышьҭахь ишьапы аҟәартәрақәа ҵыс-ҵысуа, игәы ҭыԥаны ицо, жәҩангәашәԥхьара изаатны, иԥшьоу Анцәа иаҳҭынра ишьапы нхигошәа иԥхьаӡаны, имҳара дныҩнашылеит...
Мшаҽны еиԥш, игәы аҭҳараҳәа еисуа, ихәыцрақәа даарылҵит Ажьгьери. Урҭ игәалашәарақәа шаҟа анырра ирҭаз џьашьаны дагьааԥышәырччеит. Уигьы акәындаз, ихы дацәыԥхашьан, ишьагьы ааиҿықәыхәмарит. Аха зегьы дара роуп, иԥшӡакәакәараӡа ибла ишхгылац ихгылан ажәытәтәи имҳара. Ихы дҩахар, аа, абар, дахьынахәаԥшуа! Ажьгьери изымычҳазт, дагьынаԥшит уи аҩны шкәакәа хәыҷ ахь, аха амҳара ахаҭыԥан иӷьазӷьазуа ақьырмыт кәасқьа днагәыдԥшылеит.
– Уааи, шьҭа абысҭа анысҵеит, – амаҵурҭа абарҵахьтә Есма лбжьы аалыргеит. Ажьгьери ихәыцрақәа даарылҵын, иԥшәма лахьгьы днахьаԥшит.
Амра ҵлак ашәара ишҩахысызгьы, ашьыжь уи инаԥыраҳаз аԥҭа чаҟәа уаҳа ԥсабарак анамырбацызт. Уажәы уи ажәҩан иаҵасуа иазҳахьан, уимоу, «Аҵаа даду» дугәаланаршәартә ахгьы аанахәт, анапкәагьы, еилаҳәара дукгьы кақәчааӡа азқәа икыдуп.
Ажьгьери уажә шаҟа иҭахузеи амра алакҭа хаара дынҭаԥшыр, игәыҟаҵагаха иашҭа иаақәԥхар.
Ажьгьери амҳара азҵаара анизцәырҵ, аушәақә иԥшәмагьы ллымҳа инҭишьит.
– Адунеи ауаҩ изы иуаароуп, дахьынӡаҟоу «хар имам» ҳәа изырҳәо, аҵыхәтәан ишьҭахьҟа игәы рҭынчны инарцә мҩа дықәлар – убри ауп аԥсаҭа шкәакәара, – иԥшәмеи иареи уахык ианааидтәала иаацәыригеит Ажьгьери. Есмагьы лыблақәа ҭырхаха ииҳәарызеишь ҳәа днеизыԥшит. – Бареи сареи ҭаацәак ҳааӡеит, хар рымам, аха урҭ зегь ахьыҳааӡаз ҳахәшҭааразы макьана ҳгәы ҭынчым, иҳаздыруам ҳашьҭахь изеиԥшрахо. Анцәа иҳәар, Маџьа сынтә иҵара далганы даҳзаауеит. Ҳаԥсы шҭоу убри игәырӷьара аабар, зегь реиҳагь уи абра дзышьақәгылар, нас ҳаԥсыргьы ԥсы ҳахьӡымызт.
Есма лыԥшәма иажәа анцәырига нахыс, иҳәарц ииҭахыз заа илдырхьан, аха уиазгьы ҭынч дизыӡырҩуан.
– Ус акәгәышьоуп, – лҳәеит аҵыхәтәан Есма, – Анцәа дылбааԥшны лахьынҵас иҳаиҭо аабагәышьап.
– Аӡы иагоз «Анцәа! Анцәа!» аниҳәа, Анцәа иаамышьҭахь унапы ҟьа, рҳәеит. Ус ауп аԥсҭазаара шыҟоу. Иахьа иҩаҵшәалак зегь агаҿахь рхы хоуп, уаантә арахь раара ақәым. Ҳәагәыжьла иԥахны иҿоуҳәароуп, уаҳа хәшәи-ԥсыхәеи ыҟам. Убасҟан ауп Анцәагьы дылбааԥшны данухәо...
Аҵх кыр инеиаанӡа хаҵеи ԥҳәыси рԥа-иԥа иакәын зыӡбахә рымаӡаз. Абар уи аахыс аусқәагь акыр ҟалахьеит, амҳара узҳаргылоит ҳәа ауасҭацәа Ажьгьери дақәдыргәыӷит. Ажьгьери иакәзар, амаҭәахә еиқәиршәахьеит, амҳара ширгылои иахьиргылои азҵаара иӡбахьеит. Аха урҭ аҵыхәтәантәи ахҭысқәа Есма зегьыҵәҟьа лыздырӡомызт. Ажьгьери ус акәын ишиҟазшьаз, ииӡбыша ӡбаны данаалгалак, ара бааишь ҳәа, днартәаны, абасгьы-абасгьы ӡыбшәа сыҟоуп, бгәы иаанагои ҳәа длазҵаауан. Уи иара изы лгәаанагара аилкаара акәын, лара лзы гәырӷьаҿҳәашак илзаҩызан.
Уажәгьы – ус.
«Илдырааит уажәшьҭа, лгәы иахәап», – игәы иааҭиҳәааит иара, шьыжьхьа ыфаны ианаатәа.
– Ауасҭацәа иахьа ишаауаз басҳәазу, мшәан? – ишлеимҳәацыз шидыруазгьы, заа иахьизымҳәаз аҟнытә, длазҵааит Ажьгьери.
– Иабатәи уасҭацәоу, егьсоумҳәацтеи?!
– Ахыбра аргылараз.
– Нас уи уажәоума иануҳәо! Ҽазыҟаҵара сымаӡам, урҭ рныҟәгара аҭахыми!
– Сасцәоума, иааир, иҳамоу ала акы инаҳарцҳауеит. Иахьа ҳаилацәажәоит аҟароуп.
– Уиазгьы изугәаԥхеи ас иаалырҟьаны? Асҭамыр дыррак иаҳҭар иҽҳакәимыршәарызи? Уи акыр иоуҳәахьоу?
– Макьана егьиасымхәацт.
– Унан! Акәытҵара зыргылаҵәҟьо ауаҩ дҵаауеит, дыԥшаауеит, уара амҳара ззургыло иабҵәҟьа ушԥаизымҵаа?
– Уи уажә еимаҳкрым, Асҭамыр биазҵаар, «иабаҭаху, ада ус шәымаӡами?» ҳәа беиҳәоит. Уи идагьы ҳзызҵааша ҳамоуп, аха убарҭгьы, иаахтны ирымҳәаргьы, «Ажьгьери данажә ихшыҩ цеит» рҳәоит, рҿы нарҳәшәа акәзаргьы. Аӡә ихьаа ҽаӡәы издырӡом, досу дара ртәала ихәыцуеит. Саргьы сара стәала схәыцны, сара стәала изӡбеит. Акы зҳәар зҭаху, ушьҭан иҳәааит.
Есма даамхаццакшәа аҽԥныҳәа илҭазаргьы, уи ибзианы деилылкаауан лыԥшәма. «Ус акәгәышьоуп, аӡә ихьаа ҽаӡәы издыруам», – лгәанала Ажьгьери иажәакәа дрыкәшаҳаҭны иааиҭалҳәан, диазҵааит:
– Ауасҭацәа аап, аха акыр ӡбаны иумоу, иабаургыло, ишԥаургыло? – «Саргьы сыгәра умгои?» лҳәарцгьы инақәылкын, аха лҽаанылкылеит.
– Убригьы сара стәала изӡбахьеит, – Ажьгьери арҭ ажәақәа иҳәеит, аҽԥныҳәа рныԥшуа, маҷк инақәырӷәӷәашәа. Уи ихы-ԥсы азышьҭны акы ианаԥшьиго дахьуԥаар ицәымӷын. Есма илбон лыԥшәма игәалаҟазаара шбжьылхыз, уажә илӡбеит, иааиҳәо зегь имарҽхәо, маҷк даалырлахҿыхырц.
– Удин аныс ҭыԥс иалухыз шсурбара, – диашьапкит Есма. Ажьгьеригьы маҷк игәы ааҟәандахеит. Илҳәаз дазхәыцуашәа еимгеимцарак аҟара иҽааникылан, аха иԥшәма лыбла гәыразқәа данынархыԥшыла, мыцхәы аҽынкылара ҟазшьас ишимазгьы, ашырҳәа дҩаҵҟьан, ашә ахь иҿынеихеит...
Амра иаԥыраҳаны иҟаз аԥҭа ажәҩан зегьы амҽханакхьан. Уажәраанӡа абамба еиԥш иҟәашӡа иҟаз уи аԥҭа, уажәы икәабеиқәараха ԥсҭҳәак алаланы аҿыҩанахан, амра ахабарк умбауа ишәаҳаны, адунеи аарлашьцеит. Ари гәазҭаз Ажьгьери ажәҩан дҩаҵаԥшын, дагьынаԥшы-ааԥшит. Есма лакәын, уажә амра ԥхозу, амш аҽеиҭакрахь ахы рханы иҟазу зызгәамҭоз...
Ажьгьери анхара бзиа иман, ауаа рҿы ҳаҭыр ду иқәын. Еснагь гәлакьакьас имаз акызаҵәык акәын – азаҵәра. Уи дабиԥазаҵәын, дагьыжәлазаҵәын. Даазқәылаз, иқәра наӡо ианалага, абри хьаас ишьҭихит. Уи даныҷкәыназ иаҳахьаз иабшьҭра аҭоурых уажә лассы-лассы игәалашәо далагеит. Игәалашәон уи ихшыҩи иареи анааизынхо. Игәалашәацԥхьаӡа дқәыԥсычҳауан, игәгьы акы еилархха иакуан, «Еҳ, убасҟан хаҵак даарылҵны «Ҳаԥсуазар абра ҳ-Аԥсадгьыл аҿы ҳаԥсааит!» ҳәа, ибжьы ҿаца иашьцәа инарықәиргар... Зегьыҵәҟьа шԥандырҵәарыз...»
Ажьгьери хшыҩла иҳабла илаԥш нахигон. Ақыҭа иазбжаку уи аҳабла аамҭала иқәырҭәаа ижәлантәқәа – Ҳәмараа ракәын иқәынхоз. Уажәы Ажьгьери ида, Ҳәмараа иреиуоу ари ақыҭан аӡәызаҵәык дышнымхогьы, Ҳәмарқыҭ ҳәа иашьҭоуп, ҳаблак амацарагьы акәым – ақыҭа неизакны.
Иаб Аҳмаҭгьы дабиԥазаҵәын. Уи иабиԥазаҵәра зыхҟьазгьы убри игәала акәгәышьоуп.
Аҳмаҭ дышқәыԥшыз акаамеҭ дуӡӡа – ажәлар хыр-ҵәаны амҳаџьырра ианыргоз дахаанхеит. Иан, иаб иашьцәа хҩык, иара дреиҵбын. Уи ибла иабеит дгьыли-жәҩани Амшын Еиқәеи рыда иахьа шаҳаҭ дызмам ахлымӡаах. Ҩыџьа ргәы ааизынхар, зылаԥш иҵашәоз аҭоурыхҵәҟьагьы лак-ҩакуа иаанхеит.
Ҿыц нап адыркит Ҳәмараа аешьцәа Ҭырқәтәылатәи рыԥсҭазаара. Рхы андраалеит урҭ рлахьынҵа. Аха раб иԥсымҭаз ииҳәаз иуасиаҭ – рыԥсы ҭаны ианеиқәха, знымзар-зны рыԥсадгьыл ахь ахынҳәра гәҭакыс ишрымазааша – рхы-ргәы иҭаҵәахны ирыман. Иаҭахын аамҭақәа реиҭасра азԥшра. Аха агәаҟ изы аамҭа ирласны иауеиҭасхуа!
Ршьапы ианаақәгыла аешьцәа хҩык аҳәса ааргеит, иҭаацәарахеит, реиҵбӡа Аҳмаҭ ида. Аҳмаҭ, раԥхьа Аԥсны ааныжьны амшын ианынхыла инаркны, асаби иан дшыгәхьааимгара, инрыжьыз рқыҭа, рыҩны-ргәара гәхьааигон. Уахгьы-ҽынгьы ибла ихгылан, иԥхыӡ иалан, раԥхьа илацәа анаахт иибаз Ҳәмарқыҭи, иҩаскьаганы ахра цаҩцаҩқәа дызҵаԥшуази, урҭ ирылҟьан, хшны илеиуашәа, ихышлааӡа ацԥхь ацрыдды хланҵы илеиуаз арҩаш Бахәырҭеи.
Дарԥысхеит, днаӡа-ааӡаны изҳаит Аҳмаҭ. Иашьцәагьы уажәшьҭа аӡә дизааргар рҭаххан, цҳаражәҳәарала илыҳа аҿынӡагь инаргеит, аха Аҳмаҭ уи ихахьгьы иҟамызт, – игәахьгьы.
Иџьоушьашаз арԥысын Аҳмаҭ. Аамҭа ихнамҽуа хьаа ыҟам рҳәоит. Аҳмаҭ иакәзар, иашьцәа рылымкаа дызқәшәаз ҳәа егьыҟам, урҭ реиԥш ауп иаргьы иԥсадгьыл дшахгаз, урҭ злаԥшыз ахлымӡаах ауп иаргьы дызлаԥшыз, ирхыргаз акартоӷоуп ихигаз, аха урҭ рлахьынҵа ишанышәаз еиԥш данымшәеит Аҳмаҭ. Иҟалап, араҟа мзыз хадас иҟалаз ақәра акәзар. Амҳаџьырра ианхнарҵәоз Аҳмаҭ иашьцәа арԥарцәан, инаԥшы ааԥшхьан, ацәгьеи абзиеи акырқәа рбахьан, аха Аҳмаҭ дхәыҷын, ибла аахтны адунеи даннықәԥшуаз акәын. Илаԥш ахьынӡанаӡа-ааӡоз, игәникылартә иибоз-иаҳауаз зегь ссирын, зегь блахкыган, — игәаҵанӡа ихаакәакәараӡа инеиуаз, абырлаш еиԥш ибла зыргәырӷьоз ракәын. Хьчара ицоз шьхакы дрымгацзар, уаҳа рқыҭа дналҵны егьимбацызт. Абри аамҭаз ауп иаалырҟьан иԥсҭазаараҿ ахлымӡаах аныҟалаз, агаҿа икылцаны, арахә реиԥш еижәцалан, аӷбақәа ирҭажьны, иахьырзымдырӡоз атәымтәылаҟа амҩа иқәыргалеит...
Аҳмаҭ иԥсадгьыл ахь убасҟак ихон, аҭырқә сулҭан визирс дҟаиҵозаргьы, хымԥада мап кны, «Сыԥсадгьыл!» иҳәон.
Аҳмаҭ иагьынеигӡеит игәҭакы, иҭаацәа рзин ала, шьапыла мацара Амшын Еиқәа дахыкәшаны, дхынҳәит иԥсадгьыл ахь. Гәҭакыс имазгьы акакәын, абраҟа қәацәк ааилышьны, шықәсык-ҩышықәса раҟара даахабыхацаны ишьапы дзықәгылар, нас иашьцәагьы ааигарц. Аха ус еиԥш азин араҟа иабаҟаз! Уимоу, иара Аҳмаҭ ихаҭа Ҭырқәтәылантә маӡала шьапыла мацара дшыхынҳәыз ааиҵырдырааргьы мшымыждан уи дзыниаран иҟаз. Иара усгьы уахь ахынҳәра згәы иҭаз иакәымызт.
Абасала, Аҳмаҭ иԥсадгьыл аҿы дабиԥазаҵәны даанхеит. Уи иԥсы ахьынӡаҭазгьы, амшын нырцәынтә иԥсадгьыл ахь дышгәынқьуаз еиԥш, арахь даныхынҳәгьы, иашьцәа анԥсара рзызуаз атәылахь ихы рханы «оҳ» анимҳәоз мра гыломызт, «оҳ» анимҳәозгьы мра ҭашәомызт.
Аҳмаҭ дахьиҵәҟьаз иаб иҩнаҭаҿы, алҩаҵә хәхәаӡа иҩашьҭны анхара даналага, амҳаџьырра иацәынханы егьырҭ ақыҭақәа рҿынтә иааны икәшамыкәша инхахьаз, рхы даншьалан, еиҳараӡак иеигәырӷьаны, ицхрааит, ишьапы дықәдыргылеит. Длашьҭагьежьны ԥҳәыс дааиган, дҭаацәарахеит, ахшара рацәа ихылҵит, аха Аҳмаҭ гәнамӡарас имаз – урҭ рахьтә ҵәҩаншьапыс дызхәаԥшуаз аӡәы заҵәык иакәын – Ажьгьери. Ус шакәызгьы, Аҳмаҭ агәыӷра иман иԥа ила иԥсадгьыл аҿы рабшьҭра иҵегь ирӷәӷәап ҳәа. Убри гәҭакыс иҟаҵаны Ажьгьери дышқәыԥшыз ԥҳәыс дизааигеит, ауаа ирбо-ираҳауа ачара изиуит. Аха абраҟагьы уи мыцхәы дгәырӷьартә дзыҟамлеит, раԥхьатәи дыԥҳан, нас Асҭамыр дани
ашьҭахь, еиҭа аԥагәырӷьа иазкны имаз ацә быҩҩуа агәарабжьарақәа ишрыбжьаз хҩык аԥҳацәа иит, абдугьы иаџьал ааидгылан, илацәа неиқәиԥсеит. Абасала Ажьгьеригьы иԥазаҵә дихьԥшуа даанхеит.
Ари Ажьгьери игәы иалан, аха имчзеи! Иара имч зықәхоз убарҭ анцәа иаҭәеишьаз ихшара уаҩҵас рааӡареи аҵара дырҵареи ракәын. Иара ихаҭа дахьҵарадаз аҟнытә убри ҷыдала хьаас иман. «Сара сҿаҳауп, сдагәоуп, – иҳәалон иара, – аха схы аџьыка ықәсхыргьы, сара сыхшара схьаа рыманы иалсыршом». Иажәагьы дамеижьеит, аамҭа кыр ишыхьамҭазгьы, Ажьгьери ихшара аҵара дирҵеит, урҭ аҵарақәа иахьынӡарҭаз, иара иҳәашьа, усҟан кыр «даӡан», уахынла дмыцәо, ҽынла дымтәо, рхы иалмырԥшыкәа иныҟәигеит. Аха зегь реиҳа илаԥш зхыз иԥа Асҭамыр иакәын.
Асҭамыр ашкол данҭалоз, инапы даанкны Ажьгьери ихаҭа дигеит, днаганы арҵаҩы лнапы даниҵеит. Уи инаркны еснагь илаԥш ихын, мчабжьык-жәамш рыла знык ашкол аҿы дынкыдгыланы дазҵаауан аҵара шиҵо. Еснагь иаҳауан арҽхәыԥхьыӡ. Ихаҭа деилҟьан, длахҿыхын аҟнытә зегь бзиа дырбон. Ашкол аҿы акәашареи ашәаҳәареи ддырҵон – уи ашколтә программа иалан, аха убри ахыхьгьы изҭахыз азыҟарҵон. Асҭамыр хә-класск аҿы дантәаз днаганы убри агәыԥ дрылеиҵан, зегьы иџьаршьаратә ирласны иҵеит дықәԥрааны акәашашьа.
Асҭамыр ашкол аҿы иҵара ахыркәшарахь днеит игәы ҭганы, ихы дақәгәыӷуа. Усҟан аԥсҭазаара уадаҩын, аха иаб ииулак уи ауадаҩра иқәыӷәӷәо иҟаимҵеит. Уи дақәгәыӷуан амаҭәарқәа зегьы хәба-хәба ҳәа рыҭира. Арҵаҩцәагьы ақәгәыӷуан, аха уи имариаз усмызт, амаҭәарқәа раӷьырак «ԥшьбақәа» роуп изықәдыргылаз, уимоу аурыс маҭәар аҩраҿы «хԥа» имоур амуит – уи хадара змоу ҳәа иԥхьаӡан. Араҟа иҟан араионтәи аҵара ахылаԥшцәагьы.
Асҭамыр игәы ишамыхәазгьы, шаҟа инимырԥшрыз, «Сеиҳа здыруаз роуп сдырра ахәшьара азҭоз!» иҳәеит уи дахыхәмаршәа. Уи заҳаз зегь ргәы иахәеит, «Асҭамыр зхәы ҟәнызшьо ахәыҷқәа дреиԥшым!» рҳәеит.
Уаанӡа аиԥш, урҭ ашықәсқәа раангьы, Аԥсны акадр разыҟаҵараз лимитла аҵарахьы ирышьҭуан – Асҭамыр урҭ рыгәҭа дгылан. Уигьы иаб ибзоурала акәымкәа, ихала еиҿикааит.
Иреиҳау аҵараиурҭа иҭало, асолдаҭ ирҩызоуп, инаԥшы-ааԥшуеит, аӡәи-аӡәи еибаздырӡом, аха нас еиҳа агәаӷьра злоу, ма акы дазҵаауеит, ма зҵаарак аҭак ҟаиҵоит. Ус агәаӷьра змаз иакәын Асҭамыр. Иаразнакгьы рылаԥш дыҵашәеит. Уи иҽдирбарц акәмызт – агәаӷьреи аибагареи иара иҟазшьаны илалахьан. Иҟан адырра зманы изызцәырымгозгьы – урҭ иԥҽны иааӡаз ракәын. Аха нас рҵара-дырра иацырҵацыԥхьаӡа, есааира иалҵуан, есааира рҽеиҵыхны рҩызцәа ирывагылон, уи азы аамҭагьы аҭахын. Абарҭқәа зегьы ибо далагоит Асҭамыр. Уи еиликаауан, агәаӷьра агәаӷьра ауп, аха уи аԥхьа игылазароуп адырра.
Ауаҩы иԥсадгьыл данацәыхароу ауп уи зыԥсоу еиликаауа даналаго. Усҟан уи ижәлар рыхьӡи рыхьымӡӷи еиҳа дазхәыцуа далагоит. Асҭамыргьы уажәы ихәыцшьа даҽакхеит.
Аинститут аҿы традицианы иҟан актәи акурс рԥылара. Уи аиҿкааҩцәа дреиуан Асҭамыргьы. Апрограммаҿы иҟан акәашарақәа. Ари еразнак Асҭамыр ихшыҩ иаамҵанарсит. «Араҟа аԥсуаа ҳаздыруа маҷҩуп, – игәы иааҭиҳәааит иара, – алшара иҳамоу ҳхы иаҳархәароуп!»
Аинститут иҭалаз рахьтә аԥсуаа хҩык ыҟан, ҩыџьа арԥарцәеи ҭыԥҳаки. Асҭамыр даарыԥхьан драцәажәеит, раԥхьа иргыланы еиликааит ицәгьамкәан ишыкәашоз. Настәи мариан, апрограмма анышьақәдыргылоз аԥсуа кәашара ҳәа аирбеит. Гәахәа дус ирыԥхьаӡеит аиҿкааҩцәа, аха иабаҟаз изцыкәашоз аԥсуа музыка?
«Алезгинка!» – иҳәеит иаахҵәаны. – Уи Кавказаа иаҳтәуп, ҳацкәашоит!
Абас нап адыркын, ицәгьам ргәахәратә рҽазыҟарҵеит. Аҽазыҟаҵара ҽазыҟаҵаран, аха аҵыхәтәан аус ахьыҟаз аконцерт аҿыҵәҟьа акәын. Уаҟа идыршанхеит зегьы.
Аԥсуа кәашара ҳәа ианрыларҳәа, аӡәгьы инапы еинимҟьаӡеит, ишанхашәа иԥшын, зны иаабапишь закәытә кәашароу ҳәа.
Ус, игәыҭшьаагаз «Алезгинка» ихааӡа асцена ианаақәыҩҩы еивагьежьны, иԥыруа иаақәлеит арԥызбаки ԥҳәызбаки. Урҭ убас иԥшӡаны аамсҭашәала еицыкәашон, азал рҭәны итәаз зегьы дыршанхеит. Иҵегь еицыкәашаландаз ҳәа рыгәқәа хыҭ-хыҭуа ишырзыԥшыз, даҽа арԥыск, хьшьыцбаҵас даарыбжьаԥрын, ишьацәкьарақәа дырхагыланы, еимгеимцарак дааҭгылт. Убри аимгеимцараз егьырҭгьы ааҭгылан, аха нас егьи арԥыс, маҷк даахырхәашәа ҟаҵаны, иҩыза дԥырны дызлааз ала, иаргьы дԥырны дцеит. Иааизынхаз арԥызбеи аԥҳәызбеи, уажәраанӡа еиԥш, дара еинааланы, ҳаҭыр-патула еицыкәашан, илахырхәаны инықәҵит. Агәырқьҳәа зегьы гылан, дыдраҵас рнапы аинҟьара иалагеит, уажәы-уажә «биис, биис!» ҳәа рыбжьы рго.
Еиҭа икәашар акәхеит, аха уажәы, ԥаса еиԥш акәымкәа, рыхҩыкгьы еивагьыжьуа иԥыруа иаақәлеит, арԥарацәа аҩыџьа аԥҳәызба лакәын изцыкәашоз. Аԥҳәызбагьы даҵамхакәан дрывагьежьны рҩыџьегьы дрыцкәашон. Аамсҭашәала иргәыкны акәымкәан, ҳауа дхызхрыда ҳәа амца аркны акәын арԥарацәа лывагьежьны ишыкәашоз.
Ажәлар рнапеинҟьара амузыка аҵанарӡит, ахан хыџ-хыџуан, иџьашьахәыз ланарԥшыран асценаҿ ирбоз. Убасҟак иԥшӡан, иблахкыган аԥсуа кәашара.
Уи ала ихыркәшан аконцерт – уи еиҭаҳәатәыз концертны иҟалеит, аха излеиҭоуҳәои, ублала иубар акәын!
Адырҩаҽны аректор дрыԥхьеит рыхҩыкгьы, дыччо рнапқәа аарымхны аԥсшәа реиҳәан:
– Нестор Лакобеи сареи ҳаибадыруеит, – иҳәеит иара, ихы-иҿы аалашан, – уи ибзоуралоуп шәара ара шәызҳадаҳкылаз. Арԥарацәа еиҿамсқәа шәзынасышьҭуеит иҳәан, излазбо ала ус иагьыҟаиҵеит.
– Иҭабуп ус еиԥш агәаанагара шәоузар – иҳәан, дәыԥсшәак наиҳәеит Асҭамыр.
– Шәхы ицәгьамкәа аус ауеит, аха шәшьапқәа зынӡа ишәыҵыԥрааӡеит – иҳәан, дычча-ччо илаԥш аархигеит. – Иҭабуп ҳәа шәасҳәоит иацтәи аконцерт азы. Абаҩхатәра баҩхатәроуп, аха иаҳшәырбаз акәашара шәыжәлар рҟазароуп. Убри азоуп игыланы рнапы зеинырҟьоз!
– Нхаҩҵас ҳкәашеит аҟароуп, – иҳәеит егьи арԥыс, – шәара ахәшьара ҳаракы ашәҭеит, иҭабуп.
– Нхаҩҵас! – еиҭах илаԥш аархигеит, уаҳа ахымҳәаакәа. – Сыцхыраара анышәҭаххо – шәысцәыԥхамшьан. Избоит абызшәа адырраҿы ахьысҳара шшәымоу, ара адҵа рысҭоит иҷыданы шәазыҟарҵаларц. Еиҭах иҭабуп аҿырԥш бзиа иаҳшәырбаз азы! – иҳәан, ргәы ааҟаҵаны дцеит аректор.
Абри ашьҭахь урҭ рыхҩык, амҵәыжәҩа рымазар иԥрыртә агәалаҟара рыман, аха уи аҭакԥхықәрагьы рыднаҵон. Уи ашьҭахьгьы ус еиԥш иҟаз ахәылԥазқәа мҩаԥыргалон, иагьмаҷмызт урҭ, Аԥснытәи ҩ-еишьцәеи раҳәшьа заҵәи еснагь иалахәын, иагьрылыркаауан.
Ԥшьышықәса Урыстәыла аҵара-дырра аиура арҭ ахҩык рзы, Нарҭаа хьыӡрацара рцареи хьыӡла-ԥшала рыхынҳәреи иреиԥшын. Аха еснагь бзиа нагӡа зыҟамлауазаап! Рҵара анагӡара шықәсыки бжаки шагыз игәырӷьаҵәа Ашықәс ҿыц аԥылара рыҽшазыҟарҵоз иаалырҟьаны, Аԥснынтәи ашәаџьҳәара ааҩит, Нестор Лакоба иԥсҭазаара далҵит ҳәа. Уи ашьҭахь аныҳәа дара рзы иџьабаран, аха усҟан урҭ иабардыруаз ҳажәлар анаҩстәи рԥеиԥш!..
Уи рԥеиԥш ҳаӷацәа нап адыркит Нестор «аҩбатәи ишьрала», зны рчеиџьыка хәшәыркы ала дыршьит, аха
уи маӡан, аргама ирҳәаз игәы аангыланы дыԥсит ҳәоуп, аԥсыжрагьы, ҳәынҭқарк иԥсыжра аиԥш ишиқәнагаз имҩаԥыргеит. Аинститут аҿы Асҭамыр иҩызцәагьы иаргьы ибзианы ирдыруан, арҵаҩцәагьы астудентцәагьы ааины ирыдышшылон…
Мызқәак рышьҭахь Нестор Лакоба «жәлар драӷоуп» рҳәеит – уи аҩбатәи ишьра акәын. Дыршьит уажәраанӡа аҵкыс еицәаны, ихьӡ ицәаԥҽыгаз адамыӷа аарханы.
Ус иҟалеит иахьабалак. Аџьџьаҳәа аԥсҭазаара гәырӷьахәны иахьеилашуаз астудентцәа рҿы аамҭа шьхынԥсылеит, алекторцәа рылахь еиҵымхӡакәа алекциа иаԥхьон, астудентцәа еиқәыԥсы итәаны иӡырҩуан. Абас ихдыркәшеит илахьеиқәҵагаз уи рҵаратә шықәса.
Иааиуаз аҵара шықәсагьы еицәамзар еиӷьмызт. Аха араҟа иҟалеит иџьашьахәыз ссирк, астудентцәа аӡәы дагханы дубомызт, алеқторцәа ҭакԥхықәрыла рлекциақәа ирыԥхьон, аинститут апартиатәи акомҿартә организациақәа русура мызла ипҟа-ԥҵаны ишьақәыргылаз, асааҭ еиԥш инарыгӡон, аректор «шәыт» иҳәар, зегь ршьапы иқәгылон, апарторганизациеи акомҿари иарӷьажәҩаны аректор ивагылан. Арҭқәа зегьы џьшьатәын, аректор ари аҩыза алеишәа ахаан имбацызт. Аха урҭқәа зегьы иара изы игәыԥҵәаган, иҟан иӷәӷәаз алеишәа, ахылаԥшра, аԥсҭазаара ахаҭа бӷаԥҵәаган.
Абас ихыркәшан Аԥснытә инеиз аҿар рҵара аинститут аҿы. Игәырӷьаны аинститут иҭалеит, аха ус ирзынамыгӡеит.
Аԥышәарақәа ианрылга, аректор, ихаҭа адипломқәа риҭон. Асҭамыр иҿы данааи, иблақәа дырхымԥшылаӡакәа инапы аанкыланы, ихы ааирҵысит «иудысныҳәалоит» аанарго. Нас дааиԥхьхәыцын:
Ари аизара ашьҭахь, сара сҿы унеи, – иҳәеит ибжьы ныҵакшәа. Аректор ихьшәашәара иархьшәашәаз Асҭамыр игәы маҷк иааҟәандахеит. Нестор дыԥсит ҳәа аниаҳа, аректор дааины аԥсуа студентцәа дрыдышшылахьан, Лакобеи иареи шеибадырыз, ишеицәажәахьаз атәы реиҳәеит. Убасҟан дразҵааит иԥсышьахеи ҳәа, уи акьыԥхь аҿы ишыҟазгьы. Аха нас уи ашьҭахьтәи ахҭыс инаркны имбаӡошәа акәын дышрывсуаз. Асҭамыр изеилымкааит аректор иҟазшьа ахьиԥсахыз иаҵанакуаз. Гәынхәҵысҭала акы шихьыз шԥаизымдыруаз, аха агәынхара акәзу, ма даҽакызу, изеилкаауамызт… Аха уажәы дахьнеиԥхьаз агәыӷра ааинаҭан, ус баша дшимыԥхьаз даазхәыцит.
– Еиҭа иудысныҳәалоит қәҿиарала ҳаинститут уалгара! – дыхха-ччо инапы рӷәӷәаны иааникылеит аректор, нас днартәаны диазҵааит, – Угәҭакы шԥаҟоу, уа Аԥсны уҭаацәа узыԥшызар акәхап?
– Ус ауп, исзыԥшуп, ҳәарада! – иҳәеит Асҭамыр.
– Ара ҳақалақь аҿы уаанхар уҭахӡами?
– Сара сҭаацәа рзин сымамкәа, седроу, ишԥаҟало?
– Уажә азы ара уаанхар еиӷьзар ҟалап, – иҳәеит аректор даахәыц-хәыцын. – Аха зны уца, уҭаацәа унразҵаа, нас арахь уаар еиӷьуп. Аамҭа шубо иҟоуп, иааҭынчрахап… Ажәакала, уазхәыц! – иҳәан, дҩагылеит мыцхәы иҽаламырхакәа. – Сара суцхраар сҭахуп. Иуасҳәаз ҳабжьара инхааит.
Аректори иареи реицәажәара ашьҭахь, Асҭамыр имаз агәыҩбара шбашазгьы еиликааит, аха зегь реиҳа иаԥхьаҟа днаԥшны, иԥгылараны иҟаз ауадаҩрақәагьы даарызхәыцит. Асҭамыр иџьеишьеит Лакоба иӡбахә ала акгьы ахьимҳәаз, уи даараӡа ибзарӡы еснагь ишиҳәалозгьы…
Асҭамыр амҩа дахьықәызгьы, абри аректор иабжьеигаз акәын дзызхәыцуаз. Аԥсны дахьааиз акәзар, ауаа инаԥшы-ааԥшны, аӡәы иаҳар ҳәа ишәаны акәын, рыбжьы ныҵакны ишеицәажәоз.
Ажьгьери иаҳаиҭқәиҭ абаҟахыз, аусурахьтә дкараха дааиргьы, аусҳәарҭахьтә еизарак ахьтә дааиргьы, игәалаҟара еиԥшын, ихы инапы аҵыргәаны дынкахәыцуа
дтәан. Асҭамыр даныхынҳә даалахҿыххан, илахь еиҵыхны иҭаацәа даарылаԥшит аҟароуп. Уи ауха ҵасым ҳәа рбаӷьк ршьын, рԥа иааиқәныҳәеит.
Ихьӡала ацәҟата аужьны иман, аха уажәы уи аӡбахә мҳәаӡакәа, рбаӷьк аздырхеит. Ацә шьны ачара уурц азы агәалаҟазаарагьы ыҟазароуп.
Асҭамыр аҵара дахьынӡаҭазгьы, ибон-иаҳауан агәынамӡарақәеи аибарххарақәеи есааира ишӷыӷкуаз, аха уажә аиԥшҵәҟьа имбацызт, уажәраанӡа акы рҳәон, акы ҟарҵон, аха уажәы иҟоу ҿаҳа-ҿымҭроуп. Ажьгьери иакәзар, иԥа заҵәы аҵара ду ҵаны ихынҳәра акәымзи дыззыԥшыз, аха уи агәҭынчымроуп инаҭаз, аҵарахьы дзышьҭыз ажәлар драӷоуп рҳәазар, нас иара ишԥаихәаԥшуеи? Илахьынҵахозеи Ажьгьери иԥа заҵәы?
Ари азҵаара аб дшаргәаҭеиуаз аԥагьы имбози, ишԥаҟасҵо ҳәа иаб диазҵааит.
Ажьгьери ладеи-ҩадеи ихы рҵысуа, ҳамҭакы даахәыц-хәыцит, ҿыцха дышьҭаԥшуа.
– Еиӷьын уахь ҳамҭакы уаангылар, аха уҵара уаналга, аҩныҟа уца рҳәеит, нас уара узлаангылозеи? – ихы дҩахан иԥа днеизыԥшит. – Аӡиас еилахәашь анлеиуа, аԥан узыԥшааӡом, еиӷьуп уааԥеиԥшыр.
– Ус ауп, саб, – иҳәеит Асҭамыр. – Уахь аангылара акәзар, уи мариоуп.
Ажьгьери иблақәа ҭырхаха иԥа днеизыԥшит.
– Аиеи, уи мариоуп, – еиҭа еиҳәан, аректори иареи реицәажәара атәы иаб иеиҳәеит. Ажьгьери иԥсы ааилалеит.
– Ас мацара ицарым, нас иҟало аабап, – иҳәеит аб.
Иани иаҳәшьцәеи аӡәгьы гәыҩбара ҟаимҵеит.
– Шықәсык аума, ҩышықәса роума – уи аамҭа иҳнарбап, – иҳәеит Асҭамыр. – Аӡәгьы дысзымҵаакәагьы ҟалашам, аҵара даналга, дара иахьырҭахыз дрышьҭит, иабауҭаху ҳәа иазҵаауадаз, шәҳәоит. Уажәы аспециалистцәа иахьабалак ирҭахуп…
Абасала Асҭамыр шьҭахьла дцеит. Аӡәгьы дизымҵааит, уаҩгьы дишьҭамызт. Усҟан аҵара змаз аԥсуаа Аԥсны имыцхәын, зегьы ықәҵны ицозаргьы, шәабацо ҳәа аӡәгьы дразҵааӡомызт. Анхацәа – мап! Урҭ аҭаҭын, ачааи аадрыхыр акәын, ақыҭа нхамҩа социалисттә нхамҩаны иҟарҵар акәын! – ҳәара аҭахума хәыда-ԥсада!
Жәамш рышьҭахь Асҭамыр ашәҟәы ааишьҭит, абра абри анаплакаҿы аусура салагеит анџьныр изанааҭ ала ҳәа. «Ибзиоуп, даара ибзиоуп! Зегь реиҳа аԥышәа ду ахьсоуа наплакуп», – игәалаҟара бзианы иҩуан иара.
Салам шәҟәык рыбжьысуан, уи акәын еимадагас ирымаз, ихаҭагьы ԥсшьара даабжьыслон.
Аамҭа гәагәон, аӡы ӡлачны иҟоу аԥҭақәа реиԥш, аԥсҭазаара алакҭа лашьцан.
Иубаз еицәа убеит ҳәа, арадио ала игәыҭшьаагаз ажәабжь хлымӡаах ааҩит, иалагеит аибашьра! Аибашьра дуҵәҟьа! Уи Финтәи аибашьра акәмызт изеиԥшыз, асовет жәларқәа аԥсреи абзареи иаарыбжьагылеит.
Мчыбжьык ааҵуан еиԥш Асҭамыр аибашьрахь иԥхьеит. Аамҭа имаз иалагӡаны Асҭамыр Аԥсныҟа даабыжьҟьеит, иҭаацәа днарылаԥшны дцарц. Ажьгьери дааиҵанарххеит иаҳаз ари ажәабжь, аха имраргамеит иҭаацәа рҿы. Даазхәыцит ҳажәлар зҭагылаз, – уи аибашьра аҵкыс еицәан, ирабашьуан, дара аҭак аҟаҵара азин рымаӡамызт. «Иаанхазгьы аибашьра инаҿарыжьуазар акәхап! – игәы иааҭиҳәааит Ажьгьери. – Аха уи игәалаҟарагьы мрыргамакәа, ижәҩахырқәа наҟ-ааҟ иааникылеит, иблақәа дырхыԥшыло.
– Аԥсадгьыл ахьчара иԥшьоу усуп, – иҳәеит иԥа игәы рӷәӷәо, – аибашьра акәзар, ахаҵа изы иԥышәагоуп. Аҳаҳаи, акы шәацәымшәан, лаԥықәшәа бзиак соуит, ҳусқәа маншәалахоит. Шәызқәыло амҩа шәара шәзы ихьыӡрацарахааит!
Ажьгьери уаҳа ииҳәараны иҟагәышьази, аибашьра еибашьран. Аԥсадгьыл хьчатәын, иԥа заҵәы амҩа дықәиҵон.
Ус шакәызгьы, Ажьгьери азныказы инапгьы иваҳаит, ихгьы икәаҽит, аха ихы кны дымтәаӡеит, ҭаацәак ихьԥшуп, уигьы акәым, ақыҭаҿы унеишь-уааишь ҳәа зарҳәауа дыруаӡәкуп.
Аибашьра ԥышәара дуӡӡоуп, абџьар кны аӷа иҿагылоу рзгьы, урҭ рышьҭахь игылоу ажәлар рызгьы. Ар рԥыза аинрал иеиԥш акәын Ажьгьери аибашьрагьы уи иарҵысыз агәаҟрагьы дышрызхәыцуаз. «Сара нхаҩык исымчгәышьоузеи, акыр зымчу аӷа иҿагыланы еибашьуеит, урҭ амҩа иқәызҵо, ирыцхраауа аҳәынҭқарра иахагылоуп, сара сқыҭаҿы акыр сызрыхәозар, убри ауп сҽыззыскша, уахь егьсылымшозаргьы гәыбӷан сызҭода, сԥа заҵәы аибашьра дцеит» иҳәаргьы ауан. Аха Ажьгьери ус ихы ларҟәны, иҽрыцҳатәны ихәыцуаз дреиуамызт. «Аибашьра жәлары зегь ҳзы еибашьроуп, ус анакәха, абџьар кны аӷа иҿагылоу реиԥш, иҳалымшашагьы ҳалҳаршароуп!» – игәы иҭиҳәаауан иара Асҭамыр амҩа данықәлоз.
Асҭамыр аибашьра данырга Аахыҵ Баикал днанагеит. Иреиҳау аҵара злаимаз ала иркьаҿӡоу апрограмма ала арратә училишьче далырганы, алеитенант ичын ирҭеит. Зны авзвод акомандир ицхырааҩыс дыҟан. Нас иаарласны ихаҭа авзвод ирҭеит. Асҭамыр афицар имаҭәа шьахәла инаалон, асолдаҭ ҭаалым аныдирҟаҵо ибжьы ҿацаӡа, ар рлеишәа дацклаԥшуан. Аполитикатә ҵара аума, ус абџьар ахархәашьа аума, зегь рыла иазыҟаҵоу фицарк иеиԥш ихы ааирԥшит. Асҭамыр деицгәарҭеит хыхь адивизиа акомандир иҿынӡа, дагьыҟарҵеит абаталион акомандирс.
Атәыла дуӡӡаҿ еилауаҭырран иҟаз. Арадио адырраҭара «Информбиуро» ала иахьеи уахеи адырра ҟарҵон афронт аҿы аҭагылазаашьа зеиԥшраз. Узыргәырӷьоз егьыҟамызт, Ар ҟаԥшь ахьаҵра иаҿын, есааира аӷа Москва дазааигәахон. Арахь хазы амилитаристтә Иапониа амрагыларахь ишәарҭа бааԥсны иҟан, агәҽанызаарагьы аҭахын.
Арахь хазы арратә ҵакы змаз азауадқәа афронт иазааигәаны иҟаз еимыхны Уралҟа аиагара иаҿын. Асовет жәлар зегьы ашәарҭа бааԥс иҭагылан.
Асҭамыр илымҳа кыдҵаны дӡырҩуан Аԥсныҟа. Уи дзыцәшәоз аӷа Кавказҟа ихы ирхар ҳәа акәын. Ҵыхәаԥҵәарак змаӡамкәа Аԥснынтә иаауаз асалам шәҟәқәа
ракәзар, иара иакәын хьаас ирымаз. Урҭ ргәы зырҭынчуаз ф-нызқь километр афронт дахьацәыхараз акәын. Ус ргәы иаанагон, иабардыргәышьоз урҭ, аиҳабыра «шәыт!» рҳәар, мчыбжьык акәын иаҭаххоз, аибашьра амца еилашыра, рабџьар кны аналагылара. Аха макьана Иапониа урҭ аанкыланы иаман.
Асҭамыр дызлаз архәҭа афронт хараӡа ишацәыхаразгьы, ҵыхәаԥҵәарак змаӡамыз урҭ рҽазыҟаҵарақәа аибашьра ашыраҵәҟьа иалагылазшәа иарӡрыжәит. Ҵыхәаԥҵәарак рымаӡамызт аинспекторцәагьы. Урҭ аокруг аштаб аҟынтә акәын. Ус зны аҽазыҟаҵарақәа раан, Асҭамыр ибаталион ишазыҟаҵоу атәы аҳәара иқәшәеит, аинспекторцәа реиҳабы аинрал диԥыланы. Афицар изы уи ҭакԥхықәра дууп, шьаҿа ӷәӷәала инеишьа аума, инапы ихы ишадикыло аума, аха зегь реиҳа иажәа шаҟа еилыхха, насгьы иҿацаӡа иҳәауа акраҵанакуан. Уи азы Асҭамыр дҟазан! Даныҷкәыназ аахыс згәы ҭганы еилыхха иҟаз арԥыс, уажәы фицарк иҩызцәа зегьы ираԥигартә иаҳасаб ала данӡыржәха, дазыманшәалахеит. Аинрал ари даара игәаԥхеит. Ус еиԥш агәаԥхара лыҵшәадагьы иаанхаӡомызт. алеитенант еиҳабы ҳәа имаз ачын даҽакы изацлеит – акапитан! Уигьы акәым, аполк акомиссарсгьы дҟарҵеит – уи еиҳа дамараны иԥхьаӡеит аинрал.
Уи инаркны аокруг аштаб еиҳабы аинрал Архангельски Асҭамыр илаԥш ихын.
Аибашьра аамҭа жәлары зегьы моральла еиланарҵәоит. Абџьар акра зылшо иуалԥшьоуп иԥсадгьыл ахьчара, аха уи азы авоинкоматқәа рнапы иануп ари аус аиҿкаара.
Ус шакәугьы ирацәаҩын арзаҳал алаҵаны аҳәара ҟазҵоз, аибашьра сцарц сҭахуп ҳәа. Ус иҟан ар рҿгьы, излоу архәҭа аибашьра иацәыхараны иҟазар, иԥшын афронт ахь ҳанбарышьҭуеи ҳәа. Асҭамыр дызлаз архәҭа аҳәара ҟарҵахьан аибашьра ҳшәышьҭы ҳәа. Уи арзаҳал знапы аҵазҩыз рханыҵәҟьа Асҭамыр инапы анын.
Ари иқәшәеит аинрал Архангельски. Уи уажәы аокруг командаҟаҵаҩыс даныҟарҵаҵәҟьаз аамҭазы акәын, иаарласынгьы диԥхьеит. Асҭамыр иҩызцәа иџьаршьеит уи далкааны дахьиԥхьаз. Аԥсшәа ааибыҳәаны днаиртәан, аинрал дԥышәырччо днаизыԥшит.
– Уеибашьыр уҭахуп акәу, аҩыза акапитан? – алаф ааилихит. – Гитлер дахьыҟоу хароуп, аха ара ҳавараҿы аиапон милитаристцәа кылԥшуа итәоуп, уеибашьыр уҭахызар, убарҭ ракәхоит ҳзеибашьуа.
– Ҳара уи ҽырбагас иаамыҩӡеит, аҩыза еинрал леитенант, – иҳәеит Асҭамыр. – Ара ҳшыҟоу аибашьра еилгаргьы ҳҭахым.
– Уеилыскаауеит акапитан, уеилыскаауеит, – иҳәеит аинрал. – Уажәтәи ала маҵура ҿыцк удызгалоит, аокруг акомандаҟаҵаҩ идиутант.
Уи иара ихаҭа иакәын.
Асҭамыр дшанханы ииҳәо иҿамшәо даанхеит, «мап» изҳәом, «ааи» аҳәарагьы ицәуадаҩуп.
– Уажәтәи ала абри ауп иуасҳәауа, уазыԥшыз априказ, – иҳәеит аинрал, Асҭамыр иҭак дазыԥшӡамкәа. – Ар рҿы иуҭаху, иуҭахыму ҳәа иҵааӡом – иудырҵаз наугӡоит. Нас уареи сареи аиапонцәа ҳрабашьып!
Аинрал Асҭамыр идигалаз амаҵура ҿыц иӡбоуп ҳәа иԥхьаӡан, приказла ишьақәырӷәӷәамызт акәымзар. Архәҭахь дхынҳәны данаауаз уи имаҵура ҿыц акәын ихы иҭагьежьуаз, аха макьана иҩызцәа рҿы ираргамар иҭахымызт. Дахьааиз, гәырӷьаҿҳәашак аҳасаб ала, Аԥснынтә изнеиз салам шәҟәык неидаркит. Уи иаарҽны х-кәакькны иҟаз салам шәҟәымызт, иаабахьоу аконверт, амарка ақәҵаны иҟаз салам шәҟәын. Ианааидыркы, асалам бӷьыц анаҩсгьы акы шагәылоу удырратә, маҷк ижәпан.
«Иахьатәи амш мшы бзиахәык ауп, – игәы иааҭиҳәааит Асҭамыр, иаҳәшьа лысалам шәҟәы деигәырӷьаны, уи иану
макьана ишизымдыруазгьы. – Уара уаниз ԥшьашан ҳәа сан исалҳәахьан, «Аԥшьаша ҳара ҳамш ауп» ҳәа иҳәалон сабгьы, ус анакәха, саҳәшьа ажәабыжь бзиак сзаалыцҳаит!» – ацәалашәара бзиа иоуз дааиԥхьнархәыцын, дыццакы-ццакуа иаахиртит асалам шәҟәы. Уаҟа асалам бӷьыц иацын газеҭк гәылаԥҟаны. Уи изкын иаб Ажьгьери.
Ажьгьери ахаангьы дыбзанхаҩын, амал зцааиуаз, акыргьы зкыз уаҩын, аха аибашьра ианналагоз иаб изиргылаз жәытә ҩнын дзыҩназ. Уи игәы иҭан зегь рыла иҽазыҟаҵан уаҩ илаԥш ааздхалаша кәасқьак иргыларц. Уи анапаркра Асҭамыр иҵара далган ихынҳәра акәын дзызԥшыз. Иара Асҭамыр ихаҭагьы иҳәахьан сшаахынҳәлак еиԥш аплан ҭысх’уеит, напгьы аҳаркып ҳәа. Аха уара иуӡбо аҿы аамҭагьы уцныҟәозароуп...
Аибашьра раԥхьатәи ашықәсаан, аӷа дааскьацыԥхьаӡа ҳ-Аԥсадгьыл ашәарҭа ӷәӷәа иҭагылон. Абри еиԥш аҭагылазаашьа хьамҭазы, афронт ацхыраараз досу илшоз аԥара алеигалон. Ажьгьеригьы жәашықәса раахыс еидикылоз шәнызқь мааҭ аԥара наган иалеигалеит. Убри иазкны иҟаз ажәлар реизараҿы Ажьгьери ажәа анирҭа ус иҳәеит:
– Абри сџьаԥхӡала исырҳаз ԥароуп, хыбрак сыргылап ҳәа еидкылан исыман, аха уажәы, ахыбра аргылара акәым, ишәарҭахеит иргылоу ахыбрагьы, Ҳаԥсадгьыл ахаҭагьы. Абарҭ ҳԥарақәа рыла атанкқәеи аҳаирпланқәеи ҟарҵозар акәхап. Иудыруеи ҳаҷкәынцәа аӡә дақәшәаны, урҭ руакы дақәтәаргьы. Ирықәтәозаалакгьы рзы ибаа-гәарахааит, урҭ инҭдырҟьо аӷа изы ишҳамхааит!
Абри ашьҭахь ҩымчыбжьа аабжьысхьан еиԥш, Ажьгьери Москвантә иоуит ателеграмма, Аиҳабыра ҭабуп ҳәа иарҳәон афронт ацхыраара иаиҭаз азы. Уи ажәабжь бзиа ақыҭа еизараҿы ирыларҳәеит. Уԥа заҵә деибашьуеит, уара аибашьцәа урыцхраауеит, ари ақыҭазы ихьӡуп – ихыԥшоуп, иҭабуп ҳәа уаҳҳәоит, рҳәеит.
Абри ахҭыс акәын Марыка лысалам шәҟәы иаҳәозгьы – уи зыршаҳаҭуаз агазеҭ статиакгьы ацын.
Ари ажәабжь Асҭамыр даара деигәырӷьеит, дазгәдуны иҩызцәагьы аирԥхьеит. Усҟан уи иабеидыруаз, уи ажәабжь изгәамҭаӡакәа иҩызцәеи иареи «ирбыжьԥрааны ишцаз, адырҩаҽны арратә округ агазеҭ «Щит Родины» акорреспондент дкылххы Асҭамыр дизааит. Уи ивизит Асҭамыр даршанхеит, мап-чапгьы иҳәан, аха акорреспондент имукәа, Аԥснытә изнеиз ажәабжьи уи ахҳәаа-ԥҳәааи имхны игеит. Ҩымшгьы мҵыцкәа агазеҭ ианиҵеит, абас хыс иаҭаны, «Надежный тыл у защитников Родины».
Агазеҭ зегь раԥхьа зылаԥш ахызгоз дреиуан аинрал Архангельски, «Аԥснытәи ажәабжь» ҳәа арубрика илаԥш аннақәшәа, дааҭгылан уи иаҵагылаз аинформациагьы даԥхьеит. Иџьеишьазаап, илакәишьазаап, адиутантс игарц ииҭахыз иаб шиакәыз анидыр. «Ус анакәха, агха смыхьӡеит!» ихгьы иааџьишьеит аинрал. Аштаб аиҳабгьы даԥхьандаз ааигәахәт. Амаҵуратә уск акәзар, диԥхьаны дааигон, аха уажәы ихаҭа дҩагыланы днеин, Аԥснытәи жәабжьуп, уаԥхьа ҳәа иаԥхьа инықәиҵан, аԥенџьыр ахь днаскьаны, дааиԥеиԥшит.
– Ари адиутантс зыӡбахә уҳәаз иаб иоума?!
Аинрал Архангельски акультура злаз уаҩы интеллигентын. Уи адиутант ҳәа акәымкәа, диԥазар еиԥш, бзиа дибон Асҭамыр. Ихаҭа ԥа димаӡамызт, ҩыџьа аԥҳацәа иман, аиҳабы Лиуба, Новосибирск аинститут дҭан, аиҵбы макьана ашкол далымгацызт. Асҭамыр урҭ рыӡбахә иаҳахьан, аха хаҭала имбацызт.
Уахык аинрал Асҭамыр аҩныҟа днеиԥхьеит, иԥҳа еиҳабы лымшира азгәарҭон. Абраҟа Лиубагьы иаргьы еибадырит, иԥсгьы налылаҵәеит. Аԥшреи асахьеи згымыз арԥыс, афицар маҭәа иара изы ишазшәа акәын ишинаалоз. Аухантәарак аҳәсакәа рылаԥш иара иакәын изхыз. Атәарахьы рхы анынадырхауаз, Лиуба афырҳәа ижәҩа даахан: – Шәара абра шәтәа, – лҳәан, лара дахьтәаз лаԥхьала лнапы налырххеит. Уи убасшәа иҟалеит, уаҩы изгәамҭартә еиԥш. Аха аԥшәма аинрал ихаҭа ицәа иалашәеит ари машәырны ишыҟамлаз.
Ирфон, иржәуан, аныҳәаҿақәа шьҭырхуан. Асҭамыр аныҳәаҿа анышьҭихуаз, итәаз зегьы иџьашьаны рыхшыҩ низырышьҭратә, иҿыцу ма изшьцылам ажәак мҳәакәа аҵәца шьҭихуамызт. Лафк иҳәозаргь – зегь зырччаша акәын. Ашәаҳәара иахьа ибазма, итәаз зегь иргәаԥхашаз урыс ашәак акаҩҳәа иаацәыригеит. Убарҭқәа рылагьы зегь рыбла хикит.
Акәашарахь ианиас, Лиуба лыблақәа ҭырхаха Асҭамыр иакәын дзызԥшуаз, иара иаԥхьа аӡәы днеиԥхьар ҳәа дшәон. Аха уи ҟалашьа амазма! Ашырҳәа астол даавагьежьны днеин, ишаԥу еиԥш, длалеихырхәеит. Уи акәын, иарма нап лыжәҩа инаҵданы, инацәкьарақәа ҭхәаа-ҭҳәаа лыварала лӡара инадкылан, иаабац европаа рыкәашарала, еивагьежьуа инықәлеит. Асҭамыри аԥҳәызбеи иқәԥраа иахьыкәашоз зегьы лаԥшыла еибадырбон ԥшра-сахьеи чаԥашьалеи шаҟа еинаалаз. Лгәышԥы ҭаҟацаӡа ианааидыӷәӷәалалак, днеилыбзаа дцон, аха уи «машәыршәа» ишыҟалаз агәра лгартә, ихы џьара иааԥшниҵомызт.
Лиуба, ларӷьа нап Асҭамыр ижәҩа иқәҵан, ларма напала егьи ижәҩа аанкылан, лԥынҵа хашәшәала, ачча лҿықәыхх, уажәада илымбацыз, аха лыԥсы назлаҵәаз арԥыс диҵаԥшуа, дкәашон. Уи зны иԥынҵа еиқәырхәа лылаԥш надлырхалон (шамахамзар уи аҩыза ԥынҵагь лымбацызт), нас – шьахәла инаалоз иԥаҵа ԥшӡақәеи иԥышә хыжәпаақәеи, аха еҳараӡак иблақәа ракәын уи иааиԥмырҟьаӡакәа дызхыԥшылоз. Урҭ ирхылбаалон аразра, аҟәышра, зегьы реиҳа абзиабара рхыҳәҳәыла акәын ишылбоз. Асҭамыр иакәзар иблақәа ааихмырсыӷь иразӡа, игәыкӡа иҭыџьџьаауа иҟаз Лиуба лыблақәа ракәӡан дызхыԥшылоз, зны-зынлагьы, амҵмыџь хышәҭ еиԥш, зцәа иҭыԥхаауа иҟаз уи лԥышәқәа рахьгьы илаԥш ниаигон. Рҩыџьагь ҭынч-ҭынч икәашон, еихәаԥшуан, ҿырҭӡомызт. Уажәыҵәҟьа блала мацара еицәажәозар акәын ирҭахыз.
Аухантәарак дара ракәын иеицыкәашоз. Аӡәы длыцкәашар дицәигарашәа игәы иабон. Ларгьы – убасҵәҟьа. Ари зегьы еицгәарҭеит. Лиуба лаб аинралгьы дԥышәырччо иԥшәма дналзыԥшын, дара рышҟа дхьаԥшшәа, дналалацәҟәит. Иԥшәма лакәзар, лыжәҩахырқәа дҩарыхан, дразӡа Асҭамыр дизыԥшуа даатәеит.
Убри ауха инаркны Асҭамыр ихы-игәы тҟәан, аҭынчра ицәыӡит. Лиубеи иареи ҽнак знык-ҩынтә телефонла
ианымеицәажәоз ыҟамызт. Акы днахнаганы ҽнак изымеицәажәаргьы, адырҩаҽны хымԥада илҳәон, «Иацы ателефон абжьы сшазыԥшыз инеихашәы ихәлеит».
Телефонла реицәажәара анаҩсан Асҭамыр иӡбеит Лиубеи иареи иеиқәшәарц. «Саб азин имх», – лҳәеит лара. Уи азин имхра Асҭамыр изы даарак иуадаҩмызт.
– Аҩыза аинрал, азин сышәҭозар, Лиубачка акино ахь дызгар сҭахуп, – иҳәеит Асҭамыр, хәылԥазык аинрали иареи русура ианықәҵуаз.
– Сара мап сҳәом, Асҭамыр Александр-иԥа – ирхааӡан аҭак ныҟаиҵеит аинрал, – Лиубачка даара лгәы ҿыӷьны дыҟоуп, аканикул ахь дааижьҭеи аҩны ддәылҵны кинок, кәашарак ахь дымцацт...
Убри инаркны урҭ есуаха ианеиқәымшәоз ыҟамызт. Лиуба лымшира аҩны иҟалҵарц, аԥышәарақәа заа илҭин, аӡынтәи лԥсшьара мчыбжьык лзацлеит, ус шакәызгьы аамҭа ирласцәан ицон, даҽа жәамш рышьҭахь Асҭамыри лареи, шеицрыҵуа даназхәыцлак, наӡаӡа дылцәыӡуазшәа лгәы нкыдԥсаауан. Есыхәылԥаз уи аминуҭ иақәыршәан, лцәа иалашәон Асҭамыр данааиуаз.
– Лиубачка, ианаамҭоу бшыхынҳәуа усгьы бара ибдыруеит, – лҳәон лан, Асҭамыр дышԥшу адырра аныҟаиҵалак. Ус зны, ус даҽа зны, ус еиҭах!
– Мама, Асҭамыр акультура злоу, иҟәшу арԥысуп, нас ҳагәра бымгои, ус зсабҳәои? – инлаҽԥнылкылеит ҽнак.
– Бца, Лиубачка, бца, Асҭамыр дҟәышуп, ҵабыргуп, аха баргьы бҟәышыз. Аибашьра цоит, афицер – дафицеруп, иахьа ара дыҟоуп, аха уаҵәы афронт ахь ддәықәырҵар ҟалоит.
Лиуба афронт аӡбахә анлаҳа днеилыԥсаа дцеит.
– Мап, мап, саб Асҭамыр џьаргьы дишьҭӡом! – лҳәеит лара. Асҭамыр «бымш аабзиахааит» ҳәа амҩа дықәгылазшәа лцәа дҭаӡыӡаауа.
Ауха Лиуба уаҳа лгәы аҭыԥ аҿы имааит. Егьаџьара хәыцра бааԥс иҟоу зегь лхаҿы иааиуан. Лан маӡак лдыруаны илалымҳәазшәа лгәы иабон. Лҟазшьа згәамԥхаз Асҭамыргьы длазҵааит, ибыхьи, бгәы бзиами ҳәа. «Аҩны лгәы ндырхазар ҟалап» хәагьы игәы иаанагеит.
– Акгьы, – лҳәеит Лиуба дқәԥсычҳаны. Урҭ ауха акәашарахь ицараны иҟан, аха Лиуба ианылгәамԥха, маҷк даасырлахҿыхып игәахәын, ааигәа ишибахьазгьы, акинокомедиа «Волга, Волга!» лирбарц дигеит. Иҵабыргыҵәҟьаны, кыр дарлахҿыхт уи акиносахьа. Аха иҩдәылҵны амҩа ианаақәла, еиҭа, лылахҿыхра ацынхәрас, уажәы-уажә дқәыԥсычҳауан Лиуба. «Ари, хымԥада, гәалак лымоуп», – игәы иааҭиҳәааит Асҭамыр.
Ақалақь аҿы ауаа маҷын, даарак ишыхьҭамызгьы. Ана-ара ирбозгьы зегь џьара-џьара иццакуан. Аӡәык-ҩыџьак аруаа иреиуаз ракәын аӡӷабцәа рыжәҩа рнапы аҵхны ҭынч еицәажәо ирԥылоз.
– Лиуба, гәалак бымоушәа збоит, сара исцәыбҵәахуеит акәымзар, – амҩа ааигәара игылаз ԥса дук амҵан инеиуан еиԥш, дааҭгылт Асҭамыр. «Издыруада аӡәы бзиа дыббоны, сыбԥырхагазар?» ҳәа нациҵарцгьы игәы иааҭеикын, аха макьаназ иҽааникылт.
– Акгьы, – лҳәеит еиҭа. Нас ашьшьыхәа лхы дҩахан, иблақәа дырхыԥшыло даагылт. Амза ибзианы ишарлашозгьы аԥса аҵаҟа лара ишылҭахыз иблақәа дзырхыԥшыломызт. Шаҟа илҭахызи абзиабара зхыхәхәала иҟаз урҭ иблақәа уажә ирхааӡаны дыхԥшылозар! «Абри уҳәан-сҳәанк лаҳау, сыгәра лымгоу, акы лыхьт», – ааигәахәт Асҭамыр.
– Изакәи, Лиубачка, акыр бҳәарц бҭахума? – уаҳа ииҳәарыз изымдыркәа, наҟ-ааҟ лыжәҩахыр аанкылан длазҵааит.
– Ус баша, – лҳәеит азныказ, – аибашьра акәын сзызхәыцуаз, агәҭынчра снаҭом, ҳгәы нкыдгылан иԥнаҵәеит.
– Уи уажәшьҭа аҵыхәаԥҵәара ааигәеит, – иҳәеит Асҭамыр, илаԥш Лиуба инылҟәыганы, даақәԥсычҳашәа.
– Аӷа хәымга уаҳа икәаҳауам ҳ-Аԥсадгьыл. Алаапк еиԥш иҵыхәа ишьҭарҽылан Амрагыларатәи Европа ааныжьра даҿуп. Уажәшьҭа хьаҳәаԥаҳәада иӡбоуп уи илахьынҵа. Ҳгәы ҳзырхьуа, хашҭрагьы зқәым аибашьра иаҳзыннажьыз ахьааи агәырҩеи роуп акәымзар.
– Уеизгьы аҵыхәа анбаԥҵәо,џьаҳаным зҭыԥхаша абри аибашьра? – лажәақәа аалырмчит Лиуба.
– Мызқәак ракәхап. Аҩбатәи афронт аартрагьы ргәаӷьит, уажәшьҭа аусқәа иҵегь иласхоит хымԥада.
Асҭамыр цәалашәарак ааиоун маҷк даахәыц-хәыцшәа длазҵааит: – Уеизгьы, исзеилкаауам, Лиуба, аибашьра аилгара анааигәаха, афронт хараӡа-хараӡа ҳанацәыхароу аамҭаз, иаалырҟьаны хьаас изыбки уи аҵыхәа аԥҵәара?
– Иааигәа-ихара, зегь дара роуми, ҳаруаа аибашьра иаҿуп... Ҳокруг аҿынтә уаҳа аӡәыр ддәықәырҵарушь афронт ахь? – лгәы змырҭынчуаз азҵаара аҟаҵара лгәаӷьит. – Ҵабыргуп, ари ҳҳәааҿгьы абџьар хыршалан иҳақәкуп, аха...
– Уи здыруан иҟада, аибашьра – еибашьроуп. Афронт иаҭаххоны иҟалозар, уахагьы адҵа ҟалар ауеит. Ҵабыргуп, ари ҳҳәааҿгьы абџьар хыршалан иҳақәкуп, аха уи уажәшьҭа ишәарҭам.
Ҿымҭӡакәа даахәыц-хәыцт Лиуба. Уи уажә лгәы иҭаз «адҵа хаҭала уара уазԥшӡами?» ҳәа акәын, аха уи азҵаара имҭакәа: – Еҳ, знык аибашьра еилгандаз! – дқәыԥсычҳаит уи аҵыхәтәан. Асҭамыр уажә уахь акәӡамызт ихәыцра ахьыҟаз.
– Нас иҟабҵози, знык аибашьра еилгар? – Иаарҟәымшәышәны длазҵааит. – Исыдыбныҳәалозу, аа?.. Ишԥа? Абас? – хәыҷы-хәыҷы иара иахь даалыхеит, аха лҽмырххакәа лҽанааидылҵа, ашьшьыҳәа ихы длахеит... Лиуба, Асҭамыр иԥсыԥ ԥхаҵәы-ԥхаҵәо ианыналҿас, даашәаӡыӡаны лҿы налырҳәын, игәышԥы аҟьаҟьара лхы надылҵеит. Ҳамҭакы ус еилаҵәан игылан. Асҭамыр игәы аисыбжьы лцәа ианыруа дилаҵәаны дахьигәыдыршәлаз
лԥсҭазаараҿ иреиӷьӡоу минуҭқәаны лхы лԥхьаӡон. Абри аамҭаз иаалгәалашәеит лан лажәақәа, «Асҭамыр дҟәышуп, ҵабыргуп, аха баргьы бҟәышыз». Лцәа дааҭаӡыӡеит, «Ишԥа, Асҭамыр сижьарцу?! Мап, мап, уи ҟалашьа амам, Асҭамыр даҽаӡәы дитәхарцгьы залшом...». Усҟан Асҭамыр дзызхәыцуаз даҽакын, амыҵмыџь хышәҭ иаҩызаз Лиуба лԥышәқәеи, лыбла аҭыԥхаареи, лыхәда аҵҟәашәаареи знык рыгәӡреи еиҭа рыгәӡреи, еиҭах... убас ҵыхәаԥҵәарада рыгәӡреи ракәын, аха уи хәыҷы-хәыҷы дазаагатәын...
Асҭамыри Лиубеи убасҟак гәыла ихибахит, арԥызбеи аԥҳәызбеи рыбзиабара закәыҵҟьаз абыржә аҟара ирнырны иҟамлацызт рҩыџьегьы. Анырра мацара акәым, ари ацәанырра иарлашәыртә аҿынӡа рыбла хнахит, ршьара иқәнарҟьеит, аха рҩыџьегь ирындырԥшуамызт акәымзар. Нас ҭынч рхы ианазхәыцуа иџьаршьон, уи рцәанырра шаҟа иаргәаҭеиуаз. Аха иџьоушьаша ара иҟалеит гәылеи-ԥсылеи даҽа ҭагылазаашьакгьы, ршьара иқәызҟьаз, изыргәаҭеиз, рыбзиабара гәаҭала ҩ-хырхарҭак аиуит. Лиуба гәыла-ԥсыла Асҭамыр диҿыԥсаауеит, иара ида ԥсҭазаара лымам, иахьагьы-уахагьы дазхиоуп рыԥсҭазаара аилаҵара. Асҭамыр иакәзар, убасҵәҟьа гәыла-ԥсыла Лиуба бзиа дибоит, уахгьы-ҽынгьы ибла дыхгылоуп, дхьу-хьууа игәы дҭоуп, лбара даргәаҟуеит. Асҭамыр дзышьцыламыз убри ацәанырра, аԥсҭҳәа еиԥш ихаҳан, ишьара дықәнарҟьеит, икәша-мыкәша иҟоу имбо-имаҳауа дарлашәит. Уи уажәы дазхәыцуамызт Лиубеи иареи анаҩстәи рлахьынҵа, рыбла хызкыз, ршьарагьы иқәызҟьаз рцәанырра иахькылнаго. Асҭамыр уажә уи дазхәыцратә ихшыҩ аус ауӡомызт. Зшоура ҳаракӡоу ачымазаҩ гәаҟ иакәын уи уажәы дзеиԥшыз, сшоура тәаны сшьапы сықәгылар, нас иҟасҵаша-изуша ҳәа иусқәа дрызхәыцратә алшара инаҭома ус зшоура шьҭыҵыз ачымазаҩ гәаҟ?!
Ус дыҟан уи уажәы.
Уи ашьҭахь иҵит ҩымз раҟара. Ҽнак Новосибирскҟа акомандировка ацара идырҵеит. Игәы аҭҳараҳәагьы иааисит. Усҟан дыззыршьҭуаз аиҳагьы, Лиуба лоуп ихҭашәаз.
– Даҽаӡәын ицаран иҟаз, аха уара уцар сҭаххеит, – ихәеит аинрал Архангельски. – Аамҭа ануоулак Лиубачка лҿынӡагьы унабжьысып, дмааижьҭеи крааҵуеит, дшыҟоу-дышну ҳзеилукаап.
Асҭамыр адҵа ахьимаз днеиаанӡа, раԥхьа Лиуба дахьынхоз азеиԥш нхарҭахь дцеит. Лиуба уи шаҟа диеигәырӷьаз ҳәашьас иамоузеи. Аха урҭ уаҟа рацәак изеидымхалеит.
– Сҭыԥ анылсхлак, адырра бысҭоит, – иҳәеит данцоз, – иҟалап, асабша ахәылԥаз саабжьҟьаргьы. Уигьы уаҵәашьҭахь, мап уаҵәоуп. Абар ассир, аамҭа шԥацо!
Асабша Лиуба лзы мшымхәлан. Ахәылԥаз Асҭамыр агәашә аҿы диԥылт.
– Ҳабацари, бара ақалақь еиҳа ибдыруеит? – длазҵааит еицны рҿанынарха.
– Иахьуҭаху, уара угәы иахьааҭаху, – лҳәеит Лиуба, диҿыгәкааны дшыҟоу лажәақәа ирныԥшуа.
– Зегь раԥхьагь ҭынч џьара ҳнеидтәалап, какалкгьы ҳкып, ҳазхарагьы ҳнеицәажәап. Ааигәа ресторан ыҟазар?
– Мап, ааигәаҵәҟьа егьыҟам.
– Уи акәзар, сара сахьаангылаз асасааирҭа «Сибир» аҿы рестораншәа акыҟоуп, уахь ҳцап.
– Уахь ихароуп, нас уаха сызлаауеи? – иаахьаалгеит аԥҳәызба.
– Акы ааӡбып, – иҳәеит Асҭамыр, агәхьаа мкцәакәа.
Аресторан аҿы иахьынӡатәаз ҩынтәҟа лсааҭ днахәаԥшит, ирласны аамҭа ацашьа лгәы арҭынчуамызт.
– Уи хьаас иҟабымҵан, Лиубачка, – иҳәеит, аҵакы рацәа аҭаны, нас даҽа ныҳәаҿак ааникылон. Лиуба днахыхәон,
ианлыдицалалак абжа аҿынӡа илжәуан. Асҭамыр иаҵәца абжа ыжәны иаунижьхуаз, иқьаф бзиаҵәҟьан иҟаиҵеит. Лиубагьы, ҿамҩа-ҿамҩа ишылжәуагьы, лыблақәа кәеицеиуа дҟалахьан. Уи уажәы лсааҭгьы дахәаԥшӡомызт.
– Уахаҟара ахаан изымжәыцт, – лҳәеит лара, – Асҭамыр, уара уаҳаҭыраз ауп.
– Иҭабуп, Лиубачка, уи агәра згоит сара, – лыжәҩа инапы аҵхны иҩдәылҵуеит. – Убасҟак быгәхьааган сыҟан, ихабҵару, уахыкымзар-уахык ԥхыӡла банызымбоз ыҟамызт, – лыжәҩахыр ала инапы лыкәршан, дааигәдирӷәӷәалеит. – Ҳахәнап, хыхь сынхарҭахь.
– Асҭамыр, аамҭа цеит, са схынҳәыроуп, – лыблақәа разӡа дҩаиҵаԥшит.
Уажәраанӡа Лиуба лсааҭ днахәаԥшыцыԥхьаӡа, Асҭамыр «макьана аамҭа ыҟоуп» иҳәозҭгьы, уажәы исааҭ днахәаԥшын: – Лиуба, аамҭа кыр иҳацәцеит, уажәшьта уаха уахь ҳзымцар ҟалап, – иҳәеит.
– Иуҳәо закәи, Асҭамыр, нас уаха сабацо?
– Ари асасааирҭа ду аҿы бара бзыҳәа номерк шԥаҳмоуа?
– Иаҳмоур? – аҵыс ԥшқа еиԥш, лгәы аҭҳараҳәа иааисит.
– Бымшәан, изаҟаразаалак ак хьаас иҟабымҵан.
Лиуба даалак-ҩакт. Уи ихы иархәаны лыжәҩа днахан, диманы амардуан иҩаҿалеит. Асҭамыр дзыҩназ аномер ҩыџьа рҭыԥ змаз акәын, аха имацара иакәын иҩназ, ишыныҩналаз еиԥш, – Лиуба, абни бара бкаруаҭ ауп, – имырхьаацәакәа инапы неирххеит Асҭамыр. Дшанхашәа, илҳәо лҿамшәо дааҟалан Лиуба, дыхәмарны иҳәоу, иҵабыргыҵәҟьаны акәу лзымдыруа, Асҭамыр днаизыԥшит. – Апаспорт бымаӡам, ус ауми? Шәҟәыда-быӷьшәыда аномер ҳазҭода... Уи уажәоуп иансгәалашәаз.
– Асҭамыр!.. – уаҳа илҳәауа лҿамшәо лыблақәа ҭырхаха дизыԥшуа даагылеит. Уажә уи лыблақәагьы лхы-лҿгьы акы акәын ирҳәоз, «Срыцҳашьа!»
– Бҽырҭынч, Лиуба, акы хьаас иҟабымҵан, – Асҭамыр, инапқәа аалыкәыршан, ашьшьыҳәа дааигәыдикылеит. Ҿыц игәылшәаз ашәҭыц аиԥш, хаҵак инапы зкьымсыц аԥҳәызба, дҟәымшәышәӡа уажә дахьигәыдкылоу, ихаҭа уамашәа ибартә, Асҭамыр иҽырҭынчӡаны дыҟан. Уи аԥҳәызба маҷк лгәы аарӷәӷәеит.
– Асҭамыр, уара иудыруеит, уара уҿы сара сшымчыдоу, – дааӷьаҵәы-ӷьаҵәит Лиуба, – иҟалозар суҳәоит, суашьапк’уеит сыԥсыҽра ухы иаумырхәан.
– Лиуба, сара ибасҳәахьеит бара быда сара ԥсҭазаара шсымам, баргьы аҿа сабҳәахьеит, ус анакәха, уажәшьҭа бара сара быстәуп, сара сыда аӡәы битәхарц залшом, нас иарбан бара усҟак сыгәра зыбымгара?!
Лиуба лан лажәакәа еиҭа аалгәалашәеит, аха урҭ уажәшьҭа ргәалашәара иаԥсамызт.
Ауха Лиуба Асҭамыр иҿы дыҟан. Аухамоу, икомандировка нҵәаанӡа мчыбжьык есуаха иара иҿы акәын дахьыҟаз. Асҭамыр идыруан Лиуба ламысдарыла дышлызныҟәаз, зхы пату ақәызҵо уи аҩыза ихы ишақәнаимырго. Аха аԥсҭҳәа далан, уажәоуп даналҵыз…
Асҭамыр шьҭахьҟа даныхынҳәуаз зынӡаск даҽаӡәны акәын ихы шибоз, мчыбжьык асакараҿы аԥсҭҳәа далаханы дшыҟаз, даалҵны адунеи кеи-кеи днықәыԥшызшәа ихы ибон.
«Зхы аԥша ҭоу ԥҳәызбак лакәзар!..» игәы иааҭиҳәаан дааиԥхьхәыцааит. Иԥсҭазаараҿы урҭ егьарааны иқәшәахьан, егьарааны ижьахьан, дыржьахьан – еибажьахьан, аха уи ԥшыхьырсран, иара изгьы, дара рзгьы. Ус иҟоу днарывсны дцар акәын «ианыгәнаҳараз» – усҟан урҭ ааҭгыланы, изқәа инкыдырҳәалон, «ҽадалымҳа!» Аха Лиуба леиԥш иҟоу аԥҳәызба лтәы хазуп. Уи уажәы иԥшьоу абзиабара агәилшәҭ ҳәа акрыҟазар, убри акәын дыздикылоз. Уи ашәҭ ааҿыхны дафыҩны афҩы-хаа далачаны, нас иршәны наҟ инкаижьызшәа акәын уажә ихы шибоз. Ари
рҽеишьа змам чарҳәарак еиԥш иԥхьаӡаны ихы даныӡбон. «Аха издыруада рҽеишьак амазар?» – инарҵауланы даахәыц-хәыцит. – Дигап ԥҳәысс, игха ирҽеип! Ларгьы уи ауп дызызԥшу, лакҩакрагьы лымаӡам! Мамзаргьы лыԥхыӡ иалашәахьоума Асҭамыр уажәы дызҭагылоу ипылҳаҭхаз адрама! Уи уажәы ҩ-мцакы дрыбжьаханы деиқәҵәашон, дзалҵуамызт. Дигап Лиуба Аԥсныҟа, аҭаца дышәзаазгеит ҳәа аҩны диманы дааип. Аха дабаҟоу аԥсуа ҭаца, абызшәа лыздыруам, аҵас-ақьабз лыздыруам, ацәажәара-амцәажәара, атәашьа-агылашьа... Ажәакала, аԥсуа ҭаца лыхьӡ, лыԥша иԥшьоу аӡә лакәны дызларыԥхьаӡо акы далаҟаны дыҟам, лыԥшреи лсахьеи рыда. Уи аганахь ала – Анцәа хша! Уи ауп Асҭамыр деилазгазгьы!
Иааигәалашәеит ҵыԥх зны иаҳәшьа Марыка лҟынтәи иауз асалам шәҟәы. Уаҟа рқыҭаҿы иҟалаз џьашьахәык атәы лыҩуан. Аибашьра ахьтә дхынҳәызаап анкьа Асҭамыр ашкол ицҭаз Чынчор, ималагьы иакәымкәа, ԥҳәызбак диманы даазаап. Иџьашьахәхеит ари ажәабжь. Иара дыԥхашьашәа ҟаиҵазаап, аха уи лара иабалдыруаз. Иҟазшьа зеиԥшраз ала еилыркааит ԥҳәысс дшааигаз. Иара игәаӷьны изымҳәаз, лара иаахтны илҳәеит, «Мы очень любим друг-друга» лҳәазаап. Ари заҳаз џьашьахәыс иркит. Уара маҷк уаалмылабжьоз, иҳәатәу-иутәу абас ауп ҳәа акы лоумҳәоз, рҳәеит.
Иаҳаз аҽԥныҳәа ихы иақәиҵеит арԥыс.
– Сара сеибганы сыжәбараны шәыҟазма аибашьра салганы саазгаз лара лоуп, – иҳәазаап иара. – Ҭабуп ҳәа лашәҳәар шәыхәҭоуп, илыгу-илыбзоу шәаҟәыҵны!
Арҭ иажәақәагьы иџьашьахәха зегьы иаарылаҵәазаап. Чынчор иаб Хынтрыгә ианиаҳа, дааԥышәырччан.
– Ҳаҷкәын еибашьра дцеит, иԥсадгьыл ихьчоит ҳәа ҳизгәдуны ҳаҟоуп, иара аԥҳәыс сеиқәлырхеит, уи лакәымзар аҩныҟа сзааӡомызт, иҳәеит. Ари иоума зыԥсадгьыл зыхьчоз «аибашьҩы»!
Арҭ Хынтрыгә иажәақәагьы ақыҭа иалаҵәазаап!
– Уаҳәшьа дукәыхшоуп, Асҭамыр, ус акы ҳзумуааит! – лысалам шәҟәы хлыркәшон иаҳәшьа. Урҭ ажәақәа деиқәԥах дҿарҳәон Асҭамыр, уахь ихы шкыдымзгьы. Зегь реиҳа изхымгоз – дрыцҳаишьон Лиуба, лгәы ҭеишьыр ҳәа акәын дзыцәшәоз. Нас иӡбеит хәыҷы-хәыҷла аҭагылазаашьа данышәарц, аамҭа зегьы еикәнаршоит! Насгьы Лиуба леиԥш иҟоу аԥҳәызба дразҟыданы даанхарым ҳәа ихы агәра аиргон. Ус шакәызгьы, Асҭамыр ихы ианаижьуамызт абырфын иаҩызаз аԥҳәызба лгәы ахьҭеишьуаз, «Лыгәнаҳара Анцәа исықәумҵан, – игәы иааҭиҳәааит иара, цәалашәарак ааиоун, – аха знымзар-зны исықәшәаргьы ауеит!»
Асҭамыр арԥысра иҽазикуа даныҩеидас инаркны ибон-иаҳауан арԥызбеи аԥҳәызбеи реизыҟазаашьа, арԥыс ԥҳәызбак дигәаԥхар, иҽылзааигәатәны, иара иахь дхьаирԥшуан. Лара лакәзар, гәҽанызаарак лоуан, аха илраргамаӡомызт. Ус зны, ус ҩынтә, хынтә. Нас, лафк налаҳәаны, дааирччон. Уи иаанагоз ргәқәа еизцеит ауп. Зыгәқәа еизцаз, еигәаԥхеибашьон. Абас шьаҿа-шьаҿа, гәыла еизааигәахон, бзиа еибабон – уи иԥшьоу цәанырра ҵаулан.
Ишаабо еиԥш, аԥҳәызба лхыхра арԥыс иҽақәиршәар – имариан, иҽизақәмыршәар, иуадаҩын, избанзар, аԥсуа ԥҳәызба лхыхра мариаӡамызт, уи илдыруан лыкапан ахьы дшаԥсаз. Арԥызбагьы сакәҵәҟьоуп ҳәа дыҟан. Убарҭ рҟазшьақәа ракәын реиҽырбара зыбзоураз. Иҟан урҭ ирхылаԥшуаз амчрагьы – уи аԥсуа ихьӡи ихьымӡӷи ракәын. Убри иабзоураны, арԥызбак ма ԥҳәызбак, аҭаацәара изаламлакәа, «ихашәаланы» иаанхаӡомызт, зегьы насыԥ-насыԥк рауан.
Асҭамыр абри аҟазшьа хазына далааӡан, аха нас урҭқәа ааныжьны наҟ хара данынаскьа, уа даҽа ҟазшьан иҟаз, иаргьы иԥшӡара деиҽырбо, дрылагыланы иҿынеихеит. Аха, аҵыхәтәан, зыкапан ахьы иаԥсаз иара уа данлықәшәа, иаԥсуарагьы игәалашәеит, ҩ-мцакы
дышрыбжьахазгьы гәеиҭеит. Усҟан лара Џьулетта лакәны дибон, аха иара Ромео иҟнынӡа дшыҟам еилхха ибагәышьеит, аха иааг!
Асҭамыр имаҵурагьы, ихатә усгьы ицәеилахан, аӡсашьа ззымдыруа аӡмыжь иалахаз иеиԥш, дмадаӷьмадашәон, дбалыбаҭон. Ишьҭахь иҩныҟагьы «дхьаԥушан», аха урҭ игәы рызҭынчын, рыҩны иҟоуп, иани иаби ирхылаԥшуа иаҳәшьа Марыка дыҟоуп… Иаҳәшьа хаҵамԥҳәыск лакәын, аха илххалаз лыхьӡ акәын игәамԥхоз.
Ахәыҷы даниуаз рыҩны дыҟан урыс ԥҳәыск, уи Ҟәыбан амлакра ӷәӷәа иҟалаз ихнарҵәаз дреиуан. Усҟан Аԥсныҟа еихеит, урҭ рацәан, Наташа дзаҵәын, илхьыԥшызгьы уаҩ дыҟамызт, ари дҭынхадоуп, Ажьгьери дудкыл, аҩнгьы даашәыцхраалап рҳәан – ус ауп ари аҩнаҭаҿы дшаанагаз Наташа. Уи ақыҭа атәы здыруаз ҩныԥҳәыс бзиак лакәын, аҩнус, ахәыҷқәа рааӡара уҳәа, дрыцхарауан. Убасҟан ауп аҩнаҭа алыиаа данроуз. Илыхьӡаҳтәри ҳәа инеизҵаа-ааизҵааит, Наташагьы илазҵааит. Уи, заа ихәыцны илымазшәа, Мариа лыхьӡаҳтәып, лҳәеит. Ажьгьери иҭахшәа-иҭахымшәа, даалакҩакит.
– Ари Анцәа иан лыхьӡоуп, – лҳәеит лара, – Иисус Христос иан, – еиҳа еилыркаартә иаалырҽеит.
– Анцәа иан лыхьӡ?! – иааџьеишьеит Ажьгьери. Уи захьӡу ыҟоуп, исаҳахьеит, аха аҭоурых сыздыруамызт… Илыхьӡышәтә, аха сара «Марыка» ҳәа ласҳәалоит, иҳәеит. Ус иагьлыххалеит уи ахьӡ, зегьы Марыкоуп ирдыруа. Ақалақь аҿы дынхоит, аха лаб иҩны зылаԥш аху лара лоуп. Асҭамыр иаб игәараҭазы игәы ҭынчзаргьы изыбзоуроу иаҳәшьа Марыка лоуп – иаргьы ус ауп иаҳәшьа лыхьӡ шиҳәауа. Егьырҭ иаҳәшьцәа аӡәы Қарҭ аҵара даналга, уа хаҵа дцеит, реиҵыбӡа Жәыргьыҭ дрымоуп. Урҭ раб иҩны исасцәоуп – уи аҵәымӷ еиԥш Ажьгьери игәы иалоуп, аха иара ихароугьы дазхәыцны, хҳәаа-ԥҳәаак
макьана еиҭом. Ибоит, ҽырбашақә, зқьы хы ааӡаны шәкы абна илазҵаз дышеиԥшхаз. Усҟан уи ихьӡын-иԥшан, избанзар, урҭ рахәын…
Асҭамыр даазқәылаз абарҭқәагьы дрызхәыцуа далагеит – усҟан ауп иаб игәыҵхақәа еиҳа еиликаауа даналагаз. «Уажә саргьы сицзалар, нас дышԥаҟало усҟан саб?!» – уажәраанӡа ихахьы имааицыз азҵаара, уажәы иаалырҟьаны ихы иҭагьежьуа иалагеит.
Асҭамыр абас данхәыцуаз, уи дызлаз ахынҭаҩынҭара иаб игәы ианырны ԥхыӡла ибахьан, аха уи уажә Асҭамыр иабеидыруаз акәымзар…
Ажьгьери ашьыжь дгылан ирахә-ишәахә еилиргеит. Есмагьы дицгыланы, лыҩнусқәа днарылагеит.
Ашьыжьтәи иусқәа рҭыԥ иқәҵаны Ажьгьери данаахынҳәы, Есма шьыжьхьа аҟаҵара лҽыназылкуан.
Ажьгьери ҳамҭакы дтәан, ибӷа нкыдҵаны, адәахьы дыԥшуа. Уи уажә наҟ хараӡа иԥа иахь акәын ихәыцра ахьыҟаз.
– Иаха Асҭамыр сиеиԥхыӡуан, – иҳәан, дааҭгылеит. Есма лгәы аархыҭхыҭит лыԥшәма ииҳәаз.
– Иԥхыӡ мшхааит, идубалазеи? – дааҭгыланы, лыԥшәма днаизԥшит.
– Иԥхыӡ мшхоу, измаану сыздыруам, аха ԥхашьарак дақәымшәандаз…
Есма лыԥшәма ииҳәаз дааршанхеит.
– Закәытә ԥхашьароузеи дзықәшәараны дыҟоу?! – Ажьгьери ииҳәаз лхахьы илзаамгеит.
– Усҳәарҭак ашҭаҿы аҽқәа кәадырны игылахуп, Асҭамыр ашырҳәа днеин, ҽык аӷәра ианкны даахеит, дҽыжәларц.
– Нас, нас, аҽыжәлара бзиоуп, рҳәоит, – ишылҭахыз ала ахҳәаагьы налҭеит Есма.
– Дагьҽыжәылхт, аха сыԥшызар, игәыжьушәа, игәыжьымшәа акы дақәтәахуп.
– Изахьӡу, мшәан, «игәыжьушәа, игәыжьымшәа, иҽадамзааит дзықәтәаз?!»
Дааиԥхьхәыцит Ажьгьери.
– Сара игәаӷьны исзымҳәеит, аха бара ибҳәеит, – инышьақәирӷәӷәеит Ажьгьери.
– Нахьхьи џьара дыԥхашьеит ҳәа хьаас иумкын, иара ихаҭа арахь даҳзааит! – лыԥшәма игәы ааҟалҵеит Есма, аха уи Ажьгьери игәамԥхеит.
– Нахьхьи-аахьхьи ҳәа иҟоума, аԥсуа дахьыҟазаалак даԥсыуоуп, ахьымӡӷгьы хьымӡӷуп…
Еилгеит аибашьра. Агәырӷьарақәа иргәырӷьаран ари ахҭыс – асовет жәлар аиааира ргеит аибашьра дуӡӡаҿы. Аха уи иагьџьабаран, адунеитә аибашьра иалахәыз ажәларқәа зегь реиҳа ааха ӷәӷәа роуит асовет жәлар.
Асҭамыр ҩынтә-хынтә раҟара аинрал диҳәахьан, арапортгьы алаиҵахьан афронт ахь дыршьҭырц. Уи иҭахыҵәҟьамызт, «ахаҵа изы иԥышәагоу» аибашьра далахәӡамкәа, Амрагыларанаскьа дшыҟоу, аибашьра еилгаҵәҟьар. Аҵыхәтәан уигьы данышәаны дшыҟаз ауп аибашьрагьы шеилгаз. Уажәы ихгьы-игәгьы аҩныҟа акәын иахькыдыз, аха уи ааигәазу, инаскьагазу издыруамызт, адунеитә аибашьра аҵыхәа ԥҵәаҵәҟьангьы иҟамызт, хадара змаз аӷа хәымга дшеилаԥыххаазгьы. Иаҳәшьцәа рысалам шәҟәқәа еишьҭагыланы акәын ишаауаз – урҭгьы ихынҳәра иаргәаҟуан. Аҩныҟа ацара ихҭашәаны дшыҟаз еиԥш, Асҭамыр Лиуба лаарагьы дахыццакуан. Ихы-игәы иҭагьежьуан иареи лареи реизыҟазаашьа аҭыԥ ишықәиҵаша.
Аибашьра анеилга ашьҭахь ирыцқьаны мызки бжаки ааҵхьан еиԥш, аԥхынтәи аԥышәарақәа ҭины, ҽнак дгәырӷьаҵәа даакылҟьеит Лиуба. Адунеи зтәыз лара лакәын. Адәыӷба дшааҭыҵыз еиԥш, Асҭамыр ихәда
днахьынҳалеит. Апырпыл еиԥш дҟаԥшьыхәҵәараӡа дааибакит Асҭамыр. Ишылцәымӷхаз удырратә иаалныԥшит Лиуба лангьы. Аха Лиуба лхаҭа уигьы егьигьы акы лбо-илаҳауа дыҟамызт, убасҟак уи лбзиабара дарлашәны даман. Лан ишылбоз ас еиԥш лхымҩаԥгашьа ицәа дыҭнырԥсааит Асҭамыр ибла хтны дзылҿамԥшуа иԥхеишьеит. Уи уажәшьҭа агәра игеит аинрал ихаҭагьы ишиалҳәоз. Лан илымҳәаргьы лхаҭа лаб иалымҳәои!..
Убри аламҭала аокруг акомандаҟаҵаҩ Архангельски аинрал-полковник ичын ирҭеит. Уи уаха ҵхагәанынӡа аштаб аҿы данынхоз ыҟан, нас шырԥазы дгыланы дцахуан. Асҭамыргьы аинрал дидҳәалан, зны-зынла заа даноуишьҭуаз иаҷыдахаз, уигьы хҭацәыхак имамызт. Лиуба ари шџьалшьоз еиҭах аибашьра иалагеит. Уажәтәи уажәраанӡа изыцәшәоз аиапонп милитаристцәа Амрагылара наскьатәи ҳадгьыл рықәцара акәын изызкыз. Ари аибашьра иалахәын аинрал Архангельскии уи иадиутант Асҭамыр Ҳәмарбеи. Лиуба урҭ дрыхӡыӡааны, ацәашьы еиԥш, аӡаҭра даҿын. Аибашьра еибашьран, аха Лиубагьы лҵара налыгӡар акәын, аҵара шықәс ҿыц анаарыдгыла, лан дааныжьны, лҵарахьы дцеит. Ҵабыргуп, усҟан аибашьра аҵыхәа аԥҵәара ааигәахара иаҿын. Ус иагьаарылаҩит ажәабжь ҿыц, еилгеит аибашьра, аҵыхәа ԥҵәеит адунеитәи аҩбатәи аибашьра! Сахалин инаркны Курилтәи адгьылбжьахақәа рҿынӡа рхы иақәиҭын. Рхы иақәиҭыртәит акореиа жәларгьы.
Убарҭ зегьы ирылахәыз Асҭамыр Ҳәмарба, иарҭак схы нылаҵаны знык хаха-хымш ацәара азин соур, уаҳа ԥсшьарагьы сҭахым ҳәа иҟаз, хаха-хымшгьы дыцәеит, мызкгьы иԥсы ишьеит, дызқәдыргәыӷыз ачынгьы аорденгьы ирҭеит, акызаҵәык ауп иаанхаз, ичамадан аашьҭхны Аԥсныҟа амҩа ақәлара. Урҭ зегьы еишьҭагыланы ишааиуаз зегь реиҳа дзызԥшыз аҵыхәтәантәи анааидгыла, амшқәа мшымхәлахеит, аҵыхқәа быжь-ҵыхны еихалеит. Амҩа иқәлара хымш шагыз, шәҟәы-быӷьшәыла иаҭахыз зегь ааиқәиршәеит. Адырҩаҽны инықәыршәны «иабаӡӡеи» аинрал Архангельски иахь дцеит. Аухантәарак дазхәыцуан исҳәаша, знымзар-зны Аԥсныҟа дықәлозар уҳәа, даара иҽазыҟаҵаны дцеит. Ихылԥа аҵыс ҭаҳәуа, ҳәаак змамыз агәырӷьара лахҿых, аҩыџьбара аиԥш, аӷәра изаҿамкуа дахьнеиз, аштаб аҿы зегьы ашәиқәара рҿысны иҟоуп, иацы иаалырҟьаны аинарл Архангельски ԥхьатәара дыршьҭызаап!
Иҟалаз уи акәзаап, акореиа жәлар 50-шықәса инареиҳаны аиапонцәа рнапаҿы иҟазаарын, урҭ реизыҟазаашьа аметрополиеи аколониеи рзакәан ала акәын ишышьақәгылаз. Миллионла зхыԥхьаӡара ыҟаз акореиа жәлар азгәышьуан ахақәиҭра, хәҵыш аамҭак ҳзыҟалозар ҳәа иԥшын. Иааит уи аамҭагьы, адунеитә аҩбатәи аибашьра ахыркәшарахь ианнеиуаз ршьапы иқәгылеит акореиа жәларгьы, уи напхгара азиуан Ким ир Сен. Ар ҟаԥшь рыцхыраарала, аиапон колонизаторцәа ықәцан, Кореиа ахақәиҭра азааргеит. Уи ахақәиҭра напхгара азызуаз Ким ир Сен, Ԥхениан аиҳабыра еиҿкааны, аҳәынҭқарра дахагылеит. Уи зыхьчаша аргьы еиҿкаатәымзи, аха иахьымӡацкәа ишыҟаз, акоммунист Ким ир Сен дызгәамԥхоз аполитикцәа, америкаа рымчра рыцырхырааны, Кореиа агәҭаҵәҟьа ҳаирпланла адесант дыртәан, ртәыла абжа ааихҵәаны, аладатәи ахәҭа рнапаҿы иааргеит. Сеул ақалақь аҿы Аладахьтәи Кореиа реиҳабыра еиҿыркааит. Ари политикатә хҭыс дуун, жәларык рыԥсадгьылгьы даргьы наӡаӡа еиҩызшоз провокациан. Аха зегь реиҳа ихы инархьит, игәы ԥнажәеит Сталин. Иҟалаз шыҟалаз аилыргара даламгакәа, урҭ рхылаԥшреи рыцхыраареи знапы ианыз аинралцәа, ишиҟазшьаз еиԥш, изхаразгьы изхарамызгьы неилагәаны, рмаҵурақәа ирымхны, акы иаанамыхәо иҟаиҵеит. Уи иаанагоз «рыгәра гам» акәын. Убарҭ рхыԥхьаӡараҿы дыҟан аинрал-полковник Архангельскигьы.
Абасала, Асҭамыр ашьыжь, аштаб аҿы дахьнеиз, арратә округ даҽаӡәын иахагылаз. Архангьельски дбаандаҩны иҩны дыҟан.
Абас амаргәырӷьа зхы иҭаны инеиз Асҭамыр, игәы имахьха, дхьагәгәа даахынҳәит.
Новосибирск адәыӷба жәаминуҭк ишаанҿасуаз анеиликаа. Лиуба ателеграмма лзишьҭит диԥыларц. Ҩаха-ҩымш иихәыцуаз урҭ реиԥылара акәын. Еиқәшәап, аха илеиҳәои, лгәы зланикылои? Лиуба абыржә ауп илзааигәоу ауаҩы данылҭаху. Ус илзааигәоу Асҭамыр иакәгәышьоуп, аха уи уажәы ажьа шкәакәа зкыз диҩызаханоуп ихы шибо. Арахь хазы уи бзиала ҳәа ламҳәакәа иҽӡаны дызцомызт, уи ихы ахаан ианеимыжьуаз ламысдарахон, аха дахьнеиуа лаб изы ииҳәараны иҟоузеи?!
Агәыҭҟьа иаганы иҟаз Лиуба, ателеграмма анлоу инаркны зынӡа лшьара дықәҟьаӡаны дшыҟаз ауп дшиԥылаз. Лаб иакәын гәыҵхас илымаз. Цасҳәа иҟалазшәа, уи ҟалеит Асҭамыр амҩа дшықәгылаз.
Уи зны-зынла гәыӷра хәыҷык лгәаҵан иааҿыхон, «Издыруада?..» Нас, уи азҵаара инагӡаны дазхәыцаанӡа, ашәшьы нахаԥон. Уажәы илаҳаз ажәабжь лыԥхыӡгьы иаламшәацызт...
Адәыӷба ахаҭа еиԥш акәын урҭ рҩыџьагьы рыгәқәа шеисуаз. Лиуба Асҭамыр ихәда дахьахьынҳалаз, абри аԥҳәызба қәыԥш абасҟак амч лылазҵазеи игәахәыртә, дилаԥсны дылкын ҳамҭакы. Усҟанҵәҟьа дара рыда ааигәа-сигәа адунеи аӡә дықәуп ҳәагьы иҟамызт, нас лыжәҩахырқәа наҟ-ааҟ икны, иара дыччо дылзыԥшуан, лара лакәзар, лԥынҵа хәыҷы хашәшәала, лхы шьҭыхны диҵаԥшуа дыччошәа ҟалҵон, арахь лылаӷырӡ лҿаҳәҳәы ицон. Ус ҳамҭакы, Асҭамыр игәҭакы мыргамакәа данааиԥхьхәыц, игәы еилархха акы иааннакылеит, иахылҿиаауаз ихаҿы иааганы. Уи еразнак ихы-иҿгьы иааныԥшит, зыблакәа ҭырхаха изԥшуаз Лиуба лцәа дааҭнарӡыӡаартә еиԥш.
– Сааныжьны уцома, Асҭамыр?! – убри инақәырццакны дааӷьаҵәы-ӷьаҵәит, амҩа дшықәлаз анылба. – Наӡаӡа саанужьма?!
– Мап, – ихәеит Асҭамыр, – наӡаӡа, мап. Бҵара балгаанӡа. Аибашьра аҵыхәа анԥҵәа, аҭынчра аныҟала, шықәсык акрыҟоума, иахьеи уаҵәи реиԥш иааҳадгылоит.
Асҭамыр арҭ ажәақәа аҵәымӷ еиԥш игәы иаланаҵеит, аха уаҳа лгәы злааникылоз егьиҿыҵымшәеит.
– Ус еибаҳамҳәаӡазтеи! Избан иаалырҟьаны ус зуӡбаз?
– Ус еибаҳамҳәаӡазт, аха уажә ҳҭагылазаашьа ус иҟалеит.
– Избан? Еиӷьымзи шықәсык араҟа уаанҿасыр? Узанааҭ ала иахьаҵәҟьа аусурҭа уоуеит.
– Биашоуп, Лиуба, саанҿасыргьы ҟалоит, аха, аҩны сани саби сзыԥшуп, саҳәшьцәа сзыԥшуп. Урҭи сареи ҳаиқәмшәеижьҭеи шаҟа шықәса ҵуа бымдыруеи! Бгәы рҭынчны бҵара нагӡа, сара сус-сҳәыс сшьапы саақәгылап. Шықәсыкоуп иаанхаз – шықәсы заҵәык, бҵара хыркәша.
– Сшәоит, Асҭамыр, сшәоит! – еиҭа лылаӷырӡқәа налҿаҳәҳәит Лиуба.
Асҭамыр иааицәымӷхеит.
– Лиуба, избан бызшәауа? Мап-мап, бара бшәартә еиԥш мзыз ыҟам. Аинститут балга, нас... нас аамҭа иаҳнарбоит, – аҵыхәтәантәи иажәақәа хыхь-хыхьла иааикәиршшашәа иуит, лаб аинрал ԥхьатәа ибла данаахгыла. Амҩа данықәлоз аҽны, иҩызцәа афицарцәа рыла иаҳаит змаҵура иамырхыз аштаб анапхгара, аинрал Архангьельски дназлоу русқәа цәгьоуп ҳәа. Уи уажә ишьара дықәҟьаӡаны даман. Иҽимыргаӡар, ҽеи шыҟамыз идырыртә иҟан.
– Саб игәабзиара шԥаҟоу, аҳақьымцәа ирҳәозеи? – Лиубагьы лгәы ҭыҵуа диазҵааит аҵыхәтәан. Лан телефонла маҷк игәы бзиам ҳәа лалҳәахьан.
– Игәы бзиам, ҵабыргуп, аха иуадаҩу егьыҟам.
– Сара сгәы даҽакуп иаҳәо, – даақәԥсычҳаит Лиуба. – Сгәы урӷәӷәарц иуҳәошәа збоит.
Абри аамҭаз адәыӷба арҵәааҳәа абжьы ҩҭнацан, иҳақь-ԥсықьуа адәықәлара аҽыназнакит. Лиуба лажәа аҭак ацынхәрас, Асҭамыр аԥҳәызба дҩышьҭиԥаан: – Абзиараз, Лиубачка, абзиараз! аусқәа зегьы маншәалахоит, бара бгәы рҭынчны аҵара ҵала. Абзиараз, схьырҵәаҵәа! – иҳәан, дгәыдкыл-хыдкыл днаиргылан, амардуан дҩаҿаԥалеит...
Ажьгьерии Есмеи уахгьы-ҽынгьы Анцәа иҳәара жәҩангәашәԥхьараны ирзыҟалеит, аибашьра амца шыра далҵны дхынҳәит рԥа Асҭамыр. Ԥхыӡушәа ргәы иабон, ирҭахын еиҭах-еиҭах Анцәа иҳәаларц. Ари ажәабжь заҳаз «иԥсны игылаз» ибаразы еихеит. Ажьгьери игәы иҭакны иман, уи амш Анцәа исирбозар ҳәа, хышықәса зхыҵуаз ацәҟата азкны. Агәҭакы гәҭакуп, уи Есмагьы илеимҳәацызт. Уажәы дзызԥшыз амш Анцәа ианиирба, ацәҟата даахан, илкажьны ишьит, ари ила иахьаирбаз ҳаиҳа зымчу иҭабуп ҳәа реиҳәеит. Абасала иаалырҟьаны чара хпыҿк изиуит, иԥа ихынҳәра деигәырӷьаны…
Аибашьраҿы зегьы лахьынҵак-лахьынҵак рымоуп. Илахьынҵа бзиан Асҭамыргьы, иҩызцәа жәпаҩык реиԥш, хаҭала аҳәара ҟаиҵахьан, афронт ахь дыршьҭырц, аха зегьы мап рцәыркит, «Шәзеибашьуазар, иааиуеит уи аамҭагьы» ҳәа рарҳәеит. Усҟанҵәҟьа, апропогандеи агитациеи зхы ҭырҟьахьаз аруаа фырхаҵарак аарԥшра акәын рхы иҭаз, аха аибашьра шьаарҵәыра уаламԥшыкәа иабоудыруа уи закәыҵәҟьоу.
Иааит уи аамҭагьы, Гитлер ифашизм аҵыхәа анԥырҵәа, аиапон милитаристцәа рҭыҩра рҭацалара аамҭа аарыдгылеит.
– Уажәшьҭа азин усҭоит афронт ахь ацара, – иҳәеит ааигәа аинрал-полковник ичын занаршьаз Архангьельски,
Асҭамыр дааиԥхьан, – Ԥшьышықәса аибашьра уҟаны, умеибашьыр, аҩны уахьнеиуа узҿызеи ҳәа иузымҵаауеи! Гитлер иаамышьҭахь арҭ ҳгәылацәа рҭыԥ иқәаҳҵарц ҳадырҵеит.
– Иҭабуп, аҩыза аинрал-полковник, сгәы иҭышәҳәааит, – иҳәеит Асҭамыр, иҽыриашаны аинрал иаԥхьа даагылан. – Дҵас исышәҭозаалак анагӡара сазхиоуп.
– Ҳара зегьы ҳсолдаҭцәоуп, – иҳәеит аинрал. – Асолдаҭ адиутант диҭахӡам. Уара анкьатәи убаталион ахь усышьҭуеит комисарс – уи еиҳа иунаалоит.
– Сазыхиоуп абаталион акомиссар имаҵура анагӡара! – аҭак ныҟаиҵеит Асҭамыр. Убри ала ихыркәшан ԥшьышықәсатәи Асҭамыр «икурортра».
Хымз аҽазыҟаҵарақәа ирҿын, аибашьра ахаҭаҵәҟьа излеиӷьыз ҳәа егьыҟамызт. Нас нанҳәа мзазы адҵа роуит уажәраанӡа иҳацеибашьуаз Америка ир ацхыраара рыҭара, урҭ мшынла акәын ишеибашьуаз. Урыстәыла аганахь ала асовет ар жәылар акәын. Раԥхьаҟа ирԥгылан миллионк зхыԥхьаӡара ыҟаз Квантунтәи ар еиқәных.
Мызкы иазынаԥшуа ицоз аибашьра шықәсык иаҩсуан. Урҭқәа зегьы Асҭамыр дрылаԥшит ибеит, иаҳаит, ихигеит. Џьаҳаным аилашыра далаԥшны, аԥхыӡ пылҳаҭ ибазшәоуп урҭқәа ихаҿы ишаанхаз.
Мызкалагьы изеилгомызт америкаа ир Херосими Нагосаки атомтә бомба рылармыжьыр. Уи аҿаҩҳәа аӷа ибӷа ԥнаҵәеит, Квантунтәи аргьы еилаԥыххаан, Сахалингьы егьырҭ Урыстәыла адгьылқәагьы рхы иақәиҭыртәит, Кореиа жәларгьы ахақәиҭра рзааган. Уагьы иаанымгылакәа, Курилтәи адгьыл бжьахақәагьы рӷьырак асовет ар рнапаҿы иааргеит.
Асҭамыр еиҳараӡак иџьеишьоз убарҭ ракәын, аокеан еицырхәхәа ихыԥсылоу урҭ адгьыл бжьахақәа ирзаауазеи ҳәа дрызхәыцуан. Урҭ Аԥсны иаҟараз ыҟан, еиҵызгьы рацәан. Аҵыхәтәан, аибашьра анеилга, ари игәала аинрал Архангельски ианиеиҳәа, дааччан ус иҳәеит: – Шәара
аԥсуаа шә-Аԥсны хәыҷы шәызшәырхоит, даҽа дгьылкгьы шәҭахӡам, – иҳәеит аинрал, – аха ҳара, аурысқәа адунеи зегь ҳнапаҿы иҟазаргьы иҟәнаҳшьоит. Уажәшьҭа ҳаҟәыҵит акәымзар, адунеитәи ареволиуциа акәымзи лозунгс иҳамаз!
Мызктәи аибашьра хлымӡаах Асҭамыр ашьа дыланарԥшит, иҩызцәа ивыршьааит, урҭқәа ирыцыз аџьабаа быжь-ԥхӡык илырхит, аха аус злаз, шьаҿацыԥхьаӡа аԥсра абла дышҭаԥшуазгьы, иԥсы еиқәхеит.
Аибашьра шеилгаз аиԥшҵәҟьа, хымш ааҵаанӡа, адҵа роун, рышьҭахьҟа ихынҳәит, урҭ зыԥсахуаз абаталионқәеи аполкқәеи еиқәхаԥс рышьҭахь иаагылеит.
Аԥсшьара ҳәа иахьаарышьҭыз аокург ааигәара ар рлагер аҟны акәын. Уа акәын Архангельски дахьыҟазгьы. Адырҩаҽныҵҟәьа дизцеит. Асҭамыр иҭынха дук иҟны днеиуазшәа акәын дгәырӷьаны дышцоз. Аинралгьы убасҵәҟьоуп дышидикылаз. Аамҭа маҷны изларымаз ала, аибашьыҩцәа рҵас ала, иаахҵәҵәа-ааихҵәҵәа акәын ишеицәажәоз.
– Анаҩстәи угәҭакы зеиԥшузеи? – диазҵааит аинрал.
– Аибашьра еилгеит, аҩны исызԥшуп, сзанааҭ ала аҳәынҭқарра сацхраарц гәҭакыс исымоуп.
– Ара уаанхозар, аррамаҵура аума, узанааҭ ала аума, суцхраауеит.
– Иҭабуп, аҩыза аинрал-полковник, – иҳәеит Асҭамыр длахҿыхӡа, – аха сан, саб, саҳәшьцәа рыблақәа ҭырхаха исызԥшуп.
Дааиԥхьхәыцааит аинрал.
– Ус акәзар суԥырхагахом, – иҳәеит аинрал. – Сара сузыразуп, умаҵуратә ус анаҩсгьы, ууаҩреи уҟазшьа бзиеи рыла сҭаацәара иазааигәоу уаҩны уаанхоит.
– Иҭабуп, аҩыза аинрал! – иҳәеит Асҭамыр, дахьирҽхәаз даацәыԥхашьаны. – Иҟалап аамҭа, Аԥсны ҳаиқәшәап ҳәа сгәы иаанагоит.
– Гәахәа дула! – иҳәеит аинрал. – Аррамҵурахьтә ацара шуҭаху ала, арапорт ҩны аканцелиариаҿы иныжь. Сара исылшоит амаиор ичын уҭара – иахьаҵәҟьа априказ ҟасҵоит, нас фырхаҵарала уеибашьраз «Аеҵәа ҟаԥшь» аорден уанаршьарц, аиҳабыра рахь ажәалагала ҟасҵоит, – инеиқәиԥхьаӡеит, заа иӡбны имазшәа, ашырҳәагьы дҩаҵҟьеит, дшыццакуаз иныԥшуа…
Абри ашьҭахь ауп аинрал Архангельски ахлымӡаах анизыҟалаз.
Асҭамыр иҩныҟа даныхынҳәы, тәым тәылак ахь дхынҳәызшәа акәын ихы шиԥхьаӡоз, иқыҭа гәакьа, иаб игәараҭа, ихәыҷреи иарԥысреи аамҭақәа ахьихигаз иуаажәларра – урҭ зегьы иӷар-ԥшарӡа ишьаданы, иԥштәыданы акәын игәы ишабоз. Аха усгьы ажәлар иааџьоушьартә рлахьынҵа ианышәаны иҟан. Зегь реиҳагьы гәкаҳара рымаӡамызт. Асҭамыр аишәа-чара изыҟарҵази дара ачаруаа дахьрылаԥшуази игәы ҟарҵон, аха нас аҭаацәа анааизынха, аибашьрахьтә изымхынҳәыз аӡәаӡәала рыӡбахә рҳәо ианалага, аӡәы ихьӡ рҳәацыԥхьаӡа, Асҭамыр ицәа дыҭԥсаауан, урҭ ибзиаӡаны иидыруаз ракәымзи, ибла иаахгылон ихаҭа дызлаԥшыз аибашьра хлымӡаах. «Абас иахьыҟаз џьара иалаӡызар акәхап?» игәы иааҭиҳәаауан. Урҭ иреиуан Курилтәи адгьылбжьахаҿы дызлаԥшызи хаҭала ихигази агәаҟрақәа. Уаҟа изланеиааиуаз транспортс ирымаз баржан. Дгьылбжьахак анырга рыԥсы ааиҭакны бџьар хкыс иҟаз, иласызгьы ихьамҭазгьы зегь ақәҵаны, даҽакахьы ишцоз, миноу, торпедоу ак рыҵаԥжәеит. Аҵыхәтәан зыԥсы еиқәхаз аӡәгьы издыруамызт иҟалаз шыҟалаз, иақәтәаз ар харабӷьара иаршәит, иҭахаз рацәоуп, иаанхазгьы маҷӡамызт. Асҭамыр, қәсырԥа дыԥазшәа, аҳауа далаланы дкаууа даннеиуаз ауп игәалашәоз. Насыԥны, ицәеижь еибган, насгьы аӡсашьа идыруан, арахь хазы дӡаазмырҟәрылоз ахыхьчагагьы ишәын. «Убасҟан нахьхьи Курилтәи адгьылбжьахаҿы сҭахар, сҭахон хьӡыда-цәада, хабарда ибжьаӡыз сиҩызахон, – игәы иааҭиҳәааит
Асҭамыр. – Абарҭ сҩызцәагьы убас акәхап ишыбжьаӡыз! Рыхьӡ абаҟоу, рыжәла абаҟоу, иабаҟоу рыбаҩ?»
Асҭамыр аибашьра аан аиҳа уажәоуп уи еиҳа инарҵауланы дазхәыцуа даналагаз, избанзар, аибашьра – политикоуп, аполитика ажәлар рыбла хызкуа, рхы ҭызҟьо пропагандоуп, уи аибашьра уалашыҩкны, еснагь ԥхьаҟа уеинархоит. Аха уажәы адунеитәи аибашьра зырҵысыз Гитлер ифашизм еилаԥыххааны, уи аидеологиа шьаҭанкыла ианықәырх, қалақьи қыҭеи ҟәыбаса ишышьҭазгьы, миллионла ауаа шрылыршьаазгьы, Аиааира иахьӡаз ажәларқәа, «Оҳ, гәышьаҳәа!» рыԥсы ааивыргеит. Рыԥсы ааивыргеит рылаӷырӡқәа хаҟәҟәала…
Асҭамыр аибашьра данцоз афашизм ахаҭаҵәҟьа ҳажәлар шьаҟьо ирылагьежьуан, аха усҟан иҟалаз аҵабырг еилырганы аӡәгьы издыруамызт, избанзар, иҟаз ҿаҳа-ҿымҭран, иара дқәыԥшын, ихала еилирго дыҟамызт. Уажә урҭқәа зегьы ианиба-ианиаҳа ашьҭахь еиликааит ҳажәлар «рылаӷырӡқәа хаҟәҟәала» акәзаргьы, «оҳ, гәышьаҳәа» ԥсеивгарак шырмоуз, урҭ ирбомызт раԥхьаҟа гәыӷрак рызҭауаз цәыҵлашарак. Аибашьра – еибашьроуп, аха уи иамоуп ахатәы закәан, абџьар акра зуалԥшьада, аҩны иаанхарц зыхәҭада. Аха азакәандара ахьыҟаз Аԥсынтәыла, иахылаԥшуадаз уи азакәан. Убри азакәандара иахҟьаны Ҳәмарқыҭ ирацәаны аҩнқәа рышә акит. Ажьгьери издыргәышьомызт закәандарала урҭ ашәқәа шакыз, уи арыцҳара зыхҟьаз аибашьра мацара акәыз џьишьон. Убасҟан Асҭамыр игәалашәеит аинрал Архангельски иҟнытә иаҳаз аибашьра ҭоурых ҵабырг. Аинрал абжьааԥны, мцхәы игәы аартны маӡақәакгьы аниамхаҳәалоз ыҟан.
Аибашьра ианалага Сталин Ақәҵара инапы аҵеиҩызаап, «Амилаҭ маҷқәа аибашьра рацәыхьчара» иазкны. Насгьы иҟан азакәан аҭаацәа рҿы аӡәы даанрыжьуа. Ари Ақәҵара шыҟаз зегьы ирдыруан, аха аӡәгьы инапаҿы имнеиӡеит, хылаԥшрагьы аимуӡеит.
– Аҭоурых азоуп уи Ақәҵара зыҟаз ҳәа рҳәоит, – алкаа ҟаиҵеит Асҭамыр. – Ус ҟарҵозаап атәылақәа зегь рҿы. Ус шакәызгьы, аиҳабыра рықәҵара Қырҭтәыла мыцхәы имыргамакәа рхы иадырхәон, рҳәоит. Уигьы акәым, аибашьра аҩбатәи ашықәс инаркны ҩынҩажәа шықәса зхыҵхьоу инадыркны акәзаарын аибашьрахь ақырҭқәа ишыргоз.
– Ажьгьери ҿымҭӡакәа ихы ааирҵысит, иџьшьаны.
– Асҭаршын бзиа иуаажәлар еилыхны дрызныҟәаӡом, ус шԥаҟалеи?! – иԥа днаизыԥшит.
– Ус ҟалеит, рҳәоит, акы ахьырҳәауа акы ыҟоуп, – иаҳаз шьақәырӷәӷәаҵәҟьаны акәымкәа, лакҩакрак аныԥшуа даацәажәеит Асҭамыр.
Ажьгьери дынкахәыцуа ҳамҭакы дтәан, ихы рҵысуа. Уи уажәы шәгәырҩак иман, ихы акәымзт, иҭаацәа ракәымзт дзызхәыцуаз, «иҟалаз ҟалагәышьеит, шьҭа хнырҳәышьа змам ауп, аха ирԥеиԥшузеи гәаҟрамзар бзиарак зымбац ҳажәлар? Иаԥеиԥшузеи еимдырххо ҳ-Аԥсны хәашабга?..»
– Ҳәмарқыҭ абасҟак ҩнаҭа рышә акуазар, нас Аԥсны зегь аҿы шаҟа ҩнаҭа ирԥеиԥшузеи уи арыцҳара? – ихы дҩахан Асҭамыр днаизԥшит…
Усҟан урҭ аӡәгьы издырӡомызт, аибашьра аан жәа-процентк ахацәа абџьар ркуеит ҳәа ишыԥхьаӡаз, аха Аԥсны 22 процент ахацәа аибашьрахь иршьҭит, урҭ реиҳараҩык ҿарын, иҭаацәараӡамызт, дара рраион аҿынтә 28 процент. Урҭқәа закәандаран, аха убри азакәандара иахылаԥшны амҩа иқәызҵоз ҳажәлар дышьманцәаз ирзыҟаз ракәын. Абасала, ажәлар маҷқәа аибашьра иацәыхьчатәуп ҳәа Ақәҵара шьҭызхыз ракәын азакәандара мҩаԥызгоз. Усҟанҵәҟьа дыршьа амамызт, аха нас еилкаахеит аибашьра аан ф-нызқьҩык инреиҳаны аԥсуа жәлар рҵеицәа аибашьра ишалаӡыз. Аинформациа шрымамызгьы, ажәлар зҭагылаз атрагедиа рцәа иалашәон, ргәы ианыруан, урҭ ргәалаҟара зеиԥшраз ибла ихыубаалон Асҭамыр ихаҭа.
Убри аамҭа хьанҭазы, убарҭқәа зегьы еидихәыцло даналага, Асҭамыр ихдырраҿы ареволиуциатә хҭысқәа деимдырххо иалагеит. «Аибашьра ахаҭа закәандароуп, аха Аԥсадгьыл хьчатәуп, – дхәыцуан иара, – аибашьраҵәҟьа ианалага, «ҳаԥсадгьыл ҳахьчоит», афронт ахь ҳашәшьҭы ҳәа аҿар гылеит, схаҭагьы ус ауми афронт ахь сышцаз! «Иарбан ԥсадгьылу иаҳахьчоз? – ихы дазҵаауан Асҭамыр. – Ҳажәлар ззымхьчоз аҳәынҭқарроу?!» 30-тәи арепрессиақәа ракәын, аҵәымӷ аиԥш игәы иалаз.
Абарҭ ачарҳәаратә хҭысқәа ихы ишҭагьежьуаз, ихәыцра иахьатәи рыԥсҭазаарахь иааеигеит, икәша-мыкәша иибо-иаҳауа закәи?! Аҵара ахьиҵоз рқыҭа школ ақырҭшәахь аиагара иаҿуп, арахь ақырҭшәа ажәак рыздырӡом ахәыҷқәагьы, анацәагьы, абацәагьы. «Нас убри азоума афронт ахь сшәышьҭы ҳәа аҳәара зыҟасҵоз, Курилтәи адгьылбжьаха Хокаидо схы зақәысҵоз?!»
Убри аламҭалаз иаб Ажьгьерии иареи гәҭыхала аицәажәара рыман. Уи иаалырҟьангьы иҟамлаӡеит. Аибашьра далҵны иԥсадгьыл ахь дхынҳәит. Уа даангылозар, ар рганахь ала ихы ирхозар, акариера изԥшын, изанааҭ ала акәзар, акадр маҷын, деимҵԥаа акәын дшыргоз. Аха Асҭамыр иҭахымызт ихаҭа еиҳа изеиӷьу амҩа ылихыр. Аха иԥсадгьыл ахь даныхынҳәы, изанааҭ ала усурҭа имоуит, коммунистк иаҳасаб ала араионтәи анапхгара рлымҳа ишҭишьхьазгьы. Уигьы акәым, иаԥхьаҟа гәыӷрак изҭозгьы акгьы ибомызт. Ихазы акәым, ҳажәлар ирыхәашазгьы акгьы ибомызт.
– Саб, уара ҵара умам, аха ҳара тәым бызшәала аҵара здырҵаз ҳаҵкьыс иахьатәи ҳҭагылазаашьа убоит, еилукаауеит, – иҳәан, инарҭбааны ахҳәаа-ԥҳәаа ҟаҵаны, диазҵааит, – Иаҳԥеиԥшузеи ҳаԥхьаҟа, наҟ хара унаԥшны узықәгәыӷуа ҳәа акыр убома?
– Аиеи гәышьа, аамҭа бааԥсгәышьоуп, аха иҳамчи, ишыдыдуа аиԥш қәа ауам рҳәоит, ҳгәыӷлап, – иҳәеит Ажьгьери.
– Ҳгәыӷырц азы, ҳзықәгәыӷуа акыҟазароуп, – иаб ицәажәашьа гәыҩбара инаҭан, иажәа днаԥыҩлеит Асҭамыр.
– Уи ҳара ҳгәазыҳәароуп, аха уи аамҭа иунаҭозароуп, уи аамҭа акәзар, аҳәынҭқарра аҟара амч ӷәӷәоуп.
Асҭамыр иаб инарҵауланы ицәажәашьа ааџьеишьан, изҵаара инациҵеит, Ажьгьери ииҳәаз инахырҿиааны.
– «Аамҭа аҳәынҭқарра аҟара амч ӷәӷәоуп!» Арҭ ажәақәа иажәа ҟәышуп ҳәа иумҳәаӡеит, аамҭа уалԥшны акы убоит азоуп изуҳәауаз.
– Аиеи, аҳәынҭқарратә аамҭа аҽеиҭакшьа уанашьклаԥшуа, иалубаауа ҟалоит, – еиҭах философҵас иажәа иҽынагәылаихалеит. – Аибашьра аԥхьа, ԥсыуак ихаҿы изымааиуаз агәаҟра ҳхаагеит, уигьы иаармариашәа, насгьы рыбжьы ныҵакшәоуп ишырҳәауа, аха уи мариаӡамызт, амҳаџьырра аҵкьыс еицәаз рыцҳара дуны иаҳхаагеит. Сара гәыӷрас исымоу, ус еиԥш арыцҳара даҽазны иҟалаӡом. Иаҳхаагеит аибашьра дуӡӡагьы. Уи ара Аԥснын-ӡа изымааӡеит, аха иазууазеи, иара ахьыҟаз ҳҵеицәа шәнаганы шәаҿарыжьуан, ихынҳәызи, уахь инхази макьана еилыргаӡам. Сара сзықәгәыӷуа, ҳҳәынҭқарра ыҟанаҵы, ус еиԥш уаҳа еибашьра хлымӡаах ҟаларым ҳәоуп.
Асҭамыр иаб ицәажәашьеи ихәыцшьеи џьшьаны дизыӡырҩуеит, аха уи иџьишьоз мраргамакәа: – Суқәшаҳаҭуп, ҳҳәынҭқарра ду аҿы ус аиԥш агәаҟрақәа уаҳа иҟаларым ҳәа ҳгәыӷуеит, – иҳәан Асҭамыр, иахьатәи ргәынамӡарақәа рахь иажәа ииаигарц иӡбоит. – Аха ҳара, аибашьра ашьҭахьтәи ҳаԥсҭазаара, иҵегь агәыӷра рыцны иҟазар сҭахын. Сынџьныруп, сыргылаҩуп – аӡәгьы сиҭахӡам. Ус шаҟаҩ ыҟада! Ҳашкол аҿы иҟоу убоит… Ҳашьцәа Ҳәмараа Аԥсныҟа иаазгоит ҳәа сабду
дӷьаҵәыӷьаҵәуа дашьҭан – урҭ иахьа рыӡбахә уҳәар ҟалаӡом! Иааугаргьы, иабанурхо? Иабоуго арҭ иааганы индырхаз? Убри зыӡбахә умаз аамҭа уалԥшны, ҳара ҳԥеиԥшхәы шԥоубо? Ирлахьынҵахои ҳажәлар?
Ажьгьери дааиԥхьхәыцит.
– Аҳәынҭқарра аамҭа наҳәы-ааҳәуеит – убри ахԥшоуп ҳара ҳаамҭагьы мчыс иамоу. Акыр зычҳаз акыр ибеит, рҳәоит, сыԥсҭазаараҿы агәра згеит уи ишҟәыш ажәоу, – иҳәеит Ажьгьери. – Уи ада иахьа ԥсыхәа ҳамаӡам.
– Иаҳчҳап, иаҳчҳап, иаҳчҳап, аха нас ҳара иабаҳахәо? – иҳәеит Асҭамыр. – Аԥсны ҳахьӡ ахуп, аха уи ҳара иаҳтәӡам иахьа…
– Аха уаҵәы иаҳтәхоит! Сынашана ус санаҳәоит, – иԥа иажәа днаԥыҩлеит Ажьгьери. – Аус злоу – убасҟан иҳазныҟәгар.
– Арҭ иааганы иҳаландырхо роуп Аԥсны амаа зку – урҭ иурҭома ирку амаа?
– Уи шмариамгьы здыруеит, аха сара даҽакуп сзықәгәыӷуа, – иҳәеит Ажьгьери. – Аԥсны Анцәа ду иоуп иҳазҭаз – уи лакәӡам, агәра згоит. Анцәа иуиҭаз, ахылаԥшрагьы аиҭоит. Шәара аҵарауаа Анцәа дыҟам ҳәа шәарҳәан, акәу џьышәшьоит. Анцәагьы дыҟоуп, Аԥсны иахылаԥшуа быжь-ныхакгьы ыҟоуп. Урҭ ҟазҵаз зхьышьаргәыҵа сакәахшоу Анцәа ду иоуп. Урҭ ҳхылаԥшуеит ҳара.
Асҭамыр дааиԥхьхәыцит.
– Ус мчык рыманы иаҳхылаԥшуазар бзиами… – иҳәан, иажәа мроукәа, дааҭгылеит.
– Сара аҭоурых шәҟәыла исыздыруам, аха исмаҳахьеи, аамҭала зны Аԥсны аурымцәа рнапаҿы иҟан ҳәа, – иҳәеит Ажьгьери. – Урҭ ара сасра имааӡеит, аԥсуаагьы бзиала шәаабеит ҳәа ирԥымлаӡеит… иабаҟоу урҭ иахьа? Аҭоурых аҿы рыӡбахә аанхеит аҟароуп…
– Саб, уара аҭоурых удырҵәҟьозаап! – иџьшьаны днаизԥшит. – Саргьы уҳәан-сҳәанлоуп уи шыздыруа…
– Абырзенқәагьы ыҟан, рҳәоит – иабаҟоу иахьа? Аҭырқәцәагьы ыҟамзи! Урҭ анцоз, ҳажәларгьы рышьҭаланы ицеит. Избан? Анцәа иҳаиҭаз атәылаҿы рыԥсҭазаара анаауадаҩха, илкажьны, еиҳа еиӷьу џьышьа даҽа тәылак ахь ицеит. Ари Анцәа игәаԥхома? Ихьышьаргәыҵа сакәыхшоуп. Анцәа игәы нурхар, уахьирхәуеит. Убасҟан, ԥышәарак аҳасаб ала ҳажәлар алаԥшыра риҭеит, ишәҭахызар шәца, ишәҭахызар шәаанха. Рыуа ишәзеиӷьу ҳәа шәысзақәыргәыӷуам, иалшәх шәхаҭа, иҳәеит. Саб далаԥшны иибаз алоуп ишысҳәауа. Адинхаҵаҩцәа рыла иҳаҳахьеит Анарцә џьаҳаным закәу ҳәа. Ҳаӷоу еиҭеиҳәаша! Уи зеиԥшроу иалаԥшны аӡәгьы имбацт, аха ирбазар аиԥш ихлымӡаахноуп аӡбахә шырҳәауа. Убри аҩызаҵәҟьа аџьаҳаным ари ҳдунеи аҿы аргама саб далаԥшны ибеит, иагьихигеит. Саб имала иоума, ҳажәлар ирхыргаз ауп. Аха уигьы иазимырхеит, зхьышьаргәыҵа сакәыхшоу Анцә ду, ирысҭаз Атәыла раҭәарымшьазар, арахь рымҩа кызааит иҳәеит.
Асҭамыр дышьхынԥсыланы, иаб дизыӡырҩуан.
– Нас уаб иуасиаҭ, ҳашьцәа Ҳәмараа рыԥсадгьыл ахь рырхынҳәраз, гәыӷра умаӡами? – диазҵааит еиҭа.
– Иџьоушьаргьы, слаԥықәшәа бзиоуп, уи иахьеи уаҵәи ракәхом, аха идырны уҟаз, сара сахаанымхаргьы, уара уахаанхоит ҳашьцәа рыхынҳәра, – иҳәеит Ажьгьери, агәра ганы. – Аха уи баша-машалагьы имариахо акы акәхом, Анцәа ду игәы анырхара мариоуп, аха илаԥш хаа уара уахь ирхарц азы, ахҿыхра аҭахуп.
– Ишԥа «ахҿыхра?» Жәларык Анцәа ду иҿаԥхьа хҿыхшьас иҟарҵараны иҟоузеи?! – иџьшьаны диазҵааит.
– Уи иара иоуп издыруа, – иҳәеит Ажьгьери. – Анцәа иҿаԥхьагьы, ҳныхахәқәа рҿаԥхьагьы ашьа камҭәакәа, хҿыхшьа ыҟаӡам, рҳәоит.
– Ашьа камҭәакәа шԥа?! Иаанагози ашьакаҭәара?! – иџьеишьеит Асҭамыр.
– Ашьтәа шьны Анцәа уиҳәозар, уи шьакаҭәарами иаанаго! – иҳәеит Ажьгьери.
– Ус анакәха, Ҳәмараа ааизаны, ашьтәа ршьып, Анцәа иҳәаны, рхы ҿырхып, аха жәларык еизаны хҿыхшьас иҟарҵои?
Ажьгьери, ихы рҵысуа, дааиԥхьхәыцит.
– Зхьышьаргәыҵа сакәыхшоу, уи шыҟаҵатәу иара идыруеит, – иҳәеит иара – ԥааимбарҵас. – Ажәлар икарыжьыз рыԥсадгьыл азы ршьа каҭәаны, рхы ҿырхыргьы ауеит, аха уи шыҟалаша аҳәара уадаҩуп. Анцәа игәаԥхар хәыҷы-хәыҷла уа уазнеигоит. Ажәлар ршьақәҟьара мариоуп, аха ршьара рықәлароуп иуадаҩу. Ауаҩы идыруазароуп Анцәа дшишаз – уи дырны, дызшаз игәы нимырхозароуп.
– Ус ауп, аха иара Анцәа иишаз ауаҩы, абна даалҵны ацивилизациа ду ирҿиеит, ихшыҩ ала адунеи ирлашеит, аха ихаҭа уаҩы дизеилымкаауа, дызшаз Анцәагьы дизгәаауа аҿынӡа дыҟоуп иахьагьы. Убри ауп ҳрыцҳарақәа зегьы зыхҟьо, ҳазшаз Анцәа ду дҳазгәаауазаргьы убри ауп изыхҟьо.
Ажьгьери ихшыҩ изышьҭӡаны иԥа дизыӡырҩуан. Ҵара змаз зегьы, Анцәа дыҟам, дыҟазар дабажәба ҳәа инараҽԥныҳәо ирааӡон, ус акәын иԥагьы дшааӡаз, аха уажәы ицәажәашьа даршанхеит Ажьгьери.
– Нас уажә агәра уго уалагама Анцәа дшыҟоу? – цқьа деиликаарц, иаахҵәаны диазҵааит.
– Зыгәра згои, зыгәра зымгои реилыргара сцәыуадаҩхеит, аԥсҭазаара сазхәыцуа саналага, еиҳараӡак Анцәа иишаз ауаа дара-дарала рықәеибыхра салаԥшны ианызба ашьҭахь. Убри аахыс сазхәыцуа салагеит ари шыҟалаз.
Анцәа ауаҩы дишеит, усҟан агыгшәыгқәа ракәын ҟазшьала дзеиԥшыз, аҳаԥы хыбрас иман, аԥсабара абеиара хныҟәгагас иман. Убарҭ дызлиааз рылымкаа Анцәа ахшыҩ ииҭеит. Усҟан уи ихшыҩ хәыҷы ҵыс хшыҩк акәын
изаҟараз, аха дхәыцуа даналага, иԥсҭазаара аԥышәа ала ихшыҩ хәыҷ аҿиара иалагеит. Ус хәыҷы-хәыҷла абна даалҵын, ауаҩрахьы дкылсит. Уи даараӡа-даара имҩахаран, аха ихшыҩ хәыҷы иааиԥмырҟьаӡакәа аус аируан, аҿиара амҩа ианын. Ус иҟан гәыԥ-гәыԥла, ирацәан, ирацәаӡан урҭ агәыԥқәа. Урҭ ҭыԥк аҿы иаутәахыз, ишааиуаз агәыԥқәа анааиқәшәалак, ианбнауаазтәи рҟазшьа аацәырыргон, илеи илеижәылан ақәеибыхра иалагон. Аҵыхәтәан, ииааиз аалаганы, иаҵахаз фатәума-жәтәума ирымаз аарымхны ицон. Аԥсҭазаара қәԥаран иара изы аха знык дуаҩны ишьапы данықәгыла, акультуреи ацивилизациеи рырҿиара амҩа данылеит. Уи амҩа ианылеит агәыԥқәа зегьы. Урҭ уажәшьҭа ижәларын, рбызшәа, ркультура, рыжәлар еидызкылоз рҳәынҭқарра зегьы рыман. Усҟан уи ихшыҩ шәхьан, деилаҳәан-деилацан. Усҟан уи дзықәтәаз аҽы наҟ иоушьҭны, амашьына дақәтәахьан, нас – аҳаирплан.
Уи насыԥ лашаран Анцәа иишаз Ауаҩы изы. Аха, амашьына инаваргыланы, аибашьыга танк ҟаиҵеит, апассаџьыртә ҳаирплан инаваргыланы, аибашьыга ҳаирплан ҟаиҵеит, раԥхьатәиқәа иаармарианы иҟаиҵаз роуп, ашьҭахьтәиқәа, ихшыҩ зегьы еизыркәкәаны, убарҭ зегь зырхәашо акәны ихшыҩ иаӡбит. Уажәы урҭ архәашарақәа рҿгьы даанымгылакәа, али-ԥси рыбжьара шә-нызқьҩык ауаа нзырҵәо атомтә бомбагьы ҟаиҵеит.
Абасала, Анцәа Ауаҩы данишоз ицишаз ахшыҩ иабзоураны Адунеи ирлашеит, аха ҟазшьала дышбнауаҩыз даанхеит, уи ибзиаҵәҟьаны ари аибашьра иаанарԥшит. Маркси Енгельси злиааз анемец жәлар ду, Гитлергьы дрылиааит – уигьы Анцәа иоуми дызшаз?!
Ажьгьери иааџьеишьеит Асҭамыр ихәыцшьа.
– Мап уи ус димшаӡеит! – иҳәеит иара. – Анцәа ауаа зегь ишеит игәаԥхаҵәҟьаны, убри азоуп ауаҩы ахшыҩ зииҭазгьы, абна дылҵны адунеи ирлашарц. Нас уаҳа
иуҭахи? Аӡәаӡәала ргара рҵысуа иааӡарызма?! Гитлер дуаҩԥсжьыфаҩны алемс жәлар дрылиаазар, Анцәа иоума изхароу? Нас аҵыхәтәан ихы иагәыдҵаны иҽишьит. Убри Анцәа ибзоуразар ауеит, миллионла ажәлар нзырҵәаз иус, хымԥада Анцәа иакәхон изыӡбоз ус еиԥш агәаԥхара ииҭеит.
Аби ԥеи абас еиԥш ажәытәгьы аҿатәгьы ианрылацәажәа ашьҭахь ҿымҭ-ԥсымшьҭ ҳамҭакы итәан. Асҭамыр аҵара имамзи, ихәыцшьеи дызлацәажәози аб игәаԥхеит, аха хҳәаа-ԥҳәаак аимҭеит – ус игәы иахәеит аҟароуп. Асҭамыр иакәзар, ҳажәлар рҭагылазаашьа зеиԥшрази арахь иаб раԥхьаҟа игәыӷрақәа зеиԥшрази данрызхәыц, абри ҵарак ҵаны дыҟазар, дфилософхон хымԥада ааигәахәт. Урҭ реилибакаарақәа рнаҩс, иҿыцыз акгьы дазхәыцуамызт Ажьгьери, ажәытә ҳәамҭақәеи аумҭақәеи ибзианы игәынкыланы иман, ласы-лассгьы игәалаиршәалон аҟароуп.
Асҭамыр иакәзар, имаҳацыз иаб иҟнытә ианиаҳа, дыҷкәынамзи, ихшыҩ шаҟьон, игәы хыҭхыҭуан, иҭахын иаби иареи реицәажәара иацырҵарц, ажәытә-аҿатә ирылацәажәаларц. Аха иахьатәи реицәажәара иазирхеит, агәахәа иоуз иҵегь иациҵар шиҭахызгьы.
Мызқәак Асҭамыр аҩны дыҟан усда-ҳәысда, араион анапхгарахь арзаҳал иалеиҵаз аҭак дазԥшны. Авоинкомат аҿы ашәҟәы дҭагалан, уагьы рлымҳа инҭишьит, уаҟа, дара рҿгьы аусура шилшоз. Урҭ уиаҟара дрықәгәыӷуамызт, аха, иудыруеи аӡәы сигәалашәар ҳәа уахьгьы гәыӷра хәыҷык иман. Коммунистк иаҳасабала парторганизациак аҿы дахыԥхьаӡалазар акәын аамҭала. Ҳәмарқыҭ аиҵбыраӡатәи апартиатә организациаҿы иҽҭеиҩит. Уа иабжьаргеит рышкол аҿы воинрукс аусура далагарц, аха уи игәамԥхеит.
– Аҩны саб сицхраалар еиӷьуп, ахәыҷқәа ҭаалым дырҵара аҵкьыс, – иҳәеит дахыхәмаршәа – уи игәы иаҭахыҵәҟьамызт.
Ҽнак, мшы бзиахәк азы, машәыршәа еиликааит, Урыстәыла аҵара ицызҵоз қырҭуа ҷкәынак Аҟәа ақалақь совет аҟәшак аҿы аус иуеит ҳәа. Иӡбеит хымԥада дизцарц. Ари ажәабжь ҿыци, нас уажә уахь дизцар шиӡбызи Асҭамыр иаб иеиҳәеит, дааиргәырӷьарц. Ажьгьери илакыҵақәа ааирлашьцеит, аха игәы изамыхәаз егьымҳәакәа: – Дызусҭада зуҳәаз? – иааҭиҵааит.
– Дқырҭуа ҷкәыноуп, – иҳәеит Асҭамыр, иаб баша дшизымҵааз дырны. – Уи дыҷкәына бзиоуп, игәра угартә иҟоу арԥысуп.
Ажьгьери еразнакы аҭак ҟаимҵаӡеит, аха игәы ишамыхәаз иԥа ицәиӡозма?
– Зегь рыгәра аагон, зегь хацәа бзиан, аха нас, ашҳам анрыларҵа, ҳара ҳзы зегь дышьманха иаақәгылеит, – иҳәеит Ажьгьери иаартны. – Аԥсуа иӡбахә раҳар, рыбла акакаҷ ыҵашәо иалагеит, рҳәоит. Сахьубо сааихьеит, уахгьы-ҽынгьы схәыцуеит, аха исзеилкаауам, бзиарамзар цәгьарас ирзааухьеи абас цәымӷас ҳаркыртә?
Ажьгьери ас иаартны иԥа иҿы ҳгәылацәа рыӡбахә иҳәо имаҳацызт, аха усгьы иџьеимшьаӡеит уи ииҳәаз.
– Аҟәа ииз-иааӡаз иоуп, – иҳәеит Асҭамыр, маҷк иаахьаршшны. – Ианду лакәу, аӡәгьы даԥсуоуп. Насгьы, сара сиҳәарц акәым, ус дызбар сҭахуп анкьатәи сҩыза. Ашҳам иларҵазар зымбои?
Ажьгьери лаԥықәшәак иоун, дааиԥхьхәыцит, аха уажәы илакыҵақәа ырцәгьаны акәымкәа: – Уца нас, дба-даҳа, ииҳәауа уаҳап, – иҳәеит иара. – Ажәлар жәларуп, зегьыҵәҟьа ауеиԥшу…
Ас еиԥш аби ԥеи ацәажәара анрымаз ашьҭахь, иахьа-уаҵәы ҳәа инахыга-аахыго акәымкәа, адырҩаҽныҵәҟьа инықәыршәны Аҟәаҟа дцеит Асҭамыр. Ақалақь совет аԥхьа днеин, ахаларҭахь ихы рханы дышнеиуаз, дыԥшызар, хықәкыла дзышьҭаз, анкьатәи иҩыза Гиви абар дахьгылоу! Рҩыџьегь рылаԥшқәа ааиқәшәеит.
– О-о, Асҭамыр, Асҭамыр! – ибжьы ҭганы ҿааиҭит. – Ԥхы-ӡу, лабҿабоу избо? – иҳәан, инапқәа рџаџаны дырӷәӷәаны даагәыдикылеит. Асҭамыргьы игәы иахәан, агәыҩбарақәа имаз ихаршҭны, иаргьы дырӷәӷәаны дгәыдикылеит.
– Уӡбахә ансаҳа, сеигәырӷьаны сааит, – иҳәеит Асҭамыр, дыччо.
– Уԥсы ҭоума, уабаанага? Аибашьра ушыҟаз здыруан, Анцәа иџьшьоуп, уеибганы ухынҳәит! – иҳәан, еиҭах дырӷәӷәаны даагәыдикылеит. – Уаала, уаала сусурҭа аҭыԥ ахь! – ижәҩа данкны ашырҳәа днаихеит.
Гиви ашә ацаԥха ахьынӡаиртуаз, Асҭамыр аҩыра ианыз днаԥхьеит, «Акоммуналтә усбарҭа. Ахантәаҩы».
Ҭынч ианаатәа, даара гәҭыхала еицәажәеит, рыстудент ԥсҭазаара ргәаладыршәеит.
– Аҩнынтә иноугаз аҩы, ачаҭаҳәа еилашуа, абыржәыгьы агьама сныруеит, – иҳәеит Гиви. – Уи Урыстәылоуп иахьаажәыз, аха уажәы ара иаасгәалашәеит! Иара убас иргәаладыршәеит уи ашьҭахьтәи рыхҭысқәагьы. Гиви иҟазшьа дәыԥсшәамызт, хәмаррамызт, иибацыз-иаҳацыз иҩыза дӷьаҵәы-ӷьаҵәуа диацәажәон. Уи Асҭамыр игәы иахәеит.
– Аусураз иҟоузеи, џьаракыр уалагахьоума? – диазҵааит Гиви.
– Макьана «сыԥсы сшьоит», – иҳәеит Асҭамыр, дааччан. – Иахьа сыззаазгьы убри азоуп, уаргьы узбап, снаҵаа-ааҵаап сгәахәт. Ааигәа исаҳаит ара аус шууаз.
– Уара уеибашьуан, уфицаруп, азанааҭ бзиаӡа умоуп, хымԥада аусура узысԥшаауеит! – агәра гаҵәҟьаны иҳәеит Гиви.
Даалахҿыххеит Асҭамыр, «Саб иагьа дсыргәырӷьап!» – игәы иааҭиҳәааит. Асҭамыр, иагьиӡбеит реицәажәара уи ала ихиркәшарц.
– Сара сымшгаҩуп, уусура саԥырхагахом, – иҳәан, дҩаҵҟьеит, Гиви ус еиԥш дақәгәыӷуамызт, иџьшьаны Асҭамыр диҿаԥшуа илаԥш наидирхалеит.
– Ишԥа, ҳазхара ҳмеицәажәаӡацт, насгьы уара усысасуп, ус ухьшәашәаӡа ушԥасшьҭуеи?! – иҳәан, иаргьы дҩагылеит.
– Мап, сара сасра смааӡеит, – иҳәан Асҭамыр, дааԥышәарччеит. – Узбар сҭахын, узбеит, избац-исаҳац сҩыза Гиви уакәны. Уажәы уус уахсырҟьом, анаҩс ҳанеиқәшәаша ҟалап.
– Бзиоуп нас, «иубац-иуаҳац уҩыза» сакәзар, харак имышьҭыкәа раԥхьатәи ушьаҿа ахьеихугаша усурҭак узыԥшааны, адырра усҭоит, – иҳәан, дааччеит, уаҳа имамкыкәа. Днаскьаганы, аԥсшәа иаҳәаны
даноуишьҭуаз: – Избац-исаҳац Асҭамыр уакәны уахьызбаз даара сеигәырӷьеит, – иҳәан Гиви, Асҭамыр иажәақәа ырмаананы иара иахь иниаганы, дааччеит. Уи ала еиҳагьы еилибакааит анкьатәи аиҩызцәа.
Асҭамыр игәалаҟара бзианы ахәылԥаз иҩныҟа дхынҳәит уи уаанӡа Ажьгьери илаԥықәшәала идырхьан, ицара-иаара шыманшәалахоз…
Мчыбжьык мҵыцкәа, аусҳәарҭа аҟнытә ателефонограмма Асҭамыр изааит, еибаҳҳәаз азҵааразы уааира сазԥшуп ҳәа…
Абасала, Асҭамыр Аҟәаҟа диасын, ҩнусбарҭак аҿы нџьныр-техникк иаҳасаб ала аусура далаиргеит, иҩыза Гиви, аамҭала ихы ахьиҩнеикша уадакгьы изиԥшааит.
– Ари аҭыԥ уара аҵара иумоу иақәнагаӡом, иубоит, аха «узшьапык» ахьургыло ауп уажәтәиала исԥшааз, – иҳәеит Гиви, иҩыза заа моральла дазыҟаҵо. – Иара уигьы сықәԥаноуп ишызгаз. Уҵара-дырра акәымзт изызҵаауаз, ужәла ргәаԥхомызт.
Асҭамыр иџьашьашәа дааччан: – Излоуҳәо ала, с-Ачбазар, ма с-Чачбазар, мамзаргьы с-Дадианизар, еразнакы иақәшаҳаҭхон? – маҷк иҵәылхшәа диазҵааит.
– Иуҳәеит, иуҳәеит, иақәыршәаҵәҟьаны иуҳәеит! – Асҭамыр иҳәашьа дагьарччеит, дагьеигәырӷьеит Гиви. – Хьаас иумкын, урҭ атитултә жәлақәа змоу иааиуеит-ицоит, уареи сареи «ашьапҟьаҟьақәа» ҳаанхоит.
Абас маанала еилибакааит урҭ аиҩызцәа уи аҽны…
Асҭамыр имаҵура ҟәнимшьаӡеит. Иара убри аҽныҵәҟьа, Гиви Асҭамыр даашьҭихын, ақалақь Совет аҩнуҵҟа, ахантәаҩы раԥхьа днаргыланы, днага-ааганы дыдирдырит, нас аҩнусбарҭахь еиццан, аколлектив ааизганы дыдридырит: – Идырны шәыҟаз Асҭамыр Ҳәмарба аҵара змоу нџьныруп, ихаҭа дарԥыс бзиоуп. Харак имшьҭыкәа, ҳаԥхьаҟа иҭабуп ҳәа сашәҳәараны шәыҟоуп.
Иҵабыргыҵәҟьаны, урҭ ажәақәа ҿырԥшӡагас ишимҳәаз аамҭа кьаҿла агәра ргеит, аҟазшьа бзиа змаз ауаҩ наала Асҭамыр еразнак иколлектив днарылаҵәеит. Зегьы ирыцкны, изанааҭ дырра еицгәарҭан, мызқәак рышьҭахь Асҭамыр иара уа нџьныр хадас, еиҭа мызқәак рышьҭахь аҩнусбарҭа еиҳабыс дҟарҵеит. Усҟан ақалақь совет асистема иахьаҵанакуа еицырдыруа аӡә иакәны дҟалеит. Уи зыбзоураз ирцкын иҵарадырра, нас иҟазшьа бзиа. Урҭ хадырҭәаауан иԥшра-исахьа. Иоура иҭбаара наӡаны, зныктәи иԥышәырччара иарлахҿыхуан зегьы.
Ажьгьери иԥшәмеи иареи, уажәраанӡа рԥа деибганы ихынҳәразы Анцәа ишиҳәоз, уажә уи рыбла ианаба, изаҵәра хьаас иркит, аҷкәын – дыҷкәыноуп, аха уигьы ианаамҭоу, насгьы ишьашәалоу даналих, зыблақәа ҭырхаха изԥшу иани иаби рзы насыԥуп. Убри анасыԥ иазԥшын урҭ. Иҷыданы иан хьаас илыман, ихәы-иԥхь, имаҭәа-иҩыҭа дызбода ҳәа.
Уи иразҟы иаҳәшьцәагьы хьаас ирыман, аха рашьа изы аӡә дырзалымхит.
– Ҳара иҳахьыз абри ауп, аха уара иугәаԥхо ԥҳәызба дыҟаӡами? – згәы ԥҵәаз иаҳәшьцәа иазҵааит.
– Сара исгәаԥхо нахьхьи Амрагылара наскьоуп дахьыҟоу, – иҳәеит, дахыхәмаршәа. Иаҳәшьцәа уи рыблахаҵ аргьежьит, дыхәмаршәа иҳәазаргьы, ари џьара «илаԥш кыдхаланы» дыҟоуп ргәахәит.
«Иара деибганы данаҳзаа, игәаԥхо бзиоуп, шәиԥырхагамхан», – иҳәеит Ажьгьери.
«Иан дикәыхшоуп, иара ишиҭаху дныҟәааит» лҳәагәышьеит иангьы. Аха урҭқәа игәы нҳархарым ҳәоуп акәымзар, ргәы унҭаԥшыҵәҟьар акәын ианеилукаауаз, урҭ рыгәҭыха зеиԥшроу. Асҭамыр ицәаҩан урҭ ргәы аҭаԥшра, убри акәын уи аханатәгьы «аӷәра иҿырхха» изкыз.
Ажьгьери ицәа ҟьалеит, ибла дыхгылоуп, лара илтәышьҭрамкәа аԥсуа ҭаца кассы зхоу иҭаца. Издыруам
уи лҭаацәа, урҭ рҵас, рқьабз, рҟазшьа. Ибла иаахгылоит иԥа ичара, аха уигьы иибахьоу чара иеиԥшым. Ҵаслоуп, қьабзлоуп ажәлар злеибарку, рҟазшьа злашьақәгылоу.
Ус, иаалырҟьаны, Асҭамыр ԥҳәыс дааигеит ҳәа аарылаҩит. Иҵабыргыҵәҟьаны, уи ҟалеит иаалырҟьаӡаны.
Хәылԥазык Асҭамыр инхарҭаҿы дааихьан еиԥш, аӡәы ибжьы ааиргеит. Аԥенџьыр аҿы дынкылԥшызар, ар рымаҭәала деилаҳәаны агәашә аҿы аӡә дгылоуп. Ихы-иҿы убарҭаӡамызт. «Арра исыцыз дреиуазар?» – ааигәахәын, еразнакгьы иҩызцәа аӡәаӡәала ибла иаахгылт. Ашырҳәа ашә аартны дындәылҵзар, иҩыза Шамиль иакәын. Игәгьы ааҭынчхеит.
Шамиль аибашьрахьынтә дхынҳәижьҭеи ҩымзҟа ҵуан. Дызлахынхәыз имаҭәа шишәыц ишәын, ачынқәа ықәиххьан ауп. Аха урҭ ачынкәа рышьҭа иҟьаҟьа-ҟьаҟьаӡа макьана ишаныц ианын, харантә уахьԥшуа дара ачынқәа рхаҭа ықәушәа акәын ишубоз.
– Бзиала уаабеит, уааи арахь! – ибжьы наиргеит Асҭамыр.
– Уахь снеиуам, шьоукгьы сзыԥшуп, – иҳәеит Шамиль, — сасра снаԥхьоуп, уаргьы усыцаалар сҭахуп. Ара ақалақь аҿоуп, саб ианшьцәа роуп. Иахьа-уаҵәы шысҳәоз сзымнеицкәа сыҟоуп.
Шамиль «саб ианшьцәа» аниҳәа, Асҭамыр еразнакы идырт изусҭаз. Аиҳабыра-аиҵбыра еицырдыруа зыхԥша ӷәӷәаз шьоук ракәын. Асҭамыр дагьаалахҿыххеит.
Иахьнеиз аԥшәма имаҵурала иаалырҟьан џьара дымцар ҟамлазт, дрықәымшәаӡеит. Аҿар ракәын иҟаӡаз. Шамиль инеира иазыԥшын, рхәы рхианы иҟан, ишнеиз еиԥш идыртәеит, ԥҳәызбак дырхагьежьуа рымаҵ луан, ақыҭаҿ инхо аԥшәма иашьеиҳаб иԥҳа лакәзаарын. Зҿы еихамгылоз арԥарцәа лафкгьы налылырхуан, ларгьы аҭак азы еиҵахоз лакәымызт, еснагь ишахәҭаз илзымҳәозаргь. Уи аӡәк лакәын ԥҳәызбас иҟаз, егьырҭ ҳәсақәан. Асҭамыр
уи дыԥҳәызбоуп ҳәагьы илаԥш лыдимырхалеит, лафк иҳәозаргьы ус ақьаф азы иҳәон аҟароуп. Аԥҳәызба, ԥҳәызба еиқәаҵәа-жьакцак лакәын, лкасы ӷра илхаз лҿафақьқәа аҵҳәҳәо. Улаԥш аалыдхалартә сахьакгьы лымамызт, аха убри леиҿамсра акәын еиҳараӡак арԥарцәа рыхшыҩ зылзыршьҭуазгьы.
Аҵых акыр инеихьан. Арԥарцәа уажәшьҭа арыжәтә амчраҿы инеины иҟан, ирҳәозгьы ируазгьы иара акәын изыбзоураз.
Асҭамыр аԥҳәызба хәаԥшырҭас дикит. Лара лакәзар уаха инатәеи уажәи рыбжьара лылаԥш џьа инихлырԥом. Уи уажә еиҳа дыԥшӡазшәагьы ибо далагеит.
– Уара, абри аԥҳәызба дышԥоудыруеи? – араҟа хадара змаз иҩыза Шамиль илымҳа дынҭахәыҭ-хәыҭит Асҭамыр.
– Дугәаԥхама? – днаиалацәҟәит Шамиль.
– «Дышԥоудыруеи» ҳәоуп исҳәаз.
– Уаҳа зҭахым ԥҳәызбоуп Тома. Иуҭахызар аус ҟаҳҵап?
Асҭамыр уи аԥҳәызба лыхьӡгьы уажәоуп ианидырыз.
– Акыр здыруоу, – даалак-ҩакшәа аҭак ныҟаиҵеит.
– Лак-ҩакрас иаҭахузеи, аус снапы ианҵа, иҟасҵалак убап. Иааг умаҿа!
Асҭамыр иҩыза иблақәа днархыԥшылеит, дыхәмарны иҳәауоу, иҵабыргыҵәҟьаны акәу изымдыруа.
– Сара исҳәаз ҳәоуп, Асҭамыр, уара умшәыргәындахан, ухаҵами, иагьхьӡуп, уахаҵәҟьа даагоит. Иааг умаҿа!
Асҭамыр даахәыц-хәыцын аԥҳәызба дналзыԥшпт. Убри аамҭазыҵәҟьа уи арԥарцәа лафк ларҳәазаарын акыр-кырҳәа дааччеит. Уажәык уи зынӡа дыссирӡаноуп дшибаз.
– Уара ианугәаԥха, Шамиль, ишуҭаху аус ҟаҵа, – маӡалашәа инапы ааирӷәӷәеит.
– Уахаҵәҟьа?!– зкьаф хыхәхәо иҟаз Шамиль уажә иарбан илымшара иҟаз.
– Ишуҭаху.
Шамиль ашьшьыхәа астол дҩахыҵит.
– Ус ҳзумун, Шамиль, ус ҳзумун!
– Атамадагьы уаҩрак далоумҵеит, – ажәақәа наишькларҳәеит, аха аминауаҭра шьҭаҵо, иара дцахьан.
Убри инаркны Тома уаҳа лхабар рымбаӡеит, Шамиль егьи ауадаҿы дыҩнагаланы лацәажәара даҿын. Уи зны мап-чап лҳәеит, иаалырҟьан уаха исҳәаран иҟои ҳәа, аха Шамиль уаха-уаҵәы хәа акәымкәа. абыржә ианцаҵәҟьо лгара ӡбаны ишрымоу анлеиҳәа, зны дылхыччоз џьылшьеит.
– Асҭамыри сареи ажәа еимаадахьеит, иԥсы снапы ианиҵеит, –иҳәеит Шамиль. – Уахаҵәҟьа банааицымца, ахьымӡӷ сбыргеит ауп. Дарбан ари иеиӷьу бзыццо? Аӡы шыцәаз иббеит, «Анцәа срыцҳашьа!» ҳәа.
Аԥҳәызба илбон аусқәа зеиԥшраз. Уи зегь збзоураз арыжәтә акәын, уаҵәы Асҭамыр иажәа ааирҳәыр ауан. Шамиль ишиҳәаз еиԥш, «аӡы шыцәаз» илбеит, мап кышьас илымахи.
– Шамиль, уи аҩыза сықәнаургап ҳәа сыҟамызт, – лҳәеит аҵыхәтәан, – аха иансықәнаургах, уаҳаҭыраз, атыша акәзаргьы, сҭаԥалоит, амала аҩызарагьы сызуы...
Ауха Асҭамыр иуада хәыҷ аҿы, имаз акы неиҿырцаашәа, уажәраанӡа ирхагьежьуа рымаҵ зуаз Тома, уажә дыԥхашьа-ԥхаҵо акәакь дыкҿаргыланы, агәыԥ еицыз арԥарцәа «ура!» ҳәа ижәуа иштәаз, акараҳәа илкылшеит. Ашырԥаз, арыжәтә аиҳа амцәадара иашьыз арԥарцәа гызгуа, рыблақәа ткәыцәаа, доус рыҩныҟақәа инеимпит. Иааизынхеит Асҭамыргьы, Томагьы, уи лхаҵаҩыза Шамильгьы. Ахацәа рыхқәа нықәҵа-аақәҵаны ицәеит. Тома ҳамҭакы дгылан, нас дааскьан асқам днықәтәеит, лыблақәа ҭаа, днаԥшы-ааԥшуа. Краамҭа дтәаны, ахыр-сырҳәа ицәаз дрыхәаԥшуан, нас ларгьы, хәыҷы-хәыҷла ацәа дҭанагало, дхырсысуа далагеит. Ус, лхы астол илықәылҵан, ацәа лыҽналҭеит.
Зегь раԥхьа дҿыхеит Шамиль. Даныҩагыла астол зхы ыкәҵан ицәаз Томагьы ашырҳәа дааҿыхеит. Усҟан Асҭамыр ихааӡа ԥхыӡк далан, Лиуба лааира дазԥшны џьара дгылахуп. Амшын еиԥш ажәлар хыҵны иваибаҳәа
ацара иаҿыхуп, иара дҵыркьакьан урҭ дрылаԥшуеит, Лиуба џьаракыр дрылзбаауазар ҳәа. Абан ларгьы днаԥшы-ааԥшуа, ажәлар дрылалан дахьааиуа! Ибоит наҟ дышивнаго. Лыхьӡ ҳәаны ҿиҭыр иҭахуп, аха ибжьы ихәлашәан, изҿыҭуам. Длыхьӡарц деихон аха, дзеиҭаҵуам. Еиҭа «Лиуба-а-а!» ҳәа ҿиҭырц иҿы ҩеихихын, аха ибжьы изҭымгеит. Уиакәхеит, Лиубагьы илаԥш дныҵшәан, уаҳа димбо ажәлар рыжәпара дналаӡит. Абри аамҭаз бжьык игәы иаақәҩит.
– Ҳаи! – иҳәан, ашырҳәа дҩықәтәеит. Шамиль дыччо дихагылан, аҭаца днаскьашәа дгылан...
Унаисыр шьакәарак илымшәо, игәы нкыдҳа ишцаз удырратә, дҟәашӡа дааҟалеит Асҭамыр. Ари еразнак Шамиль игәеиҭеит, иагьааиамхацәгьахеит, аха ихы аԥшнымҵакәа, иҩыза ижәҩа данкны ашырҳәа дҩаихан, дҩаиргылеит.
– Сҿы ҭабеит, сҿы! – иҳәеит Шамиль. – Иаарласшәа уҿы ӡык ақәҭәа, ҵәыцакәак аажәыроуп. Иаха акыр ҳцәынхоу, уара? – днахынҳәын, акәакь аҿы асқам икәгылаз ауалыр хәыҷы амаа ианкны дҩахеит. – Ҳазхара ҭоуп. Уласы, уласы, – дахьгылаз дадырсызшәа дышҳазӡа игылаз Асҭамыр, ижәҩа данкны ашә ахь днаихеит. – Бара, шәык, бысҭак инхаз акрыҟазар иааххы, – Тома лахь дхьаԥшны иналыдиҵеит Шамиль.
«Сгәы беит, аӡба сынҵәоит» иҳәо, Шамиль аттахәа аныҳәаҿақәа шьҭых’уа, инеиқәырццакны хәба-хәба ҵәыца раҟара ржәит, ибла ишабоз Асҭамыргьы ишьа ааиҿықәхәмарит. Шамильгьы ииҭахыз убри акәын. «Уажәы даҽа ҩбаҟа-хԥаҟа ҵәыца ыжәны, сшьамхы сҽасыргап», – игәы иааҭихәааит аҵыхәтәан. Ус иагьыҟаиҵепт. Иааизынхеит амаҳәи аҭацеи...
Ари ажәабжь Ажьгьери ишааиаҳаз еиԥш, иҳабла даарыԥхьан, ачара аҿҳәара аҭаны аҽазыҟаҵара далагеит. Уи ачара иазԥшуазма, анхәԥҳацәа ателефонқәа инарыс-аарысны иааиқәдыршәан, аҭаца лхәы-лыԥхь ҟаҵаны, рхылԥа аҵыс ҭаҳәуа, знык ҳҭаца хәыҷы ҳнылаҿаԥшындаз ҳәа, инықәланы Аҟәаҟа ицеит. Иззнеиз рҩыџьегь руадаҿы иҟан. Аҭаца, ланхәԥҳацәа дырбарц ишаауаз анылдыр, дыԥхашьа-ԥхаҵо, аҭацара луа далагеит. Анхәԥҳацәа ракәзар, гәыҩбара роун, ирҳәо-ируа иақәымшәо иқәхан, аха рыҽмыргамакәа, дәыԥсшәақәак рҳәеит. Асҭамыр урҭқәа зымбоз иакәызма, ихы аҭыԥ аҿы ианааи, Шамиль «аҩызара бзиа» изиуз ауимбоз, аха уажәшьҭа егьимчымызт, иаҳәшьцәа рҿы урҭқәа мыргамакәа, алаф ахь иниаигеит, ихьыз агаӡара.
– Даазгеит, аха даазгаҵәҟьеит! – иҳәеит иԥшәма илмаҳартә, ибжьы ныҵакшәа.
– Ус шԥоуҳәауа, ҳҭаца ҳара даҳгәаԥхоит, – ражәақәа неиларԥсашәа ҟарҵеит аиҳәшьцәа, рашьа игәы ндырхозма, иааиқәдыршшеит…
Ҳәмар Ажьгьери иԥҳацәа ррызҟқәа ибахьан, урҭ зегь реиҳа иԥа иакәын дзызԥшыз. Ҭацабара иҟаны ихынҳәыз раб иҿы ргәынамӡара акыр аурҳәауаз.
– Зегь лахьынҵоуп! – лҳәеит Марыка. – Иҟалаша аныҟалалак, уи «алахьынҵоуп» зегь зықәҳажьуа, уаанӡа ҳлашәуп, ҳҿаҳауп, ҳдагәоуп. Нас ауп ацәа ҳаналҵуа, ҳаблагьы анхтуа!
Аеҳәшьцәа реиҳабы ус лҳәартә дҟәышхахьан. Илҳәаз лаҳәшьцәагьы иаарнырит, аха акыр аурҳәоз, ус рцәа иааҭаҵәит аҟароуп.
Ажьгьери ихшара рзы иааилшоз зегь ҟаиҵеит, аҵаразы игәыҳәны иҟамзи, аҵара дирҵеит, ршьапы иқәиргылеит. Аха разҟыла иара ишиҭахыз акәымкәа, рымҩақәа даҽакхеит. Аԥсуаҵас ажәла бзиақәа, аҭаацәара еиқәшәа ҳәа иуацәа ҿыцқәа иара итәала дрызхәыцуан, аха ихшара зааӡоз аҵара дзырҵоз рхы иҭаргалоз даҽакын, «Ҳара милаҭла уаҩ деилаҳхӡом, аҷкәын игәаԥхаз дааигеит, аԥҳәызбагьы лрызҟы лгәы иалнахыз арԥыс иакәхоит» ҳәа акәын ирыларааӡоз. Ажьгьери и-Аԥсуара ашкол аҿы «ажәытә цәынха-мынха» ҳәа акәын рхы ишҭаргалоз. Иҟалаша аныҟалалак акәын, Ажьгьери, игха даназхәыцуаз. Ус ихьит иԥҳаиҳабы Марыка аҩнра данца, Аҟәа аҵара даналга, Гәдоуҭа аусура даладыргеит, уаҟа еибадырит фицар-ԥырҩыки лареи. Аԥҳәызба аҩнра данца, имаӡазаргьы лаб иҩны ддәылҵуазароуп, аха уи аҵас «ажәытә цәынха-мынхан» аҟнытә, иара уаантә диццеит. Ажьгьери иҟаиҵараны иҟахзи, «Ауацәа ҿыцқәа, амаҳә, абхәараа» дзызхәыцуаз игәҭакқәа ус игәы ишҭаз хәыҷы-хәыҷла ихьшәашәо, ихьшәашәаӡа уа иааҭахеит, арахь иааҭыганы аӡәы ибо-иаҳауа аҟаҵара изалмыршакәа.
«Избан ус зсыхьыз? – иҟалашаз аныҟала, Ажьгьери ихы дазҵаауа далагеит. – Абас шԥасыхьи? Иаб Аҳмаҭ џьаҳаным аилашыра дызлаԥшызи ихигази рышьҭахь, иҽкылҳәаны Аԥсныҟа дааит, Ҳәмараа рџьынџь Ҳәмарқыҭ ауп иахьыҟоу, убра аҵәҩан ларсны анхара нап асыркуеит ҳәа. Уи аџыр иаҩызаз, ахаҵарагьы злаз арԥысын, аха аамҭа иԥырхагахан, иашьцәа раагара имаӡеит.
Ажьгьери иаб Аԥсныҟа иаашьа аҭоурых далаҽхәаны иҳәалон, ихшарагьы иреиҳәахьан, ирдыруан, аха ус жәытә жәабжьк аҳасабала акәын, уажәы еиликаауа далагеит агха ду шыҟаиҵаз, лакә-ажәабжьк аҳасаб ала акәымкәа, Аҳмаҭ ихаҵара зызкыз Ҳәмараа рҭоурых ԥсадгьыл ахь рырхынҳәра ишазкыз, Ҳәмарқыҭ Ҳәмараа нхо-инҵуа, аиҭарҿиара гәҭакыс ишимаз, уи азҵаара иашьҭанеиуа рҿаԥхьа ишықәгылоу иҳәалар акәын, имҳәац џьышьа еиҭеиҳәалар акәын, рхы-ргәаҿы инеиаанӡа. Усҟан урҭ ирзымдыруаз мамзаргьы имаҷны ирдыруаз рабду игәыҵха
даргьы гәыҵхас ироуан. Уи ашьҭахь аҵара рҵаргьы, амаҵура иахагыларгьы уи ргәыҵха дара рзы идеианы иҟалон, рыхшара рахьгьы ииаргон. Ари игха хьааигеит Ажьгьери, «Ишԥасыхьи абас?!» Лассы-лассы игәы иҭиҳәаауан.
Ажьгьери аҭаца дааигеит, ачара иуеит – иара изы убри акәын ихадаз, иԥа изыруз абзамыҟәреи иԥҳацәа ргәынамӡарақәеи усгьы илымҳахь изнагомызт, ихаҭа зынӡа даҽа блак алакәын иҭаца дышлыхәаԥшуаз, иԥа ихы иадикылаз, иара изы иреиӷьу лакәын. Ачара аҽны иԥшәмеи иареи иаақәлан, ауаа ирбо-ираҳауа, инықәс-аақәсшәа акәымкәа, аӷьеҩҳәаҵәҟьа еицыкәашеит. Еиқәшәаз ауа-аҭахы гәахәа дула агәақьҳәа рнапы рзеинырҟьеит, ирықәныҳәеит. Ҵәыцак шьҭызхлак ирҳәоз акы акәын: «Дышәҩыкхааит Ажьгьери уԥа заҵәы». Ихааӡа иҳәаз арҭ ажәақәа Ажьгьери игәы аадырҟәандон, «Ирҳәалааит, ирҳәалааит, шәкы рҿынтә акы иақәшәоит рҳәоит, ирҳәалааит», – игәы иааҭиҳәаауан, иаргьы.
Ухылԥа аҵыс анҭаҳәуа аамҭа ԥырноуп ишцо! Ус шықәсык ԥырны ицеит, ажәабжь ҿыцгьы арылаҩит:...Диит аҵеи!
Ари еиҳау агәырӷьара Ажьгьерии иԥшәмеи рзы адунеи аҿы иҟамлацызт.
Уи агәырӷьаҿҳәаша ссир ашҭа иааҭазгалаз, диԥыланы аԥсшәа иеиҳәаанӡа, Ажьгьери дааҳәны иҩны дныҩнаххын, ҩ-гәыцәк зманы ицырцыруа икнаҳаз ишәақьи уи иақәкнаҳаз иҟанҭаруази аакныхны, ашырҳәа даахынҳәит: – Усҭ, дад, Ҳәмараа ргәараҭа аҵеи дышиз, Ҳәмарқыҭаа ираҳартә, ухыс! – ихәан, агәырӷьаҿҳәаша аазгаз арԥыс инаииркит. Арԥысгьы еиҵахоз иакәымзт, хынтә аҵықь-аҵықь ҳәа дхысны, ашәақь аԥшәма инаииркит, уиқәгәырӷьааит ҳәа диқәныҳәаны. Абри ашьҭахь ашьтәа шьны агәла-азла рхәы ианылахатәа, ачара уаа аарӡырҩны, ашәақьгьы аҟанҭаруазгьы, гәырӷьаҿҳәашас ажәа ахҳәааны, арԥыс ииҭеит.
Пату ақәырҵеит ари збаз-изаҳаз. Аӡәгьы лафк нахиҳәааит: – Ажьгьери, ҳгәыла Мадина леиԥш, уҭаца жәаҩык аԥацәа лоургьы, ас ачара уны, агәырӷьаҿҳәашагьы руҭалауоу?
Иччеит зегьы. Ажьгьери дымччаӡеит, избанзар, уи игәыҵха акәын, иԥсы алага-ҩагара акәын, убри аҟнытә, лафла аҭак ҟамҵакәа: – Саб Ҳәмар Аҳмаҭ сиԥам, – иҳәеит иара, ажәлар рҿаԥхьа ажәа иҳәозар еиԥш, ибжьы ҩаҳаракны, – лахьынҵас исоуны, иахьа аиԥш, даҽазны гәырӷьаҿҳәаша сзаазго сҽи скәадыри неиқәҵаны ишисҭо!
Ажьгьери ииҳәази иҳәашьеи зегьы аршанхеит, иџьаршьеит шаҟа гәҭыӷьӷьаала иҳәаз. Урҭ ирдыруан ҿырԥшӡагас ишимҳәаз, Ажьгьери ианиҳәа, иагьыҟаиҵон, мамзаргьы иҽи икәадыри иҵәҩаншьап аҵеи иеиҩихуа дыҟазма! Игәылацәа ракәым, даршанхеит иԥшәмагьы, арҭ ажәақәа рышьҭахь ауп Есма лыблақәа аартны лыԥшәма игәаҵа данҭаԥшыҵәҟьаз.
Имариамызт Ажьгьери игәаҵа аҭаԥшра. Уи быжь-цаԥхак зҿаз чықьмаџьан, иара иакәын уа иҭаҵәахыз амаӡа здыруаз, иԥшәмаҵәҟьа илцәиҵәахуазгьы ыҟан.
Ажьгьери иԥа-иԥа даниз инаркны ԥсыс ихаз гәыс изҭаз убри асаби иакәын. Зны-зынла аӡәы ихьӡ иҳәар аниҭахугьы, «Маџь» иамхаҳәалон. Ус акәын ахәыҷы хьӡыс иеиҳәоз. Уи ихьӡҵәҟьа – Рома – изымҳәо иҟамызт, аха раԥхьа ианиаҳаҵәҟьа игәамԥхеит.
– Ажәла акы шаҳәо еиԥш, ахьӡгьы акы аҳәозароуп, – иҳәеит усҟан Ажьгьери. – Ишԥа, ишԥа? Ро-ро... Рома ба? Аҳәара цәгьам, амала уажәада исмаҳацт... Исаҳахьазаргьы ҟалап, аха ирласны исгәалашәом. Ранаџьалбеит иҟалеи, ауаа ираҳахьоу, ирдыруа хьӡык рзымԥшааит акәу!.. Сара «Маџь» ҳәа иасҳәалоит, шәара – ишышәҭаху.
Ишааиуаз, Ажьгьери ахәыҷ ихьӡ данашьцыла, игәаԥхеит, уимоу иреиӷьу хьӡушәагьы игәы иабо далагеит, аха иара ихьӡитәыз – Маџь – шиҳәац иҳәон, иагьеиӷьеишьон.
– Аԥа игәаблыра ауӷәӷәахым, аха аԥа-иԥа игәаблыра акалашәа иҟазаап, убоу! – уахык иԥшәмеи иареи анааидтәала, ахәыҷ иӡбахә аацәыригеит Ажьгьери. Уи уахгьы-ҽынгьы игәы дҭан, ихы дҭан иԥа-иԥа. Ажьгьери иҩны имҩахыҵуазаалак, иааидтәаланы ҵәыцақәак аныркуа, иеибыҳәаны иҟоушәа, шамахамзар, ирдыруан абду еиҳа иахьихьаауа, «Аӡәк дышәҩыкхо, Ҳәмараа ажәытәтәи рабиԥара даԥсахо...» ҳәа хынҩажәа, хынҩажәижәаба шықәса раахыс ишырҳәац еиԥш, Рома хәыҷгьы иныҳәаҿа
аақәырхуан. Иҟан урҭ рахьтә гәык-ԥсыкала изкуаз, аха иҟан Ажьгьери игәы иахәап ҳәа, ус ҵәыцак алазжәуазгьы. Аха Ажьгьери изы зегь акакәын, урҭ иаарҿыҵшәоз ражәақәа Анцәа иҿынӡа инаӡозшәа иԥхьаӡаны, игәы ахәша лкыднаҵон. Уи уахгьы-ҽынгьы игәы змырҭынчуаз, хьаас имаҵәҟьаз, ихәшҭаара, иҵәҩаншьап ракәын. Зны шьоук џьара итәаны ажәла дуқәа-маҷқәа ҳәа ишеицәажәоз, Ажьгьери иеиԥш, ижәлазаҵәыз аӡәы ус иҳәазаап, «Ара ҳамҿиаргьы, аҳәаанырцә сыжәлантәқәа рацәаны иҟоуп, уаҟа еиқәхоит» ҳәа. Ажьгьери, ари иара изы иҳәазар еиԥш иԥхьаӡаны, ихы иақәиҵеит, иагьиаҽԥниҳәеит. Уи ашьҭахьгьы лассы-лассы иҳәалон, «Мап, Ҳәмараа ҳәынҭқаррак ықәырҭәаа наҟ џьара инхозаргьы, исҭахым сара сыжәла Аԥсны ианыӡаар. Ҳәмараа наӡаӡа рылҩаҵә ҩеиуазароуп рыԥсадгьыл агәҭаҵәҟьа – Ҳәмарқыҭ!» Убас шакәызгьы, Ажьгьери абри иҵәҩаншьап еиԥшҵәҟьа, иаб иашьцәа амшын нырцә инхаз хьаас иман, иаб иеиԥшҵәҟьа, уахгьы-ҽынгьы гәыҵхас иман. Еиҳараӡак – ааигәашәа дцаны иашьцәа баны-иаҳаны данаа амрагыларахь ашьҭахь ҩыџьа, хҩык дахьаарыдтәало, ажәлар рныҳәаҿа инашьҭарххны, ахьышәҭҳәа дҩаҵҟьаны, «зыԥсадгьыл иахҟьаны иҟоу ҳажәлар ныҳәазааит» хәа аныҳәаҿа аақәихуан. Уи усҟан, аныха дамҵагылоушәа, ибжьгьы аҽеиҭанакуан, иҟазшьагьы аҽакхауан.
– Иа Анцәа ду, зхьышьаргәыҵа сакәыхшоу, сумыҳәои, – иаҵәца аақәхны, Амрагыларахь ихы рханы, ибжьы ҩаҳареикуан, – улаԥш хаа ҳзырханы, зыԥсадгьыл иахҟьаны иҟоу ҳажәлари ҳареи иҳабжьоу амшын, «ахьтәы цҳа» рызхыланы, рыԥсадгьыл ахь иурхынҳәырц!..
Абас гәҭыӷьӷьала Анцәа даниҳәалак ашьҭахь, изыӡырҩуаз рахь маҷк дааҳәшәа инациҵалон: – Шәышгылоу ишәкы абри аныҳәаҿа, ишәкла ҩыџьа-хҩы шәахьааидтәало, ишәкла, шьыжьи-хәылԥази шәымала фырџьанк анаақәшәхуагьы. Ишәкла, шәкы рҿынтә акы
иақәшәоит, рҳәоит. Ҳаԥсадгьыл аҿы ҳҭәы-ҳаԥха ҳахьыҟоу, урҭ ҳхашҭыр, Анцәа иаҳџьишьом.
Нас аҟәардә даахан ашьшьыҳәа данылатәалакгьы, зны-зынла еиҭа нациҵалон.
– Абас мацара аамҭа цару! Слаԥықәшәа ԥсӡамзар, даара сыргәыӷны самоуп.
«Сара сахьымӡаргьы, Асҭамыр дахьӡароуп! Маџь ихаан акы шԥаҟамлари?» – иашьцәа данрызхәыцуа зны-зынла игәы дҭаҟәынд-ҟәындлон Ажьгьери. Уи даазқәылаз ихәыцрақәагьы игәыҵхақәагьы зегь ирыцкыз иԥа-иԥа иакәын, иаатәацыԥхьаӡа Маџь иӡбахә аацәыригон.
– Сара сакәыз џьысшьон ус згәыбылра ыҟаз, уаргьы ус уҟазаап! – лҳәеит Есма. – Дахьҳцәыхарахаз акәу, ида ахьҳамам акәу...
– Урҭ зегь еицылазар акәхап, – лажәа днаԥыҩлеит Ажьгьери. – Саазқәылаз сгәы дзыҵахазгьы убри азоуп. Абар шьҭа шықәсык ихыҵуеит, иуҭалак ифоит-ижәуеит, дуаҩуп, дааҳгап абрахь аҩныҟа, дҳааӡап, дшысабиу нахыс дҳашьцылар, игәаблыра ҟамлои!..
– Еҳ, уҿы изҳәаз чашәла иҭәызаргьы!.. – даақәԥсычҳашәа наиаҭалкын, дааҭгылеит Есма.
– Избан, дзаҳзымааӡара?! – уахь ауп Ажьгьери ихшыҩ ахьцаз.
– Дышԥаҳзымааӡо, аха дҳарҭауоу?
– Дҳарҭауоу ба, ҳтәымуааума, дышԥаҳарымҭои?! Дара итәымуаҩугьы ахәҷқәа ааганы ирааӡоит!
Дааиԥхьхәыцит Есма.
– Асҭамыр егьиҳәарым, аха лара илуеит ҳәа сыҟам.
– Ҳаи, абааԥс, Асҭамыр дызусҭада, Тома дызусҭада! Урҭ ҳара еилаҳхӡомеи?!
– Ус акәгәшьоуп, аха ан – дануп, лхәыҷы лара длааӡар, лнапаҿы дыҟазар лҭахуп. Еиҳараӡак раԥхьатәи лыԥсхылҵ.
– Усгьы акәхап, аха ҳара ҳааӡаҩуп акәымзар, рхәыҷы – рхәыҷ иоуп. Ихьӡ ихаҳхуам, ижәла ихаҳхуам... Ианамуӡах аҩбатәи дԥахо Анцәа иҳарба, усҟан мап ҳцәырымкааит...
...Агәыӷра рымагәышьан Ажьгьери иԥшәмеи иареи. Агәыӷра рыман «аӡәк дышәҩыкхааит» ҳәа аныҳәаҿа анизышьҭырх’уазгьы, аха ашәҩыкхара абаҟаз, Асҭамыргьы ԥа заҵәык иакәхеит иблақәа ҭырхаха дызхәаԥшуаны ҵеис иааихылшәаз. Амала, ирҳәоит, урҭ аныҳәаԥхьыӡқәа акы иақәшәаргьы здыруадаз, иара Асҭамыр иԥҳәыс лхаҭа лоуп акәымзар ҳәа, аха уи ԥҳәыс цәажәаран, Ажьгьеригьы иҿы наҟ инарҳәны «ивижьуан» арҭ рҩызцәа ацәажәарақәа. Уи адәахьалоуп, ҩнуҵҟала уи игәы иҭаԥшхьада! Егьырҭ зегь ракәым, еиҳа изааигәаӡоу Асҭамыргьы, ари азҵаараҿы иҟалап, ахаан иаб игәы аҵанӡа дызҭамԥшыргьы.
Ажьгьери иԥҳацәа игәы «рызирҭынчхьан» урҭ аҩнрақәа ианца нахыс уиаҟара хьаасгьы имаӡамызт.
«Аԥҳәызба лаб игәараҭа дсасуп, – иҳәалон иара, – уи еснагь адәахьы дыԥшуеит. Амала аҩны дахьынӡаҟоу, амца иахакнаҳау ахш еиԥш, еснагь улаԥш лхызароуп».
Ажьгьери иԥҳацәа аҵарақәа ишырҭазгьы, ԥсыхәа ахьынӡамаз илаԥш рхын.
«Аха аԥҳәызба дахьугалак дыԥҳәызбоуп» иҳәалон зны-зынлагьы, – иуҭахызар шәынтә улаԥш лхыз, иуҭахызаргьы зынӡа уааҳәнгьы улызхьамԥшын, ицәгьа-ибзиа уи ллахьынҵа усгьы дзавсуам».
Уи ас еиԥш, иажәақәа еиҿагылартә дызцәажәалоз – издыруамызт иԥеиԥшыз. Аха аҵыхәтәан урҭ ҭаацәарахацыԥхьаӡа, дрызгәааны даамақарлон.
– Нас аџьа рыдбаланы аҵара дырҵала, иааӡала аԥҳацәа! Сԥара-сшьара сҽынкаԥсо аҵара дсырҵеит, сцәа схысхит, бзабаас исдырбеи?! Шьоукы рзы акәын изысааӡоз... Аха егьаурым. — Нас, гәрҟәандага ажәақәак аниарҳәалак, игәы хьаԥссауан Ажьгьери. — Хьымӡӷык сдмыргеит. Убри зегьы ирыцку гәынкылагоуп.
Урҭ иԥҳацәа уажә хшаралагьы, ажәа ишалоу еиԥш, Анцәа ишиҳәара иҟоуп. Амала, Ажьгьери игәы инанамгоз акы акәын, еиҳа изааигәаз ахәыҷқәа – иԥҳацәа
ирхылҵыз ҭынч ишьамхы иаақәыртәаны ишиҭахыз дызрацәажәомызт. Ажьгьери ари ихьаақәа ирыцкын, аха имчзеи, иара иҳәалон еиԥш, уи абызшәазы дҿаҳагәышьан. Уажә дзыцәшәоз Маџь иакәын, уигь ус даныҟала, нас ишьара дықәҟьаӡаргьы ҟалап.
Убри «иҿаҳара» дахашшаауа, Ажьгьери ҽнак иԥшәмеи иареи шеицәажәоз, инациҵеит: – Адунеи аашьақәгылеижьҭеи, иахьа еиԥш, ҟәышра ҟамлацт. Иахьатәи аҿар ирықәнагоуп рыкәша-мыкәша иҟоу зегь рбызшәақәа рҵарц. Аха урҭ раԥхьа игылазар ауми рыжәлар рбызшәа?! Абызшәоуп ауаа еизааигәазтәуа, абызшәоуп агәыблра ҟазҵо, ижәлар рбызшәа анизымдыр, нас дрыцҳами уи! Узусҭада уара ҳәа уиазҵаар «Сара сара соуп!» изҳәоу!! Изҳәаӡом, дрыцҳами нас уи арԥыс!
– Ргәабзиара Анцәа иҳаҭәеишьааит, убри ауп узыҳәалаша, — лҳәеит Есма, лыԥшәма игәала уиаҟара агәхьаа мыкцәакәа. – Ари алахтра ду иҟоу урҭ шуаахарыз. Уареи сареи ҟыжәбыжәк иаадыруала ҳанрацәажәалап. Уи даргьы ҳаргьы иҳазхоит.
– Аиеи, иҳазхоит! – иналаҽԥниҳәеит Ажьгьери. – Аҿаҳа-дагәацәагь дара ртәала еицәажәоит. Ижәлар рҿы иҟоу-иану изымдыруа, ирҳәо изеилымкаауа уи ҳаӷоу ибааит!
Ажьгьери хьаас ианимамыз ыҟамызт иарԥысра шықәсқәа раан аҵара иҵартә дахьзыҟамлаз. Иқәлацәеи иареи еидтәалан ажәытә-аҿатә ишалацәажәоз, уи знык-ҩынтә раҟара иреиҳәахьан, анкьа, даныҷкәыназ, зны дызқәшәаз ахамшҭыхә. Убри ахамшҭыхә еиҳараӡак игәалазыршәозгьы иҵарадара акәын, убри аахыс ҿаҳас иԥхьаӡон.
Усҟан ҩажәаҟа шықәса ихыҵуан. Ианшьак ӷбала аҩы ганы Новороссииск иҭилозаарын. Уаҟа уи адәқьанқәа аартны иман, ахәҳахәҭцәа изыҵагылан. Зны аҩы анигоз дигазаап Ажьгьеригьы, дигеит ианшьа иԥакгьы. Уи
арԥысгьы Ажьгьери иқәлаз иакәын. «Иҷкәынцәоуп, инаԥшы-ааԥшып, – иҳәеит усҟан ианшьа, – иудыруеи ахәҳахәтра рыхшыҩ азцаргьы».
Ажьгьери уажә шаҟа иԥшну, усҟан иагьа дыблахкыган. Ԥсыуа маҭәала деилаҳәаны дкалмаҳаӡа данырба, аҳәса хәыҷқәа иваҽырбо иалагазаап. Иаргьы, акәтрыхьшь еиԥш, иблақәа аацырцырзаап. Ажьгьери иҩыза иакәзар – анцәахша! Насгьы уи ҵаралагьы дхәыдамызт, абызшәа бзианы идыруан. Ажьгьери убасҟан ауп абызшәа адырра зыԥсаз раԥхьаӡа ианидырҵәҟьаз, аха иабаҟоу, аӡәы имухәҳап ҳәа уҟоу...
Ианшьа, арԥарцәа уа иааныжьны, Аԥсныҟа дааит аҩы игарц. Ахақәиҭра зауз арԥарцәа аалахҿыххеит. Ажьгьери иҩыза Миха ақалақь ахь дахьцаз ԥҳәызбаки иареи еибадырит, ахәылԥаз еиқәшәарцгьы еибырҳәеит. Уи аԥҳәызба арԥыскгьы длышьтазаарын дигарц, еиқәшаҳаҭны ишыҟаз, арыжәтә ыжәны деисызаарын, убри иахырҟьаны мап ицәкны дыҟан. Аха иара аӡәы банааицныҟәа, иаргьы баргьы шәшысшьуа дырны быҟаз ҳәа длықәмақархьан. Урҭқәа Миха иабеидыруаз. Ауха еицны илеиҩеит, еибадырт. Адырҩаухагьы еиқәшәеит еиҭа. Ишеицыз даарықәшәеит аԥҳәызба уажәраанӡа илықәмақархьаз арԥыс. Маҷкгьы иқьаф ыҟан. Миха дааидгылан: – Ари аԥҳәызба сара дыстәуп, уара узлыцуи?! – иҳәан, днеигәҭасит. Миха дааилашәеит, ииҳәо иҿамшәо.
– Аԥҳәызба уаргьы дутәым, саргьы дыстәым, уи лани лаби роуп дызтәу, – иҳәеит аҵыхәтәан, – аха абри уара узусҭада?
– Сара сызусҭоу – абри соуп! – иҳәан, иҭаҷкәым Миха аҿаҩ ааиҿиргеит. Ари Миха игәы иҭамыз, ихы иҭамыз акәын. Зынгьы иҟама дахарц инақәикын, аха уи хыларҟәрас иԥхьаӡаны, деиҵас дыԥан даниҿас, дбырбыруа дцаны аҩны аҭӡамц днадҳалан, ашырҳәагьы дҩаҵҟьеит. Аԥҳәызба илкра-илшьҭра лзымдыруа арҵәааҳәа дыҳәҳәан, дшаҟь-шаҟьо даарбжьахеит. Арԥарцәагь уаҟа рҽааныркылт.
– Сымҩа уанымгылан, ухы уҭахызар, – арԥыс дмақарны дцеит. Убри ашьҭахь ауп уи дызусҭаз ихы-иҵыхәа Миха ианеиликаа.
– Аха зегь дара роуп уи иахь схы сырхараны сыҟаӡам, – лҳәеит аԥҳәызба. Уи иаанагоз Миха иауизымдыруаз, аха ҽеи шахылымҵуазгьы уажәшьҭа дымҩашьо идыруан. Ус шакәызгьы ахьаҵра аԥҳәызба лҿаԥхьа хьымӡӷыс иԥхьаӡон. Ажьгьери ианиеиҳәагь диқәшахаҭхеит.
– Аус злоу лара лоуп, – иҳәеит уигьы.
Хымшҟа ҵит уи ашьҭахь, арԥыс ихабар ыҟаӡам. Михагьы уажәшьҭа игәы ирҭынчит. Аха акәапеи еснагь аӡы ауаанаго. Убри «аӡы аагара» аҵыхәа анԥҵәоз ауха Миха иӡӷаби иареи аалаган Ажьгьерии ԥҳәызбаки еибадырдырт. Аԥҳәызба лҭаацәа аҩны иҟаӡамызт, ирӡбоит лара лҿы еиқәшәарц. Убри иазкны кампаниакгьы ҟарҵеит. Даргьы напҭацәы иаунеихуаз, аҩы рыман иргашаз, уигьы аашьҭырхит. Ажьгьери даарак иҭахымызт, аха ианырҳәа мап икыргьы ԥхеишьеит. Днеиуеит, аха иреиҳәои, аҿаҳа-дагәа иеиԥш дрыдтәалазаауеит ауп.
– Уи хьаас иҟоумҵан, – игәы азирхаҵеит Миха, – дара злааӡоу рҵас-рқьабз ныҟәыргозар акәхап, уаргьы уара утәы ныҟәга. Шәара шәыбжьара сара аҭырџьманра зуртә сыҟоуп. Ашәа рҳәар, ҳара ҳтәала ашәа ҳхәап, икәашар, ҳара ҳтәала ҳкәашап – араҟа усгьы ҭырџьманра аҭахӡам. Аус злоу ауаҩы ижәлар рҵас, рқьабз, рхымҩаԥгашьа уҳәа ибзианы идыруазар – уи дахьақәшәозаалак дхьысҳахараны дыҟаӡам. Акы уацәымшәан, ҳашьҭахь жәларык гылоуп, – дахыхәмарны дазыҟаиҵон Миха.
Ажьгьери игәы ааӷәӷәахеит.
– Аиаша уҳәеит, Миха, – иҳәеит иара даамхагәырӷьашәа. – Уаҵәы акитаи иҿы ҳнанагаргьы, хьаас иаҳкраны ҳаҟоума ибызшәеи иҵаси ахьҳзымдыруа! Аус злоу, ҳара ҳара ҳакәзароуп!
Арԥарцәа абас еиԥш агәы рыманы ианнеи, ҩыџьаҟагьы ирзымдыруаз аӡӷабцәа ыҟан, иааибадырын, Михеи дареи ахьхьаҳәа аицәажәара иналагеит. Урҭ ирҳәоз зегь еиҭазҳәодаз, Ажьгьери ихы ҟәыншьо, аҩны-адәны сымамкәа, аӷәцәҳәы сықәтәазаргьы, Миха иеиԥш абызшәа здыруандаз ааигәахәт, иҩыза диҵашьыцны. Аԥшәмацәагь, шаҟа дуаҩ кҿахоузеи ргәахәратә, дҟәиҭӡа дтәан уи краамҭа. Аха нас, рцәажәара ҭарџьманла иаргьы даналадырхә, еиҳараӡак ҵәыцақәак аныржә, длахҿыххеит Ажьгьери. Аиԥш агәырӷьара збахьадаз, «ажәҩан аҿы – Анцәа, адгьыл аҿы – ҳара» ҳәа акәын иштәаз. Акәашарахь ианиас, Миха ишиҳәахьаз еиԥш, уаҟагьы рҽаҵадмырхеит, ҳаԥсуа кәашара дҳарбап рҳәан, арԥарцәа рӡарақәа кала-калаӡа ссиршәа икәашазаап. Дара ашәа анырҳәа, арԥарцәагь аԥсуашәак хааӡа ирҳәеит.
Абас ала ирхагалан иштәаз, аӷьеҩҳәа ашә абжьы аагеит. Зны иҟалаз рзеилымкааит. Инаԥшызар, ирықәмақарыз арԥыс, ашә еимԥааны акәым, иԥҽны дааит уҳәартә дгылоуп. Ималагьы ауиакәху, ишьҭахь ашә иаахибаҳәеит даҽа хҩык арԥарцәа. Агәра зузымгахуазеи урҭ заа иԥшыхәны ишааиз. Аҳәсахәыҷқәа унарысыр шьа кәармак рылымшәо, ақьаад еиԥш иҟәаш-ҟәашӡа игылан, рыбз рыхәлашәаны. Анахьгьы, арахьгьы еимгеимцарак аҟара изаҟаразалак шьҭыбжьык умаҳауа иҭынчҳаҳараӡа иааҟалеит. Иҟалап, убасҟанҵәҟьа рыблақәаҵәҟьа дмырҟәысуазар, ацәашьқәа реиԥш астол иахагылаз иааҩнаххыз ирзыԥшуан, дара урҭх, маҷк ргәы неиҭаԥама уҳәартә, арԥарцәа ҵәылцаны ирызԥшуан, еиҳараӡак – урҭ иӷьаз-ӷьазуа ирыҟәныз рҟамақәа.
Аӡӷабцәа инеидыхәыҭхәыҭлан, ирӡбеит рысасцәа дәықәырҵарц, уажәы убри акзаҵәык акәын иреиӷьны мҩас ирбоз.
Миха зны мап икит,
– Ишԥа, анҭ харцәшәаны ҳцону! – дынрахәыҭ-хәыҭит
ицарц аҳәара ҟазҵаз аӡӷабцәа. Арахь иаргьы ииҭахыҵәҟьоу шәытарыдеи кақәчаарыдеи изцар акәгәшьоуп.
– Ада ԥсыхәа ыҟам, – иашьапкуа иалагеит, – нас даргьы дәылҳцоит.
– Уи акәзар, ибзиоуп, – иақәшаҳаҭхеит арԥарцәа. Аинышәара усгьы згәы иҭадаз. Ус шакәызгьы рхала адәылҵра рҽазыркуамызт, иазԥшын адҵа.
Ажьгьери ианакәызаалак ицәымӷын ажәа ҩынтә аҳәара, аха зны-зынла алафҳәацәа анааиқәшәалак даларгалон ари ахҭыс аҳәара. Даларгалон ауп, нас гәахәа дула, аԥсы ахаҵаны акәын ишиҳәоз, еиҳараӡак изқәшәаз аханҭаҩынҭара ишацәцаз, атәы анеиҭеиҳәоз.
– Уажә иаабоит аргама ишкыдыржәо, – иажәа хыркәшо изыӡырҩуаз рыгәқәа ааирхыҭ-хыҭуан иара. – Уи аҿы иаагылоугьы здыруада.
Ус иаалырҟьаны ибжьы ырцәгьаны акы иҳәеит раԥхьа иааҩнашылаз, аха сара акыр ауеилыскаауаз.
– Ари ииҳәаз закәи?! – сҳәахын, сыбжьы аарӷәӷәашәа сҩыза сыниазҵааит, сҟама агәҭеи ахи аанкылан.
– «Ауада ҭашәырцәы иҳәеит», – иаасаҭеикит сҩызагьы, ибжьы аарӷәӷәашәа. Сара зны рҳәашьа ааџьасшьеит, «ауада шԥа ҭаҳарцәуа?!» Абри аамҭаз ҳавараҿы аԥенџьыр ахь сцәыҵыԥшшәа снаԥшит, ҩбаҟа метра ракәын иахьынӡаҳаракыз. Уи уаанӡагьы игәасҭахьан.
– Уара, абастәы ҳцар ԥхашьарахару? – сыбжьы наиқәсыргеит Миха. Исҳәаз закәу усгьы дара иауеилыркаауаз.
– Ҳазлааз ашә ҟьаҟьаӡа ишаарту, аԥенџьыр ҳкылыҩрны хашԥацо!!! – сҩыза иажәа шҿацаз иҿацан.
Абри аамҭазы, ҳаицәажәара рхы рхнахзар акәхап, абгыӡ реиԥш, аӷу ааилдыргеит.
– Уаха уҟама! – уи илақәырххыҵәҟьаны арҵәааҳәа дыҳәҳәеит Миха. Уажә ҭынхас иҳамаз агәы акәын, уи рӷәӷәатәын. Рԥынҵақәа ҵрыхәҵәа-ҵрыхәҵәаӡа ҳҟамақәа
ҳхыкны, алашара рҿарҷҷо, иаацыр-цырит. Иаразнакгьы иаагәаҳҭеит рыԥштәқәа шынархаҳаз. Уи ҳара ҳгәы аархаҵеит. Сҩыза иҵегь дрыҵаҳәҳәаӡаны даҽа уамак иҳәеит. Уи, шәдәылҵ, амҩа ҳашәҭ ҳәа акәзаап. Даргьы, ҳахьԥааиуаз рҳәозар ирҳәартә, ихьаҳә-хьачуа инхынҳәны рҿынархеит, ҳаргьы ҳнарышьҭалеит.
Ашә ҳанхыҵуан еиԥш, «Издыруада, абарҭ ҳшәаны ҳцоит ҳәа ргәы иаанагар?!» аасгәахәын, сҟама аасывакшәа аӡӷабцәа рахь саахьаҳәын, сааччашәа ҟаҵаны, «абзиараз» ҳәа снареихырхәеит. Амала убри аҵыхәтәантәи саԥсшәа аҭак ҟарҵоу, иҟарымҵоу, ссиршәа ирбоу – сзеилымкааит.
Ҳшындәылҵыз еиԥшҵәҟьа Миха ибжьы рықәиргеит имхьаԥшкәа ишиашоу ицаларц. Сара еиҭа инҳажьыз аҳәсақәа сгәы иааҵаххит.
– Гәырӷәӷәагоуп, абарҭ гәыбӷан рырмҭартә ҩбаҟа ажәа раҳәа, – сҳәан, сҩыза сбжьы неихьызгӡеит. Убри аамҭазыҵәҟьа, аӡӷабцәа ашә шадыркыз удырратә, аҿҿаҳәа ацаԥха шааҭагьежьыз абжьы аасаҳаит.
– Угьежьны аԥсшәа роумҳәо, – насаҭеикит Миха иаарымчшәа. Уи издырӡомызт сара аԥсшәа шрасҳәахьаз. Ҳаччартә ҳаҟазар, ҳмыччашази, аха, ҳаччара уаҟәыҵ, ҳхәыҳжьы еилагылаз ҳхылԥарчқәа аҩада ирыхоит. Ҩажәаҟа метра ҳамнеицкәа, рыԥсы анроу акәхап, аӡәы «черқез, черқез!» шиҳәаз аасаҳаит. Миха имаҳазшәа ҟаиҵеит. Сара уи аасзымычҳазт, ашырҳәа саақәҵәин: – Черқез нету, черқез нету! Абхаз, абхаз! – сҳәеит, сыбжьы аарӷәӷәаны, ҳаԥсуара ахьӡ ҭызгаша хаҵарак ҟаҳҵаз џьушьап. Ҩажәак ракәын усгьы издыруаз.
– Арахь уаалеи, арахь! – даасықәымчит еиҭа Миха. – Ҳашԥхоу ҳахьцо аума угәы иалоу!
Аха уи ашәара уажәшьҭа ҳашьҭахьҟа инҳажьхьан. Даргьы ҳаҵкыс еицәан, аха уажә рыԥсы анроу, иҳақәмақаруа иалагеит: – Аа, абхаз! – рҳәоит, даҽа ажәақәакгьы
нацырҵоит. Аха уи уажәшьҭа иазыӡырҩуада, архәара ҳаваҵәихьан...
Ари ахҭыс, мшаҽны еиԥш, игәы ырхыҭхыҭны акәын ишиҳәоз Ажьгьери. Иагьнациҵалон:
– Ҳаҩны ҳанындәылҵлак ҳауҿаҳахым... Абызшәа мыжда хәы змаӡам малми...
Ажәабжьҳәара нап анаҳаркуаз акәын. Амш акыр иааихьан. Ашьыжь ашәшьы инхылаз иацло-иацло, уажәшьҭа амш ахәарчаррахь ахы архахьан. Ажьгьери ауасҭацәа кыр дырзԥшын, аха ианырҳәаз аамҭаз ианымаа, шьыжьхьа ҳәа какалк кны дындәылҵын агәашә ахьгьы днаԥшит, ажәҩангьы дҩаҵаԥшит. Амш ақәа аҿыҵышәшәон, агаҿа шыҟаз амацәыс лакьы-лакьуа аԥҭа еиқәара иалҵәраа, уажәы-уажәы илҭадыдуан. Ажьгьери инапы ӡык нақәҭәан даахынҳәын, абӷакыдҵарҭа аманы астол иадгылаз арымӡ хәхәа ду аҿы дныбжьалан, днаскьаны длатәеит. Нас астол ахаҿы аҭӡамц иадгылаз арадиодкылага «алымҳа» ааирҵәин, лассы-лассы дахьазыӡырҩлоз ахыц лага-ҩаго аԥшаара дналагеит. Аҵырҵырхәа иаамацәысцыԥхьаӡа арадиодкылага шаахәарчаруаз, акаҩҳәа аҭацаагара ашәа «радеда» аацәырнагеит. Ажьгьеригьы даалахҿыххан, ибӷа нкыдҵан, гәахәа дула дазыӡырҩуа даатәеит. Уи есымшагь аԥсуа радиодырраҭара ишьыжьхьафара иақәиршәон. Иахьа иуасҭацәа дышрызхәыцуаз агазеҭ ианыз ажәабжьқәа ицәцеит, аха аконцерт дақәшәеит. Насгьы иабатәи концерту! – шьыжьаахыстәи игәыҵхаҿы асимволра зуа!
Иахьатәи аконцерт аҿы иҟаз ажәытә ашәақәа ракәын. Урҭ акаҩҳәа акы аацәырргацыԥхьаӡа, Ажьгьери игәы
аахыҭ-хыҭуан, нас дшазыӡырҩуа хәыцрак дынҭанагалон, урҭ ашәақәа зегьы иԥсҭазаара аҿынтә хҭыск-хҭыск игәаладыршәон, еиҳараӡак аҭацаагара ашәа «Радеда».
Абас арадиоцәқәырԥа изаанагоз ашәақәеи урҭ изцәырыргоз агәалашәарақәеи дҭахәхәа дышрылаз, агәашә шыҟаз аху-хуҳәа алашбжьы аагеит. Ажьгьери ихәыцрақәа даарылҵын, арадиодкылага «алымҳа» нарҵәины ирцәан, ашырҳәа истол днахыҵны дындәылҟьеит.
Агәашә аҿы ҩыџьа арԥарцәа гылан. Дааԥышәырччеит Ажьгьери, урҭ иахьа шьыжьы аахыс дыззыԥшыз ракәын.
– Уа бзиала шәаабеит, дадраа! – ашырҳәа днарԥылан, рнапқәа аанкыло, аԥсшәа аареиҳәан, – Шәлеи арахь, – иҳәан, раԥхьа днагылеит.
Арԥарцәа рқәыԥшра инҭысуан, амца рҿықәыҳәҳә, еилҟьа-еилӷәыцәқәак ракәын. Руаӡә деиҳабуп уҳәартә аԥыжәара иманы дыҟан, еиқәаԥшьк, иааиланы, дгьылк аҿы уаҩы дизламгацт уҳәап. Егьи еиҳа дқәыԥшын, дҟатҟато, макьана зҳаран дызҿыз.
Аҩнаԥхьа ианнеи, уахь аҩналараҿы иаалак-ҩакит.
– Ажьгьери, ҳаҭашәымҵан, – иҳәеит аиҳабы, абарҵа иныҵалахьаз аԥшәма ибжьы наихьигӡан, – аамҭа уиаҟара иҳамам, ашьыжь ҳаззымаазгьы убри азоуп.
Ажьгьери ирымамкыкәа даахынҳәит.
Амш шыхәарчарц ихәарчаруан, ақәагьы шаҿыҵышәшәац иаҿыҵышәшәон, аха аҽарӷәӷәап ҳәа уацәшәо иҟамызт.
– Ишышәҭаху бзиоуп, дад, амала амш ахьааихьоу жәбоит, какалк шәкрын зны.
– Ҳара уажәтәи ала уадаҩс ҳхы шәаҳҭом, – иҳәеит егьи арԥыс еиҵбы иҩыза дизымԥшкәа. – Ҳаззааз аус азы ҳнеицәажәап.
Ажьгьери ихы иқәыжь, хәыҷы-хәыҷы дара рышҟа дааскьо, даахәыц-хәыцит. Уи уажә дзызхәыцуаз игәыла Қәҭыл иакәын.
– Уигьы шьахәуп, – иҳәеит данаарыдгыла, – амала сгәылагьы сааиԥхьар сҭахуп. Уигьы ихшыҩ ааҳалеиҵап.
Абри аамҭаз Есмагьы ашырҳәа даадәылҵын, арԥарцәа аԥсшәа наралҳәеит.
Ажьгьери игәыла иҿы дцан даанӡа, арԥарцәа, аҩны-ашҭа лаԥшыла еимдо, еицәажәо игылан.
– Акәасқьа ӷьазӷьазуа еихаххаа ичаԥаны игылоуп, амаҵурҭа акәзар, акәасқьа иаҩсуеит, – даацәажәеит аиҳабы, – уажә даҽак сыргылоит ҳәа игәы иҭоуп, иазиуазеи?
– Арахь хаҵеи-ԥҳәыси абыргцәа рымала роуп иҟоу, – нациҵеит егьи. – Насгьы иззиргыло арахь даауоу, дмаауоугьы издырӡом. Дааӡаргьы, ԥҳәыс дҳәаны дауизтәаху!
– Мап, араҟа акыҟоуп. Ажьгьери абӷьыжәҳәа дцәажәом, абӷьыжәҳәа ахыбра аргылара акәым. Уи, хымԥада, акы дӡааԥшылоит.
– Абар иаргьы дахьааиуа, – рҩыџьагьы агәашә ахь инхьаԥшит. – Қәҭыл аҩны дыҟамзар акәхап.
– Қәҭыл аҩны дуртәара уҟоуп!..
Ус даарыдгылт Ажьгьеригьы.
– Уи иаханатә иасҳәар акәын, амш хәарчаруашәа аниба аӡлагарахь дцазаап, – иҳәеит данырзааигәаха. – Аха уи егьаурым, агәылеи агәылеи еизҵаауеит ҳәа ауп акәымзар... Шәааи, шәааи, дадраа, спланқәа шәасҳәап – шәара шәоуми еиҳагьы сзызҵааша! – иҳәан, иаарыдгыламҭаз днаҳәын амҳара аҭыԥ ахьалихыз ахь иҿынеихеит. Арԥарцәагьы наишьҭалеит.
– Аброуп ҭыԥс иахьалсхыз, ишԥажәбо? – иахьа шьыжь аахыс игәы-иԥсы ықәханы иахьыҟаз даннеи, инапы нархханы ишьҭанеиуаз днарзыԥшит Ажьгьери. Арԥарцәагьы лаԥшыла иааимырдеит.
– Иабаргузеи.
– Иреиӷьу ҭыԥуп, – рҳәеит арԥарцәа. Ажьгьеригьы игәы иаахәеит, иара дахьынӡазхәыцыз ишазымхәыцыз шидыруазгьы. Нас даалаган аура, аҭбаара, ашә, аԥенџьыр уҳәа иӡбны имаз шимаз реиҳәеит.
– Ишеибаҳҳәахьоу еиԥш, шәара зегь шәсырҟаҵом, – нациҵеит Ажьгьери. – Метрак аҟара иҩышьҭыхны исышәҭар, нас аҩада ахаргылара сара избон. Амаҭәахә зегьы ырмазеины исымоуп. Ахыб акәзар – ацинк шкәакәа здаҟам хәҳаны исымоуп. Анцәа исаираӡозар, исҭахуп убас еиԥш иҟасҵарц, анахь имҩасуагьы, арахь имҩасуагьы иааҭгылан лаԥшы хаала иахәаԥшлартә, иақәныҳәалартә аиԥш.
– Ажәакала, «шәиу!» уҳәар, инышьҭԥраартә, – Ажьгьери иҳәашьақәа џьашьаны ишизыԥшуаз, иааҭгыламҭаз, инациҵеит арԥыс еиҳабы, даахыхәмаршәа.
– Аиеи, аиеи, убасҵәҟьа!
– Анцәа шәахьигӡааит.
– Ада хьаа шәмоуааит, — быргҵас, инаиқәныҳәеит арԥарцәа.
– Излазбо ала шәара згьама бзиоу рхитекторуп, – нациҵеит аиҳабы, даахыхәмаршәа. Арԥыс «агьама» ҳәа ииҳәаз Ажьгьери иааџьеишьеит, егьи ажәагьы изеилымкааит, аха дизыӡырҩуан. – Сҩызеи сареи арра ҳаныҟаз аҩнеихачаԥа дуқәа, аҳәынҭқарратә дачақәа уҳәа иҳаргылаз рацәоуп, аха уажә зыӡбахә шәҳәаз аҩыза ахәынгангьы ҳамбацт. Сара излазбо ала, апрорабрагьы шәылшозар акәхап. Ус анакәха, шәара абас ҳәа шаашәҳәо ҳара иҟаҳҵоит. Уажә ишәҳәаз амацара азхом.
– Убригьы абыржәнатә ишәасҳәоит, уашьҭангьы имцхәхом аха, – ииҳәарц ииҭаху дазхәыцуа ҳамҭакы дааҭгылеит. – Зегь раԥхьа иргыланы, абахә иаласоушәа, ашьаҭа шәырӷәӷәар сҭахуп, метрак инеиҳаны аҵаулареи, иара убасҟак аҭбаарагьы аҭаны, цементла, иаҭаххозар – еихатәбетонла ичаԥаны.
Арԥарцәа, ираҳаз ссирс иԥхьаӡаны инеиҿаԥшы-ааиҿаԥшын, Ажьгьери инаизԥшит.
– Мшәан, шәаҳзеилкаауам, амҳара акәӡами зыӡбахә шәымоу?
Ажьгьери ҿыцха дышьҭаԥшуа даахәыц-хәыцит, арҭ арԥарцәа ракәым, дыҟоума адунеи аҿы уи уажә игәаҵа изҭаԥшра?!
– Шәара аҩнқәа, аҳәынҭқарратә дачақәа ҳаргылахьеит шәҳәоит, аԥсынҵры Анцәа ишәиҭааит, макьана шәабаҟоу, шәаԥхьаҟа иагьа шәыргылап. Аха сара, ауааҳәурақәа раантәи аламҵакәа, абарҭ схыбрақәа ижәбо рымҿымаҭәахә иаҷыдахаз, хыбра смыргылацт. Уажә изӡбеит, аҵыхәтәан, сымч-сылшара зегь еизыркәкәаны, абри амҳара снапала иқәсыргыларц. Ари ҵыхәтәантәуп сара сзы. Уигьы акәым, сара сышьҭахь уаҳа мҳара аӡәыр иргылонгьы сыздыруам. Убри аҟнытә, исҭахуп исыргыларц убри еиԥш амҳара — адунеи иақәлахартә, зқьы шықәса рышьҭахь иӷәӷәаны адгьылҵысра ҟаларгьы (уи Анцәа иумҳәан аха), ишәарҭамхартә. Сара сзы ари аҵыхәтәантәи сгәаҳәароуп, макьана «саӷа» сымԥахь дшықәсмыжьлогьы.
Арԥарцәа, уаҳа егьымҳәакәа, доус дара ртәала Ажьгьери иажәақәа иаарызхәыцит, иаарызхәыцит инарҵаулаӡаны.
Еимгеимцарак иааҭынчрахеит.
– Иҳалшо аҿы хеиӷьашьара шәзаауам, – иҳәеит аиҵбы, иажәақәа ақьиареи арыцҳашьареи рныԥшуа. – Амала ҳара ҳус маҷгәышьоуп акәымзар.
– Ишыжәдыруа еиԥш, ҳара араҟа Акультуратә хан зыргыло ҳреиуоуп, – нациҵеит аиҳабы. – Сабшалеи мҽышалеи ҳхы ҳақәиҭуп. Убарҭ амшқәа раан иаабжьаршәны аус ааулоит. Амала цементума, қьырума, ахаҳәшкәакәа уҳәа зегь шәымазар акәхап?
– Ацементи акьыри сымоуп, абӷанҷи аԥслымӡи ана икажьуп, – насҭхашәа инапы наирххеит. – Ахаҳәшкәакәа заҭахи?
– Ишԥаҭахым! Амармалташь иаҩсуа ахаҳәшкәакәа ыҟоуп. Иара амармалташь хаҳә еилџьџьаауа еиҳагьы иеиӷьми! Ииашоуп, ахә кыр ицәгьоуп, ус унадгылангьы иуоуам, аха ари иаго маҷуп. Убас хар змам акы ҳԥыхьашәар, амҳара зықәгылоу агдра убас еиԥш иҟаҳҵап аха, араԥ
ихаԥыцқәа реиԥш, иҟәашӡа иаҵлашаауа, иавсны ицо ракәым, иахыԥрааны ицогьы рылаԥш адхалартә.
Ажьгьери ари иаҳаз еразнакы дыхнахит.
– Уаҩы иԥыхьашәома ус еиԥш иҟоу, насгьы иабаиԥыхьашәо? – Уи уажәы ахә цәгьоуп ҳәа ииҳәазгьы дазхәыцуамызт – иара иоур акәын ииҭахыз.
– Асҭамыр иаҟара изԥыхьашәода. Уи амармалташь аҵхцәа русҳәарҭагь Аҟәоуп иахьыҟоу. Шәҭахызар ҳаргьы ишәзаҳԥшаап, – иҳәеит аиҳабы. – Шьоукгьы аказы ирҭахын, ирзысԥшаахьеит.
Ажьгьери игәы ишнанамгоз идырын, уи имҳәеит аҳаҭгәын азы ишааигаз.
– Ус ишәзыԥшаауазар, сақәшаҳаҭуп, – иҳәеит Ажьгьери, дааиԥхьхәыцын. – Асҭамыр иашәҳәои, аха ҩынтәхә акәзаргьы, шәара ишәысҭоит, исзышәыԥшаа.
Ажьгьери арԥшӡара ҳәа акрыҟазар хыхь иқәиргыло ахь акәын дахьазхәыцуаз. Ашьаҭа акәзар, арӷәӷәарада, ҷыдала рԥшӡарак аҭахуп ҳәа дазымхәыцӡацызт. Уажә ибла ихгылан амҳара иаҵлашаауа изықәгылаз амармалташь лых абааҵәца, «иавсны ицо ракәым, иахыԥраан ицогьы» иаршанхартә.
– Қәҭыл сиԥхьарц зысҭахызгьы убри азы акәын, – иҳәеит иара. – Ахьча илабашьа арсны дазҵаауеит, рҳәоит. Шәгәахәтәы шәахьӡааит. Акыр збахьоу, акыр заҳахьоу иауми акыргьы здыруа. Уи зыӡбахә шәҳәаз ахаҳә шкәакәа зеиԥшроу абара акәым, аӡбахәгьы смаҳацт, аха шәҳәашьа зеиԥшраз ала исгәаԥхеит. Акыр зхыҵуа иакәым узызҵааша, акыр здыруа иоуп!
Уажәы-уажә Ажьгьери абырлаш еиԥш, еилыџьџьа ибла иаахгылон иԥсы злоу амҳара зықәгылоу ашьаҭа. Еснагь ибла ихгылаз иара амҳара ахаҭа акәзар, уажә уиаҟарагьы дазхәыцуамызт. Убасҟак дытҟәаны даман арԥарцәа иабжьаргаз.
Абас ала, иҟаҵатәыз-шыҟаҵатәыз, насгьы шаҟа ҳәа иҟарҵо уҳәа еицәажәаны ианаахынҳә, амҳара абжак ҟаиҵазшәа, ихы
игәы ақәбзиан Ажьгьери. Ак игәы змырҭынчуаз арԥарцәа дызқәдыргәыӷыз ахаҳә шкәакәа акәын. Уи жәамшҟа рышьҭахь иааганы ашҭаҿы илышьҭарҵаанӡа уахгьы-ҽынгьы гәыҵхас иман.
Арԥарцәа усгьы мчыбжьык ала ҩымш ракәын аус аныруаз. Урҭ аҩымшк Ажьгьери уа дышрыдгылаз дрыдгылан. Ԥшәымак иаҳасабала акәым, иара дыхҩыкны иеидгылан, аус рыциуан, ажәабжь ссирқәа реиҳәон, зны-зынлагьы ркьатеиах ԥҵәо ирччон.
Арԥарцәа рус иалганы ианцоз, рыԥшәма ргәы ихьыбылуа, ҳшаҿу инагӡаны амҳара ицҳаргыландаз ргәахәуа ицеит, – убасҟак урҭ Ажьгьери иуаҩшьа, иҟазшьа ргәы иақәшәеит.
Ажьгьери иакәзар арԥарцәа иԥа-иԥа Рома ицәа рхибаауан. Урҭ дрыдгылан аус ахьынӡарыциуаз абжьааԥны иаҷыданы игәалаҟара бзиан, длахҿыхын, алафгьы убасҟак еиҿартәны иҳәон, иара ихаҭа иааџьеишьартә еиԥш. Зегьы-зегь реиҳагьы арԥарцәа Ажьгьери игәы иақәшәартә ашьаҭа агыдра шьҭырхит, зыӡбахә иарҳәаз, дагьзықәдыргәыӷыз ахаҳә шкәакәала, уаҩ илаԥш адхалартә, ибла аргәырӷьартә ирчаԥеит. Ашьаҭа арӷәӷәара акәзар, Аҟәатәи абаагәара, иҟалап, усҟак изӷәӷәамзар. Уи Ажьгьери аханатә игәаҳәарақәа ирхадан. Егьи — «шәиу!» уҳәар инықәԥраартә ихьчԥаԥырха арԥшӡара акәын. Уи иара Ажьгьери ихаҭа иакәын изусыз, аха уи игәы азҭынчын, убасҟак илҭырффаҷа асахьа ҭыхны ихы-игәы иҭан.
Абас ала Ажьгьери уажәшьҭа иҽынеиҵыхны ауасҭара нап аиркит. Зны даалаган асоура аформа аҭаны дныҵагылан дахьуасҭашаз иҭыԥ ҟаиҵеит. Аффаҳәа ахәы аго еихаԥсыхәла, уасҭага маҭәахәла усгьы деиқәшәшәа дыҟан.
Аҟаза бзиа ишыҟаиҵо еиԥш, бжьынтә ишәеит, бжьынтә изеит, нас ԥшькәакькны алар аархан, афрангь иаҩызаз
иаԥсуа еиха аҿы цырцыруа, инапы наҿшьы-ааҿшьны, дныҳәа-ныԥхьаны, ауасхыр злихуаз ақды днахагылан, ацәра дналагеит. Уи уажәы ирԥшӡаны агәлыршәара ада, агәаԥшь аҿынӡа илаган, ихәылҳәан ирԥшшахьан, ирҩахьан.
Ажьгьери ибзианы идыруан амҿымаҭәахәқәа хкы-хкыла, урҭ рыӷәӷәара, урҭ рыԥсыҽра. Уи дазхәыцуан аџьтә гәаԥшь ахыбраҿы аиха аҵкыс шачҳауа, аиха знык ианжьакца, нас амҿыхәац еиԥш, ажьакца аӷраланы иафауеит, аџь гәаԥшь акәзар, ақәнага ианақәшәа, амса иаҩызоуп, ибаауам-иԥсуам, ижьакцом. Амҿымаҭәахә азы қәнагас иҟоу зегьы ирыцкуп ианаамҭоу аԥҟара. Уи Ажьгьери иаҟара издыруада, раԥырбаага мза аҭәымҭаз ианԥуҟа, амҿыхәац азы ишәарҭахаран иҟаӡам. Ахыбра иалоу амҿымаҭәахә азы «жьакцас» иҟоу усгьы амҿыхәац ауп. Уи анаԥырхагамха, нас адунеи изақәламхари!
Ажьгьери амҳара маҭәахәыс иадигалаз аџьи, ахьеи, ааи роуп. Урҭ зегьы ианаамҭаз, насгьы амза аҭәымҭа иақәыршәаҵәҟьан иԥиҟеит. Нас, аӡәы уадаҩк даламҵакәа, ихыцә-ҿыцәны ашьшьыҳәа уардынла иааиган, аҩны инеиқәиҵеит.
Дацклаԥшны аиха нымҩанҵо урҭ анԥиҟоз, ишԥиҟоз, икылган имацара ауардын ишақәиҵоз уҳәа дшазхәыцуаз, даныҷкәыназ зны абнаҿ дзықәшәахьаз, ахамышҭыхә ааигәалашәан, дааԥышәырччеит изгәамҭаӡакәа.
Усҟан ҩажәижәабаҟа шықәса ихыҵуан. Иабгьы иԥсы ҭан, аха ихала дцеит аԥсҭаҟа еҳәаҟаҵара. Заа аҭәа-ҵла хҵәаны, аҭцәаарада, Қәҭыли иареи идырмазеихьан. Хымш аус иухьан еиԥш, дҭатәаны цқьапарла ишҭицәаауаз, иҟалаз-ианылаз изымдыруа дааилакәымпылит. Ихы аҭыԥ аҿы ианааи, акалаҭ ааҳәны зхы иҭаԥаз арбаӷь еиԥш, аеҳәа дыҵакын. Ахәылԥаз аҩны уажәы-уашьҭан даауеит ҳәа иҭаацәа изԥшын. Нас амҩахь џьара дымҩахыҵзаап ҟарҵан, ишьҭамлеит. Ашьыжь игылазар, рыҷкәын дабаҟоу!
Хынҭа-ҩынҭарахеит, аха иабацои — аԥсҭа иагьаџьара иԥсҭоуп. Аҵла ицхызҵәаз Қәҭыл џьара дцан, иԥшаара иахьынӡашьҭаз шьыбжь ааит...
Ажьгьери ауха цәарас иҟаиҵаз егьыҟам, иикыз ацкьапар ала аҵшәаара даҿуп, џьара ацаҟьа, аҽаџьара адац иақәшәоит, дхәҵыҵратә изҵшәауам. Ус илашьцеит. Нас ашырԥаз имахәар ԥхьарҵәа еиҭа иус днадгылахт. Шьыбжь аарц егьагмызт ииулак иҽкылӷәаан данаҵыҵуаз...
Иуасҭара аҭоурых аҿы уи ахҭыс зегь реиҳа игәалашәараҿы иаанхаз иреиуоуп.
Ажьгьери ауасхырқәеи ахарԥақәеи, еихала ицәу, ашьалашьын рхьишьу узымдыруа, инаган инеиқәиҵеит. Урҭ ракәын аџьтәқәа. Егьырҭ абыҟәқәеи, амыркаци, амырҭақьи убас адашьмеи аҭуани зегьы аа-ҵла акәын излыхыз. Ашәи аԥенџьыри рзы хазы ахьа маҭәахә иман.
Згәы цҳафыруаз ауасҭа, иагьа деилахазаргьы, иҽаахаршәаланы акы ицәуан, акы ашьалашьын ахьишьуан, ишакәхалак сааҭк аҟара аус иур акәын. Уи иара изы иусурамызт, ԥсыршьаган, агәахәа ду изҭоз акы акәын. Нас дцаны иӡыхь илырсны, ифырџьан ҩарҭәны дақәныҳәон, усҟан акәын зегь рыла иааԥсарақәа ихаршҭны, длахҿыхӡа даныҟалоз. Ажьгьери амҳара акәын еснагь дзызхәыцуаз, дазхәыц-цыԥхьаӡа еснагь ҿыцк игәалашәон.
Уажә абарҵаҿ дтәаны амҳара дшазԥшуаз, акы ааигәалашәан, игәы аарцыхцыхит. Иахьа адашьма ӷәы ашьалашьын ахьшьра нап злаиркыз ала, дшазхәыцуаз иааигәалашәеит, аҵәымӷ ааирхар, адашьма мцәаакыр усгьы иауам, знымзар-зны ажьакцара ишалаго, амҿгьы шкылабаауа, иаргьы шԥхасҭахо. Ажьгьери уи дшазхәыцуаз иӡбеит аҵәымӷ ацынхәрас, иӡоу парпантала икылҵәаны, аҵәы алеиҵарц — иқәиҵо аџьтә ӷәы иалхны.
Ус иагьыҟаиҵеит. Адашьма амацарагь акәым, ашәгьы, аԥенџьыргьы еихатә ҵәымӷ рылаимҵаӡеит. Уимоу, ауасхырқәеи, ахырԥақәеи, абыҟәқәеи ҵәмаҟала иҭҟаны ианеихеиса ашьҭахь, парпантала икылҵәаны, аҵәы рылеиҵеит. Ада ԥсыхәа ахьамамыз заҵәыкоуп аҵәымӷ ахьалеиҵаз. Иара убраҟагьы аҵәымӷ цәаакырак шакьымсуаз, акгьы шамыхьуаз агәра ганы.
Уахык Ажьгьери чарак ахьынтә даауан. Уи иахьиарҳәоз чарак бжьаижьны ҟалозма! Дахьнеиуагь ауаа рчара, ауышьақәа дрыцклаԥшуан. Усҟан амҳара алгарахь дааскьахьан. Игәалаҟара есааира ишьҭыҵуан, ибла аргәырӷьон иҟаиҵахьаз, игәы дырӷәӷәон иаԥхьаҟатәи иусқәа. Иашҭа дҭалаанӡагьы, имҳарахь акәын илаԥш ахьхаз. Уимоу, ауха аҵхагәҭан данҿыха – амза каҷҷа иҟан – икаруаҭ дҩықәтәан, иаԥхьа аԥенџьыр ихы нкылакны имҳара дназԥшит ахыб шкәакәа ҟәашӡа, афымца лашара иҩныҷҷаауаз ихьышәахәаха ибла иаахыҷҷаалеит. Уи анихыб нахыс алашара ирцәаӡомызт. Абырггьы ихаакәакәараӡа цәаныррак ишьа-ида инҭалан дааимнадеит.
Ибла даахгылеит Рома, дычча-ччо, дкьалантарха дҟат-ҟато дышизхәыцуаз иааигәалашәеит даныхәыҷыз зны закәытә гәкыдшәароу изқәиршәаз. Уи анааигәалашәа мшаҽны еиԥш, ицәа дааҭаӡыӡааит, ацәагьы уаҳа имԥахь иқәымлеит.
Убри агәкыдшәара ианақәшәоз аламҭала, хаҵеи-ԥҳәыси уаххьа ҳәа акрыфо иштәаз, Асҭамырраа рыӡбахә аацәырылгеит Есма. Ажьгьеригьы ииҭахыз убри акәын. Уи даазқәылаз ахәыҷы дихҭашәаны дыҟан.
– Ахәыҷы баандаҩҵас уахгьы-ҽынгьы аҩны дыҩнакны дрымоуп, – агәынамӡара имаз ала иажәа цәыригеит. – Бцаны ани ҷкәынеи ааидкыланы арахь иаабгар, ҳауа цқьак рымфари, шьацкгьы иныламгылои! Ҳаргьы ҳазхара иаабап.
Ауха иагьырыӡбеит, адырҩаҽны Есма дцаны, ҩымшҟа даарылатәаны, нас илыман даарц...
Иаараны ианыҟаз аҽны Ажьгьери хәлаанӡа рымҩа даԥшын. Имариоуп аҳәара «дыԥшын». Уи ашьыбжьон
ихы нықәиҵан аха, абжьааԥны еиԥш, игәы рҭынчны дызмыцәеит. Ашьыбжьышьҭахь, амра ашоура анхҽы, дышцац усура дцеит. Дцеит аҟароуп, уажәы-уажәы дааҭгылон, кыр шынабжьазгьы, илымҳа кыдҵан аҩныҟа днаӡырҩуан. Ус сааҭк аҟара бжьысхьан еиԥш, шьоук рбжьы иаҳашәа дҟалан, иҽага нкаршәны афырҳәа дхынҳәны дааит. Иагьааицәымыӷхеит уаҩы данимба.
Игәы иамузт ашҭа днықәыԥш-аақәыԥшын, аҩнгьы дныҩнаԥшы-ааҩнаԥшит. Урҭ раара шахыԥамызгьы, игәы изырҭынчуамызт, длеи-ҩеиуа ашҭа дықәхеит, дхынҳәны усура дызцом, ишьамхы еиқәыршәны ашәшьыраҿгьы дызтәом.
Ажьгьери уаҳа иҟаиҵарыз анизымдыр, арасаҭраҿы дцаны, быцаҵәык ылхны иааиган, ашәшьыраҿы длатәеит. Уи абыцаҵәа ҳәызбала ацәа ахыхны, иӷьӷьаны, иҷаԥшьӡа игәылиршәеит. Нас деиҽырбан «аӷәра» ахаҵарҭа аҭаны, Рома изы «аҽы шикәадыруаз», ивараҿ абжьы ахацала рбаӷьк иқәҿнаҭит. Гәҽанызаарак ааиоуит Ажьгьери. Абжьааԥны акәзар, иҟалап, агәхьаа имкӡаргьы. Днаԥшызар, ашьындырӡаақәа ҵәыз-ҵәызӡа, арыжәтә ыжәны иҟоушәа, ахы-аҿы амца ықәланы, иқәаџ-маџуа рырбаӷь аԥшь ду ааиуеит.
– Абзиа уҳәааит, – иҳәеит Ажьгьери, ибжьы ныҵакшәа. Арбаӷь уи ииҳәаз ауаҳауаз, ахы ырнааны илышьҭаԥшит. Нас илышьҭасын, акы аԥыцқәа ирбжьакны, анаҩсшәа иашьҭаны иааиуаз акәтқәа рахь ихьаԥшны, аҟәарҭ аԥацәа ианрыԥхьо еиԥш, «ҟәыҭ-ҟәыҭ-ҟәыҭ» ҳәа ирыԥхьо иалагеит. Урҭгьы еивасын, акәтҿарақәа ашырҳәа аарылҟьан, акәтажәқәагьы кьаҿы-мыҿуа иаадибаҳәалеит, аха имҵарсны ирфашаз егьрымбеит. Арбаӷь азымҵәыжәҩак рџаџаны азшьапык ала ицыркьыԥо иаарылагьежьын, акакала «иаагәыдкыла-хыдкылан», еиҭа ахахәда ҩҭнаҳәан, Ажьгьери аган наиаирхашәа, ҿнаҭыхт. Зыԥҳәыс лҿы иҽхәо ахаҵа барбар иеиԥш, уи аҟазшьа Ажьгьери ианиба, аҿҭрагьы, амҿыҭрагьы изеиԥшны днаҳәын, иус дызҿыз инациҵеит.
Уи ашьҭахь – амҿы-амца, ажә-аҳәыс, – ахәларагьы уи акәын. Абас ала гәҭынчрак имаӡамкәа, уажәы-уажә агәашә ахь дшынаԥшуаз, даргьы ашҭа иааҭалт. Ажьгьери урҭ данырԥылоз ишьаргәыҵа ашьац арҽуамызт.
Ауха ахәыҷы ацәа иааимнахаанӡа зны дышьҭыхны дыкны диацәажәо ашҭа дакәшон, зных изнапык данкны длеиҩеиуан, анааилалашьца, аҩныҟа длаган, ишьамхы дықәыртәаны ажәа ҿыцқәа ирҵара далагеит.
Рома хәыҷы, иабду дшизыҟоу идыруашәа, уаҳа иангьы длыхьҵәуамызт, – иандугьы. Иҭахын иабду дирхәмарлар, диацәажәалар.
Ажьгьери аусура ахьынтә даныхынҳәлак (уи уажәы ар даарцошәа акәын дшаалоз) ахәыҷы акәкәуҳәа дыҳәҳәаны дбажәгәаламуа иабду иахь деихон, инапқәа рхахо. Иаргьы днеиԥыланы даашьҭиԥаауан. Усҟан Ажьгьери иааԥсарақәагьы ихашҭуан, ахәыҷы иҽиаҟаратәны, дырхәмаруа иҿааихон. Ари зегь реиҳа иџьазшьоз Есма лакәын, ԥшьҩы-уаа ахшара рааӡеит, аха урҭ аӡәгьы ишьамхы даақәыртәаны димырхәмарит, гарак днагәҭасынгьы имырҵысит. Уи ԥхашьара дус иԥхьаӡон. Урҭ ихәыҷқәа рҿы изцәырымгаз игәырӷьарақәа зегьы еиқәыланы ишыҟаз, уажә иԥа-иԥа иҿы рхы иоуижьҭызшәа акәын иҟазшьа аиҭакшьа шыҟаз.
Ибжьысит жәабаҟа мшы.
Абжьааԥны еиԥш уи аҽынгьы, знык снаӡандаз ҳәа дыццакы-ццакуа ахәылԥаз аусурахьынтә аҩны дааит Ажьгьери. Ашҭа дшааҭалаз еиԥшҵәҟьа ахәыҷы икьаас бжьы ааиаҳаит. Усҵәҟьа ихырҟьан дҵәуа имаҳацызт.
«Иаууеи, ахәыҷы дрыцәкаҳазар ҟалап!» – ааигәахәын, ишьаҿақәа аарӷәӷәаны ашырҳәа ашә днылаххит. Есма ахәыҷы, ԥхын хызак дылаҳәаны, дырҵысуа дылгәыдырӷәӷәала дылкын, ақәабеиқәара лҿатәаны. Иара илацәақәа еиқәԥсаны, дӷьызкны ҵәыуаран дызҿыз.
Дааиҵаххеит Ажьгьери.
– Иҟалеи, ахәыҷы дзырҵәуазеи? – дҵааит уи игәыҭҟьара мыргамацәакәа. Аха Есма иаулымбоз уи иҿыԥшылара зеиԥшраз.
Дычмазаҩхеит ахәыҷы. Иацы дрымбаӡакәа амшцәгьа дынцәылан, иҽирбааӡеит. Ауха мцашоура хәыҷык иман. Ашьажь аиарҭаҿ даурзышьҭак’уаз аԥхӡы илҵны дшыҟаз дырцәгылеит, аха дыбзианы дгылаз џьыршьеит. Ус хәыҷы-хәыҷы ишоура иацло, дара дырзгәамҭо, ахәлара ааигәахоны еиԥш дымца-мҿкны даарымпыҵахеит.
Ажьгьери аусурахьтә даныхынҳә ахәшәтәырҭахь дыргарц зынгьы инаԥшьырган, аха ирӡбеит уаха иааиԥеиԥшырц, насгьы ана акәым, ара акәым, амашьына абаҟоу, дара абаҟоу! Амашьына роуӡаргьы, «асаби алашьцара далархәхәо уаха дабааго?» рҳәан, рҽааныркылеит. Ажәак ала, ауха иааиԥеиԥшит, аха лацәааихьшь ҟазҵада! Илацәа нҭаауаны еиԥш арҵәааҳәа дыҳәҳәаны дышьҭыԥон, ангина иман, ихәда аҩнуҵҟала ичит, даныцәалак иԥсы-хәыҷы зкылымсуа еимаҳауазаап, аха уи дара ирзымдырӡеит. Уи еиҳагьы рыԥсы рхнаҟьаӡеит. Ашырԥаз даарҳәны иварала данықәдыриа, дкараха дыҟамзи, еразнак илацәа нҭаан, дынҭаҳан дыцәеит.
Рҽааиқәдыршәарц нареиҳәан, Ажьгьери дыҩдәылҵит, аха адунеи лашара ибла иабом, иҭшәахеит иҩны, игәара, ԥҳалк иаҟарахазшәа ибон ичны иӷраз игәы. Иҿы ӡык нақәиҭәашәа иун, иаарбаны, абарҵаҿ днеи-ааит, иаха аахыс дызмырҭынчуаз азҵаара дазхәыцуа.
– Уааихылаԥшлеи, ҳара ҳҽааиҭакны ҳаауеит, – лҳәан, Есма лҭацагьы ларгьы акәасқьахь ицеит. Ажьгьери днаҳәын аҩны дныҩнашылан, ахәыҷы икаруаҭ аҿы ихы ларҟәны излымҳак ала дааизыӡырҩит. Ачымазаҩ ӷәӷәара шигым иԥсыԥ алага-ҩагашьала изузымдырх’уеи, иԥсыԥ хәыҷы ҭрыс-ҭрысуан, уажәы-уажә ихәда абжьы гон. Днеилыԥсаа дцеит Ажьгьери. Дунеи даақәлеижьҭеи, иҟалап, абыржә аҟара абас игәы еилырхха гәырҩак
иамкыцзар. Ҳаӷоу имшхара хәыцра пылҳаҭақәакгьы изааиуа иалагеит.
Дышьхныԥсыла абду ҳамҭакы дгылан, асаби дизыԥшуа. Нас ашьшьыҳәа икәмызцәа хылԥа ааихихит, ииҳәаша иажәақәа дрызхәыцуа.
– Уара усабиуп макьана, – иҳәеит иара ҭынч-ҭынч, – уажәоуп убжьы адунеи ианықәыҩ, аха макьана уи ублала цқьа иумбацт, ушьапы ӷәӷәаны иқәумыргылацт адгьыл, макьана ушьҭахьҟа ԥсҭазаара нумыжьыцт, уаԥхьаҟоуп зегьы ахьыҟоу. Уареи сареи ҳаиқәлацәам, ҳабаҩ еиҟарам, ҳшьа еиԥшым. Ԥсҭазаарак сышьҭахьҟа инсыжьхьеит, сызхара адунеи збахьеит, салаҭхаџьхьеит аԥсҭазаара. – Ашьшьыҳәа ихы дҩахеит, амрагыларахь маҷк даақәҵәишәа. – Анцәа ду суҳәоит, аԥааимбарцәа сшәыҳәоит, шәхьышьаргәыҵа сакәыхшоуп, сшәашьапкуеит, зыбз ада зыхәлам асаби деиқәшәырхарц, уаҩԥсы кәырбан ыҟазар, кәырбанс схы ҟасҵоит.
Абду аҵыхәтәантәи иажәақәа аниҳәоз ицлымҳәа ҵыс-ҵысуа иалагахьан. Ихаԥыц еиқәырӷәӷәа длышьамхнышгылан, ахәыҷы икаруаҭ аԥхьа адгьыл дагәӡны дҩагылеит. Абри аамҭазыҵәҟьа Есма дааҩнашылеит, Ажьгьери ихылԥа ихеимҵацызт, маҷкгьы даагачамкит.
– Унан, уара хәашабга! – лҳәеит лара, акы шыҟаиҵаз лцәа иалашәаны.
Иааицәымыӷхеит Ажьгьери. Ауаҩ ԥагьа, ауаҩ ҽхынгыла, Абрыскьыл иеиԥш, ахыларҟәра захьӡыз ззымдыруаз, адунеи иазымкуаз уи игәаҟра дуӡӡазы длаҟәны адгьыл дагәӡит, ҵабыргуп, аха уи дшагәӡыз иԥшәма гәыҩ-ҿыҩк лоуу, дылбаҵәҟьоу? Абри хьоу-хьоууа Ажьгьери игәы иааҵалеит. Аха уажәтәи ала ансгьы арсгьы акы ихәо дауҟаз, ихылԥа ааихеиҵан, ашьшьыҳәа ашә ахь иҿынеихеит...
Абар уи аахыс ҩажәи ҩба шықәса ҵит, аха иахьагьы издыруам аҵабыргыҵәҟьа, длышьамхнышгыланы адгьыл
дшагәӡыз иԥшәма илдыруоу, илзымдыруоу. Есмагьы, иара иҟазшьа дырны, уи ашьҭахьгьы уаҳа дҭылымҵааит. Усҟан лара лгәы иаанагаҵәҟьоз, «абри асаби ишьапы дзықәгыланы дызбозар, ԥшьшьапык зҵоу шьны агәи агәаҵәеи шусырбо» ҳәа, акәырбан иқәиҵеит ҳәа акәын...
Усҟан ахәыҷы мчыбжьыкгьы ахәышәтәырҭа дҭамхеит, арыӷьарахь данаахынҳәы, дҭырган аҩныҟа дыргеит.
Есма мызкы дыԥшит, ҩымз, хымз — акгьы. Шықәсык... Ажьгьери иагьихәом. Ихашҭзар акәхап лгәахәын, аха уигьы ҟалашьа амамызт.
Нас илыӡбеит игәаӷьшәа дизҵаарц.
– Мшәан ҳхәыҷы ҵыԥх данычмазаҩха кәырбанк уқәумҵаӡазеи? – зны еицәажәо иштәаз, азҵаарҭа анлоу, илгәаӷьит. Ажьгьери иаразнакы игәааиҽанылеит.
– Иабатәи кәырбану?! – иџьшьашәа, длазҵааит.
– Мшәан иухашҭма, ҵыԥх ҳахәыҷы данычмазаҩха кәырбанк уқәуҵазшәа сыҟоуп.
«Абри слымбаҵәҟьазаргьы ҟалап», — ааигәахәт.
– Сара кәырбан ҳәа егьсқәсымҵеит, ус Анцәа аԥааимбарцәа срыҳәеит игәабзиара ҳирбарц, – иҳәеит Ажьгьери. – Ауаҩы даншәалак ауми ҳаиҳа зымчу шыҟоу анигәалашәо! «Аха зегь дара роуп акы лымба, акы лмаҳа дазҵаауамызт» ааигәахәт. Абри реицәажәара ашьҭахь Есма, егьыҟаҵәҟьамзаап лгәахәын, зынӡа илхалыршҭӡеит. Уажәгьы изхамышҭуаз Ажьгьери иакәын. Уи Анцәа, аԥааимбарцәа зегьы хеиҵон, иҩызцәа абыргцәа реиԥш, ҵәыцак анаақәихуа, урҭ рыхьӡ мҳәакәа дахныҳәомызт, иагьижәуамызт. Убас шакәызгьы аԥааимбарцәа ицрыԥсса Анцәа ду ихаҭа дааины иаԥхьа даагыларгьы, «шәылԥха» ҳамазааит, ибзиоу усла шәаҳхылаԥш, иаҳзымдыруа «ҳаҭашәымҵан» иаҷыдахаз, уи ауаҩ ишьамхы ларсны, дматанеираны дыҟамызт, еиҳа зымчу рҿаԥхьа дхырхәомызт. Уи азы Ажьгьери д-Абрыскьылын.
Ахәыҷы кәырбанс ихы анииҭоз акәзар, асаби амца далганы иԥсы аиқәырхараз зхы ақәызҵоз асолдаҭ иеиԥш акәын дшазхәыцуаз, иԥа-иԥа иԥсҭазаараз ихаҭа адунеитәи аԥсҭазаара лашеи игәы зырхыҭ-хыҭуа иаԥхьаҟатәи игәыӷрақәеи зегь мап рцәикуан, уи агәра игаҵәҟьон иҟаиҵаз акәырбан ишабзоураз уи еиқәхара. Аха урҭқәа зегь Есма илзеилкаауазу лыԥшәма дшьамхнышгылан адгьыл дшагәӡуаз дааихҭыгәлар?! Абри акәын Ажьгьери игәы змырҭынчуаз. Уи игәаҵа аӡәгьы дҭаирԥшуамызт, уа иҭаҵәахын идунеи амаӡа. Иԥшәма лзгьы уи маӡан.
Дыҟоуп ауаҩы агәала анимоугьы дангәырӷьогьы анизеиԥшу. Ус иҟоу ақәагьы анымлеиуа, амрагьы анымыԥхо амш еихашьшьы даҩызоуп. Аха даҽаӡәуп Ажьгьери. Уи игәалаҟара анбзиоу амш кеикеи даҩызоуп, икәшамыкәша зегь лашоит, игәалаҟара анҽеим – амшцәгьа бааԥс, аҷыхь иареиџьыз аԥсабара ахаҭа, илашьцоуп икәша-мыкәша, иҭахәлакуп илакҭа. Уажә уи изырҳәон, «Дакәшан дааин еиҭа иарԥысра дааҭагылеит» ҳәа. Ус иҟан игәалаҟара, ус иҟан иҟазшьа, ус иҟан игәабзиарагьы.
Агәабзиараз Ажьгьери ашәарах ираԥигон, избанзар, ашәарахгьы зны ахы ахьуеит рҳәоит, Ажьгьери убригьы издыруамызт. Уи игәылацәа егьараан рҽхәыҵаҳәҳәа ишьҭалахьан, дара рҳәашьа, «хырш-гәыршк ҳахьит, иаҳхырҩны ицаанӡа ҳҽаашьҭаҳкыроуп» ҳәа, рхатәы диагнозқәа шьақәыргыло. Усҟан Ажьгьери дырхыччон: – Аҩсҭаа уицәшәар, улкагәа уаанкыланы былды уирҳәоит, уицәымшәар умԥахьгьы дықәлом.
Ажьгьери, урҭ алаф рылихыртә аҿа иман, ӡынгьы-ԥхынгьы есымша импахьшьы хәбаба ижәҩахыр инықәыршәны, харԥзаҵәы инаҩс акәарахь иҿынеихон. Уи уаҟа гәышԥахьы изааиуа ичаԥаны аҽыкәабарҭа ҟаҵаны иман. Аӡын еҩжәаны ианҵаауазгьы, кәыркәаз ала абз
анхәатәуагьы, абраҟа аӡы дылҭаланы аҽыкәабара иара изы ҿыӡәӡәарак изаҩызан. Абар уажәшьҭа хынҩажәа шықәса раҟара ҵлашт Ажьгьери абри «аӡага» даҿцаауеижьҭеи. Абри аамҭала уи убасҟак дашьцылеит, иҿи-инапи мыӡәӡәакәа ихәы дахатәозар еиԥш иԥхьаӡоит, абраҟа аӡыхь ааилимырсыр. Абас ала уи ахьҭа убасҟак иҽаиршьцылеит, ицәеижь убасҟак иӡрыжәит, уахьынаихәаԥшуагьы, дыӡӷраԥшьӡа, аџьыкыц еиԥш деилаҩеилаԥсы, аихымца даҩызоуп.
Ҵабыргуп, уи даныхәыҷыз, ашыӡ раԥхьа инаргыланы, ачымазарақәа дыхҭакны дрыман, дсифаҭӡа, «фу» уҳәар дынкашәартә, алаба наа дзахымсуа дыҟан. Уажә дызхыччо «ахырш-гәыршы» акәзар, иара иаԥхьа аӡәы ихьны иҟалозма ӡынгьы-ԥхынгьы еимҳәаран, еимсаран дызҿыз. Зынгьы аимҳәа бааԥсы имоуп ҳәа гәарарҵахьан. Ари иаб хьаас иман, иан лакәзар ллабаҷашь аакыдхны аҟәыдырԥацәеи амацарԥацәеи дышрышьҭаз дыхәжәахьан. Аҵыхәтәан иаб иӡбеит игәабзиара арӷәӷәаразы иԥышәоу абри аӡыхь аԥхын инаркны хәыҷы-хәыҷы далаиршьцыларц. Иаргьы дамбар иԥсуан. Абар уи аахыс ачымазарақәа, «ахырш-гәыршы» раԥхьа инаргыланы, игәамч иацәшәаны, хара-хара ивсуеит. Агәабзиареи агәалаҟареи чарак еицахатәоу аиҩызцәа ирҩызоуп, еснагь ичча-ччоит, еснагь илаша-лашоит. Уажә урҭ аҩбагьы Ажьгьери ихылԥа иҭаҳәуан.
Есма лакәзар, уигьы есымша лыԥшәма аӡыхь дицҭалошәа акәын лгәабзиара шыҟаз. Уигьы Ажьгьери игәабзиареи игәалаҟареи ирцкын.
Ицон аамҭа. Аҟәеи Ҳәмарқыҭи рыбжьара Ажьгьери ида уаҩ дыбжьамзаргьы, ашьац маартә, амҩахәасҭа ылиххьазаарын. Ҵабыргуп, уи шьапыла дцомызт аха, дцон уи ԥхыӡк ибаргьы, ахәыҷы ииуз-ииҳәаз ҳәа акы ааиаҳаргьы, дцон ҵыхәаԥҵәарак змамыз ишәырхкқәа раԥхьа иаарҿих’уа ахәыҷы агьама иирбарц. Ныҳәахәык
бжьаижьны ҟалах’уазма. Дцацԥхьаӡа агәахәа ду иоуан, дхынҳәыцыԥхьаӡа длахҿыхӡа, дхынҳәуан, амзаҿа еиԥш дгәырӷьахәха изҳауан Рома хәыҷы.
Есма лцарагьы-лаарагьы иҵегь имариан. Уи кәтык ршьыргьы, илымкаа ишԥаҳфо ҳәа, амаха лыманы дизцон.
Аха урҭ ицон-иаауан аҟароуп, ахәыҷы ақыҭахь иаагара аӡәгьы далацәажәомызт. Ицәшәон зны ргәы анкыдиршәаз аахыс. Уи ашьҭахь ихәда иҭагылаз агландқәа амырхит, аха усҟан излаирԥшыз аныргәалашәалак аҿаԥа рҿалон. Зегь зхараз ақыҭа акәхеит. Ахәыҷы уиаҟара ицәымшәозар ҟаларын, уи иан шаҟа лаҳаҭыр рбоз аҟара. Зны Ажьгьери данрызнеи, ахәыҷы ақыҭахь суццоит ҳәа дишьҭалазаап дандәықәла. Иан илымҳа данкны, акәкәуҳәа дшыҳәҳәоз, днаганы ауада дыҩналкит. Ажьгьери иааицәымыӷхеит, аха иҭаца илеиҳәаран иҟази. Даара бзиа днаскьаанӡа ахәыҷы иҵәаабжь Ажьгьери игәы кыднашьаауан. Усҟан уи аҩныҟа дхынҳәит ихы-игәы имахьха. Иҟазшьа згәамԥхаз иԥшәма кыр дҭылҵаазаргьы, ргәқәа шбзиоу агәра лиргеит ауп, уаҳа егьлеимҳәеит. Ажьгьери уи ааигәалашәацыԥхьаӡа, иҵааршәха игәы иҭыҵуамызт краамҭа. Уи ашьҭахь игәы иалсыз ҿымҭрала идирдырырц, уаҳа Аҟәаҟа дымцакәа иҽааникылт. Есма лакәын иҩабжьҟьалоз. Уи дцаны данаалак, ажәабжь иалҳәо ала, ахәыҷы дибазар еиԥш, игәы ааирҭынчуан.
Ажьгьери аҵыхәтәан даныҟаз Асҭамыр иаб днаскьаган данаахынҳә, уигьы илахь еиқәшьшьы адиван днықәтәан, иҽынхыршәҭны варала амарҭақ иҽнадиҵеит, ихы инапы аҵыргәаны. Уи уажә дзызхәыцуаз иаб иакәын. Ахәыҷы ихьҵәуареи уи дахьицрымҵуази шаҟа игәы инархьыз ибон. Еицны ишнеиуаз дааҭгылан агәашә ахь дыԥшуа ҳамҭакы дгылан, иҭаца лгәы ԥшқаханы, ахәыҷы дихьылыгӡозар ҳәа дгәыӷны дыԥшуазар акәхарын. Асҭамыр игәы иабон иаб уажәыгьы нахьхьи архәараҿы дгыланы арахь дыԥшуазшәа. Игәы ҩеилблааит Асҭамыр.
Еснагь згәы хьу-хьууа ишьҭоу иаб уажә дахьизхәыцуа, ибоит уи игәы иахәара маҷӡаны ишыҟаиҵахьоу. Зны игәы иааҵаххит ашырҳәа дҩаҵҟьан, ахәыҷы дааилаҳәаны дихьигӡарц. Уи уажә агәра игон иаб иааицәигхахьоу убри ала ишхаирҭәаауаз. Абри аамҭаз егьи ауада ахьтә иԥшәма лыӷьбжьы ааиаҳаит. Уи уажәыгьы илзышьақәыкыцыз Рома хәыҷы диқәмақаруан: – Ақыҭахь уцар, учмазаҩхап, нас, ахәшәтәырҭаҿы ушьҭаҵаны, аҟыжҳәа утәарҭа агәыр алаҳҵалап.
«Быбз акәын излаҵатәыз!» – Асҭамыр игәы иааҭиҳәааит.
– Иаларҵааит, иаларҵааит! – иԥсахы еибакны иан иналаҭеикит ахәыҷы. – Дедушка ақыҭаҿы дынхоит, аха дычмазаҩӡамеи!
– Уи ддууп, ицәа жәпоуп.
Асҭамыр иԥшәма лҿы дааҭасуа дахьцәажәо игәахы ааибанаркит. Ибжьы нарганы иналаҽԥнихәарц игәы иааҵаххын, аха иҽааникылт.
– Саргьы сдууп, саргьы сдууп! – Рома хәыҷы дхьаҵуамызт. – Уа сара исаҟароугьы ыҟоуп. Нырбеи сара саҵкыс дызлеиҳаи?!
Тома дпарпаруа данаадәылҵ, лыԥшәмагьы днаихәаԥшит. Асҭамыр ишибоз иаалцәымыӷхан, дгачамкшәа даанхеит.
– Уаахьоума, мшәан, папа амашьына доуҭоу? – ирхаашәа днаиазҵааит.
– Даара ибзиангьы бихцәажәеит, – лабхәа изылҳәаз шиаҳаз мӡакәа, иналаҽԥниҳәеит. – Амашьына дасҭа егьи ҳәа, хьаас дбымоуп.
– Иуаҳахи уажә, ара уахькажьыз?! – ашә ҩкыдҟьан, ашырҳәа дыҩдәылҵит.
Асҭамыр иԥышәқәа еихарӷәӷәа, илакҭа ырлашьцан ашә ахь днаԥшит. Нас иҽынхыршәҭны, изшьапык адиван иқәҵан, егьи лбааганы, дшықәиац ихы инапы аҵаргәан игәы ҩарханы дҩықәиеит. Уи уажәы иԥшәма
Тома дтәымны иҩны дыҩноушәа акәын дышлыхәаԥшуаз. Абар бжь-шықәса ҵит еиднагалеижьҭеи. Шықәсык аҟара хар рымамызт. Уи инаркны ажәа ҟәышк, ажәа ҟәандак уи лҿынтә имаҳаит, ихаҭа еснагь дыхьшәашәаӡа дахьыҟаз акәхарын. Знык-ҩынтә раҟарагьы иақәикхьан длылҵырц, аха уи имариаз усмызт, акы, ахәыҷы дырбжьагылан, ҩбагьы, иабхәараа раҳаҭыр ибон. Урҭ Асҭамыр амҵ ихдырԥраауамызт, «ухаҵкы» ҳәа идгылан. Дара рбзоуралоуп уажә ааигәа ақалақь совет аҿы нџьныр хадас дшыҟарҵазгьы.
Дааигәалашәеит Лиуба. Амза каҷҷо аԥса амҵан ашәшьыраҿы раԥхьаӡа лыгәӡра иҽаназикуаз, лара лҿы нарҳәны игәы лхы аннадылҵаз ааигәалашәеит. Уи уажәы мшаҽны еиԥш, дҟәымшәышәӡа игәы дадкыланы, инапқәа лыкәыршан дгылоушәа, ихы-игәы зегьы Лиуба илзышьҭӡаны длызхәыцуан. Уажәраанӡа иҵааршәха иҟаз игәы ҟәандахеит, иԥсахы анеибак ишьа-ида еибарххаз зегь рҭыԥ аҿы иааит.Уажәы аҩны дшыҟоугьы игәалашәом, ихы иԥсы зегьы нахьхьи Амрагыларанаскьа иҟоуп.
Иахьа ауакәху Асҭамыр Лиуба данигәалашәаз, уи дихашҭны дҟамлаӡацт, еиҳараӡак игәалаҟазара анҽеимыз. Мшы мыждак азы, кыр иқьафгьы ҟаҵаны дыҟан, уи акәхап, Тома иамхалаҳәеит Лиубеи иареи реизыҟазаашьа. Альбом иагәылаз лпатреҭгьы лирбеит. Уи уажәраанӡа сҩыза диԥҳәысуп ҳәа акәын илеиҳәахьаз. Ила ишабоз ашәытара налҿысит, уи уажә еиҳагьы деиқәан, еиҳагьы джьакцан.
Уи ашьҭахь мчыбжьык аҟара ааҵхьан еиԥш машәыршәа игәеиҭеит Лиуба лпатреҭ шыҟамыз. Альбомқәа наирҳәит, иааирҳәит, – ҟах, иубар иаахә! Нас иԥшәма длазҵааит, Лиуба лпатреҭ абаҟоу ҳәа.
– Абна аԥечка иҭоуп, – лҳәеит иааршҳамны. Зны дыхәмарны илҳәоз џьишьеит.
– Алафҳәара баҟәыҵны, иахьыбҵәахыз ицәыргеи! – иҳәахт Асҭамыр, иаарџьбарашәа.
– Сара исҳәеит иахьыҟаз, – инаиаҭалкит дыхшәааӡа. – Уи аахыс ахәа ҭызымгацт, унапы нҭушьыр...
Тома лажәа налгӡаанӡа инапы рҟьаҟьан «аҿаҩ» аалҿиргеит. Асҭамыр ихаҭа иахьагьы издыруам уи шыҟалаз. Убасҟак уи деилашәеит убри асекәындазы, ахаан иҟаимҵацызгьы ҟаиҵеит.
Уажәшьҭа иҟалаша аныҟала изхьаиршшаран дзыҟахзи.
– Бара аламысда! – дналықәцәҟьеит иԥшәма. – Лиуба лхаҭа лакәым, лпатреҭ баԥсам, лпатреҭ! Бара амца иақәҵаны иббылуеит! – ауадаҿы анеиааира даҿын. – Ааҳи-ҳи, Асҭамыр! Ааҳи-ҳи, Асҭамыр! Ааҳи-ҳи, Асҭамыр! – изнапык ала ихы, дасуан. – Еицәоугьы уқәнагоуп. Ахьы лбаашәаны укәа ишҭаршәыз, амра шәахәа уҩны иҩнаҷҷараны ишыҟаз, мап ацәкны, абри ахьаԥарч укәа дҭоуҵеит, амаамын ааганы уҩны иҩноуҵеит. Ааҳи-ҳи, Асҭамыр! Ааҳи-ҳи, Асҭамыр! – изнапык ала илахь дасуа ауадаҿы ашыр-шырҳәа анеи-ааира дшаҿыц даҿын. – Дхазынандаз аухаҵәҟьа дсыцны дцозу!
Тома ахчбаба лхы агәылажьны, лызхара данҵәуа, дҩагылан, лыхәыҷы дааилаҳәаны, имахцәа данкны дырхыс-хысуа длыманы дындәылҵны дцеит.
– Аӡы шцо бцеит! – налышьҭеиҳәеит Асҭамыр. Жәамшҟа дыҟамызт. Асҭамыргьы еиӷьу ҟаиҵоу, еицәоу акәу изымдыруа, илымҳа кыдҵан дӡырҩуан. Аха, акы ҟамлаӡазшәа, ҭынчран, егьиаҳауамызт. Ҽнак усура ахьынтә дхынҳәызар, ахәыҷы длыман аҩны дыҟоуп.
– Баама? – иҳәеит, хаарак аҵамҵаӡакәа.
– Смаакәа, сыҩны смааи! – наиаҭалкит. – Ҳара ҳаҩны ҳаҟоуп, уара иуаҭәоумшьозар, џьаҳаным уҭыԥуп, иахьуҭаху уца.
Аӡбарҭаҿ дықәдыргылазшәа акәын ҿаӷәӷәала дышцәажәоз, шьоукы дшазыҟарҵаз удырртә дыҟан.
– Убри акәын уажә исыгыз.
– Макьана уабаҟоу. Ашьоура шсыдугьы удыруазааит.
Убасҟан иӡбыҵәҟьан длылҵырц, аха цқьа данхәыц, «Ԥсуа иҟаимҵац шԥаҟасҵо, нас ауаа исзырҳәарызеи, сани саби сырԥхашьома!»
Фы-шықәса раахыс хаҵареи ԥҳәысреи уиаҟара иззеиламыз, Асҭамыр адәахьы дыԥшуа далагеит. Имраргамацәакәа, ус маӡашәа. Иара усгьы дызҿаччаз, амра ашәахәа лҿаччазшәа, лыбла хикуан. Уаха лассы данзымаалоз аҽыҵгақәа ҟаиҵо, ихы нбыжьга-аабжьго даалон. Ус хәыҷы-хәыҷла еинышәашәа руит – гәыла акәымзаргьы, ус адәахьала инеиқәыршшашәа.
Ҽнак, ихамыждараз, ателефон дасит уаха аизара ҳамоуп лассы сзымнеир ҟалап ҳәа. Ларгьы ус ауп ҟалҵеит. Аусура ашьҭахь ҩбаҟа сааҭ ҵхьан еиԥш аус ицызуаз иҩызак ателефон даст, Асҭамыр дысҭахуп ҳәа.
– Усура дыҟоуп, – лҳәеит Тома.
– Иабатәи усуроу?
– Аизара ҳамоуп иҳәеит, сеидроу.
– Аа... аизара ыҟаҵәҟьамзи, то-есть, аизара ыҟаҵәҟьами, – иажәақәа еилахәо акы неиҳәашәа иун, атрубка лықәиҵеит.
Тома лцәа иалашәеит араҟа акы шыҟаз. Атрубка аақәхны ақалақь совет ахь ателефон даст. Ааигәа акәын уа аусура даналагазгьы. Уаҟа уаҩы иқәимхит. Ашырҳәа даақәҵәиаан, лхәыҷы агәылара дааныжьны, машьынак аанкылан дишьҭалт. Аҟәа аресторанқәа еимылдеит, данылымба, илықәыршәны Ԥсырӡха дцеит. Аресторан дахьыныҩналаз, дыԥшызар, абар, Асҭамыр иҩызаки иареи ҩыџьа аҳәсахәыҷқәеи еихәлаччо астол иахьахатәоу!
– Аизара ароума иахьшәымоу? – дшынархагылаз еиԥш, лҽырҭынчны, лыԥшәма днаизыԥшит.
Асҭамыр, ақьаад еиԥш, дҟәашӡа дааҟалеит. Нас ихы инапаҿы иааган: – Тома, бабаҟаз бара?! – иџьашьаны длазҵааит.
– Сабаҟаз, сааит, уеизара хантәаҩра азызурц, – лҳәеит дхшәааӡа. Уи лханытә лшьапанынӡа, аларқача лыхьызшәа,
дҵыс-ҵысуан. – Ауаа ишырбо ахьымӡӷ еикәаҵәа усыргар уҭахымзар, абыржәыҵәҟьа угыл! Амашьына ҳзыԥшуп.
Асҭамыр ииҳәара, ииура изымдыруа, ибз иҿы иҭарбылгьо даанхеит.
– Тома бхы бнапаҿы иааг, ԥхашьароуп, – иҳәеит уи аарлашәа аҵыхәтәан. – Бара бдәылҵ, хәбаҟа минуҭ рышьҭахь снеиуеит сара.
– Абыржәыҵәҟьа! Уаҳа смырҳәакәа, абыржәыҵәҟьа угыл! – Уажәы-уажә илымпыҵҟьоз лыбжьы дақәыӷәӷәа-ақәыӷәӷәо даацәажәеит. – Мап анакәха, абраҟа иҟалази рҳәо иҟасҵоит.
– Уца, уца, – иҳәеит Асҭамыр иҩыза, ишцәгьарахоз ибазар акәхап. Асҭамыргьы уажәшьҭа уи ада ԥсыхәа шыҟам ибоит, аха арахьгьы иԥхеишьоит, еиҳараӡак ирыдтәалоу аҳәсақәа рҿынтә. Уи уажәыҵәҟьа иԥхеишьо раҵкысгьы убасҟак ихьымӡӷишьоит, абри дақәымшәакәа иԥҳәысгьы иаргьы наганы Нагә ихаҳә иқәгылазар ауп уажәыҵәҟьа ииҭаху. Аресторануаа зегь ахьрыхәаԥшуа ԥсрак-ӡрак еиԥш иԥхьаӡоит. Дара ԥшуп, ирыздыруам уи ахынҭа-ҩынҭара иаҵыхәтәхо.
Асҭамыр дагьԥсымкәа, дагьбзамкәа, ақәаб еиқәара еиԥш дыхшәааӡа, ашьшьыҳәа дҩагылан, иҩызцәа «бзиала» ҳәагьы рамҳәакәа, ашә ахь иҿынеихеит. Ари асцена иалаԥшыз аресторан-уаа, шьоук рхы дадкылан ихьааргеит, шьоукгьы, ирцәалаӡуазеи, иччеит. Иҩызцәа ракәзар, рхы ахьыргара рзымдыруа итәан. Уажәыҵәҟьа егьырҭ итәаз зегьы дара ракәын иззыԥшуаз.
Ԥшьымыз нҭакәкәа ицеит. Ажьгьери ахәыҷы дыгәхьааган, дхагахоит, аха ичҳауеит макьана. Уи уажәшьҭа ибзиаҵәҟьаны идыруеит игәы иалсыз шеилыркааз, аха уигьы иазирхом, иҭахуп игәы идырхьыз рхала идырҟәандарц. «Алашә ииҭаху – ҩ-блакы» ҳәа, уи ауп иара ииҭаху, ус ауп иара дышхәыцуа. Дара уи ргәы иҭоу-иҭаму
дазхәыцыргьы иҭахым, зегь реиҳа игәы змырҭынчуа Рома хәыҷы иара иахь игәаблыра ахьыҟоу ауп. Уи ауп иара изы ихадароу, аха лассы-лассы димбар, нас игәы ицәыхьшәашәахар ҟалоит.
Убри аламҭалаз хәылԥазык Ажьгьери дкарахаӡа усура дыҟан дааит. Уи аҽны убасҟак аҽбыга даркареит, имҩа ахьхаз иӡыхь ашҟа ацараҵәҟьа илымшо. Нас уажәраанӡа ишыҟаиҵалац еиԥш акәымкәа, иӡбеит аԥхьа идулаԥ аҿы дынкыдгыларц. Ус иагьыҟаиҵеит, дааныҳәа-ныԥхьан фырџьанк ижәит. Аха уи афырџьан иара иааԥсара аҵкыс иласцәан. «Шьыри, даҽа фырџьанк зжәындаз!» ааигәахәт. Аха ус «иҽы» аӷәра иахьнахалак иоузыжьуаз дреиуамызт Ажьгьери. «Ламыс умазар, даҽа фырџьан-заҵәык» ҳәа игәы шиашьапкуаз, уаҳа лак-ҩакрак ҟамҵаӡакәа, ашьшьыҳәа днахынҳәны импахьшь-хәбаба аакнихын, иӡыхь шыҟаз иҿынеихеит.
Ааилашәшәуан еиԥш, Ажьгьери ифырџьани иӡыхьи неицылан, дласкәантраӡа харԥ заҵәы, иԥаҵа хышлаақәа инапы нарылшь-аарылшьны ирҽеиуа, агәашә шыҟаз дааиуан.
Аԥхын хәылԥазтәи аԥсабара ҭынчҳҳараӡа иҟан. Иналак-аалакны, рыблақәа ҭыџьџьаауа, иҵлашьцаахьаз ажәҩан агәаҿынтә,еҵәақәак лбааԥшуан. Аха Ажьгьери уажә урҭ ибаӡомызт. Уимоу, идгьылтәу, иқыҭатәу агәылара-азларатә иааҩуаз ахәылԥазтәи абжьқәагьы иаҳаӡомызт. Мап, еиӷьхоит иаҳҳәар, игәникыломызт. Уажәы иара «иибози» «дыззыӡырҩуази» зынӡа даҽакӡан.
Абас ихәыцра ӡыжьра дӡаакәкәала дшааиуаз, агәашә дазааигәахоны еиԥш, илымҳа зышьцыламыз бжьык игәы иаақәсит. Дызгәҭылакны даазгоз ихәыцрақәа неиԥхьбан, ашырҳәа ашҭахь днаԥшит. Абар Маџь хәыҷы ибжьы! Абар ихаҭагьы! Арԥысҵас игәы аҭҳараҳәа иааисын, длахҿыхӡа ашырҳәа агәашә ахь иҿынеихеит. Абри аамҭаз игәы иааҭашәеит ахәыҷы имацара дшымааз, уи иан дышицу.
Дааҭгылан, ижәҩахыр иқәыршәыз импахьшьхәбаба агәашә аҿы инкнеиҳан, имахәҿа ихшьыз икьаҿ хыма-ԥсыма илеишәхаирԥеит. Нас, аҳәынҵәрақәа еибаркуа, ашырҳәа агәашә дынҭалеит.
Рома хәыҷы иабду «изҭаргыланы» имаз «иҽыхәа» дақәтәаны дшыхәмаруаз, ианду лыбжьы наиқәлыргеит, «дедушка дахьаауа убауоу!» ҳәа. Ахәыҷы иабду иӡбахә анааиаҳа, атыхҳәа дааҭгылан, ибла ҭырхаха днаизыԥшит. Аилашәшәраҿы азныказ цқьа дизеилымкааит, аха нас, иабду шиакәҵәҟьаз агәра анига, «иҽыхәа» нкаршәны днаҵҟьеит, жәабаҟа метра дымнеицкәа, игәы иаанагаз здырхуада, афырҳәа даақәҵәиаан, «иҽы» аашьҭԥаа дыҩны иҿынеихеит.
– Дедушка, дедушка! – иҳәан, акәапаҳәа иҽынеигәдиршәлеит. Ажьгьери ихаҭа хәыҷҵас дгәырӷьан, Рома хәыҷы даашьҭиԥааит.
– Ааи, Маџьа, дедушка дукәыхшандаз, ухаҵахеит, дедушка дукәыхшандаз, ухаҵахеит! – иҳәан, дигәыдырӷәӷәала дыкны даагылеит ҳамҭакы. Усҟан уи иҭагылазаашьа зеиԥшраз ҳәашьа амам. Аб иакәым, абду иакәым, зхәыҷы иҿыгәҳәааны иҟоу ан лгәы акәым уажәы аԥыр-ԥырҳәа ибылуаз абду игәы зеиԥшраз...
Ахәыҷ иабду дахьцалакгьы дицын, аҽы ахкаарахь ианиго, дақәыртәан дигон, ианааигогьы – ус. Аӡлагарахь дцозар, аҽы аидара ҩақәҵан, аҟамчы иркны, хыхь ааҵәақәа рыбжьара дыбжьаиртәон. Ажьгьери иҽы ҽыццышәк акәын, аха ахәыҷы данақәтәоу, аҟамчы нахиҟьаргьы, дхәыҷшьаны, иҵҟьаӡомызт. Ус шакәызгьы, Ажьгьери дицәшәаны аӷәра шикыц икын. Убри инаркны Рома хәыҷы аҽықәтәара иеиӷьеишьоз адунеи аҿы акы ыҟамызт. Амашьына аԥсҟы икыр аҵкысгьы еиӷьаишьон.
Ажьгьери ауардын анҵиҳәауагьы Рома ахәда дықәиртәон. Уигьы амашьына ақәтәара аҵкыс еиӷьеишьон, еиҳараӡак, афырмахьц кны, ацәқәа ианырхиҟьуа. Зны
Рома хәыҷы иабду диҳәо далагеит, ацә сақәыртәа ҳәа. Икьатеиах ԥҵәеит Ажьгьери, ииҳәаз џьашьаны, аха ахәыҷы изы зегь дара ракәын – аҽы дақәтәаргьы, ацә дақәтәаргьы. Рома изын аҽгьы ауардынгьы бзиоуп, аха урҭ иахьахәлаанӡа даурықәтәаху! Уи игәы мҿыӷьырц Ажьгьери игәыла Кәҭыл иԥа хәыҷы Нырбеи дцан дааиган, еицыхәмарларц рыгәшәымшә иҳәеит. Арҭ ахәыҷқәа анааибаба нахыс иаразнак рыԥсы неилаҵәан, ҽнак иааиқәымшәар рымуа, бзиа еибабеит. Аҵыхәтәан ианеиԥырҵуазгьы Аҟәаҟа даагап ҳәа иҩыза дихьҵәуо далагеит Рома...
Убысҟан Рома хәыҷы араҟа иибази иаҳази ихамышҭуа ихы-игәаҿы иаанхеит. Уинахыс ақыҭа аӡбахә анырҳәалак, ма – иабду, еснагь игәалашәоз убасҟан иибази иаҳази ракәын. Уаҳагьы игәалашәаран иҟахзи, ахәыҷы уинахыс лассы ақыҭахь даармышьҭӡеит. Аԥхынра иани иаби ԥсшьара ианцо, ахәыҷгьы уахь дыргон. Ус ахәыҷы ашкол дҭалеит, нас ес-ԥхынра алагерқәа рахь дрышьҭуан. Уаҳа Рома иабду иахь даартә дзыҟамлеит, уи еснагь хьаас ишимазгьы. Ари хьааигеит Ажьгьери, аха имчзеи! Аҵыхәтәан иеиликааит иҟалаз, ахәыҷы ақыҭахь даныҟаз, ҽнак арбаӷь ҷышь еиԥш дқәацәӡа, аҵәҩанқәа наҟ-ааҟ икны, аанда дшықәгылаз иан дылбазаап. Изларҳәо ала, усҟан иан лыԥсы ицаз хаха-хымш иаауамызт. «Иахьа аанда ихәназ, уаҵәы аҵла дықәлоит», – лҳәазаап ан, лыԥсы анлоу. Усҟан Рома хәыҷы иҟаиҵаз «ахлымӡаах» акәзаап изырласызгьы урҭ аҩныҟа рыхынҳәра. Ихынҳәит «ҿҳәара амҭаӡакәа». Еиҭа, алакә аҿы еиԥш, хаҵеи ԥҳәыси абыргцәа рымацара нырцә-аарцә амца иааҽҳәатәеит. Урҭ рыхшареи дареи еиҵаҩҩы ианыҟаз ԥхыӡк еиԥш ауп ишыргәалашәо. Уи хнырҳәышьа змам уажә ианааргәалашәалак, рқәыԥшра еиԥш, игәхьааргоит аҟароуп.
Ауаҩы иқәра наскьацыԥхьаӡа игәы еиҳа иҵаӷахоит, ихьаа рацәахоит. Дниасны дааԥылом Ажьгьеригьы,
Аҟәагьы ана акәым, ара акәым, уажәшьҭа ашықәсан ҩнтәҟа-хынтәҟа ракәын уи данцоз. Анду, ианамух, иҵегь илзымариан. Иҟан аныҳәақәа раан, еицны ианцозгьы. Урҭ ҩеины Рома дырхьымҵәуакәа имаацызт. Уи иҭахын ауардын дақәтәар, ацәқәа фырмахьцла дрысны иршәалар, ашҭаҿы аҳәарақәа ҿырҟьаса дрышьҭалар, аҳа дықәлар, аҵәа дықәлар. Аха зегь реиҳа даргәаҟуан аҽықәтәара. Абарҭқәа ракәхап, «ақыҭахь узгоит» уҳәар, шьапыла акәзар «ҟаҳ» иҳәомызт, ашырҳәа днаушьҭалон.
Ауаҩы гәырӷьара дук дақәшәар, кыр аамҭа бжьаларгьы, уи аҭыԥ даназааигәахалак, ма уи аамҭа данынҭагылалак, атыхҳәа иааигәалашәоит, игәалашәоит моу, усҟантәи игәырӷьара игәаҵа иҭалан даарлахҿых’уеит. Убасҵәҟьа акәын уажә Ажьгьеригьы дшыҟаз. Аусура ашьҭахь импахьшьы аашьҭыхны иҿынеихон, аха дахьнеиуа ҭынч аӡыхь изилырсуамызт, «Уажә санаахынҳәлак «иҽыхәа» дақәтәаны дысԥылахыр!» ааигәахәуан. Иахьа хәлаанӡа дигәаламшәо акәымызт, аха уажәааныла иҷыданы дихҭашәон. Аҽыкәабара данналагалак инаркны, алакар аӡы аныланы ахьхьаҳәа аӡычаԥара иахьҭаҭәо ашьҭыбжь иалаҩҩны «дедушкаа!» ҳәа Рома ибжьы иаҳауашәа игәы иабон.
Ажәжәаҳәа иҽааилаҳәан, зны-зынла икьаҿгьы иара уаҵәҟьа иааишәҵаны, ашырҳәа иҿынеихалон. Аха баша игәы дажьагәышьон. Дшааиуаз Ажьгьери ус бжьык»иаҳаргьы» дыццакӡомызт, «Дааизар аҩны дыҟоуп, иабду дикәыхшоуп, уажә сымнеиуеи!» ҳәа игәы ааирҭынчлон . Аха зегь дара роуп, уи адәахьтәи ҽырҭынчран, арахь игәаҵан ҭынчрак ҳәа амамызт, ицых-цыхуан.
Импахьшьы ихәда иқәыршәны, иеимаа ҵарԥалақәа рыла дынхгыла-аахгыло дшааиуаз, агәашә даназааигәахалак, ашҭахь днаԥшуан, дагьынаӡырҩуан, аха аӡәыр ауибоз. Нас иааԥсара аҟара изацланы, деидараха иҿынеихон. Усҟан ифырџьангьы уиаҟара ихәомызт.
Ари ҽнак акәымхеит, ари ҩымш ракәымхеит. Дгәааит Ажьгьери, «Арҭ зҿу ала ахәыҷы игәабылра ҳцәдырӡуеит,
– дхәыцуан иара, – иаб иҩны гәблырҭас уажә ианимк, нас ианбеикуа?» Уи ихахьы изаагомызт дагьазымхәыцӡацызт иԥа Асҭамыр диҿыҵны дынхоит, дхазҭӡуп ҳәа. Аамҭала Аҟәа инхо аӡә иеиԥш акәын дышизхәыцуаз. Иара убасгьы Ажьгьери ихгьы-игәгьы иҭамшәацызт, абасҟатәи ааԥсара ду ҟаҵаны, еихеичаԥаз анхамҩа сара сышьҭахь изтәхода ҳәа. Аха уажә даазқәылаз, еиҳараӡак Асҭамыр аҳәынҭқараа ҿҳәара амҭаӡакәа ауадақәа анирҭа ашьҭахь, ҽынла игәы змырҭынчуаз, уахынла ицәа зырҟьалоз хәыцрақәак изцәырҵуа иалагеит.
Абри аламҭала иаалырҟьан Ажьгьери Аҟәаҟа дцеит. Мҽышан. Ишҭаацәаз зегьы аҩны дрықәшәеит. Рома иабду дшибаз еиԥш «дедушка приехал!» — иҳәан, дыҵҟьаны диԥылт. Уи уажәшьҭа кыр джыцәхахьан. Абдугьы дгәырӷьаҵәа: – Даду дукәыхшандаз, Маџь, даду дукәыхшандаз! Уара зынӡаск ухаҵахазаап! – иҳәан, гәырӷьарыла иҭәыз уи игәы дадырӷәӷәалан ҳамҭакы дикын. Нас иҭаца лхы днагәӡны, Асҭамыргьы инапы имхны, аԥсшәа реиҳәеит.
Асҭамыр инхара-инҵыра хар имамкәа дыҟан. Ажьгьери дныҩнаԥшы-ааанаԥшын, игәгьы иахәеит. Уи дмааижьҭеи кыр аиҭакрақәа рацәаны иҟан. Илаԥш надхалт азал аҿы иӷьазӷьазуа иҩнагылаз асервант. Уи хкы-хкыла иҭагылаз арыжәтәқәа, акы ҟаԥшьуп, акы шкәакәоуп, акы еиқәаҵәоуп. Ианылатәа, еиҭа ахәыҷы дааидикылан, диацәажәо далагеит.
– Нас, Маџь, уабду ажәабжьс иоуҳәозеи, аа? Аҵара шԥоуҵо?
Ахәыҷы ҿимҭӡеит. Дԥхашьашәа ихы лаирҟәит.
– Маџь, сузыӡырҩуеит, – дҭиҵаауа далагеит еиҭа, – аҵара шԥоуҵои сымҳәеи? Мшәан шаҟа рҿы утәоузеи? Уи сазҵааӡомеи!
– Хԥа рҿы дтәоуп, – иԥа ицынхәрас аҭак ныҟаиҵеит Асҭамыр.
– О, Маџь, уажә усхыччашт соурысшәақәа цәырзгар, – иҳәан, дааччеит абду. – Ҵыԥх акәу мшәан, ажәа сумҭази аԥсшәа шуҵо ала? — инаиаҽԥниҳәеит абду. – Уара аԥсшәа умҵар, уажәшьҭа сара аурысшәа сызҵаӡом, нас уареи сареи ҳазлеицәажәои?
Ахәыҷы, дыԥхашьашәа, ихы лаирҟәит ҽымҭӡакәа. Ажьгьери игәы иаалакьакьеит, ишиҭахыз иԥа-иԥеи иареи ахьзымеицәажәаз. Нас ицәажәара Асҭамыр иахь иниаигеит.
– Ари ахәыҷы уаҳа ԥсышәа исырҵап ҳәа угәы иҭаӡами? – диазҵааит иԥа. – Дхәыҷым ари шьҭа, дарԥысхеит, аурысшәа аҷҷаҳәа иҳәоит, уимоу англыз бызшәагьы ирҵара шәаҿуп ҳәа саҳауеит, арахь иандуи сареи ҳбызшәа издырӡом. Шәара шәызлацәажәалак ҟалоит, аха, ишубо еиԥш, ҳара ҳҿаҳацәоуп, ҳаԥсшәада егьҳаздыруам.
Дааԥышәырччеит Асҭамыр, иаб ииҳәаз игәы иахәаны акәу, дахыччозу узымдыруа. Уажәраанӡа ирхагьежьуа рымаҵ зуаз Тома, инагӡаны урҭ реицәажәара дазымӡырҩыкәа, лԥышә аарҵәины акәхнахь днахынҳәит. .
Усхыччоит акәу?! – изымчҳакәа иаҽԥниҳәеит Ажьгьери.
– Ҳаи, уанаџьалбеит, саб, ихьаагатәым шԥахьааугоишь! – инаиаҭеикит Асҭамыр. – Аԥсны дыҟоуп, аԥсшәа изымҵар ҳәа ушәома?! Аԥсуа школ ҳәа егьҳамам, иубоит. Ус акрыҟазар имариамзи, аха ус шакәугьы исырҵоит сара убри уара узыргәаҟ’уагьы.
Ажьгьери уаҳа имеимкит. «Убри сара сзыргәаҟуа иҵааит, уаҳа сҭахым» ааигәахәт. Иара дзыргәаҟ’уаз ҭырџьманда иԥа-иԥеи иареи зеицәажәар акәын.
Убас ала урҭ реицәажәара анхдыркәша, Ажьгьери ицәажәара иԥа-иԥа иахь иниаигеит. Асҭамыр урҭ ааизынижьын, дышиашаз иԥшәма рхәы ахьыҟалҵоз акәхнахь дцан, минуҭқәак рышьҭахь даахынҳәит.
– Амла уаҳаркит, саб, акамбашь узаҳшьызшәа, – иҳәан, дышиашаз уажәраанӡа Ажьгьери илаԥш здхалахьаз асервант днадгылан, асаркьақәа дынрыха-аарыхан, иреиӷьу асасцәа рзы, иреиӷьу арыжәтә ҳәа ҷыдала инаԥхьакны имаз арыжәтәқәа, хкы-хкыла иааҭиган, астол илықәиргылт. Уи иҭахуп ҿымҭӡакәа иаб иҿы дааҽхәарц. Ажьгьеригьы урҭ абаҭлыкақәа акакала илаԥш нарыдирхалеит, ак аҵкыс ак еиӷьуп, имжәкәа ус срыхәаԥшландаз угәахәп.
Асҭамыр деиҭацахын, ахыжәлагьы ааганы илықәиргылт.
– Саб, руа иаажәри? – диазҵааит Асҭамыр имырхьаацәакәа, аҟәардә даахан, иаргьы длатәеит. – Ҳхәы мазеихаанӡа арҭ ргьамақәа баны, иаажәуа алаҳхып.
– Алаԥшыра суҭоит! – дааԥышәырччеит Ажьгьери. – Сара ауалыр иахыхны агьама збозар ауп еиӷьу аналсхуа. Насгьы асас длаԥшуам, аԥшәма изцәыриго иреиӷьу ҳәа иԥхьаӡоит.
– Ажәала саҵкыс уиааит, – дыччо баҭлыкак аақәихт Асҭамыр. – Абри акака аажәып.
Ажьгьери ифырџьан даахан, иҩышьҭыхны днахәаԥшит, нас изҭаз абаҭлыка дназыԥшит.
– Еҵәаџьаа реиԥш аеҵәақәагьы анӷӷала иҟоуп иара! – даахыхәмарит. Нас дҩагылан, мрагыларахь ихы нарханы дныҳәа-ныԥхьан, ижәит. Асҭамыр еразнакы идырит иаб иижәыз арыжәтә шигәамԥхаз, аха исгәамԥхеит ауиҳәоз.
«Ассир, иԥсуа уаткада акы шԥаигәамԥхо!..» – игәы иааҭиҳәаан, иахиҳәаарызеишь ҳәа иаб днеизыԥшит.
– Аџьбарараз ицәгьам, ицәгьам моу, ибзиоуп, аха аҿынкылара уиаҟара иҟам, фҩы ҷыдакгьы ахуп, – иҳәеит Ажьгьери.
– Саб, уҿы ашьцылам акәымзар, акониак иреиӷьу рыжәтәыс иршьоит, – иаарԥшқашәа инациҵеит Асҭамыр. – Насгьы иабатәи фҩы ҷыдоу, акониак – кониак цқьоуп, афҩы иахугьы иара иатәуп, ажьаӷь уатка ахатәы фҩы шамоу еиԥш.
Дааԥышәырччеит Ажьгьери.
– Уи шьахәуп, аха иандыршуазгьы абри акәызма цәԥштәхәс иамаз? – абаҭлыка ахы ианкны иҩышьҭихын, маҷк иаарнаашәа дназыԥшит.
– Мап, – Асҭамыр уаҳа ииҳәара иҿамшәакәа уа дааҿахеит.
– Ари иреиӷьу рыжәтәыс изшьауа, излыху ззымдыруа ракәхап. Сара избоит ара жәохә хкы шеилоу. Ахәшә еиҵаҵоуп ус еиларҵо, арыжәтә акәӡам.
Иамуит Асҭамыр изы. Уи адунеи дакәшаны даахьеит, акыр збахьоу, акыр заҳахьоу уаҩуп, аха иаб иҿаԥхьа дышмарҵеиз даанхеит. Уажәшьҭа иишаҭауа егьыҟам, иахиҳәаауа збап игәахәын, ашырҳәа дҩаҵҟьаны дцан, ахҩа ҩахыршәаны, икәеикәеиуа уаткак ааганы илықәиргылеит. Ажьгьери ҿымҭӡакәа ихы ырнааны днахәаԥшит. Уи фырџьанк акәын иижәлоз, уигьы ижәхьеит, аха иагьа умҳәан «сасырҭаха» дыҟоуп, «аԥхашьаразы» даҽа акы-ҩба ижәыргьы ауеит. Асҭамыр аӡы зҭыршаны иааган илықәиргылаз афырџьан, Ажьгьери инапала иааирҭәын, аԥенџьыр алашарахь иҩышьҭыхны днахәаԥшын, даахан иаԥхьа илықәиргылеит. Уи иаанагоз «иаажәып» акәын. Асҭамыргьы иааџьеишьеит. Ажьгьери дааныҳәа-ныԥхьаны ижәны ианнықәиргыла, ашкол ҷкәын аԥышәараҿы инеиз иеиԥш, игәы хыҭ-хыҭуа иаб днаизыԥшит.
– Абри ауп ауатка цқьа, – иҳәеит Ажьгьери иԥсы анааивига ашьҭахь. – Афҩы иаху кыр имчуп, аха иара иатәуп, егьузазҳәом. Ажьаӷь уаткахь иабаҟоу, аха шәара ижәжәқәо иреиӷьуп.
Ари, Асҭамыр, Асҭамыр ималагьы иакәым, Асҭамырраа ираҭәарымшьо ача уаткоуп, аха уи уажә иауирӡах’уа, ишакәхалак акы игәаԥхазааит ҟаиҵеит.
Ус рхәгьы ааганы иаақәлыргылеит Тома.
Аҩқәа хԥаҟа ргьама ибеит, аха урҭгьы акы ааигәамԥхеит.
– Абри цәгьам, аԥсуа ҩеиҵырҟьа еиԥш, ашәах хаччыла, убз ахы хнаҵәо, иҿыцаҳәцаҳәуа иҟоуп, – иҳәеит
ашампантә ҩы азы. – Амала абри аҿыцаҳәцаҳәра иара иатәгәышьам акәымзар. Ажь иалҵыз шалҵыз иҟазароуп, уҟарҟы илбаанӡа ушьа-уда иналалартә, – иҳәан, маҷк дааҭгылеит, згьама ибаны игәамԥхақәаз аҩқәа дырзыԥшуа. – Абарҭ адәқьан аҿы иухәҳазар акәхап, арахь аҩны ҳаҩцара ҩыла иҭәуп, ашкәакәа уҭахума, аиқәаҵәа ма аҩеиҵарҟьа, убз ахы хнаҵәо... Иаагишь ани сҩы иаазгаз, убри аажәып.
Асҭамыр ила ажьа амкит. Ижәҩахырқәа дҩарыхан, дҩагыланы акәхнахь иҿынеихеит.
– Ари бзиа иубоз аҩы шкәакәа ауп, – иҳәеит Ажьгьери, Асҭамыр аграфин ала иааган ианлықәиргыла.
– Ассир, абри ажь еиқәаҵәа иалҵит злоуҳәари! – иџьашьаны дназԥшит Асҭамыр.
– Уи ишысхәаз еиԥшҵәҟьа иаҵсымхи. Ацхаӡҩа иаҩызан усҟан, аҩы абаҟаз. Ажь анухәалак еиҵаԥхьаанӡа усгьы ажь ашәыга аунажьӡом.
Асҭамыр аҵәцақәа ҩаирҭәит. Ашәах шкәакәаӡа хыхь иаахылан ихбалацыԥхьаӡа, ацԥхькәа аттаҳәа аҵәца иҭыԥо, иааиқәтәеит. Уажәы аҵәца иаакәыршаны рахәыцк иаҟараны ашәах шкәакәаӡа ихын. Убри ашәах ихыло-ихбало аччаҳәа иахьшуаз убон.
– Аҿынкылара шԥаҟоу, азлара ацәцахьоумашь? – аҵәца ҩышьҭыхны дахәаԥшуа диазҵааит Асҭамыр. – Цха ԥштәуп иамоу.
– Ихоуҵару, агьама зымбаӡацт, – ихәеит Ажьгьери. – Раԥхьа ажь исхәаз иааҵхны жәохә зк’уаз ауалыр иҭаҭәаны инықәсыргылеит. Ауалыр ауп ас ацәаԥштәахәы ҟазҵазгьы. Асҭамыр иҩызцәақәак иманы длабжьысуазар ирызхсыртлап ҳәагьы сгәы иааҭаскит. Сгәы иааҭаскт аҟароуп, уаҳа уангьы егьласымҳәеит. Уажә санаауаз, усгьы иара дзымааит, аха сгәы иҭаскыз ҭоубак исзаҩызоуп сгәахәын, ихыртны иузаазгеит, аԥхьа уара агьама убар сҭахуп, иугәамԥхозаргьы сыздыруам аха, – дагьааихыхәмарт.
Асҭамыр даархәыцит иаб ииҳәаз, игәгьы даарыцҳанашьеит. Иара иусура-иҳәысура, иҩыза-иқәла аамҭа ахьцо ибаӡом, арахь ихьӡала иаб иҭеиҭәаз илымкаа агьама ибом, уахгьы-ҽынгьы иара иакәхап дзызхәыцуа. «Еҳ, саб игәаҵа сызҭаԥшуа сыҟазар...» игәы иааҭиҳәааит.
Иржәит акака.
– Париж ацәыргақәҵаҿ изумгахуеи! – аҵәца ырнааны дҭаԥшуа даацәажәеит Асҭамыр. – Азларагьы ацәымцеит, аха ҩҵасгьы иџьбароуп.
– Ҵыԥх ажьқәа мцхәмызт, аха иҟаз, аамҭа бзианы ироун, мрала мацарагьы иаҳҭааит. Азлара ӷәӷәаны измоу ус ирласны иҵәҵәӡом.
Аби ԥеи ҭынч итәаны ҵәыцақәак ркуан, еицәажәон. Урҭ реицәажәара Ажьгьери еиҭа Рома иахь иниаигеит.
– Шәара усгьы аха шәымамзар акәхап, аха ахәыҷгьы дбаандаҩышәтәит, – иҳәеит иара, – даҳхыжәбаау сыздыруам иҟалаз. Саазқәылаз дысхҭашәаӡаны сыҟан. Уаха аусурахьтә саныхынҳәуа знык снаӡандаз ҳәа акәын сшаауаз, Маџь аҩны дысзыԥшушәа сгәы иабон.
Асҭамыр иаб даарыцҳаишьеит. Лассы-лассы иара дызцаломызт, аха ахәыҷы игара уиаҟарагьы дазымхәыцӡацызт.
– Иандугьы аҵкыс деицәоуп, – иажәа неигӡон Ажьгьери. – Ҳнеицәажәан, абаржә ашкол дахьынӡоушьҭу мызкаҟара аҩныҟа дызгап ҳәоуп еиҳараӡак сзааз. Мызкы ҳара ҳзы шықәсык иаҩсуеит.
Асҭамыр мап иҳәагәышьом, аха илҳәозеи Тома? Ажәак набжьагалан акухна аҿынӡа дызнеир, аилкааҵәҟьа иеиҳәон, аха уажә дҩагылан уахь дызланеирызеи! Ихы инапы аҵаргәашәа ҳамҭакы ҿыцха дышьҭаԥшуа дтәан. Нас ихы дҩахан иаб днаизыԥшит.
– Сынтәа аҽаҩрақәа зеиԥшреи, хар рымамкәа иҟоушь?
Ажьгьери игәамԥхеит иԥа иҟазшьа, аха иаҽԥнимҳәеит, уи ҩнуҵҟала иаб дшеиликаауаз, дагьшрыцҳаишьоз идыруазшәа.
– Инхо-инҵуа изы аҽаҩра анбзиам ыҟаӡам. Ҳнапы ҳҟьагәышьоит ҳаргьы. Знапы зҟьаз аӡы дагом рҳәоит.
Абри аамҭаз Рома дааҩнашылеит.
– «Зыцәгьа уҳәо ушә дылагылоуп» ҳәа баша ирымҳәозаап, ианаамҭаҵәҟьаз уааит, – дыччо ихы наиқәикит Ажьгьери. – Уҽеиқәыршәа, аҩныҟа усыцаалар уҭахызар.
Рома зны иабду дыхәмарны иҳәаз џьишьеит, иаҳаз изхаҵом.
– Дедушка, ииашан иуҳәаҵәҟьома, аа? Ииашан иуҳәаҵәҟьома?!– иҽааигәыдижьлан, ихәда инапы акәыршаны дихьынҳалт.
– Дедушка аиаша имҳәакәа, ианбыкәу уанижьахьаз! – иарма напала ихы ааишьышьит Ажьгьери. Дамхагәырӷьан иабду дгәыдикылт, аха еиҭа иаҳаз агәра изхаҵом.
Папа, аиаша саҳәа, дедушка ақыҭахь сигаҵәҟьома? – Рома иаб диазҵаахт. Уигьы иабду ииҳәаз анышьақәирӷәӷәа, ахәыҷы зынӡаск дгәырӷьаӡеит. Ддәылҟьан иҩызцәа рахь дыҩт, ақыҭахь дышцо реиҳәарц. Уа дахьнеиз уиаҟара днымхакәа дыҩны дааит: – Дедушка, дедушка! – дҳақь-ԥсықьуа иабду иҽынаигәдижьылеит. – Аҽы сақәурҭәоу, аҽы?!
– Ушԥақәысмыртәо! – Ажьгьери уажәы аԥсышәала аҭак ҟаиҵон, ахәыҷы еиликаартә инапала ирбо. – Абраанӡа уанымҩеиуаз аҽы уақәсыртәонеи, уажәы, аа, сара усаҟароуп! – инапы дҩахан, ихы инықәишьит. – Уара иуаҟароу аҽыҩ иақәдыртәоит. – Ажьгьери ииҳәаз ахәыҷы ишизеилымкаауаз анидыр, инациҵеит: – Аскачка, удыруоу, аскачка? – еиҭа напыла-шьапыла иеиҳәеит иара иаҟароу аҽыҩ ишақәдыртәо...
Рома дгәырӷьаӡеит, адунеи зтәу иара иоуп, уи иабду ақыҭахь дигоит, аҽыҩ дақәиртәоит. Еиҭа иҩызцәа рахь дыҩт...
Амашьына ианҭыҵ, Рома иабду дизымԥшӡакәа диаԥысны ддәықәлеит, уажәы-уажә ишьҭахьҟа дхьаԥшуа. Аҩнынӡа кыргьы набжьан. Ажьгьери иауимдыруаз ахәыҷы ихьаԥш-кәаԥшра иаҵанакуаз.
– Уца, уабду дукәыхшоуп, уца, сара усзымԥшын – ибжьы неихьигӡеит. Нас ибжьы аархәыҷны, ус ихазы, инациҵеит, – Уахьҩеиуа уандугьы дургәырӷьап.
Ажьгьери аҩны даннеи, иԥшәма длеи-ҩеиуа ашҭаҿ дгылоуп.
– Ахәыҷы дабаҟоу?! – иџьашьашәа дналазҵааит.
– Дыҩны дааин, сгәдикылт-схыдикылт, нас Маџь иакәу-иакәыму цқьа агәра згаанӡа, есс, Қәҭылраа рахь дыҩны дцеит.
– Ааи, игәнаҳа рықәымшәааит, ахәыҷы дыгәкны дыҟоуп, ббама! – игәы иахәаны иаахьааигеит Ажьгьери.
Минуҭқәак рышьҭахь, иԥшызар, иҩыза Нырбеи диманы даауеит.
– Дедушка, аҽы абаҟоу? – данырзааигәаха ибжьы ааиргеит. – Нырбеигьы аҽы имоуп дақәтәоит, саргьы ҳҽы сақәтәоит.
– Абар ассир! – иҳәеит Ажьгьери. – Арахь дшаазгоз аниасҳәа, зегь раԥхьаӡагь аҽы сақәурҭәоу ҳәа дсазҵааит. Уажә ахәыҷы дызлазжьари, сажәа насыгӡар акәхеит. Маџь, хымԥада, аҽы уақәсыртәоит, аха уажәы адәахьы иоужьуп, уаха иԥшааны иаазгоит, – ихәеит ус еиликаартә, напыла-шьапыла.
Ауха Ажьгьери аҽы кны иааигеит. Уи иахьԥшны Кәҭыл иҽгьы ацны иааит. Убри инаркны Ажьгьери аҽқәа ахкаара иҭаҵаны иман ахәыҷқәа ақәиртәаларц. Нырбеи дицәшәомызт, аҽықәтәара дашьцылан, аха Рома иакәын дызцәшәоз, ус дақәиртәон, аха ирҩыр иуамызт. Рома ииҭахыз арыҩра акәын.
Ромеи Нырбеии еснагь еицын, арҭ еиқәлацәан, еиҳа рҳәоу еикәшәон. Нырбеи аҩны уск идыруазаргьы, Рома уа дицын.
Ажьгьери маӡашәа знык-ҩынтә дырзыӡырҩит, аха урҭ
урысшәала акәын ишеицәажәоз, Нырбеи аурысшәа уиаҟара шизымдыруазгьы. Ажьгьери даарыԥхьан аԥсышәала еицәажәаларц рабжьеигеит.
– Ари аԥсшәа цқьа издыруам умбои, аԥсшәа ирҵала, дад, – иҷыданы Нырбеи дилабжьеит. Нырбеигьы иҭаацәа иарҳәахьазаарын Рома урысшәала диацәажәаларц, аурысшәа иҿиҵаарц. Урҭ иабардыруаз Ажьгьери хьаас имаз, арахь дара даҽа хьаак рымоуп.
Мчыбжьык аҟара ҵит. Ажьгьери иаабжьамыжьӡакәа ахәыҷы аҽы дақәиртәон. Рома аҽықәтәара ибзианы дашьцылеит. Зны-зынлагьы инаҵырҟьаны аӷәра даахоит, аха акгьы, иҽахеикуеит. Ус ахы иаужьны ирҩуа иабду ишимуа идыруеит, иаргьы маҷк дацәшәоит.
Ҽнак зны, Ажьгьери иҟамзаара рхы иархәаны, аҷкәынцәа аҽқәа кны ирықәтәан, архахь ирыманы ицеит. Ажьгьери ашьыбжьон аҩны дааин, ашәшьыраҿы дыштәаз, дӡырҩызар, апҟараҳәа ҽцәақәак аауеит. «Иабатәи ҽцәоушь?!» ааигәахәт. Ус агәашә иаадххылеит. Абар ассир! Аҽқәа аҩар еиԥш аԥхӡы рылыҩры ицоит, ирзышьақәкуам, ашәах рҿачы, аӷәра иахан ирымпыҵыржәаауеит. Аҽы ус аӡәы иазиур ҟалозма, аха уажәы иԥа-иԥа дшақәтәаз аниба игәы нҭгәырӷьааит. Уажәыҵәҟьа уи дканажьыр ҳәагьы дицәымшәеит. Амала ашьҭахь дилабжьеит, аҽы ҽыџьбароуп, ахы иеигӡаӡом, ихәжәаны иԥсыр шалшо. Уи инаркны, аҽы дақәтәон, иагьирҩуан, аха иабду ишааиҳәо инахмырԥакәа. Абдугьы ахәыҷы иҽиаҟаратәны, уи игәы иахәо аҟаҵара дашьҭан.
Ақыҭаҿы аҽқәа змаз зегь ашьхаҟа икарцон.
– Аҷкәын дахьынӡаҟоу аҽы аҩны иҟазааит, – иҳәан, Ажьгьери иҽы мшьҭӡакәа иааникылеит.
– Сара сҽгьы ӡлагарак аҿы саланеиуеит, макьана исшьҭӡом, – Ажьгьери иаҳаҭыраз, Қәтылгьы иҽы ааникылеит. Ажьгьери уи ауизымдыруаз, ишьҭы иамоуки ихәан, аха имуит.
Иҵит хымчыбжьа, Рома ақыҭаҿы дыҟеижьҭеи. Иани иаби кыргьы ирычҳаит – уажәшьҭа иаауазар акәхап ргәахәт. Аха Ажьгьери иӡбеит, урҭ аанӡа Рома ашьха дганы иџьашьахәу аԥсабара иирбарц. Убри инаркны иазыҟаҵара далагеит, арахә шкарцо, ахьшьцәа уаҟа ақьалақәа ргыланы ҩымз, инеиҳангьы арахә шдырҳәуа, ишышәарыцо, аҽқәагьы шкарцо.
– Уара уақәтәаларц ҳҽы ааныскылоит акәымзар, иагьарааны икасцахьазаарын, – иҳәеит абду. – Иуҭахызар ҳҽы ашьхаҟа икаҳцап. Нырбеираа рҽгьы карцоит, ҳаицнгьы ҳцап.
Рома дгәырӷьеит, абыржәы уҳәар, ашырҳәа днаҵҟьаратә.
– Нас сақәтәаны сцар ҟалару? – игәы хыҭ-хыҭуа диазҵааит уи иабду.
– Аиеи шәышԥақәымтәо! Шәҩыџьагь ҽыла шәымцои!..
Ахымш рзы амҩа иқәлон. Есма рымҩаныфа бзианы иҟалҵеит, ачаҳаржәи ачашәи ишәымацараха. Заа Қәҭыл днаиацәажәан, урҭгьы рҽаазыҟарҵеит. Игәы иҭаз аниеиҳәа, –Уара уаангыл, урҭ сара изгоит, – иҳәан Қәҭыл, ахьшьцәа рҿы уахык ҳаангылоит, ашьха закәу цқьа идсырбоит иҳәеит, игәы иахәаны диқәшаҳаҭхеит Ажьгьери.
Ауха Рома ҭынч даузыцәоз, шарԥазы иабду ибжьы шиқәиргаз еиԥш, ашырҳәа дыҵҟьаны, иҽеилеиҳәеит. Имҩаныфа усгьы еиқәшәан, даашьҭыхны днаган аҽы днақәиртәан, агәашә аҿы изԥшыз Қәҭылраа рҿы днеиган, амҩа алԥха, ашьха иахылаԥшхәу илаԥш хаа шәхызааит ҳәа дныҳәа-ныԥхьан амҩа инықәыиҵеит.
– Амҩахь шәыԥсы ахьышәшьо какалк ахьышәкуа – зегьы ҭоурых ҭыԥқәоуп, иудыруоуп, – Қәҭыл игәиҽаниҵеит Ажьгьери.
Аҷкәынцәа ргәы хыҭ-хыҭуа амҩа иқәиҵеит, ихаҭагьы игәы хыҭ-хыҭуа рыхынҳәра дазыԥшын Ажьгьери.
Адырҩаҽны ианыхынҳәы, акосмос ахьтә ихынҳәызшәа акәын Рома игәалаҟара шыҟаз. Амҩахь рыԥсы ахьыршьоз аҭыԥхьыӡқәа зегьы иҳәеит, аха зегьы ирыцкын ашьха асакарраҿ ианкылс иибаз аџьашьахәы, ахра цыҩ-цыҩқәа, ақәацә асахьа змаз ахәқәа, агәыблаа асахьа змаз алгыҭ хәыҷқәа, алгыҭ дуқәа астышақәа, ацыха ӡыхьқәа, аӡҭатәақәа – урҭ зегьы згәыҵаку ашьха тәыла дуӡӡа! Иҳәон, иҳәон еиҭаҳәашьа змаз, аха ажәала изымҳәоз, арахь игәы зырхыҭ-хыҭуаз еиҳагьы еиҳан. Рома иакәым, Ажьгьери ихаҭагьы игәы ирхыҭ-хыҭит.
Рома иибази иаҳази ҵыхәаԥҵәара рымаӡамызт, иааидтәалацыԥхьаӡа иаацәырыргон. Убри ахҭыс дхагаланы дшамаз, сабшак ахәылԥаз иани иаби еицны иааит.
Ажьгьери ианиба дааԥышәырччеит.
– Арҭ ҳара ҳагәхьааганы акәу џьыбшьауоу, рхәыҷы изоуп изааз, – иҳәеит иара, иԥшәма ихы налықәкны. – Дара рахь ҳанцогьы ус ауми?
– Нас абри дара реиԥш ҳаргьы ахәыҷы дышгәхьааго изазымхәыцуеи? – нацылҵеит Есмагьы. Урҭ еибырҳәоз егьырҭ иабардыруаз, рхәыҷы ицланы дӡыӷраԥшьӡа данырба, игәырӷьаҵәа иҟалеит.
– Сара макьана Аҟәаҟа сцаӡом, – иҳәеит Рома, иани иаби ангәыдикыла ашьҭахь, иззааз ицәа иалашәазар акәхап. – Сара ара есымша аҽы сақәтәоит, исырҩуеит, аскачка ҟалараны иҟоуп, убраҟа Нырбеии сареи ҳаиԥхныҩлоит. Аҽқәа ашьхаҟа икаҳцеит, аха иааҳцоит.
Ахәыҷы иабду аҽы дшақәиртәоз рдыруан, аха ирҩуеит ҳәа иҟадаз. Асҭамыр цқьа ианҭиҵаа, уи деигәырӷьеит, аха Тома, уналысыр шьакәарак лылымшәо, лԥсы лхыгга даанхеит. Уи уажәы лыбла иаахгылт акиносахьақәа рҿы аҽқәа каҳауа илбахьаз, цыгәхыршәҭ ҟанаҵошәа, ахы иҵакьакьаны ихышәҭны ицаны икаҳаит. Аҽы кьыркьыруа
ашырҳәа иҩаҵҟьан, аӷәра иҭаԥало, инаҭрысит, аҽуаҩ, дзымҵысӡо деизҟьа дкажьуп.
– Ҳанцо схәыҷы данаҳамга, скәалкәало абраҵәҟьа сҽышкнасҳауа дыр, – лхаҵа имариа анаалоу, бжьыӷәӷәала диацәажәеит Тома.
– Араҵәҟьа акәзар, мап сҳәом, – иҳәеит Асҭамыр дҵәылхны, – анаҩс аусқәа еиҳа имариахоит, сандуи сабдуи абна абаҳча аҿыҵәҟьоуп иахьжу.
– Сара аиашоуп исҳәо, сыхәмаруа џьумшьааит. Асаби аҽхага дақәыртәаны...
– Саргьы аиашаҵәҟьоуп исҳәо, – иҽырҟасаны аҵәы лылихуан Асҭамыр – Аҟәантә бышьацәа хаххала арахь... Сара избасҳәои, бара базхәыцзар акәхап, «абраҵәҟьа» ҳәа ианыбӡбоз.
Тома ҿымҭӡакәа, дгәааны дышихәаԥшыц дихәаԥшуан. Уи уажәы дзызхәыцуаз зынӡа даҽакын, илымҳәаргьы лгәы иамуит.
– Анцәа иумҳәан аха, иара сыԥсыҵәҟьаргьы абра абнараҿы аума сааганы сахьужуа?! – иџьашьаны диазҵааит, уи азҵаара уажәада дшазымхәыцӡац удырратә.
– Нас иабабҭахыз, Аҟәа, Ленин иашҭаҿы аума?.. Аиеи, мшәан, уа акәхап, – зынӡа иҽырҟасаӡаны ихы ааирҵысын, – быԥсадгьыл ахь ихарацәоуп, мшәан, бара Париж ауми бахьиз?! Буасиаҭ мҩыкәа ус акы иаԥшьбымган, ушьҭан еимактәыс иҳауеит, – ашә индәылҵымҭаз, дааҳәны инациҵеит.
– Уара Париж уҿыҵахацәеит, Ҳәмараа убастәы шәаазар ҟалап, – инаишьҭалҳәеит Томагьы.
Ҽыҳәҵәыла ишамуаз анылба, нас лыбз лырхаан, зынӡа лыҽлырхәшаӡеит.
– Мама, ахәыҷы иахьа ҳанцо даагар ҳҭахуп, – лҳәеит лара адырҩаҽны, ланхәеи лареи амаҵурҭаҿ ианааизынха, – ддердха, закәытә џьоузеи ишәирбаз.
– Унан, иԥсыша бан рыцҳа, «ахәыҷы ддердха» ҳәа шԥабҳәо?! – лҳәеит Есма, лҭаца илҳәаз лгәы иалырсны.
– Уи ара дҳамеижьҭеи аупеи ҳара аԥсҭазаара ҳамоуп ҳәа ҳхы анаҳаԥхьаӡо. Иара усгьы иҵасым, нан дызкәыхшоу, «ддердха» ҳәа ҽазны ибымҳәан.
– Мап, мама, мап. Ус цәгьара аҵаҵаны исымҳәаӡеит. Амала иара ахәыҷы ихаҭа дыԥсааит уаҳа акы шәҳәарызар. Папагьы игәы иалимырсааит, ҳанцо, хымԥада даагар сҭахуп.
Тома ахәыҷы данинықә, Есма дааиҵанырххеит. Усҵәҟьа лгәы иаанагомызт.
– Ибҭаху бзиоуп, нан. Амала ажәа бааԥс ахәыҷы идкылан бымцәажәалан, нан дызкәыхшоу, ҵасым. Уҳ, Анцәа ду сумыҳәои, ҳхәыҷы абааԥс хара иҟәыгазааит! – лҳәан, Есма лхы ҩышьҭыхны Анцәа дааиашьапкын, акы лҭахушәа дыҩдәылҵит...
Тома уажә дзыцәшәо Рома ихаҭа иоуп. Уи, адунеи зтәны иҟоу иара злаиакәу ала, мап икыргьы ауеит. Араса лҭахушәа ҟаҵаны, илызҿихырц диҳәо арасаҭрахь длыманы дцеит.
– Рома, амаланыҟәа шузааҳхәаз удыруоу? – лыбжьы ныҵакшәа диазҵааит.
– Ишԥа, амаланыҟәа аабхәану? Сара сзу? Бқәи! – иаҳаз изхамҵо дҭиҵааит.
– Уаб дымсит ишузысыхәҳа. Амала папа издырӡом, ус маӡалашәа ихәҳаны аҩны инсыжьит. Иасҳәоит ҳәа уаламгааит. Папа иакәым, ԥсы зхоу аӡәы иоумҳәан.
Рома даашанхеит, ииҳәо иҿамшәо.
– Нас папа уаҳа зынӡа иаҳмырбаӡои?
– Уара знык ианусҭалак, нас ибааит иҭахызар.
– Уигьы зны изӡбын, аха игәра зымгеит, «Ҳахьцо ахәыҷы маланыҟәак хәҳаны изаазгап» сҳәан, «ада ус бымаӡами?» ҳәа дсыҵаҟьеит. Нас сшәаны ицәырзымгаӡеит. Амала уажәы сара исҳәаз акы уҿы иааҭыхны аӡәы иамҳәакәа, амҩа ҳанықәло, уҳахьҵәуо уалага, саргьы саамцар зуам ҳәа. Дед акыр иҳәозар, «сцоит, аха ирласны саауеит» ҳәа иаҳәа.
– Нас саашәышьҭҵәҟьоу, дедушка даажьуоу?
– Ушԥааҳмышьҭуеи, амаланыҟәа уҭаны уааҳмышьҭуеи...
Урҭқәа Асҭамыр иабеидыруаз, иԥшәмеи иареи еибырҳәаз иазлырхаз џьишьоит. Шьыжь иаб имаҭәақәа ааишәиҵан, иӡара кны, икьатеиах ԥҵәо даалеиҩеит.
– Иснаалоу, ишԥажәбо? .
– Уамбар имԥсуеи! – иҳәеит Ажьгьери, – Маҷк иуцәхәҷуп акәымзар.
«Дҩардаџӡа изымҳаи!» – лгәы иааҭылҳәааит Тома дцәыҵаччо.
Аҽны хәлаанӡа иаб дивагылан аус иуан, дицхраауан Асҭамыр. Ахәылԥаз ианцоз Рома иҽеилаҳәан, саргьы сцоит ҳәа даарыдгылт. «Шәааит, аха сшәыцны сцаӡом» ҳәа ирԥыланы иразҳәаз иакәӡамшәа, еразнакы ахәыҷы иҳәашьа зегьы иџьаршьеит. Ихтны ирҳәомызт акәымзар, урҭ ирдыруан иан дышихәлаҭәҳәаз, аха ирыздыруамызт ихәлалҭәҳәаз закәу – убри акәын иагьџьаршьауаз. Рома иажәа дамеижьеит, иан маӡа иалҳәаз уаҩы иеимҳәеит. «Сцоит, аха ирласны саауеит» иҳәеит аҟароуп. Аха уи издыруамызт ихаҭа дышжьаз, маланыҟәагьы шыҟам, арахь ихынҳәрагьы, игәы ишаанаго еиԥш ишыласымхо.
Ицон аамҭа. Дкьалантарха, дҟато изҳауан, дарԥысхон Рома. Иԥшра, исахьа – дыззымдыруазгьы илаԥш наидхалон. Дыздыруаз изырҳәон, «Иаб ихы аахҵәаны иҳагылоуп!» Абыргцәа дџьашьаны, «Ҳәмараа рсахьа аӡәыр ишьҭихуазар, абри иакәхауеит». Иҟан Ажьгьери дидызкылозгьы. Ажьгьерии Асҭамыри усгьы, иааџьоушьартә, ҭеиҭԥшла иеиԥшын.
Рома далгеит абжьаратәи ашкол. Ишакәхалак ҳәа акәымкәа, ибзианы далгеит. Уажәраанӡа ани аби ргәы рҭынчы ишыҟаз, уажәы акәҵәҟьоуп урҭ ахынҭа-ҩынҭара ианынҭагыла, иарбан занааҭу иалихуа? Иара ииҭахыҵәҟьаз, аспорт бзиа излеибоз ала, абаҩрҵәыратә факультет акәын. Ҷыдала англыз бызшәа изырҵоз арҵаҩы иҭаххеит, арҵаҩрахь анакәха, аҳәаанырцәтәи абызшәақәа рфакультет ахь ихы ирхарц.
– Ари уажәнатә англыз бызшәала ибзиаҵәҟьаны дцәажәауеит, – иҳәеит иара, – нас уи афакультет далгар, данглыз цкьаны даауеит.
Аха урҭ иани иаби уиаҟара иргәамԥхеит, анарха змоу акәны ирымԥхьаӡеит. Дара ирҭахыз анџьнырра ма аҳақьымра акәын, уи иаргьы мап ацәикуамызт, еиҳараӡак анџьнырра. Аҵыхәтәан дагьақәшаҳаҭхеит, аха аконкурс ахьдузи аусуратә стаж ахьимамызи неиқәылан, аԥышәарақәа бзианы ишиҭизгьы, аинститут даанамхәеит.
Ари иара иеиҳа иани иаби ихьааргеит. Асҭамыр иакәзар, Тома лҿынтә аҽԥныҳәагьы даго далагеит, «Ҷкәына заҵәык думоуп, убри аӡәкгьы аинститут дузҭаҵом, анс-арс егьы уаԥсам, алимитҵәҟьа узыԥшаауам» ҳәа.
Насгьы арра иԥхьоит сынтәа. Ҩба-хԥа шықәса иҵара данынацәхҟьа, нас игәы ахшәаргьы алшоит. Арахь даарак изқәгәыӷшагьы егьырбом. Арик амца днаркит ани аби.
Тома ҽнакымзар-ҽнак уи анцәырлымгоз ыҟамызт...
– Ауаа рхшара акгьы рзымдыруазаргьы, ауа-аҭынха ршьапы икәдыргылоит, аԥара-ашьара ахьаҭаху еигӡом, аинститутқәа ирҭарҵоит, абразованиақәа, аспециальностқәа рырҭоит. Уара?! Уара аԥсыхьшәашәа, уҷкәын идырра уақәгәыӷуеит, адырра иахьа уаҩы ианиҭахӡам.
Абри аҭаацәа рхынҭаҩнҭара дақәшәаны ҽнак Ажьгьери дырзааит. Иҟалаз аниарҳәа, урҭ реимак аҿы иаргьы ихшыҩ нарылеиҵеит. Иааигәалашәеит аколнхара анапхгараҿы ишалацәажәоз убри азҵаара, лимит ҳасабла ақыҭанхамҩа институт ахь ҭыԥк роураны ишыҟоу. Ус аколнхара ахьӡала аҵарахьы иршьҭуа астипендиагьы аколнхара аҿынтә ирырҭоит. Нас, аҵара далган данынхынҳәлак, ақыҭаҿы амаҵ рзиур ауп. Еиҳараӡак убри маӡа деигәырӷьан, Ажьгьери ирабжьеигеит, аҷкәын ақыҭанхамҩатә институт ахь ихы дырхарц.
– Ирҳәеит аҟароуп, макьана изҭаху ҳәа аӡәы шәҟәык данырҵахьангьы сыздыруам, – иҳәеит Ажьгьери. – Улабжьысны урацәажәар, саргьы маҷк саҳаҭыр рбозар акәхап, мап уцәыркып ҳәа сыҟам.
Иаахтны ҳәашьа лмоуит акәымзар, ан илгәамԥхеит уи азаанаҭ, аха, уамашәа иубаша, иара Рома ихаҭа, ҭынч данырзыӡырҩы,
– Дедушка ианиҭахха, сара сақәшаҳаҭуп, – иҳәеит. Џьашьахәыс ирԥхьаӡеит иани иаби. Дақәшаҳаҭхеит Асҭамыргьы. Уи уажә дагьазымхәыцит, уашьҭан иҵара
даналгалак, иаԥхьа иаақәгылоз азҵаара. Уи иԥшәма ианиаҽԥнылкыла, иналаҭеикит.
– Уаанӡа иагьа ҟалап, – иҳәеит иара инапы ааҟьашәа, – ма аколнхара еиурыжьп, ма уажәтәи анапхгаҩцәа амырхып.
Ажьгьери игәы ҭгәырӷьаауа дхынҳәит аҩныҟа. Уи анымҩак кырынтә дазхәыцит иацы амҩа санықәла раԥхьа исԥыладашь ҳәа. Аха ус уаҩ дигәаламшәеит. Автобус аанҿасын, дынҭалеит. Кәапеишәа иҭәын, убри ауп игәалашәо. Уаҟа «зымшьҭа бзианы» иԥылаз дидыруазар, иҟалап, иҩны дыҩнеидаргьы. Убасҟак уи ауаҩ дгәырӷьон убри аҽны. Иԥа-иԥа иҵара далганы наӡаӡа ҳәа ақыҭахь дицны даауашәа акәын игәы шыҟаз. Уи дазхәыцӡомызт азин роуоу, ирмоуоу, уи дазхәыцӡомызт дахьнеиуа дрыдыркылоу, дрыдрымкылоу. Анаҩсангьы урҭ дыззымхәыцыз дрызхәыцыртә ахҭысқәа рҽырымԥсахӡеит, ҭыԥк аҿы хҩык шыҟазгьы, Рома иусқәа, алакә аҿы еиԥш, ахьхьаҳәа еиқәшәан, аинститут даанахәеит. Насгьы башамашак аума Темериазов ихьӡ зху академиа!
Абри инаркны Ажьгьери ҽынла игәы ҭынчын, уахынла ицәа ҭынчын. Имчгьы ҩбахазшәа игәы иабон. «Знык уи ара дансԥыхьашәа, – дхәыцуан иара, – нас, абра диины дааӡазшәа, дқыҭарԥысыстәуан. Иани иабиу?! Урҭ ҳтәы-ҳамаа рҳәом, ҳаҵәҩаншьап рҳәом, аҳәынҭқараа еихачаԥа ирыздыргылаз ахан иҩнарҵан, илеиҩеиуа иҩноуп, рыҷкәын дыгәхьааргар, иаабжьысны дырбап, иаргьы инабжьаршәны дҩабжьыслап. Сара схыԥхыԥуа сшыбжьаз сажәитеи, са сеиԥш рнапы шьҭыхны амҩа иауангылах’уа! Аамҭак ҟалан, иззыҟалаҵәҟьаз дара рзы акәын, аҳәынҭқараа, амашьына наган ирыҵадыргылан, рымаҵ ауеит, дара ирхатәу ак еиԥш иԥхьаӡаны иақәтәоуп».
Асҭамыр усҟан алумааҭ зауад директорс даман, ақалақь совет аҟыбаӡыба иамаз аҵкыс уа еиҳа еиӷьеишьеит. Иабхәараагьы «ибзиоуп» ахырҳәааит.
Ажьгьери лак-ҩакрада агәыӷра ду иман иԥа-иԥа инапаҿы дшааиго ала. Иҵабыргыҵәҟьаны, Рома иабду гәыблырҭас диман. Аԥхынтәи аԥсшьара аан знык-ҩынтә дааны иандуи иабдуи анимбоз ыҟамызт. Урҭ иани иаби раҵкысгьы еиҳа ирыцҳаишьон, дагьрзыӡырҩуан, еиҳараӡак иабду. Уи илеиҵоз уаҩԥсы дыҟамызт. Дҟәышхацыԥхьаӡа аҷкәын иани иаби рҿынтә имаз агәынамӡара есааира иӷәӷәахон. Ахаан иранаижьуамызт, амаланыҟәа узысхәҳаит ҳәа, иан джьаны данылгаз. Убри аҽны, агәылацәа аднагалартә еиԥш, аҩны ацтәа ӷәӷәаны иҟалеит. Убри иахырҟьаны Рома иҽӡаны ддәылҵны дцан, авокзал аҿы ихьӡан, дыкны дааргеит.
– Сара сызҭаху дадука иоуп, дадука иахь сцоит! – иҳәон уи дахьҵәуоз. Уи уажәы «дедушка» ахаҭыԥан дадука иҳәауа далагеит.
Рома аҵарахьы ицара иԥсҭазаараҿы еиҭаҳәашьа змам хҭыс дуӡӡаны иҟалеит. Иаанижьит иқәыԥшра, иаанижьит уи зыдҳәалаз зегьы, дахьиз дахьааӡази, иани иаби, иандуи иабдуи.Ус анакәха, иаанижьит «ус акәӡам абас ауп, ас акәӡан – абанс ауп» ҳәа игәы ԥызҵәахьаз алабжьагажәақәагьы. Иааизынхеит ихшыҩи иареи игәҭахәыцрақәеи.
Москва!
Ари ақалақь иара изы дунеи ҿыцын, ҳәаа змаӡамыз тәыла дуӡӡан – адунеи иаҳҭны қалақьын. Ас еиԥш ауаа рацәа дрыламԥшыцызт. Аха зегьы реиҳа иџьеишьоз – зегьы ццакуан! Иццакуан ақалақь транспортқәа раанҿасырҭахь. Уаҟа еизаны ишгылоу раԥхьа иааиз – атролебус, автобус ма атрамваи – зегьы аашьҭыхны иаман аҿынанахон. Нас еиҭа аизара иалагахуан! Асҟаҩык шьҭызхуа абаҟоу ҳәа дышрзыԥшуа, ахьышәҭҳәа даҽакы аакылҟьаны, зегьы аагәыҵакны иаман аҿынанахон.
Рома изы иџьашьатәқәаз иреиуан аметро. Ажәлар рҽеидкылан маитәи адемонстрациахь ианцо еиԥш,
«Метро» ҳәа иахьану иҭаланы ацара иаҿуп, иаҿуп ҵыхәаԥҵәарак рымаӡамкәа. Уаҟагьы, абасҟатәи ажәлар зго абаҟоу ҳәа дышрзыԥшуаз, шәыртҳәа иаакылҟьаны, ашәыртҳәа иаашьҭкәыцәааны иаманы аҿынанахеит. Хыхь ишыҟоу еиԥш, араҟа адгьыл аҿгьы-ус. Излеиԥшым, адгьыл кылҵәаны, ақалақь ахи аҵыхәеи иахьаауҭаху укылырҟьан уагоит, уаанагоит аамҭа кьаҿла.
Рома зегь реиҳа иџьеишьоз иреиуан ашәҟәыԥхьара, иахьгылоугьы, иахьтәогьы шәҟәык-шәҟәык рылахь иадкылоуп, еиҳараӡак аметро аҿы. Зны истудентцәаз џьишьан аекзамен ахь ицозаап игәахәт, аха нас цқьа даарылаԥшызар, реиҳараҩык ҭакәажәцәоуп. «Учиться, учиться, учиться!» ҳәа иҟаз алозунг иааӡаз ракәхап! – игәы иааҭиҳәаан, дагьааԥышәырччеит. Рома хәыҷы-хәыҷла урҭ иџьеишьоз зегьы дрышьцылан, ихаҭагьы аган ахь дымгылакәа, дрылагыланы иҿынеихеит дыццакы-ццакуа дызлагылоу раҳаҭыраз.
Абас ихатә гәаанагара иманы ашьшьыҳәа иҿынеихеит. Аха ихы-игәы Аԥсныҟа акәын иахьхаз. Рома идыруан Москва аҵара зҵо, аспирантура иҭоу уҳәа аԥсуаа шыҟоу, иагьшмаҷым. Урҭ рахьтә иҟан хаҭала иидыруазгьы. Раԥхьа иргылан ҩыџьа иԥшааит, нас урҭ рыла егьырҭ иибазгьы рацәаҩын. Аха Рома урҭ дрылаҵәартә дзыҟамлеит, ишааибадырз еиԥш игәырӷьаны аԥсышәала иацәажәо иалагон, аха нас аԥсшәа шизымдыруаз анырбалак еибыҳәаны иҟазшәа – Ишԥа, аԥсшәа шԥаузымдыруа?! – џьшьаны инаизыԥшуан. Дџьоушьаратә дыҟан Рома ԥшра-сахьалагьы, уаа шәҩык дрылоукаартә дыҟан! Ҭеҭԥшла мацарагь акәым, аԥсуаа бзианы издыруа аӡәы днаихәаԥшыр, дшаԥсуоу иаразнак ирдыруан. Лакҭала деиқәа-гәкын, иԥынҵа маҷк ақә ҩылганы, «ахаҵа ԥынҵа» ҳәа ззырҳәоз акәын. Иоура-иҭбаара акәзар, «саргьы абас сыҟандаз» ҳәа диеилаҳартә деинаалан.
Абас рылаԥш идхаларатә иҟаз арԥыс аԥсшәа ахьизымдыруаз уи акәын дызџьаршьоз. Нас иҭҵаара иалагон, иан,
иаб,ианду, иабду – зегь ақыҭа иааӡаз роуп! «Ҳәмарба» ҳәа ажәла рмаҳаӡацызт,аха уигьы ишаԥсуа жәлоу рбоит – ираҳауеит.
– Нас аԥсшәазы узрыцҳахазеи? – маҷк иаарџьбарашәа аӡәы диазҵааит, аха нас иааицәымыӷхан, инациҵеит, – Уан даԥсуамзар акәхап?
– Мап, сангьы сабгьы аԥсуаауп! – иҳәеит Рома илакыҵа аарџьбараны. – Сандуи сабдуи аԥсшәада акгьы рыздыруам. Иаԥсуам сара соуп!
– Ҳаи, саҭоумҵан, ухаҵкы сцеит! – ицәымӷхеит арԥыс. – Сҿы ахы ҭашәааит, сыбз сҿы иҭагылаӡом, сахыхәмаруашәоуп ишысҳәаз. Саҭоумҵан, суҳәоит.
Мап, мап, уи ҽыԥныҳәас исԥхьаӡом, – иҳәеит Рома иаахьаршшаны. – Еиҳа иахьсыхьуаз унапы ақәукит, убри ауп саргьы исыхьыз.
Ас еиԥш ажәақәа ааимданы, ианазааибага нас еиҳа рҽеизааигәатәны, аицәажәара иалагеит, зны рааигәара апарк аҿы атәарҭақәа рахь инеибаԥхьан.
– Сара Кьагәа сыхьӡуп, ари Омар ихьӡуп, – иҳәеит Кьагәа ҭынч ианаатәа. – Ҳаицәажәара иацаҳҵап, уҭаацәа уара уда ирымада – аешьа, аеҳәшьа? – диазҵааит. Рома аригьы ихьаақәа ируакын, аха уажәшьҭа дԥышәарччашәа иун, илакҭа ааиҵыхны, аҭак ҟаиҵеит.
– Мап! – иҳәеит иара. – сани саби рестократцәоуп. Чачаа реиԥш! Романоваа реиԥш. Урҭ ҳабацәагьы ахшара рацәа рааӡон, аха нас европатәи акультура анрылс,ирхылҵыз сара соуп, – дааччеит Рома. Иччеит егьырҭ арԥарацәагьы, иагьынеиҿаԥшы-ааиҿаԥшит.
– Уара, са сан д-Ач-ԥҳауп, саб Инал-иԥоуп, – иҳәеит Кьагәа, аха хә-ҩык ҳархылҵит.
– Шәара ҭауади-аамсҭеи арестократиахь аиасраҿы анхацәа ишәаԥыргоит, – иҳәан, дааччеит Рома. – Араҟа шәаҳмацлабын!
Арҭ еибырҳәаз алаф иагьарччеит, аха ажәақәак ахырҳәааратә иагьархәыцит.
– Сара игәасҭахьеит, игәашәҭахьазар акәхап шәаргьы, – иҳәеит Омар, – абри Рома иеиԥш ҭеҭԥшла иалыркаауа зхылҵыз рхаҭа рхы иазхәыцуеит ҳәа сыҟам, избан аӡәы иҿы изаангылаз?! Рома, ухаҵкы сцеит, уара узы мацараз акәым изысҳәауа.
Рома ихы ааирҵысит, еилыскаауеит аанарго.
– Уи ҳажәлар рыгхақәа ируакуп, – инациҵеит Кьагәа, сабду иҳәауа саҳахьеит, анкьа, Асовет мчра шьақәгылаанӡагьы, ақырҭуа хацәа Аԥсны иналс-аалсны, ҳажәлар ирылаԥшуан, традициала ааӡара бзиа змаз, ԥшра сахьала иугәаԥхартә иҟаз аҩнаҭақәа рҿы, ԥҳәызбак дрылыркаар, ҭацас дыргон. Ус шаҟа шәышықәса иаҿыз здыруада, рҳәынҭқарра аԥсуа ҭауадцәа анахагылаз аахыс иаҿызар акәхарын. Ҳаԥшӡара ҳалхны иргон, ҳара уи ҳазгәаҭаӡомызт.
Рома изы арҭ рцәажәарақәа иажәабжь ҿыцын, уажәы инарҵауланы даазхәыцит.
Уи ишԥеилкаатәу? – иааҭиҵааит иара. – Ауаа ҟәышқәа ҳауара ргәаԥханы акәзу, ақырҭқәа ирмилаҭ политиказу?
– Ауаа ҟәышқәа рылоуп амилаҭ политика злашьақәгылоу, – иҳәеит Кьагәа. – Ҳара агәаӷь змоу милаҭуп, иӷәӷәоуп ҳдоуҳа, аха ҳмилаҭ хдырра аԥсыҽра рхы иархәаны, «ргыларатә маҭәахәык» аҳасаб ала атәымуаа рхы иадырхәоит, уи ҳара иҳазгәаҭаӡом.
– Аиашаз уи џьаушьартә иҟоуп, – иҳәеит Омаргьы. – Ауаа ҟәышқәа ҳамоуп, арахь уԥшыр, амилаҭ политика ҳамаӡам. Ари џьшьатәыми!
– Иџьшьатәӡам, – иҳәеит Кьагәа. – Ҳхатәы бызшәала аҵара ҳамазар, ҳмилаҭ хдыррагьы даҽакхон. – Убызшәала аҵара узырҵаз, иара иполитикала ухәыцуа, имаҵ ууа уҟаиҵоит. Нас ихатәы бызшәала баша аҵара уирҵома?! Усҟан ухаҭа ухатәы бызшәа узымдыруазаргьы хьаас иукӡом.
Арҭ ажәақәа Рома иахь ишхамызгьы, игәы иааҵаххит.
– Мап, хьаас ишԥа сымам?! – иҳәеит иара. – Схатәы бызшәа ахьысзымдыруа хьаа дуны исымоуп. Сабдугьы сара сеиԥшҵәҟьа хьаас имоуп.
– Ус анакәха, уи хьаас измам уани уаби роуп, – иҳәеит Кьагәа. – Ари азҵаараҿы схатәы принцип сымоуп.
– О-о, «Кьагәа» ҳәа ахьӡ ухьӡызтәыз ухатәы принципгьы ацҵаны иухьӡитәызаап! – дааихлафит иҩыза Омар. – Иҳауҳәозар акәхап уи упринцип.
– Исҳәоит, исҳәоит, исҳәарц азоуп изцәырызгаз, – иҳәан, Кьагәа, иажәа инациҵеит, – Рома иани иаби зусҭцәоу сыздыруам, аха аҵара рымоуп, хымԥада. Урҭ аҵара дзырҵаз ихшыҩ алоуп рхатәы бызшәа ишазыҟоу. «Ҳара ҳаԥсыуаауп, ҳара ҳаиԥш, ҳԥагьы даԥсыуоуп, – рҳәоит дара. – Аԥсшәа изымдыруазаргьы, дшаԥсыуоу идыруеит, – уаҳа ииҭахи?!» Даҽа бызшәак ала аҵара зҵаз ус ауп ишхәыцуа, рхатәы бызшәа акы иаԥсас иҟаӡам. Саҭоумҵан, Рома арҭ ажәақәа уани уаби рахь ирханы иахьысҳәаз. Урҭ рымацара ракәым, ҳажәлар убас ихәыцуа рацәаҩӡоуп.
– Ииашагәышьоуп, ари проблемоуп иахьа ҳажәлар рҿы, – иааиқәиршшеит Омаргьы, иҩыза иаартцәаны ииҳәаз игәы инанамгакәа. – Ари Кьагәа ихатәы принцип ауп, – алаф ахьгьы иниаигеит. – Даспирантуп, убри апроблема ала адиссертациа иҩырцгьы иҭахуп.
– Саргьы схатәы принцип сымоуп, – иҳәеит Рома, – алаф ахь ихьамырԥшыкәа.
– Ҳаинтелигенциа ацәа ишалаз ауп абас зҳахьыз. Кьагәа ишуҳәаз еиԥш, абри ҳагха аартны ҭаацәарак ирарҳәар, аӡәы дрыдгыларын, аӡәы дырҿагыларын, нас ацәа иалазгьы алнахуан, зыблақәа хҩазгьы, рыбла хыртуан, аусқәагьы даҽакала иҟалон. «Аӡы иаго ҳәҳәабжьы иаҳауам,» – рҳәоит. Иаҳа-имаҳа, аҳәҳәара аҭахуп! Иара дахәаҽхьазар, иаҳагәышьом, аха егьырҭ ирмаҳауеи, урҭ ираҳәатәыми ашәарҭа шыҟоу! Сабду
зегь реиҳа дҟәышуп, аԥсуа аԥсшәа идыруазароуп! – иҳәеит иаахҵәаны. Аҳәара мацара акәым, иагьсирҵон, ҳаиҟәыҭхахеит акәымзар...
– Аха усгьы, ари апроблема аӡбра ҳаинтелигенциа ирықәҳмыжьып, – иҳәеит Кьагәа. – Ари ҳазлацәажәо ҳәынҭқарра усуп. Ҳажәлар зқьышықәсала иааргоз аҳәынҭқарра анрымырх, рҳәынҭқарра хшыҩгьы рыцәдырӡит. Аурыс ишиҳәаз еиԥш, аброуп алажә анышә иахьамоу!
Нас уи ҳҳәынҭқарра ҳаздырхынҳәаанӡа ус ҳцоума? – иаҽԥниҳәеит Омар.
– Мап, усҟан ашәҟәыҩҩрагьы ҳамаӡамызт, – иҳәеит Кьагәа, Асовет мчра анышьақәгылоуп ашәҟәыҩҩрагьы анҳау, аҳәынҭқаррагьы ҿыц ианеиҿкааз. Нас иҟалаз иаадыруоуп, уи ҳахькылнагоз анырба, ҳҳәынҭқарра еиҿызкаазгьы ахаҭагьы ықәыргеит, аха аҳәынҭқарра иҳамаз зыршаҳаҭуаз Аконституциа еиқәхеит.
Арҭ арԥарцәа наџьнатә еибадыруазшәа ицәырыргаз апроблема рыгәқәа архыҭхыҭуан, иаразнакы инеилаҵәеит. Уимоу, гәҭыхалагьы аицәажәара иалагеит. Агәҭыха анакәха, Рома иабду ихьаа усгьы гәҭынчра инаҭомызт, аха даргьы ишырхьааз аниба, еиҳагьы дархәыцит, «Сара сзаҵәымзаап убама!» – игәы иааҭиҳәааит.
Арҭ аԥсшәа ахьизымдыруа ргәамԥхеит, аха ргәы дахәартә данырба, аԥсшәа ахьизымдыруаз рханаршҭит. Аха иара Рома ихаҭа аԥсшәа ахьизымдыруаз дыԥҽны даман, ҵабыргуп иара дзаҵәымызт, иҟан иҩызцәагьы аԥсшәа ззымдыруаз, аха урҭ хьаасгьы ирымаӡамызт, рҭагылазаашьа ианышәаны иҟан. Рома урҭ данрызхәыцуа иџьеишьон, аха нас ихы дазҵаауан, «Урҭ ракәым, абри сара схаҭа сыздыруада?!»
Ари имариаз зҵаарамызт, «Сызмилаҭда сара?!» иҳәозар еиԥш акәын ихы дшазҵаауаз. Изҵаара «аныҩбжьы» дазыӡырҩуазшәа, ҳамҭакы дазхәыцуан, аха
аҭак изыҟаҵомызт. Убасҟан ихдырраҿы, револиуциак ҟалазшәа, ихдырра аҽеиҭанакуа иалагеит. Уажәраанӡа изымдыруаз арԥарацәеи иареи реицәажәарагьы ӷәӷәала анырра ҟанаҵеит, еибырҳәеит рхатәы «позициақәа», иара иахьихьуаз инапы ақәикуан – уи ихатә хьаа акәын, аха дара рыжәлар зҭагылаз акәын хьаас рымаз – уи иара иахьгьы анырра ҟанаҵон...
Лассы-лассы Рома дигәалашәон иабду, уи игәы дазыӡырҩуашәа, игәыҵха бжьы иаҳауашәа игәы ианыруа далагеит – убасҟак уи гәыла иабду дизааигәахеит.
Абас Рома лассы-лассы иабду данизхәыцуаз, игәалашәо далагеит иабду иаб Ҭырқәтәылантә иԥсадгьыл ахь ихынҳәышьеи гәҭакыс имази, уи Ажьгьери иҳәамҭаны иаҳахьаз иабшьҭра аҭоурых акәын. Убарҭ игәалашәацыԥхьаӡа еиҭах игәы дазҵаауан, «Нас сызусҭада сара?! Ари изҵаара ҵакыс иаман, «Нас сызхылҵшьҭрада?!» Убасҟан, уажәраанӡа еиԥш акәымкәа, хәыҷы-хәыҷла иабду ихьааи игәҭыхеи иаргьы ишьҭикаауа далагеит. Уи иацлеит иԥсадгьыл Аԥсны агәхьаагарагьы.
Убарҭ амшқәеи амзақәеи раан Рома ихдырраҿы ареволиуциатә еилаҩынтра шымҩаԥысуаз ӷәӷәала иныруа иалагеит. Уажәраанӡа еиԥш акәымкәа, уажәы ҩ-ҵакык аҭаны, еиҭах-еиҭах ихы дазҵаауан, «Нас сызусҭада сара?»
Абас ихы дазҵааны аҭакгьы ҟаиҵеит:«Сара саԥсыуоуп! Хылҵшьҭрала Ҳәмарбоуп!»
Арҭ ажәақәа иҳәеит, уажәраанӡа дызусҭоу изымдырӡо, уажәы деиҭаизар еиԥш ихы ԥхьаӡаны. Нас дааиԥхьхәыцын инациҵеит:«Аиеи, сара саԥсыуоуп, аха макьана гәылоуп сшаԥсыуоу! Ҳәмарба Ажьгьери иԥа-иԥа соуп, аха макьана иҿаҳау Ҳәмарбоуп сара!»
Рома Кьагәеи Омари рыла ԥыҭҩык аԥсуа студентцәеи иареи еибадырит. Урҭгьы ргәыбылреи рҟәышреи рыла еизааигәахеит. Аԥсуа рԥарацәеи аҭыԥҳацәеи Ленин ихьӡ
зху абиблиотекаҿгьы еибадырыз ыҟоуп. Убас ҩыџьа аҭыԥҳацәа рцәажәашьҭыбжь ала ишаԥсуааз идырын, ихы дирдырит. Урҭ қыҭа ҭыԥҳацәан, абызшәазы дааракгьы ифраҭымызт, аха урысшәала акәын ишеицәажәоз. Кыр ианеизааигәаха дразҵааит, избан аԥсышәала шәзымеицәажәо ҳәа.
– Ус ҳашьцылеит, – дааԥышәырччеит руаӡәы.
– Закәытә бызшәозеи излацәажәо рҳәар ҟалоит изаҳауа, – лҳәеит лҩыза.
– Ус анакәха, шәхатәы бызшәала иԥхашәшьоит! – иаарԥшқашәа ираҽԥниҳәеит Рома.
– Мап, иԥхаҳшьаҵәҟьаны акәӡам, аха... – лажәа намыгӡакәа дааҿыкҿымыжьит.
– Арҭ ҳҩызцәа ирҭахӡам ҳбызшәала ҳанцәажәо, – лҳәеит егьи аԥҳәызба. – Ҳацәгьа шәҳәоу иалаадырааи, иаадыруа абызшәала шәымцәажәо ҳәа иҳаҽԥнырҳәоит.
– Ауаа хархьқәа уи граны ирымоуп, – ишьақәлырӷәӷәоит лҩызагьы. – Иҟәышу, мап, ус рҳәаӡом.
Рома изы уи ҿыцӡамызт, Аԥсынгьы иабацәа рхаан ус аҽԥныҳәа ҟарҵон ҳәа иаҳахьан.
– Убарҭ рцас азгьы ҳара ҳахьыҟазаалак аԥсышәала ҳцәажәалозароуп! – иҳәеит Рома. – Уи иаҵанакуа сара ишыздыруа аӡәы идыруеит ҳәа сыҟам, саргьы аҵара саҿуп, иагьысҵоит!
Рома ииҳәази иҳәашьеи иарччеит аҭыԥҳацәа, зны иџьаршьеит, зны ажәақәа ахырҳәааит, аҵыхәтәан дагьрыцҳаршьеит, иани иаби аԥсыуааны абас дрыцҳаны дышԥарааӡоз ҳәа.
Арҭ реицәажәара ашьҭахь Рома ихаҭагьы инарҵауланы дархәыцит ҳҭагылазаашьа.
«Закәытә аамҭоузеи ҳазлиааз?! – дхәыцуан иара. – Аԥсшәа здыруа аҳәара иацәыԥхашьоит, сара иахьысзымдыруа иԥхасшьоит! Ижәытәӡатәиу, даараӡагьы ибеиоу ҳбызшәа абас лахьынҵас изаиураны изыҟоузеи
Ҳаԥсадгьыл аҿы? Издыруада Анцәа игәамԥхоз џьара гәнаҳарак ҟаҳҵазар? Мамзар ҳбызшәа зԥырхагаз рышәиԥхьыӡ ҳақәшәоу?»
Рома иҵара даҿын ихгьы-игәгьы азышьҭны, аха абжьааԥны хьаас имаз ихы иҭагьежьуан, имцаны ицран, мызқәак рыла ихдырра убасҟак аҽеиҭанакит, ихаҭа иааџьеишьаратә еиԥш. Аӡынтәи рыԥсшьара аан, аԥышәарақәа зегьы ҭины аҩныҟа дааит. Мышқәак рышьҭахь дцаны иабдуи иандуи ибеит-иаҳаит, иргәырӷьеит. Иԥсшьара абжакы уаҟа ихигеит. Ажәабжьқәагьы реиҳәон Москватәи иԥсҭазаара атәы, аха игәыҵхақәеи игәы змырҭынчуази иаартыҵәҟьаны аҳәара изыгәаӷьуамызт – урҭ макьана иаҭахны иԥхьаӡомызт, иаԥхьаҟа дыззыԥшыз рацәан. Зегьы реиҳагьы уажә гәыҵхас иман аԥсшәа аҵара, аха имароу усын ицхраауада, аҩызара изызуада? Рҵаҩык дыԥшааны нап аркра – уи излымҵуа усуп. Еиҳа изымариан уадак ицыҩнало ҩызак иԥшаара, уажәыҵәҟьа иара ииҭахыз ацәажәара акәын!
Аамҭа цон. Рома изы имариамызт Москватәи иԥсҭазаара. Уи иҵара аҵкыс иуадаҩыз ԥышәаран. Ҽнак иидыруаз иҩызцәа рыла иаҳаит Аԥсны асовет мчра ашьақәгылара иазкны еиқәшәараны ишыҟоу. Иарҳәеит инеибыҳәа-ааибыҳәаны ишеиқәшәо, хаҭала анаԥхьара шыҟам.
Уи аламҭала Рома ихы иҭагьежьуаз убри акәын дцоу, дымцоу? Уа унеины аӡәы иган узавагылом, иуацәажәароуп, урацәажәароуп – иудырроуп, урдырроуп. Кьагәеи Омари реиԥш иԥшреи исахьеи рыла «иԥылан» аԥсшәа иарҳәап, аха нас дышԥанаскьарго? – Усҟан урҭ еилибакааит, аха ара ауаа рацәа ахьеизо, уҿы еилымгар, угәы иҭаԥшуада?
Убри амчыбжьаз Рома ихы иҭагьежьуаз абри азҵаара акәын. Урҭ зегьы еидхәыцланы, нас еиҭа дазыхынҳәуан азҵаара хада: «Сцару-сымцару?»
Аҵыхәтәан иӡбеит иҽааникыларц. Баша-машак ала
акәымкәа, иӡбеит иуада иҽыҩнеикырц. Уи иҩызцәа рзы имаӡан, аӡәгьы иеимҳәеит дызхымцоз. Аха иҩызцәа аԥсуаа рныҳәахь имцара зхароу иани иаби шракәыз иаартны иреиҳәарц иӡбеит – игәашыра алеирдарц.
Ус иагьыҟаиҵеит. Уаҵәахьы ииаигар, игәашыра еиқәтәон, иҟалап имыҩӡаргьы. Аха ус имырхьшәашәакәа, длатәан иҩит ԥсааиҭакрада. Уаҳа дагьамыԥхьаӡакәа, иаарҽны аконверт инҭеиҵан, иаарҷабны адрес нақәиҩит. Даԥхьар, акы ирҽеиуашәа игәашыра ицәыхьшәашәар ҟалон. «Иҟазааит ус, ргәы днархьыргьы, маҷк иарҟәышып, – дхәыцуан иара, – сара саҟара усгьы иднархьрым, иаарчҳап».
Уи аҽны, Асҭамыр ахәылԥаз аусурахьтә даныхынҳәы агазеҭқәа ҩыхәниган, астол инықәҵаны ианааилирттоуп асалам шәҟәы ангәеиҭаз.
– Ҟоҳ, салам шәҟәыкгьы абар иахьыҟоу! – иҳәан, иаақәԥаан днахәаԥшит, иблақәагьы ргәы ааҭбаахан, ихы-иҿгьы аалашеит. – Томачка, Томачка, Рома асалам шәҟәы ҳзааишьҭит! – иԥшәма лахь ибжьы наиргеит. Томагьы ампахьшьы кынԥааны лнапы рбо, акәыхна ддәылҟьан лҿаалхеит. Асҭамыр аконверт хсыртлауеит ҳәа даҿын, иамраӡакәа иааимылԥаан, лыҩнапык рыла иаалгәыдлырӷәӷәалеит: – Сыночек мои, дорогои! – лҳәеит лара, лыҷкәын дгәыдылкылошәа иԥхьаӡаны. – Абар фымз ҵуеит шәҟәык ҳзимҩижьҭеи. Нежчто он обиделсиа?! – ахыртра дналагеит.
– Сыхьӡалоуп ишиҩыз, дахьԥаҟалеи, иԥара нҵәазар акәхап? – иҳәеит Асҭамыр даахыҽхәашәа. – Исырбеишь, хаҵак иаҳасаб ала маӡажәак сзиҩызаргьы ибдыруеи, иаҳҳәап, аӡәы дысгәаԥхеит, лышьҭра ҭауадцәоуп, аамсҭацәоуп, еинралцәоуп, аха сабду игәаԥхауоу, игәамԥхауоу сзеилкаа ҳәа иҩуазар! Ҳа-ҳа-ҳа!
Тома лҽырқьынцыцшәа зны мап-чап лҳәан, аха нас иамамкцәакәа лыԥшәма инаилыркит лыҷкәын исалам шәҟәы.
Асҭамыр ааигәа зныҟәгара далагаз ибласаркьа иблақәа инриҭан, асалам шәҟәы аахыртланы днаԥхьеит.
«Мшыбзиа, саб! — ҳәа иалагон уаҟа. «Акыр исзаԥсоу» ахьацимҵаз мачк игәы иамыхәеит Асҭамыр, аха акыр ауиҳәоз. – Ушԥаҟоу? Сан дышԥаҟоу? Шәгәы бзиазааит, уажәшьҭа уаҳа сзыҳәари шәара шәзы.
Сара сгәы бзиоуп, хар сымаӡам. Сгәалаҟароуп иҽеим. Абар асааҭ хԥа ҟалахьеит, стәан – сызтәом, сышьҭалан – сзыцәом. Уаха ҳақалақь аҿы аҵара зҵо аԥсуаа зегьы аиԥылара рымоуп, Асовет мчра Аԥсны ашьақәгылара азгәарҭоит. Урҭ рзы уаха ныҳәа дууп, гәырӷьара дууп, изеибамдыруа еибадыруеит, еибадыруа еиқәгәырӷьауеит. Урҭ зегьы еиднакылоит дадука ҵәыцақ шьҭихцыԥхьаӡа Анцәа иумырӡын ззиҳәоз ҳ-Аԥсуара. Шьоук – ажәабжь, шьоук – алаф-ақьаф, аилабжьара... иҟоуп ажәеинраалақәа рыԥхьарагьы. Нас – аԥсуаҵас ашәаҳәара, аԥсуаҵас акәашара, аԥсуаҵас аччара, аԥсуаҵас... аԥсуаҵас... аԥсуаҵас... Сара урҭ зегьы срылхәдаахан, абахҭа еиԥш, схала суада сҽыҩнаскит. Схы ԥхасшьоит, абна саалҵызшәа, снаԥшы-ааԥшуа снеины снарылагылар, ианцәажәо – раҳаҭыраз сӡырҩуа, ианыччо – раҳаҭыраз сыччо. Зны ус еиԥш иҟаз еиԥыларак, сақәшәахьеит, аха схы сгәахшәаны срылҵны сцеит.
Шәара ишыжәдыруа еиԥш, сызҭоу аинститут сара сыда ԥсыуа дҭаӡам. Ус сназацәажәо аӡәы дыҟазар, уажә шаҟа хьаас исымоу ала, хар амамкәа аԥсшәа ирласны исҵон. Ианамуӡахгьы ма дыртәаны дсырцәажәалон. Даарак ишсзымдыруагьы, игәхьаазгоит «схатәы» бызшәа. Уи ансаҳауа Аԥсны сыҟоушәа, ақыҭаҿы нанукеи дадукеи сырзыӡырҩуашәа сгәы иабоит.
Ус уажәааигәа зны аинститут ахьынтә схынхәны сшаауаз амҩан, атрамваи аҿы ҩыџьа аԥсуаа срықәшәеит. Урҭ аԥсышәала еицәажәон. Сара исызҳәом усҟан сшыҟалаз ҳәа. Сган реиҩирхашәа снеины снарыдгылан, рцәажәабжь
сазыӡырҩуа саагылт. Аиеи, рцәажәабжь амацара. Ирҳәоз, шәымч ала, усгьы абжак сзеилкааӡомызт. Ҳзеиԥш нхарҭа ҳавсны ҳанцозгьы сызгәамҭаӡеит. Зынгьы сара лаԥшыла сааимдашәа «абри, абри» ҳәа акы рҳәеит, гәрамгарҭас сыркызар акәхап, аха иабеилыскаауаз урҭ ирҳәоз. Уигьы акәым, усҟан узусҭада ҳәа исазҵаар, ишԥарасхәоз? Схаҭа исыздыруам сызусҭоу. Абри ауп уаха сызмырцәо, абри ауп асалам шәҟәы сзырҩызгьы».
Абас иаахиркәшеит уи асалам шәҟәы. Асҭамыр аԥхьара данаалга, ҳамҭакы иԥшәмеи иареи цәыш-цәышӡа ҿымҭ-ԥсымшьҭ инкахәыцуа итәан. Уи ргәы ҵнакаартә иҟаз раԥхьатәи аахан. Урҭ уажә хьаас ирымаз рыҷкәынзаҵә иааӡараҿ рҽеишьа змамыз агха иҟарҵаз акәымызт (уи гхоуп ҳәагьы ирыԥхьаӡомызт), гәыҵхас ироуз уи иара хьаас иахьикыз, игәы ахьҿнакааз акәын. Зегьы-зегь реиҳагьы ирыздыруамызт уи иахылҿиааран иҟаз.
Ҩымшҟа ҿымҭ-ԥсымшьҭ, ирыхьыз рхаҭа ирзеилымкаауа, инкахәыцуа рыҩны иҩнан. Ҩымш рыла Асҭамыр ихшыҩ еилнархыз шәҟәыкгьы ианӡалом. Томагьы шәҟәык «лырҭәхьазаарын», аха уи ашәҟәы аахыртуа уҿынаухар «ох! ох!» иаҷыдахаз егьаҳәомызт. Урҭ уажәы, аӷәра ахамҵаӡакәа аҽура иақәтәоушәа акәын ишәаԥырҳаԥуа рԥа иӡбахә шырҳәоз. Рҩыџьагьы рԥа исалам шәҟәы акәын изызхәыцуаз. Иазхәыцуан доус дара ртәала. Уажәраанӡа «аҷкәын иҵара далгаанӡа ма аколнхара еиурыжьп, ма иахьатәи анапхгара рԥсахып ҳәа згәы иҭаччоз аб, уажә маӡа деигәырӷьон, иҵара даналгалак ақыҭаҿ аус имур ахьыҟамлоз. Уажәыҵәҟьа убри акзаҵәык акәын гәыӷырҭас имаз Асҭамыр.
Сыԥшәмагьы лгәы аасырӷәӷәап игәахәын, илеиҳәеит убри игәыӷра.
– Аҷкәын иабду иахь усура даауазар уаҳа иаҳҭахи?! – иҳәеит Асҭамыр. – Сара сзыцәшәо зынӡа даҳцәҟьалахаӡар ҳәоуп. Урҭгьы рыблақәа ҭырхаха иара иоуп иззыԥшу. Уаха зны аӡәы ҳаԥсы ааилахәар ӡык ҳаиҭап ҳәа игәыӷуеит.
– Абри уара уԥсы ааилахәар аӡы узҭауада?! – лыбжьы аалырӷәӷәеит Тома.
– Уи Анцәа идырп! – иҵегь ибжьы ҩаҳареикит Асҭамыр. – Ианбыкәу ҳара уаҵәтәи амш ҳаназхәыцхьаз?!
– Уи уара уоуп абри умаҵуреи уқьафуреи рыда хәцырҭа змам.
Дааилашәеит Асҭамыр. Уи иԥсахы анеибакы, аԥырӷы еиԥш деицрашәаны, иблақәа ҭыҵны ицарашәа, дналзыԥшит. Аха ас, мчыла иҽыҟажо, даацәажәеит.
– Сара сзыҳәа иагьа бҳәаргьы исыдыскылоит, сара сани саби адунеи иақәланы исымаӡазаауаз џьысшьон. Ажәра рыхьӡоит, усҟан ирԥсыхәоузеи ҳәагьы сгәы иҭамшәацызт. Аха абри бара, «зегь здыруа», лабжьагажәас исабҳәахьеи «уаҵәтәи амш» азы иҟаҵатәу, иутәу абри ауп ҳәа? Аҭакәажә лхаԥыц еиԥш аӡәы заҵәык иҳамоу дышԥабааӡа?! Уи иаха абабымоу, аҩны маҭәа, адәны маҭәоуп бхы иҭоу. Ҩ-уадак иҷыгәӡа ҳаҩнан. Ҳхәыҷи ҳареи иаҳзымхаӡози? Ма-ап, ишԥаҟалоз, ҳара ҳзеицәадаз! Уимоу, х-уадак иҟазгьы ҟәныбшьон! «Иреиӷьу ателевизор» бҳәан, «ибзиоуп» сҳәеит, «Иреиӷьу ахолодильник» бҳәан, «бзиоуп» сҳәеит, «ҳгәылацәа амебель бзиа рыхәҳаит, ҳара ҳазлареицәоузеи?!.» бҳәан, «ишьахәуп» сҳәеит. Заҟа еиқәуԥхьаӡои! Иаабҳәалак «ибзиоуп» сҳәоит. Уажә баазқәылаз ихҭабкит «ҳхатә машьына ахьҳамам иԥхашьара дууп» ҳәа. Ибаҭәабшьом хәыда-ԥсада, аҳәынҭқараа рмашьына ахьбыҵагылоу. Аиеи, иахьбыҵагылоу! Уи сара сеиҳа зымаҵ ауа бара боуп, ибаҭәашьан абазар ахьгьы втобусла бцом. Анхаҩ иԥҳа лаб иԥҳара данавҟьалак, давҟьаӡоит, уаҩгьы дылмыхәо дҟалоит.
– Иазхоуп уажәшьҭа, иазхоуп! – уик лзымчҳаӡеит Тома. – Уара аҳ Гьаргь уиԥазаап!
– Исхабмыршҭи! Исхабыршҭит зхәы иаҭәҳәаны изфоз анхаҩ қьиа сшиԥаз. Ҳабацәа анырцәгьы аарцәгьы ирызхәыцуан. Ҳара анырцәгьы ҳамам, – аарцәгьы. Ҷкәына
заҵәык данҳхылшәа, бмаҟа бнахан иҿабҳәеит, сплан ԥхасҭахоит ҳәа. Ма зыплан бзиоу аӡә бакәындаз! Иаҳауеи, шьыри, уи аӡәкгьы уаҩҵас даҳзааӡандаз!
– Дааӡамкәа ииуеи, уи дааӡоуп иара. Абри уу... («уаб» лҳәарц инақәлкын, аха илзымгәаӷьт) уара упатриархалра иламзар, даара рыцҳара дук ҟалазшәа умцәажәан, иҩызцәа шыҟоу дыҟоуп.
– Иарбан иҩызцәоу зыӡбахә бымоу? Зҭаацәеи дареи зыбызшәа еибамкуа роума?!
– Сара зыӡбахә сымоу ауаа кҿахақәа ракәӡам,– ииҳәаз зынӡаск илгәамԥхаӡакәа наҟ лԥышә днықәылҵеит. – Аинтеллигенциа урхыԥхьаӡалаӡами, укоммунистшәагьы уҟами, арахь уажәыгьы удеревеншьчинара узалҵуам. Абызшәа ҳәа акы хҭакны ирымахуп!..
Асҭамыр знык даналанагала, далашыҩкшәа, зыбз еишьцылаз анхәеи ҭацеи реиԥш, иаалҳәалак аҭак ҟаҵо, аҭак аҵкыс днеиҳангьы ахшыҩ лырҵо дшылеи-ҩеиуаз, аҵыхәтәантәи лажәакәа дааиҵадырххан, ашьшьыҳәа асқам даахан, лшьамхы еиқәыршәны иԥшәма акресло дахьықәтәаз дналыдтәалеит. Уи игәаара зегь ихы-иҿы ианубаалон. Аҽгыла еиԥш, иԥсыԥ ахьлеига-ҩеигоз, иԥынҵа акылаарақәа есааира ичуан, рҽдырҭбаауан.
– Ҵаара ԥхашьарам, – ибжьы ларҟәны хрыжь-хрыжь даацәажәеит Асҭамыр, – бара бтәала исдырҵауазеи убри синтеллигентреи скоммунистреи?.. Аинтеллигенциеи акоммунистцәеи ажәлар зхьыԥшу, аҳәынҭқарра амаҵ зуа роуп сымҩашьауазар. Асовет мчра зны ҳажәлар ршьапы иқәнаргылеит, зны рыбӷа ԥнаҵәеит, нас урҭ рырҽеирахь рхы дырхеит, шәҿиа, ишәызҳа, шәшьапы шәықәгыл, шәмилаҭ культура еихашәҳа рҳәеит. Уажәшьҭа сара сбазҵаауеит, абас еиԥш Асовет мчра агәцаракра иҟанаҵо аҿы бареи сареи, ҳаԥырхагамхозар, цхыраарас иаҳҭахьеи? «Ҳара ҳашьҭахь иаҭахызаргьы аӷ леиааит» ҳәа ҳамҳаҵәқәа кны аҳәынҭқарра қашь ҳахагылоуп. Абри
ауп ҳара ҳажәлар цхыраарас ираҳҭо! Ҷкәына заҵәык иҳамоу иҵара даналгалак ихы ахьирхо ҳаздыруам. Мап ҳцәикӡаргьы ауеит – гәыбӷанс иаҳҭои?!
– Уи ҟалашьа змам ауп!
– «Уи ҟалашьа амам!» ҳәа быӷба амазгәыҭ кны быҳәҳәала. Аҷкәын уажәшьҭа еиликааит дахьынӡаҳҿаҟәаз, ижәлар дышрылҳхәдааз, ибжьы ҩаҭыган «Сара» изымҳәо дшыҟаҳҵаз. Уажәшьҭа иаҳҳәаран иҟеи! Ари ашәҟәы иаҳзааишьҭыз машәыршәа иамхаҩ џьыбшьома, цқьа базхәыцхьоу уи аҵакы. Уи сара сыбла хнатит, бара ибанаҳәа сыздыруам аха.
Асҭамыр аҵыхәтәантәи иажәақәа, Тома, ахьаԥарч ацәа ианҭало еиԥш, деиҵарцалеит, лхы лнапы аҵаргәан, дахьтәац дтәан, ҽыцха дышьҭаԥшуа.
«Уи уажә маҷк деиқәнакит, аха лԥсы ааивылгар, даҽак цәырлгахуеит!» — игәахәын, ашьшьыҳәа дҩагылан, алоџьахь иҿынеихеит Асҭамыр. Уаҟа адиван игылаз аҿы длатәеит.
Ибла хнатыҵәҟьеит Асҭамыр иԥа исалам шәҟәы. «Дышԥасааӡеи сԥа заҵәы? – ихы дазҵаауан иара. – Амла дасмыркит, ахьҭа дасмыркит. Уаҳа? Иреиӷьыз ашкол дҭасҵеит, ҷыдала арҵаҩы дынкыланы, англыз бызшәа аҷҷаҳәа исырҵеит. Абас ала иреиҳау аҵараиурҭахь имҩа аасыртит. Абык иаҳасаб ала сԥа иҿаԥхьа исыдыз суал инхарҭәааны инасыгӡеит... Ус акәын ишыздыруаз. Сара сазымхәыцӡеит хадара змаз... Аамҭа цәқәырԥа ҳаҵәҩаншьап Аԥсны ианыҵнажәаа, амшын ихмырӡлакәа, гәаҟреи-ҵәаҟреи ирылганы, рԥсадгьыл ахь идырхынҳәын, еиқәдырхеит. Саб, уи иаб, уи иаб... абираҟ еиԥш еимдо, иахьанӡа иааргеит. Иахьа сара сҿы ианааи, амилаҭкәа реизҳазыӷьара ҳәынҭқарратә политиканы ианыҟала аамҭазы...»
– Излоуҳәо ала иахьанӡа ацәа уалан, иахьа уԥа уирҿыхеит, – ихәыцра ааиԥлырҟьеит Тома. Ихы данҩаха, иԥшәма иаԥхьа дгылан.
– Аиеи, сҿыхеит, иахьанӡа ацәа салан! – иҽынхиршәҭын, инапқәа еиҵыхны адиван ахы иқәҵаны, иҽынкыдиҵеит. – Иааԥса-икараха ицәоу ԥхыӡ хаакгьы ибоит, аха ус ԥхыӡгьы зымбеит сара. Уи сацәыԥхамшьакәа исҳәоит. Исҭахуп баргьы бҿыхар, быбла хыбтыр, бышьҭахь-баԥхьа бнаԥшы-ааԥшыр, аԥхыӡҵәҟьа бывсны ишцаз бхаҿы иааганы, базхәыцыр. Ауаҩы иԥсҭазаара кашьшьы ианцо, изхара ыф-ижә даныҟоу, даара ҟәышк иакәымзар, иҽеиуижьуеит. Ус зҽеиузыжьыз ауаҩы длашәхоит, дгаӡахоит, ахәыцра даҟәыҵуеит, ицәыӡуеит аинтеллект. Дзеиԥшрахода аинтеллект зцәыӡыз ауаҩы?.. Азин сыбҭозар убри азҵаара аҭак аҟаҵара бара ибыдсҵоит.
Тома лыҩнапык аалгәҵаԥсаны лхаҵа иуаз џьашьаны дшазыӡырҩуаз, уажә азҵаара лыҭаны данааҭгыла, ԥхыӡ бааԥсык дшалаз дцәырҳаны даалҵызшәа, лыбла аԥыџьқәа неиқәԥса-неиқәԥсо, лхаҵа днеизыԥшит.
– Сыбзыӡырҩуеит! – икылкааны иԥшәма лыблақәа дырхыԥшыло, инақәырӷәӷәаны ҿааиҭит Асҭамыр. – Сара аҭак сзыҟамҵоны акәӡам бара избыдсҵаз.
– Ари зынӡа деилаԥсаӡеит ҳәа сыҟоуп! – лҳәан, ашырҳәа лышьҭахьҟа днахынҳәит. Иубартә иҟан уи ҳәатәык лыманы дшааиз, аха дызқәымгәыӷуаз ажәақәа данырзыӡрҩы, еиҳараӡак урҭ реихшьалара лхаҭа ианлыдиҵа, «иаалгаз» нмыжькәа илыманы дцеит.
Абри аламҭалаз Ажьгьеригьы иоуит Рома иҟнытә асалам шәҟәы. Уԥа-иԥа иузааишьҭит ҳәа аусҳәарҭаҿ дахьнеиз инеидыркит. Ихы-иҿы аалаша-лашеит Ажьгьери. Иагьааџьеишьеит, аԥсшьара данаалак, дааны дибалон акәымзар, ианбыкәыз асалам шәҟәы анизааишьҭхьаз! Зны аӡәы дасырԥхьап игәахәын, аха нас цәалашәарак ааиоун, иаԥхьа икьаҿ аџьыба аҳәынҵәра ааԥыртны илҭеиҵан, маҷк иаарццакшәа амҩа дықәлеит. Агәашә
дшааҭалаз еиԥшҵәҟьа, Қәҭылраа рахь ибжьы нарганы, Нырбеи дааиԥхьеит. Ажьгьери аҩны дааҩнашылон еиԥш, ишьҭархх арԥысгьы дааҩнаххит. Ажьгьери дԥышәырччо иџьыба асалам шәҟәы ааҭиган, Нырбеи инаииркит. Уи хықәкыла иара изааишьҭызшәа дгәырӷьан, ажәжәаҳәа иаахиртын, илаԥш надирхалеит.
«Мшыбзиа, акыр иаԥсоу сабду! – аԥхьара дналагеит арԥыс. «Уабду дукәыхшандаз!» — гәаныла инацирӷзит абдугьы. – Ушԥаҟоу агәабзиараз? Нанука дышԥаҟоу? Аҵых агәы шеиҩнашахьоугьы, изӡбеит асалам шәҟәы узызҩырц. Иахьа убас иаалырҟьан шәыгәхьаазгеит. Уиадагьы саазқәылаз ҽнак жәантә-жәохәнтә шәансгәаламшәо ыҟаӡам. Сшәызхәыццыԥхьаӡа есааира шәгәхьаазгоит, есааира шәгәыблра скуеит. Еиҳараӡак – уаха. Уахак шәысхҭашәаӡаноуп сшыҟоу. Убри азоуп ҵхагәанынӡагьы сызмыцәо. Знызаҵәык аинститут салгандаз ҳәоуп сшыҟоу. Ҳәмарқыҭ ауп уахгьы-ҽынгьы сыбла ихгылоу. Сара слахьынҵа бзиоуп ҳәа исыԥхьаӡоит уара санузхәыцуа. Уара аӡәзаҵәык уоуп саԥхьаҟатәи сыԥсҭазаараҿы амҩа иаша сықәызҵаз. Сҵара сшаалгалак уара уахь ауп схы ахьхоу. Убраҟа, асаби раԥхьаӡа аныҟәашьа аниҵо еиԥш, аԥсҭазаара ҿыцымҭала нап асыркыр сҭахуп. Сажәа ажәоуп, сеижьом, дадука. Сара исҭахуп уара уеиԥш сынхаҩхар, уара уеиԥш схәыцлар, уара уеиԥш уаҵәтәи аамҭа сахәаԥшлар. Усҟан сара сзыҳәа аӡәы игәы нхараны дыҟаӡам, усҟан сара сымшалагьы аӡәы дыԥхашьараны, ихы ҟәнишьараны дыҟаӡам. Усҟан ауп сара схаҭагьы аӡәы ҳәа схы анысыԥхьаӡо. Иахьа, ишубо, маҷк сцыркьуеит. Агәра ганы сыҟоуп, уара уцхыраарала, сыгха шсыриашо.
Шәҽырӷәӷәаны шәыҟаз, шәгәабзиара шәеиҷаҳа.
Гәык-ԥсыкала ишәзыҟоу шәԥа-иԥа –
Шә-Рома. Мамзаргьы шә-Маџь».
Арԥыс асалам шәҟәы аԥхьара далгеит. Уи нап анаиркуаз, Есмагьы дааҩнашылан, иҟаз анеилылкаа,
ашьшьыҳәа лнапкәа аалгәыҵаԥсаны днатәан, ҿымҭ-ԥсымшь дырзыӡырҩуан. Дӡырҩуан Ажьгьеригьы илымҳа кыдҵаҵәҟьаны. Иӡырҩуан урҭ ахаан ишымӡырҩыц. Избанзар, урҭ азыӡырҩуан ахаан ирмаҳацыз, иҳаҳап ҳәагьы изқәымгәыӷуаз ажәа. Рлымҳа иаҳауаз рызхаҵауамызт. Акы шыҟалаз рдыруан, аха ирыздыруамызт иҟалаз.
Ҳамҭакы ирҳәо рҿамшәо инеиҿаԥшы-ааиҿаԥшит. Иџьеишьеит Нырбеигьы. Уи Рома игәынамӡара бзианы ишидыруазгьы, асҵәҟьа игәырԥшаагаз-ихырԥшаагаз ажәа уи иҟнытә имаҳацызт.
– Дад, Нырбеи, даҽазныкгьы уаԥхьеи, — инаидиҵеит Ажьгьери, маҷк иџьеишьеит Нырбеи. Нас дааҭгыла-ааҭгыло даԥхьеит даҽазныкгьы. Еиҭа ҳамҭакы ираҳаз ажәабжь иазхәыцуа итәан, ирыздыруамызт иахырҳәаарыз...
Ажьгьери ауха цәарас иҟаиҵаз егьыҟам. «Сҵара сшаалгалак уара уахь ауп схы ахьхоу». «Убраҟа, асаби раԥхьаӡа аныҟәашьа аниҵо еиԥш, аԥсҭазаара ҿыцымҭала нап асыркыр сҭахуп...». «Сара исҭахуп уара уеиԥш сынхаҩхарц...», – игәы дҭаҟәындҟәындуа игәалаиршәон Ажьгьери, урҭ ажәақәа игәалаиршәацԥхьаӡа ицхаха игәы инықәлон. Аха изеилымкаауаз акы акәын, иаалырҟьаны изхиҩаарызеи абри еиԥш асалам шәҟәы?
«Издыруада иҭаацәа игәы ндырхазар?» – ааигәахәт Ажьгьери. Уи зны игәы иааҭеикын дҩабжьысны иҟоу еиликаарц, аха нас, цқьаҵәҟьа даназхәыц, иҽааникылт, «Изыхҟьазаалак аҷкәын ихы ақыҭахь икыдуп, сара уахгьы-ҽынгьы Анцәа сыззиҳәозгьы убри акәын. Уажә слымҳа иаҳауа сыблақәа ирбар, уаҳа Анцәа сызиҳәараны иҟоузеи!»
Ажьгьери еиҭа асалам шәҟәы иаҳәоз ахь ихшыҩ ниаигеит, «Сара иахьа, иҳәеит, ишубо еиԥш маҷк сцыркьуеит». Изхиҳәааи? Аԥсуара ахьизымдыруа азакәзар? Аха уи нахьхьи Урыстәыла агәаноума дахьарцыркьыз? Мап, уи акәхом, аха нас изакәхарызеишь? «Уцхыраарала уи сыгха сыриашароуп, иҳәеит. Нас иарбан уи сыцхыраарас ииҭаху?!»
Уамашәа иубаша, Ажьгьери абри аҵыхәтәантәи азҵаара аҭак злаҟаиҵашаз изаҟаразаалак џьара гәыҩ-ҿыҩкгьы имамызт. Уигьы акәым, уи инацрыгоугьы цәаҳәак ыҟамкәа, амҩақәа зегь абраҟа иааҿахҵәон.
Аҵых агәы еиҩнашахьан, ибон иԥшәмагьы дышмыцәацыз, аха лықәҿиҭуамызт. Ус изгәамҭаӡакәа ашьшьыҳәа илацәа нҭааит. Уажәраанӡа ихы-игәы иҭаз дзызхәыцуаз иԥа-иԥа иаԥхьа даагылеит. Гәалак шимоу удырратә, хьаак илжжуеит, дарҭынчуам. «Дадука суҳәоит, – иҳәеит иара дааӷьаҵәыӷьаҵәын, – сыхьӡ сгәаԥхом, исыԥсахыр сҭахуп, мап сцәумкын». Ашырԥаз Ажьгьери дааҿыхан, иԥхыӡ цқьа даназхәыц, зегь раԥхьаӡа дзыргәырӷьаз, иԥа-иԥа ахаан иимҳәацыз аԥсышәацқьала аҷчаҳәа диацәажәон. Уи ԥхыӡын, аха Ажьгьери изы иреиӷьыз лабҿабан, избанзар, ԥхыӡла акәзаргьы, иԥа-иԥеи иареи аҷҷаҳәа аԥсышәала имеицәажәеи! Ганкахьалагьы уи акыр игәы инархьит Ажьгьери, иибаз ԥхыӡын, лабҿабамызт. «Аха усгьы измаанахарызеишь?» – игәы иааҭиҳәааит.
Абри ашьҭахь, асалам шәҟәи иԥхыӡи еиҭа данрызхәыц, Ажьгьери иаалырҟьан хәыцрак ихаҿы иааит, «Издыруада убри акәзар хьаас имаҵәҟьоу?!» «Убри» ҳәа ззиҳәоз аԥсышәала реицәажәара акәын. «Убри акәны Анцәа иҟаҵа, Анцәа ду сумыҳәои!..»
Ажьгьери еиҭа иԥхыӡ ахь ихшыҩ ниеигеит. «Ԥхыӡла уԥыруашәа убар – уи бзиоуп, рҳәоит, – игәы ақәирбзиауан, – аригьы аԥырра иаҩызами!»
Уи ашьҭахь, Ажьгьери маӡа илымҳа кыдҵаны дшыӡырҩуаз, мчыбжьык аҟара бжьысит, нас ауп Асҭамыр ила иҟалаҵәҟьаз анеиликааз. Аха иара ихаҭа иоуз асалам шәҟәы, изаҟаразаалак аӡбахә мҳәаӡакәа, инхәыҵаршә иҵәахит. «Ԥҳәыс бзамыҟәк лыҵкы арахәыц ацәылҵәахуан ҳәа...» – азныказ иҟаиҵаз игәы инанамгакәа дааиԥхьирхәыцит Ажьгьери, аха нас, деиҭанхәыцх, еиҭа ихы агәра аиргеит аҵабыргыҵәҟьа шыҟаиҵаз, «Уи
уадаҩым, маҷк рхы иалаԥшыр, ирзеиӷьуп акәымзар, акы ирԥырхагам», – игәы инҭиҳәааит аҵыхәтәан.
Хәылԥазык, Ажьгьерираа ргәы иҭамкәа, рхы иҭамкәа, Рома ичамадан кны ашҭа дааҭалеит. Иеигәырӷьан дгәыдыркылт-дхыдыркылт. Ҭынч ианаатәа: – Уанбаа, нанду дызкәыхшоу, уааижьҭеи акыр ҵуоу? – ианду диазҵааит.
– Иахьоуми санаа! – ихәеит Рома.
– «Иахьа» шԥа, Аҟәантә умааӡеи?
– Уахь сымцаӡацт. Гәдоуҭа санааи, сшәывсны сзымцеит, – иҳәан, дааччеит.
– Унан, уанду уара узы кәырбанс дныҟарҵааит! – Иаара аҵкыс илаҳаз деигәырӷьеит Есма. Ажьгьеригьы дшанханы дизыԥшуан. Уи еразнакы иааигәалашәеит исалам шәҟәы, аха акыр ауиҳәоз.
– Аферым, Маџь, аферым! – иҳәеит иара. – Абаржә, ауми еиҳа ҳанубаша. Ауаҩы данажәлак, имчқәа анкаԥсалак, мыцхәы дхәыцуеит, ихьаақәа рацәоуп, игәы акәзар, ацигар бӷьыц еиԥш, иҵаӷахоит. Убасҟан ауп уи игәы анктәу. Игәамч ҭаны, аӷьаҩҳәа даныҟоу, абахҭа дҭоукыргьы, иҽанираалоит, уи идыруеит дызхаҭаку, уи идыруеит ҿҳәарас имоу. Уимоу, аҿҳәара аҿынӡа инамгакәа сышԥоурмыжьҭри ҳәагьы дгәыӷуеит. Абырг сҿахап ҳәа даугәыӷхуа, еснагь иагзырхо иоуп. Уажә абра уҳавсны умцакәа, сыҭаҳмадцәа збап ҳәа уахьааиз, адунеи азна ҳаргәырӷьеит. Агәырҩа ауаҩ иқәра шаркьаҿуа еиԥш, агәырӷьарагьы иԥсҭазаара иацнаҵоит.
Ажьгьери дцәажәон ирмариаӡан, цқьа еиликаарц урысшәақәак анналеиҵауазгьы ыҟан.
Ауха гәырӷьаран, ныҳәан Ажьгьери иҩнаҭа, иҽырбо ашҭа иҭаз ашәишәиқәа рбаӷьк аарылхны илкажьны изыршьит, ргәыла Қәҭыл иԥхьеит, Нырбеи усгьы, иҩыза дшааз аниаҳа, дкылҟьа даахьан. Ажьгьери ауха дихыҽхәаны
ҩынтә-хынтә иҳәеит «Урыстәылантә дахо иабду ибара дшааз».
Мчыбжьынаҟьак Рома иабду иҿы дыҟан. Ажьгьери аус-аҳәыс дицхраауан. Хәылԥазыла Нырбеии иареи аусҳәарҭа ашҭахь инықәлон, араҟа есхәылԥаз аҿар еизон, ампыл иасуан, уахык абжьара уахык акиносахьа ддырбон. Уахь дахьцо Ажьгьеригьы игәы иахәон, уимоу маӡала Нырбеигьы дназыҟаиҵалоит.
Ажьгьери иџьеишьеит Рома аҽықәтәара аӡбахә ахьимҳәо, уи ахаан мап ацәикып ҳәа дыҟамызт. Амала ианиба днадгылан инапы ахьшьуа ашьшьра далагеит, игәаблыра шаду удырратә. Уажәшьҭа иԥхеишьоит акәымзар, дыԥан ҽыкәбалла дҩақәтәан, агәарабжьара дыбжьууа дымцашази. Ари Ажьгьери иауимбоз.
– Уаха ашҭахь шәанцо, аҽқәа акәадыр рықәҵан, ҽыла шәца, – маӡалашәа иеиҳәеит Нырбеи. Уи изызкыз ауизымдыруаз, Рома мап-чап иҳәан, аха дазааигеит.
– Уаха зны шьапыла ҳанкаҳауа, иауеи ҽыла ҳаабжьҟьауеитеи! – иҳәеит Нырбеи. Амҩахь еиԥхныҩлт. Ашҭаҿ иахьнеиз идырхәмарт. Нырбеи усгьы ирдыруаз иакәын, аха Рома иҽҟазара зегь уамашәа ирбеит.
– Ҳара ақыҭаҿы ҳиит, ҳааӡеит, аха анс ҳазыҟаҵаӡам, – зҳәозгьы ыҟан...
Хәылԥазык Нырбеигьы Ромагьы ашҭаҿы иахьнеиз ауаа рацәаҩны инрылаԥшит. Ауха киносахьа бзиак ддырбараны иҟан. Аҿар усгьы заа еизон, гәыԥ-гәыԥла ана-ара игылан еицәажәо, шьоукгьы еидшыланы ампыл иасуан. Иаҵахаз зԥсах’уазгьы рҽырхианы игылан.
Нырбеии Ромеи гәыԥҩык еицәажәо иахьгылаз инрыдгыланы аԥсшәақәа ааибырҳәан, реицәажәара даргьы рҽналадырхәт. Минуҭқәак рышьҭахь хҩык аҳәсахәыҷқәа, рыжәҩақәа еиҵыхны, ашҭа иааҭалан, аклуб шыҟаз рҿынархеит. Урҭ Ромараа ахьгылаз раԥхьа ииасны акәын ишрымҩаз. Ианырзааигәаха нахыс руаӡәы
Рома илаԥш налыдхалеит. Уи данаауаз автобус аҿгьы дибахьан. Ларгьы, дшылбахьаз удырратә, ҩынтәҟа дааизԥшит, лыблақәа ҭшашаӡа. Ианынрывсгьы, Рома маҷк дааҳәшәа дналзыԥшит. Ари Нырбеи еразнакы игәеиҭеит, аха зегь шгылаз акыр ауиҳәоз. Сасык дахьиҩызаз акәхарын, аҳәсахәыҷкәа усгьы Рома иахь акәын рылаԥш ахькыдыз. Акиносахьа иалагоит, шәлеи анырҳәагьы, гәыԥҩык аҳәсахәыҷкәа аклуб аԥхьа ишгылац игылан, иҩнамлаӡакәа. Ромараа урҭ ианынрывала, еиҭа уи абла ҭшашеи иареи рылаԥшқәа ааиқәшәеит. Уаанӡа еибадыруазшәа, Рома маҷкгьы дааԥышәырччеит. Аԥҳәызба ари ангәалҭа, лыбла ҭшашақәа аашаҟьшаҟьеит, зны инеиҟәылган, аха нас иаарласшәа еиҭа днаизԥшит. Ари ҟалеит еимгаеимцарак ала, иареи лареи рыда уаҳа уаҩы изгәамҭартә.
Арԥарцәа хынҳәны ауха аҩныҟа ианаауаз, Нырбеи иааигәалашәеит, иҩыза аԥҳәызба илаԥш шлыдхалаз, игәгьы иааҵаххит диазҵаарц, аха дааиԥеиԥшит, «дигәаԥхазар, иара ихала длазҵаап» ааигәахәын, аха Рома егьимҳәеит.
Адырхаҽны, еиҭа акиносахьа рбарц ахәылԥаз иахьнеиз деиҭарықәшәеит уи абла ҭшаша. Нырбеи уи аԥҳәызба ибзиаҵәҟьаны иидыруаз лакәын. Рома дигәаԥхоны дҟалозаргьы, еиқәнагаҵәҟьаны иԥхьаӡоит. Нырбеи хәыҷык игәы зырлакҩакуа, аԥҳәызба џьара ажәа лымазар ҳәоуп. Уи Аҟәа аинститут дҭоуп, даҽа шықәсык ашьҭахь далгоит. «Иҟалалак ҟалеит, еибасырдырп» ааигәахәын, ашҭа агәҭа анааиҩрша, аҳәсахәыҷқәа злагылаз ала ирхьсаашәа ддәықәлеит.
— Арахь ҳабацо? — диазҵааит Рома, акы ицәа ишалашәаз удырратә.
– Абыстәы ҳцап, – иҳәеит Нырбеи, – анҭгьы рыблақәа ҭырхаха иԥшуеит, ирыцҳами ҳрывсны ҳцар.
– Уаҩысҭаауп, уара Нырбеи! – дааихыхәмарит Рома, – ауаҩ игәы иааҭеикуа еразнакы иудыруеит.
– Арахь сыблақәа урхԥшыли, – дааҳәны иҩыза дизыԥшуа даагылеит. – Сара усыцны амаӡа ҵәахышьа амаӡам. Идырны уҟаз иахьанахыс.
Аҟыр-ҟырҳәа иааибарччеит.
– Сара сҩыза иблақәа санырхыԥшыло игәы иҭоу здыруеит, – рҿанынархоз инациҵеит Нырбеи. – Уи жәацы игәасҭеит, саауԥеиԥшит, ихала дсазҵаауазар збап ҳәа.
– Нырбеи, уара уаҩысҭааҵәҟьоуп ҳәа сыҟоуп! – дааҭгылеит Рома. – Уи уара иалудырааи?!
«Иақәсыршәаҵәҟьеит убо-о!» – игәы иааҭиҳәаан, инаиаҭеикит,
– Нас угәы ишԥаанагаз, баша сыббаӡа суцу џьушьома?!
Еиҭа еибарччеит аиҩызцәа. Ус аҳәсахәыҷқәагьы инарыдгылеит.
– Зынӡаск шәкьатеиах ԥҵәаӡоит! – ҵәык нарылалҵеит ԥқәызба ҵәрышкәак, лыбла агәы ааӷраны. Уи алафҳәараз еиҿамск лакәын. Ромеи лареи еибадыруан, Нырбеи усгьы дицәыԥхашьомызт.
– Ҳахьааԥшуаз шәеиқәшьшьы шәгылашәа анааба, шәгәалаҟара ҩышьҭаҳхып ааҳгәахәын.
– Уаҩысҭаауп, уара Нырбеи, – лҳәеит уи аԥҳәызба ҵәрышкәа, – убасҵәҟьа акәын ҳаиқәышьшьы ҳашгылаз, шәанаачча, кыргьы ҳаашәырлахҿыхит.
Рома аԥҳәызба илҳәаз џьашьаны, иҩыза днаизԥшит. Нырбеигьы аҽыҩҳәа днаиалацәҟәит, «исымҳәази сара сҩысҭаауп» ҳәа аанарго.
Абраҟа Ромеи уи аԥҳәызба абла ҭшашеи раԥхьаӡа еибадырит.
– Рома, – иҳәан, инапы аҿынаирхан, аԥсшәа ааибырҳәеит. Нырбеи уи уиаҟара игәамԥхеит – қалақь ҵасла реибадырра. – Светлана, – лҳәеит аԥҳәызба блаҭшаша. Рома ари аҩымшк лассы-лассы игәалашәалоз уи аԥхәызба лыбла шашақәа, уажәы иааигәаӡаны данынархыԥшыла, игәы аҭҳараҳәа иааисит. Аԥҳәызбагьы, уи аҩыза ацәанырра
шлоуз удырратә, ссиршәа иԥшӡаз уи лыбла ҭшашақәа аашаҟьшаҟьан, арԥыс ибла ахаара аагәынкылан, инеиҟәылгеит.
Аԥҳәызба ҵәрышкәеи Нырбеии ракәын уажә араҟа ажәа змаз, бзла еибакны алаф еибырҳәоит, егьырҭ ччоит. Рома, аԥҳәызба лнапы ҟәымшәышә ҭахәӡа инапы ианушәа уажәгьы ицәа ианыруеит. Уажәы-уажә урҭ рылаԥшқәа ааиқәшәоит. Рома зегь реиҳа иџьеишьоз аԥҳәызба лыблақәа ракәын, амшцәгьа ашьҭахь, еиҳараӡак ҽаҩраҭагалара амзақәа раан хараӡа-хараӡа ажәҩан аҵкараҿ, аарла улаԥш еилнакаартә, лассы-лассы амацәыс аавҵыҷҷалоит. Усҟан ачашәацәа ирҳәоит, «Уаха ача каҳаран иҟоуп» ҳәа. Уажәы Ромеи аԥҳәызбеи рылаԥшқәа анааиқәшәалак, убри угәаланаршәартә, аԥҳәызба лыбла ҭшашақәа аарла мацәыск нархибаалон, лылаԥшгьы неиҟәылгон. Уи убасҟак Рома игәы аҵанӡа инеиуан, «шьыри даҽа знык ҳалаԥшқәа еиқәшәандаз!» ҳәагьы агәаҳәара ааиоуон.
– Азин ҳашәҭауазар, аблеҭқәа шәзамҳхуан, — исааҭ днахәаԥшын, даахыхәмаршәа, дразҵааит Нырбеи.
– Иҭабуп, – лҳәеит зегь рцынхәрас ицәажәоз аԥҳәызба ҵәрышкәа, – ҳара иаҳзамырххьеит.
Аԥҳәызба илҳәаз Рома игәы аарбарын, цәаныррак дааимнадеит. Абри аамҭаз еиҭа Светланеи иареи рылаԥшқәа ааиқәшәахын, амацәысгьы нархибаалт. «Баша гәыӷразаап, – ааигәахәт Рома аҳәсахәыҷқәа ирыдҵны акассахь рҿанынархоз. – Дызусҭадашь аблеҭқәа рзызхәҳаз?» Аклуб аҿы уи илаԥш лхын, аха аҳәсахәыҷқәа рымацара рҽеидкылан итәан. Иандәылҵуазгьы дырзԥшуан, аха иибаран иҟази, урҭ злаауаз ала аҷкәынцәагь ицоз рацәаҩын.
Амҩан Нырбеи, уажәшьҭа Рома дизымԥшкәа, аԥҳәызба лыӡбахә аацәыригеит.
– Дышԥоуба ани абла ҭшаша? – диазҵааит димарҽхәо.
– Уаргьы иубама?.. – Рома уажә иҳәарц ииҭахыз лыбла ихибаалоз амацәыс акәын, аха иажәа намыгӡакәа дааҭгылт.
– Иарбан, лыблақәоу?
– Аиеи, лыблақәа, – иҳәеит иара. – Иԥшӡами? Иԥшӡоушәа збеит.
– Лыблақәа рымацара роума, уи зегь рыла дыԥшӡоуп, деинаалоуп, аиаша уасҳәап, дагьҟәыбҷоуп, – игәы иаахәартә инеиқәыԥхьаӡаны димаирҽхәеит.
– Уи уажәада дсымбаӡацт, дызусҭада лара? – дааҭиҵааит Рома.
– Маан-ԥҳауп, ара ланшьцәа рҿы есышықәса мызкы-ҩымз аангылара даалоит.
– Маан-ԥҳа, дабанӡатәиу?
– Аӡҩыбжьа, Очамчыра араион.
– Ҟаи, харантәгьы дааитеи!
Уи дахьҭиҵаауаз Нырбеи игәы иахәеит, аха дааиԥеиԥшит.
Рома игәы иааҭеикын диазҵаарц аблеҭқәа рзамзхдашь ҳәа, аха уигьы мҳәакәа иҽааникылт. Нырбеи днахыкәша-аахыкәшо аԥҳәызба кыр лыӡбахә иҳәақәеит, аха иҩыза игәы иҭаз ҳәа егьизеилымкааит. Рома Нырбеии иареи шаҟа еизааигәаз ала, иҵегь иҽааиртыр ҟалон, аха уи агәра ганы дыҟамызт аԥҳәызба џьара ажәак шлымамыз.
Рома иабду иҿы дшыҟац дыҟан. Аҟәаҟа ацара аӡбахә ала абдугьы ҿитуамызт, иаргьы егьиҳәомызт. Нхаҩҵас акәын Рома иабду аҽага шицикуаз. Амала ҭынч аусушьа издыруамызт, иаахәжәаны акәын. Еидарак даҵалозаргьы, хаҵа ӷәӷәак аарла имч зқәхаша, иара ишьҭжәааны иҟәаҟәа иаақәыжьны игон, ма иатәамбаӡакәа ус иааиҩыҵракны иман иҿынеихон. Ажьгьери ари дагьеигәырӷьон, хьаасгьы иман.
– Дад, Маџь, уҷкәыноуп, амч улоуп, уи бзиоуп, аха аидара мыцхә ушашьуагьы удыруаз.
Дааԥышәырччеит Рома.
– Даду, уи акәым, аԥсшәа сырҵа, аԥсшәа аҳәара, – уажәшьҭа уи «идадукагьы» даҟәыҵхьан. – Сара ҽаҩраҭагалан Хәмарқыҭаа рҽаҩрақәа зегь сжәҩахыр иаакәхны иҭагаланы ирысҭозаргьы, сымч ақәхоит, аха сымч зқәымхо урҭ рацәажәароуп, рацәажәара! Иаҳауеи, шьыри, абри уара уеиԥш ицқьаны аԥсшәа здыруандаз, хәы-шықәса убарҭ рҽаҩра аҭагалара уалны исықәзаргьы!
Ажьгьери аҳаҷаҳәа иааигәалашәахт еиҭа уи исалам шәҟәы. «Абри акәҵәҟьазаарын уи дзырцыркьуан иибоз!» –игәы иааҭиҳәааит, инаиаҭеикит.
– Аӷба ҟазҵаз, амҵәышә ҟазҵаз диҵашьыцуан ҳәа, – даччеит Ажьгьери, мшәан, акраҭахума аԥсшәа аҵара? Иузеилымкаауа, уазҵаала, иудыруа уацәыԥхамшьан, нас шықәсык-ҩышықәса рыла ишуҭаху иумҵозар убап. «Хәышықәса ҳәмарқыҭаа рҽаҩрақәа рҭагалара аԥсшәа узмырҵаз ирықәындаз умбозишь», – ааигәахәт аҵыхәтәан.
– Исцәыуадаҩуп, аха сымч ақәхоит. Санеиҵаз акәзар еиҳа исзымариан. Саныхәыҷыз арҵаҩы дсыдгылан англыз бызшәа сдырҵон, ицқьаны ацәажәашьа сҵандаз ҳәа шаҟагьы сҽадцалан исҵози! Уажә уи ала ишысҭаху сцәажәоит, еилызкаауа иааџьаршьартә, аха иабасҭаху араҟа, Ҳәмарқыҭ!
– Англыз бызшәа абасҭаху шԥа?! Дырра мцхә убахьоу! Иудыруандаз аҵыс бызшәагьы, убригьы џьара иухәон.
Ажьгьерии Ромеи акраамҭа еицәажәон. Урҭ уажә аҟарагьы гәыкала имеицәажәацызт.
Ибжьыст мчыбжьык аҟара. Ҽнак Ажьгьери даацәажәан ус иҳәеит: – Дад, Маџь, уажәшьҭа аҩныҟа уҩабжьыс, уҭаацәа рызхара урымбацт, иузыԥшымкәа иҟам.
Азныказ ҿимҭӡеит Рома, нас дааԥышәырччан: – Ара саныҟоу урҭ ргәы сызҭынчуп.
– Ус акәзаргьы уҩабжьысны, мчыбжьык аҟара уаарылаԥхьан уаа, уани уаби роуми, ирыцҳауп, – игәы ааирԥшкеит Ажьгьери. – Амала, хымԥада, уаауеит...
Убри аԥхынтәи аԥсшьара аан Рома иҟазшьа иибаз ауп Ажьгьери игәалазыршәаз уажә нап зиркыз амҳара аргылара азҵаара.
Рома шықәсыктәи иҵара ашьҭахь хәыҷы-хәыҷла ихи ихшыҩи ҭышәынтәало далагеит. Уи уажәы иҭагылазаашьагьы иаԥхьаҟатәи иусқәагьы ҭынч дмыццакӡакәа дрызхәыцуан. Уигьы акәым, уажәраанӡа дааццакцәаны акы иҳәахьазар-иухьазар, уажәы урҭгьы дырзыхынҳәны игха-ԥха дазхәыцуан. Дазхәыцуан ус ҽазны имыхьырц.
Абас ихы дазхәыцуа даналага, иааигәалашәеит иани иаби ирзиҩыз асалам шәҟәы. «Избан, ишызҩыз еиԥш самыԥхьаӡакәа еразнакы издәықәысҵазеи, – игәы дааҭахәыцит. – Сгәашыроуп исзырҩыз, уи ала сара сгәы сырдеит, аха иззызҩыз? Урҭ агәахәа рысҭама? Ан дануп абгьы дабуп, уажәшьҭа урҭгьы ихьааргоит рыгха, аха усҟан аамҭа ирлашәны иаман, уи инахыԥшны рыгха-ԥхак рбо-ираҳауа иҟамызт, уажә уи раҽԥнысҳәоит ҳәа сара иабасыхәо, дара ргәы дсырхьуеит акәымзар. Уажәшьҭа саԥхьаҟатәи сԥеиԥш снапаҿоуп иахьыҟоу. Сабду дбаагәараны дсымоуп. Абызшәа!.. Абызшәа!.. Схатәы бызшәа анысҵоуп санԥсуоу, сыжәлар рыгәҭа аӡәы ҳәа санрылагыло. Сабдугьы убасҟан ауп агәҭынчра аниоуа.
Уи сани сабгьы рыгха иазнархәыцуеит. Абзиарахь ухы анурхалак, Анцәагьы дуцхраауеит, уи ашықәсан Рома дызҭаз ақыҭанхамҩа Академиа лимитла даанахәеит Жәанбак. Рома гәҭакыс иман ԥсыуа рԥыск дыԥшааны уадак еицыҩналарц. Уажәы уи Ажәанба иҭаацәа рхала Рома дрыԥшааит, цқьа дашьцылаанӡа дихылаԥшларц, аҩызара изиурц, Рома дгәырӷьеит.
– Цқьа дашьцылаанӡа акәым, уадак ҳаицыҩнамлои! – иҳәеит иара. – Игәыҵха мӡакәа иаартны дразҵааит.
– Ԥсышәамзар иидыруазеи, ақыҭоуп дзааӡаз! – рҳәеит дара.
Абасала, аџьма амаҵә ззылаҟәыз диҩызахан, аҩбатәи ашықәс азы ҩызас Анцәа дизааишьҭит Лаша захьӡыз арԥыс еилҟьа-еилӷәыцәк.
Рома убри ашықәс инаркны Москватәи иԥсҭазаара алахҿыхрахь ахы хеит. Иҩыза Лаша иакәзар, даара еилҟьаз арԥысын – уи еиҳа ирласны Москватәи аԥсҭазаара дашьцылеит. Рома игәыҵха аниеиҳәа инаркны, ԥсышәала акәын дышиацәажәоз. Иахьизеилымкаауаз – еиҭаганы иеиҳәон. Изгәнымкылошәа ибар, еиҭеиҳәон. Иаҭахны иԥхьаӡозар, даҽа знык, ҩынтә, хынтә иирҳәон. Иирҳәон ибз ԥҽаанӡа. Убас еилыхха иҟаз арԥысын Лаша. Абарҭқәа рышьҭахь Рома егьырҭ аԥсуаа рҿгьы аԥсышәала ацәажәара иҽазикуан, хар имамкәагьы дцәажәо далагеит. Зегьы ирыцкын иидыруагьы дырцәыԥхамшьакәа иахьиҳәоз. Лаша ибон, дагьиегәырӷьон Рома аамҭа кьаҿла хар имамкәа ацәажәара дшалагаз. Иара Рома ихаҭагьы уажәшьҭа урҭқәа игәалаҟара ианыԥшуан.
– Рома, излазбо ала, ирласны ацәажәашьа уҵоит, – иҳәеит ҽнак Лаша. – Аха уи ацәажәара мацара азхоны иҟаӡам – аҩышьеи аԥхьашьагьы уҵароуп. Урҭ ануҵа...
– Сгәы иҭуҳәааит, сгәы иҭуҳәааит, Лаша! – деигәырӷьаны иажәа днаԥыҩлеит Рома – Унапала иуҩуа еиҳа игәнукылоит, аԥхьара акәзар, еиҳа ицқьаны ацәажәашьа унарҵоит – уи идыру усуп. Абри абжьарак убри акәын сзызхәыцуаз. Сгәы иҭаз удырызшәоуп ишуҳәаз
– Сара угәы ашьҭыбжь саҳауеит, – иҳәеит Лаша, – ус анакәха угәы иҭуҳәаауа сара сзы имаӡаӡам! – дааччеит Лаша. Рома ари рцәажәара деигәырӷьан, аҽазыҟаҵара далагеит, зеиԥш тетрадк уи иазикит, иаҭахыз ашәҟәы-абыӷьшәы аидкылара даҿын. Урҭқәа Рома нап диркит даара агәацԥыҳәара иманы. Иахьа ажәа ҿыцк иҵар акәын, ҳәоук иҵар акәын! Акы аҿгьы даангылаӡомызт.
Дааракгьы дадымхалакәа аҩреи аԥхьареи иҵеит. Илекциақәеи исеминартә ҵареи данаархашәало ҳәа акәымкәа, урҭгьы егьырҭгьы ирызкны ихатәы расписаниа ҟаиҵеит, иаамҭа еихшаны. Иара иҵара дырраҿы уи закәанк еиԥш ақәныҟәара иҽаиршьцылеит. Нас ауп алҵшәагьы даргәырӷьаратә ианыҟалаз.
Абыржәы еиԥш Рома игәалаҟара бзианы иҟамлацызт. Иани иаби ргәы ахьынирхахьазгьы гәыҵхас иман. Убри маҷк ихиҽырц иӡбеит аԥсшәа аҵара дшалагаз атәы рзиҩырц асалам шәҟәы. «Аԥсшәа сҵоит сара» ҳәа хыс иаҭаны. «Шәгәы нсырхеит – иҩуан иара, – аха уи шәара шәакәӡам, аамҭоуп изхароу. Уажәы уи арҽеира саҿуп»...
Араионтә ақыҭанхамҩа аусҳәарҭа ҿыц ианеиҿыркаа, иаархәаԥсишәа аамҭала иахьыныҩнарҵаз, уаҳа изаадәылымҵӡакәа ишыҩнац иҩнан. Х-уадак усҟан ирзалырхыз иҭбааҭыцәӡа иҟан, аха акабинетқәа рацәаны ианырҭахха, иаалаган еиҩкаа-еиҩкааны, шаҟа кабинет рҭахыз алырхит. Аусҳәарҭа аначальник изалырхыз анаӡарашәа иҟан, унадыгылаанӡагьы аҩыракнаҳа ахькыду убаӡомызт.
Рома, амардуан дааҿаҵәишәа, хыхь аҩбатәи аихагылаҿы дҩыхәнан, акоридор дныбжьалеит. Иармарахьи иарӷьарахьи аҩыракнаҳақәа илаԥш нарыдырхало дышнеиуаз, дзышьҭаз ашәгьы днадгылеит.
Амаӡаныҟәгаҩ ԥҳәызба, шәҟәқәак еилырхуа, папкак ықәҵо, даҽак ықәхуа лусқәа дырҿын.
– Шьыжьбзиақәа! – иҳәеит Рома ашә дшынхыҵыз.
– Бзиа убааит, – димыхәаԥшӡакәа, лган иеиарханы дышгылац дгыланы, аттаҳәа апапка иагәылаӡахыз абӷьыцқәа шеихлыршәшәуаз, аҭак ныҟалҵеит.
– Аҩыза Аилакрба иҭыԥ аҿы дыҟазар? – длазҵааит. Аԥҳәызба даақәҵәиин, Рома иблақәа данынархыԥшыла, еимга-еимцарак аҟара дагьаашанхеит. Амаӡаныҟәгаҩ улаԥш аалыдхалартә дыҟамызт, кьаҿк, кыргьы иаалыгын, лԥшра аацәгьаны, ԥҳәызба еиқәжьакцак. Рома иааџьеишьеит, уи дреиԥшымызт иара иибахьаз шьоукы-шьоукы амаӡаныҟәгаҩцәа. «Ари маӡаныҟәгаҩыс дыздызкылаз ихаҭа дзеиԥшрадашь?» — ааигәахәт.
– Саҭамзааит, саҭамзааит, – лҳәеит аԥҳәызба, хара дук зду аӡә леиԥш, дааӷьаҵәыӷьаҵәын, – ҳусзуҩцәа аӡәы сицәхҩашьалан. – Алықьса Хәаҭ-иԥа дыҟоуп, ааи, аха уа аӡә дизлеит, маҷк шәааԥшыр акәхоит. Шәтәа, шәаатәа абра, – ашырҳәа арԥыс иахь аҟәардә даахеит, лара лаҵкыс иара еиҳа изааигәан ишгылазгьы. Рома днатәеит. Аԥҳәызба еиҭа, араҟа лара лыда уаҩ дыҟаӡамшәа дыццакы-ццакуа лус ахь дниасит. Ус дзышьҭаз анаалԥшаа, лывараҿы астол иқәгылаз акьыԥхьга машьына’ днаҿатәан, ҿах-ҿахҳәа ахкьыԥхьаара дналагеит.
Рома аԥҳәызба дыццакны лусушьеи леилҟьашьеи ааигәаԥхеит. «Ари аԥҳәызба еиқәаҵәа хәыҷы ара даазгаз ддырны акәхап дшааигаз, – ааигәахәт. – Аусура бзиа избо аӡә иакәхап ихаҭагьы»..
Ашә аартны даадәылҵит аусҳәарҭа аначальник иҿы иҟаз. Аԥҳәызба, акьыԥхьра дааҟәыҵны, ашырҳәа дҩаҵҟьан, Рома днаизԥшит.
– Шәлеи, шьҭа.
Рома уигьы игәы иаахәеит. Дыштәаз илҳәаргьы гәыбӷанс илуҭозеи! Данылыҩнашыла Аилакрба аграфин ықәхны аҵәца аӡы аҭаҭәара даҿын, изымдыруаз арԥыс даниба, илаԥш наидирхалеит, нас играфингьы аҵәцагьы лықәыргыланы дааиԥылан, аԥсшәа ааиаҳәан, днаиртәеит. Уи уаҩы наӡаааӡак, ихы-иҿы аҟәышра аныԥшуа дыҟан. Раԥхьа дахьынаихәаԥшыз амацарала игәы даахәеит Рома.
– Сышәзыӡырҩуеит, – иҳәеит Алықьса Хәаҭ-иԥа, арԥыс лаԥшыла деиԥхьышьшьаауа. Уи уажә ихы-иҿы иаҳәон, «Абри џьара дызбахьеит, аха дабазбахьоушь?» Рома иҭахын реицәажәара иалагаанӡа аҵәца иҭеиҭәаз аӡы ижәыр, аха Аилакрба аӡыжәрахь уажә ихы ыҟамызт.
– Сара аҵара салганы сааит, сагрономуп, – иҳәеит Рома. – Аҵарахьы сзышьҭыз ҳәмарқыҭаа роуп, уажә убрахь усура сышәшьҭырц сааит.
Рома «хәмарқыҭаа» аниҳәа нахыс Алықьса Хәаҭ-иԥа еразнак иџьымшьқәа ҩеиҭаԥеит. «Дыздырт, дыздырт!» аҳәон уажәы уи ихы-иҿы лашалашо.
– Уара Ҳәмарба Асҭамыр иԥа уакәӡами?! – уажәшьҭа «уара» ашҟа диасны диазҵааит.
Дааччеит Рома, исылидырааигьы ааигәахәт.
– Уаби сареи ҩышықәса ашкол ҳаицҭан, ҷыдалагьы ҳаиҩызцәан, – иҳәеит Алықьса Хәаҭ-иԥа. – Ҵыԥх зны ҳаиқәшәан, аҵарахьы дыҟоуп ҳәа уӡбахә иҳәаҵәҟьон... Бзиоуп, аха нас ишԥаҟалеи, Аҟәа уины, иузҳаны, уаҟа ашкол уалганы, ҳәмарқыҭаа аҵарахьгьы урышьҭуа?! – иџьашьаны диазҵааит.
– Иҟалеит ус, – иҳәеит Рома, иҽырҭынчӡаны, – сара исгәаԥханы иҟалаз акоуп.
– Аинститут уалаҭаларц? – игәы иаанагаз имҳәакәа ицәимҵәахт.
– Мап, уажәоуп еиҳагьы агәаҳәара ансымоу. Уа санду дыҟоуп, сабду дыҟоуп. Ҳәмарқыҭ акәзар, сгәблыра зду қыҭоуп. Сзылгаз академиа аспирантураҿгьы срыдыркылон, аха мап скит.
– Башаӡа мап укит. Аспирантура еснагь узҭалаӡом, аусура ианамух уахьӡоит.
Аусҳәарҭа аиҳабы ивараҿы астол амгәа даахан, папкак ааҭыганы иаахиртын ичаҟәаӡа иагәылаз абӷьыцқәа акакала еихыршәшәо иҿынеихеит.
– Аԥсшәаз ушԥаҟоу? – урҭ уажәраанӡа урысшәала акәын ишеицәажәоз.
– Хар сымамкәа исҵахьеит, – иҳәеит Рома ихы ларҟәны, – инагӡаны исҵаҵәҟьап ҳәагьы агәыӷра сыманы аҵара саҿуп.
–«Хар сымамкәа!» – еиҭеиҳәеит Аилакырба, ипапка иагәылаз абӷьыцқәа еихыршәшәо. – Ақалақь аҿы
ҳанааилак ҳхатәы бызшәа «хар амамкәа» иазҳархоит. Ииашаны иуӡбеит, акалақь ҳнаалом ҳара. Ахдырра ҳацәмаҷуп, ахдырра! Дааҭгылан, џьара илаԥш надирхалт, нас ус апапка шаартыз днаханы иаԥхьа инықәиҵан. – Уажә, ажьа шаҟа итәаз аҟара икәарт ҳәа, аҵара уаҿуп? – днаизыԥшит. Рома дааччан ихы лаирҟәит.
– Ус акәгәышьоуп...
Ҳамҭакы даахәыц-хәыцт Алықьса Хәаҭ-иԥа, нас ихы дҩахеит.
– Акомҿараа ааԥхьара иҟарҵаз ала, – иҳәеит иара, – адәаӡақәа иԥырҽыз рахь иаҳшьҭыз рацәоуп, ҳқыҭақәа рахьгьы аспециалистцәа ицаз ыҟоуп. Ианцоз зегьы лахҿыхын, агәақьҳәа адаул ҳасны, амузыка арҳәаны, аӷзааҳәа ашәа ацҳәо рымҩа иқәаҳҵеит. Усҟан зегьы фырхацәан. Аха нас, рҟытшәытк ыҟаӡамкәа, икылшәшәа-мылшәшәа ԥыҭҩык хынҳәны иааит, абгахәыҷы еиԥш, аҳәынҵәа рԥышьклатата. Урҭ зегь ирҳәоз акы акәын, «Аа, уҳашьклаԥши, ҳшынҵәаз убоит!»
– Аҳәынҵәаҵәҟьа ишԥацәшәарыз! – иажәа нбжьеигалт Рома, уи иара ишихиҳәаауазгьы дазхәыцны. – Иахьцоз рзымдырӡакәа аума ишцаз?
– Урҭ ақыҭа злардыруаз сасра ианцалоз ала акәын. Усҟан акәҷышь ҟаԥшьӡа иӡны, асыӡбал цаҳәцаҳәо, абысҭа тыруа, аҩы ацԥхьқәа каԥа-чаԥо, – ижьцәа лбааидеит Алықьса Хәаҭ-иԥа, – рхәы ианахадыртәалак, еснагь убас қьафураз, џьыршьон.
Дааԥышәырччеит Рома.
Алықьса Хәаҭ-иԥа аӡба дшак’уаз удырратә уажәы-уажә иаҵәца днахәаԥшуан.
– Ҳәмырқыҭ ана акәым, ара акәым, ацәшәа сымоуп, иуцәуадаҩхар ҳәа, – иажәа неигӡон иара, – ҳусҳәарҭаҿы ҭыԥк ҳамоуп, ара уаанаҳкылар еиҳа еиӷьушәа сгәы иабоит.
Иааицәымыӷхеит Рома. Ажәак ахымҳәааӡакәа срышьҭуеит ҳәа акәын агәыӷра шимаз.
– Сара амаҵурақәеи ахьӡи-аԥшеи ирышьҭоу среиуам, абригадирра акәзаргьы, гәахәа дус иԥхьаӡаны исыдыскылоит. Насгьы аҵара сзырҵаз дара роуп, ишԥасзырҳәо уахь схабарк рымбаӡакәа араҟа аусура салагар?! Усҟан сабдугьы дсырԥхашьуеит.
Аилакрба игәаԥхеит Рома ицәажәашьа. Уи агәра игон агроном ҿа иақәнагоу адырра шимоу, аха ақыҭаҿы аусуразы уи амацарагьы азхомызт, убри азанааҭ шидыруа еиԥш, идыртәын зымаҵ иуаз ажәлар рҵас, рҟазшьа, рдунеи. Аначальник дызцәшәоз, Рома убри аҿы маҷк дхьысҳахар ҳәа акәын. Усҟан, изанааҭ иагьа ибзианы идыруазаргьы, ицәуадаҩымхарц залшомызт аусура. Уи уажә днахыкәша-аахыкәшо ииҳәозгьы мзызс иамаз убри акәын. Аха уажәы раԥхьатәи игәаанагара аҽеиҭанакит.
– Уҳәашьақәа сгәаԥхоит, иузынагӡозар, – иҳәеит иара, уажәраанӡа апапка аартны днахан иаԥхьа иқәиҵахьаз, дааханы имҵаҵо. – Ҩышықәса раахыс ҳәмарқыҭаа рагроном иарзаҳал абра ишьҭоуп, иҭаацәа ақалақь аҿы инхоит, иара арахь аусура диасыр иҭахуп, аха иахьа-уаҵәы ҳәа инахыга-аахыго ҳаауеит, разҟ хәыҷык имазар ҟаларын, умаҵәны уизылаҟәит, – иҳәан, дааччеит.
– Сеидроу, – иҳәеит Рома, иаҳаз игәы иаахәаны, – ҳауа имаҵәу, иара иакәу, сара сакәу...
Ҳәмарқыҭаа Рома усгьы дырдыруан, аха уи уажәраанӡа дшырдыруаз «Ажьгьери иԥа-иԥа» ҳәа акәын. Шамахамзар Асҭамыр иԥагьы рҳәомызт. Аха уажәы агрономс аусура данналага нахыс, зынгьы уамашәа ирбашәа иааҟалан, аха нас еразнакы иналашьцылеит, уимоу «Ажьгьери иԥа-иԥа» аҳәарагьы иааҟәҵит. Урҭ уажә ирдыруаз «Ҳагроном», ма «Рома» акәын. Уимоу, иабдугьы хәыҷ-хәыҷы ихьӡҵәҟьа «Рома» иҽаиршьцыло далагеит, еиҳараӡак аҩны андәылҵ. Ажәлар рҿы амаҵура иахагылоу, ауаа зызҵаауа арԥыс «Маџь» ҳәа ихәыҷыхьӡ аҳәара уажәшьҭа ихы
изаҭәашьомызт. Ақыҭахь даҳәаны дахьааз аума, Ажьгьери иԥа-иԥа ахьиакәыз аума, мамзар иара ихаҭа иҟазшьоума, ишакәхалак, иқыҭауаа рагроном ҿыц даара ҳаҭырла ихаҵгылон, пату иқәырҵон данааи инаркны. Иҟан дара-дарала ианеилабжьозгьы, «Шәанаџьалбеит, ҷышәрак зҵаз зегь ықәҵны ианцо аамҭаз, иара саб дахьиз, сабду дахьынхо усура сцоит ҳәа дахьааз шәымбаӡои! Убри амацараз ҭабуп ҳәа иаҳҳәар ҳахәҭами!..»
Ажьгьери иакәзар жәҩангәашәԥхьара абыржәоуп ианиба. Уаҳа дзыҳәаран иҟоузеи уи ауаҩ, уахгьы-ҽынгьы дзыҳәоз ибла ианаба. Уажә уи еидарас дызҵаз иааԥсарақәеи ишықәс рацәеи наҟ инышьҭеиҵазшәа, дласкәантраӡа акәын ихы игәы ақәбзианы дшыҟаз. Агәабзиареи агәамчи усгьы дырхашшаауамызт. Уажә Ажьгьери зегьы дрыхьӡоит, иӡыхь бжьаижьны иҟалахуама мамзаргьы. Уимоу, Ромагьы аԥхынра инаркны хәыҷ-хәыҷы даиршьцыларцгьы игәы иааҭеикхьеит. Уажәыҵәҟьа уи иԥсы алагаҩагара иакәхеит. Аԥҳәысеиба лыҷкәын заҵәы дшизыԥшуа иеиԥш, уаха еизарак рымазар, дхынҳәаанӡа ишьҭалаӡомызт. Аҟәаҟа иани иаби рахь данцалак еиҳагьы игәы изҭынчӡам, иаара иахыццакуеит. «Издыруада, рнапаҿы дааргар, уахь ддырхынҳәыр?!» ааигәахәуан иабду. Аха мап. Ус иаԥшьыргаргьы, Рома знапы зҟьалак рахь ииасуа дреиуаӡам, аҭахызаргьы иани иаби ракәзааит. Иара Асҭамыргьы иԥа иабду иҟны дахьыҟоу еиҳагьы игәы азҭынчуп. Зегьы рзы агәынамӡара змоу Тома лоуп, «Аҳәынҵәа днылаҳауа, имаҭәа-иҩыҭәа, дызбода, дзаҳауада?» – зны-зынла лхаҵа аӷырԥ ааихлыргон, аха уигьы ҵаҵӷәы амоуит, Рома еснагь деиқәҷаб дыҟан, бабыцк икьысны луазма уи ианду! Уигьы акәым, рнаҩсан аӡымҵар аҟнытә ҩ-ведрақәак аӡы ааигар, «убӷа ԥуҵәеит, иԥсыша уанду» ҳәа днеиԥыххыланы руак имсх’уеит ҳәа далагон Есма. Аҵкыс деицәан абдугьы, Рома мҿык сххуеит ҳәа нап наиркыргьы, ашырҳәа даакылҟьон Ажьгьери.
– Аҳыҳ, шьҭа иазхоуп, уабду дукәыхшоуп, шьҭа иазхоуп, – ауха ирызхаша аниххлак мчыла дааҟәихуан. Нас уԥшыхыр, Рома усура данцалак, ахәаҩҳәа даасуа ҩымш-хымш ирызхаша амҿы ххны инеиқәижьуан. Ус ҽнак ианыҟаиҵа аҽԥныҳәагьы иоуит Рома иҟынтә.
Дааԥышәырччеит Ажьгьери, аҽԥныҳәа иоуз ԥхашьашәа.
– Макьана унапы акарандашь ауп изышьцылоу, аӡаӷьа ыҵалар ауеит, – иҳәеит Ажьгьери. – Амала хәыҷы-хәыҷла амса ыҵалааит, уи акы иаԥырхагаӡам. Ажәларгьы еиҳа пату ақәырҵоит, амаҵура иалоу ауаҩ инаргәыҵа амса ыҵаны ианырбалак.
– Уи сыздыруам, аха сара ара сшыҟоу уара амҿы уххыр ииашам, уара уҭаҳмадоуп, сара...
– Усҵәҟьагьы слоумырҟәын, ухаҵкы, – дихыхәмаршәа иажәа днаԥыҩлеит, – сабатәи ҭаҳмадоу сара?! Сахьдадуу азоума? – ари азҵаарахь уаҳа имхынҳәырц, инациҵеит, – Амҿххышьа уҵеит, уигьы ҵатәуп, аха зегь реиҳа шықәсык ала кыр уеиӷьны аԥсшәа уҵеит. Уа нахьхьи Урыстәыла иузырҵада?!
– Англыз бызшәа Англиа сцаны иаусҵах, шәҟәылоуп, – иҳәеит Рома. – Арԥыс рҵаҩыкгьы дсыман.
Иҵабыргыҵәҟьаны, Рома ихатәы бызшәа, ихы-иԥсы аҭаны исҵаҵәҟьандаз ҳәа даҿын. Иҵон, даара гәахәас иҟаҵаны, аха ицәуадаҩын. Еиҳараӡак дзышьцыламыз ашьҭыбжьқәа рҳәара. Ус шакәызгьы дхьаҵуамызт. Иабду иакәзар, Рома ииашаны, инҭырҳәцааны ажәа анизымҳәалак, иџьеишьон: – Аҳәаразы иуҳәоит, аха инеиқәырԥшӡашәа, аилкаара аауадаҩны. Зегь ҳаиԥшны ҳлымҳа ҵарым, ажәа нҭкааны иануҳәалак ауп зегьы ианеилыркаауа.
– О, даду, уи мариам, ирацәаны аҽаршьцылара аҭахуп. Мшәан, иабаанага абри аԥсшәа, зҳәара цәгьоу ажәақәа абасҟак алаҵаны?!
Иааџьеишьеит Ажьгьери.
– Иабаанага шԥа, Анцәа иҳаимҭеи! – иҳәеит иара. – Ауаа раԥхьаӡа ишаны адунеи ианықәиҵоз, иара ихазы иалихыз анхарҭа, аԥсуаа ԥсадгьылс ирыҭаны, абри абызшәала шәцәажәала ҳәагьы, аԥсшәа риҭеит. Уара аҵара умоуп, уи шәҟәы ианӡамкәа иҟоума, ишԥаузымдыруеи?!
Дааччеит Рома.
– Нас абри еиԥш атәыла лԥшаах ҳамҭас ианриҭоз, иреиӷьыз абызшәагьы римҭоз, – дааихыхәмарит иабду.
– Ишԥа, ишԥа, иреиӷьыз ба?! Иреиӷьыз акәымкәа иреицәаз аума ириҭаз? Ишԥоубаз уи? Сара исыздыруам ҳәа, ус унагәҭасны уахымцәажәан, – уажәраанӡа дыхәмаршәа дышцәажәоз, уажә хәмаррак наламҵакәа даацәажәеит Ажьгьери. – Шәышықәса рышьҭахь Лыхны ашҭаҿы Акәаниар даныршьуаз, иумаҳахьеи аҭоурых? Шамы Осман ҳәа цәажәаҩ ҟазак ашьыжь инаркны шьыбжь лхыҵаанӡа дықәгыланы апҟаца-пҟацаҳәа дцәажәон, анхаҩыжәлар ргәала, рҿахәы аҳәынҭқар ичынуаа иреиҳәон. Инеиҭанеиҭасуа хҩык аҭырџьманцәа иажәахә еиҭаргон, рҳәеит. Рҟырҟқәа ҭхааит, уаҳа рылымшо. Иуаҳауоу, хҩык аҭырџьманцәа амыхәеит, ҵара змамыз нхаҩык дықәгыланы ииҳәоз иажәахә аиҭагара. Уажә шьоукы инеилажь-ааилажьшәа «ыҟами-чыҟами» ҳәа ишеицәажәало еиԥш акәхарымызт уи дышцәажәоз. Сара схаҭагьы срыхьӡеит еицырдыруаз ацәажәаҩцәа аӡәырҩы. Иаҳауеи, шьыри, сҽабаа аҵкысгьы, урҭ урзыӡырҩызшәа уҟандаз! Иузеилымкааӡозаргьы гәахәас иҟаҵаны акәын ушырзыӡырҩуаз.
Рома иџьеишьеит иҵарадаз иабду ихатәы бызшәа шаҟа дазгәдуны дахцәажәаз, еиҳараӡак – уи иажәа шаҟа агәра ганы иҳәоз. «Иарбан бызшәазаалак ахатәы ҷыдарақәеи ахатәы ссиррқәеи амамкәа иҟам, – дааиԥхьдырхәыцит иара. – Иџьашьахәымкәа иҟам «схатәы» бызшәагьы, инҭкааны исыздыргәышьом акәымзар».
Рома иааигәалашәеит дзыԥхьахьаз ҵарауаҩык иҭоурых. Иани иаби аҿаҳаи адагәеи реиԥш акәын ишенцәажәоз, рбызшәа еибакӡомызт. Данхбыџха иара ихаҭагьы иаб ибызшәа изымҵазт, аби ԥеи зымеицәажәо иаанхазаап. Ари анырра ӷәӷәа иҟанаҵаз иабзоураны, аԥа даныҩеидас даалаган, иан лыбызшәа усгьы идыруан, иаб ибызшәагьы иҵазаап, мыцхә џьа дукгьы адымбалакәа. Игәаԥхеит уи абызшәа. Нас даҽа бызшәакгьы иҵеит. Ус, абызшәақәа рыхаара икыцыԥхьаӡа даланагало, ҩажәи хәба бызшәа иҵазаап, аҵыхәтәан еицырдыруа бызшәадырҩнгьы дҟалазаап. Ирҳәоит уи аԥсшәагьы иҵеит ҳәа...
– Иуҵап, дад, иуҵап, ухатәы бызшәа ауми! – иҳәеит Ажьгьери аҵыхәтәан, Рома игәы нирхазар ҳәа дшәаны, маҷк иаахьаршшашәа. – Хар умамкәа иуҵахьеит, абаржәынахыс еиҳагьы имариахоит. Избоит аԥсышәала ашәҟәқәагьы урыԥхьо уалагеит – уаҳа иуҭахи?! Шәҟәуп ҵара-дыррас иҟоу! Ҳара ҳанхаҩы бызшәа уасхыруп – уи ӷәӷәоуп, иагьа узахаргылондаз!
Аха, Ажьгьери игәы ишаанагоз еиԥш, ус иаумариахыз. Ҵабыргуп, иабдуи иареи хар рымамкәа еицәажәоит, аха аизараҿы дҩықәгыланы ацәажәараан иабдуи иареи злацәажәоз рлексика изхомызт.
Ҽнак аколнхара анапхгареи апарторганизациеи реилатәараҿы аарыхратә планқәа ирылацәажәон. Усҟан ҩымзҟа ракәын иҵуаз Рома аусура далагеижьҭеи. Аизара иалахәыз, шамахамзар, хар имамкәа дрышьцылахьан. Ари аизараҿы, аколнхара ахантәаҩы иаамышьҭахь иззыӡырҩраны иҟаҵәҟьаз агроном иакәын. Ажәа анирҭа, иидыруаз аурыс бызшәа ала акәын дышцәажәоз, ибзиангьы дцәажәеит, аха ииҳәаз ззеилымкаауазгьы ыҟан, еиҳараӡак абыргцәа. Урҭ еиҭаганы ирарҳәар акәхеит. Ус иагьыҟарҵеит. Ари изышьцыламыз акы шакәызгьы, рҽамадыриашан, уаҩ ҽԥныҳәа ҟаимҵеит. Ус шакәызгьы ауха Рома аҩныҟа дхынҳәит агәнамӡара иманы. «Абас
ианбанӡа? – дхәыцуан иара. – Саҳаҭыр рба, рхы аҳаҭыр рба, ишакәхалак иахьа ҽыԥныҳәада исзыӡырҩит. Уаҵәгьы, уаҵәашьҭахьгьы дара рыламыс ҟарҵозар акәхап, аха уиашьҭахь? Уиашьҭахь исылшарыма сара ҭырџьманда зымаҵ зуа ажәлар сгәы иҭоу раҳәара?
Ари азҵаара Рома иҿаԥхьа иаагылеит, давсны дзавымсуа, аҭакгьы изыҟамҵо. Аха игәы ацәкаҳангьы дыҟамызт, схьаҵып ҳәагьы игәы иҭамшәеит машәыршәагьы.
Уи аҽны аусҳәарҭаҿы аизара рыман – уахантәарак Рома уи акәын дзызхәыцуаз.
Ашьыжь Нырбеи ибжьы анирга, Рома какалк скуеит ҳәа дтәан.
– Хәминуҭк рышьҭахь! – дыҩдәылҟьаны абарҵа днықәххын, аҭак ныҟаиҵеит.
– Сыԥшуп, – иҳәеит Нырбеигьы.
Нырбеи уажәы бригадирс аус иуан. Рома аҵарахьы данцоз иара арра дыргеит. Даныхынҳәы иҵара иациҵарц ҩынтәҟагьы дцан, аха аԥышәарақәа изымҭиит. Нас, аколнхараҿ аус шиуаз, аамҭала бригадирс дныҟарҵан, иусушьа аныргәаԥха, уа дагьаанрыжьт. Иахьа урҭ аизара рыман.
Иҩыза агәашә аҿы дизыԥшны дгылан, даннеи, еицны рҿынархеит.
– Иахьатәи ҳаизараҿ зҵаара ӷәӷәак ықәгылоуп, – даацәажәеит Нырбеи.
– Хԥаҟа зҵаара ыҟоуп ҳәоуп ишыздыруа, руа иарбану?
– Азеиԥш аарыхра зҽалазмырхәуа рызҵаара. Сара соуп уи азҵаара ықәзыргылаз.
– Издыруеит, издыруеит, – иҳәеит Рома – Уи шәара еиҳа ижәдыруеит, аха саргьы схатәы гәаанагара сымоуп. Амаҵурақәа хрылоуп ҳәа илеиҩеиуа агаҿа иавоуп, арагьы ишынхац инхоит, арахь азеиԥш ус ахь иҟаӡам. Иаахтны ираҳәатәуп, ма ара, ма нахьхьи «шәмаҵураҿы». Ус
ҟаҳамҵар ауаа еихьнарԥшуеит. Уажәнатә агәнамӡара змоу рацәоуп, урҭ рыплан ҟазҵо дара рҩызцәа анхацәа роуп!
– Гәыбӷансгьы ируҭауазеи, – иҳәеит Рома, – ақыҭа аплан иақәу шьоук аҵаны, шьоук аганахь иавагыланы, иагьа еибаҳаҭырыргьы ачҳара уадаҩуп.
– Иахьа иахырҳәаауа аабап, иамур, сара сбригада иаҵанак’уа сымч рықәхоит. Ҳара ҳҿгьы хәҭӡык ыҟоуп.
Абри аамҭаз автобус архәара иаавшәеит. Арԥарцәа нымҩахыҵын амҩаду ацәхыԥ иқәланы ишнеиуаз, автобусгьы аарԥылеит. Ауаа рацәаҩны иақәтәан. Рома еразнак илаԥш налықәшәеит Света. Ларгьы лылаԥш шааидхалаз удырратә, лыблақәа аашаҟь-шаҟьеит.
– Арҭ ҳарҵаҩцәа зегьы ықәҵны иабацо иахьа?! — иџьашьаны, инрывсыз автобус дазԥшуа даагылт Нырбеи. – Аа, иахьа август ҩажәаҵәҟьами, реизарахь ицозар акәхап. Светагьы дақәтәан, дубоу? – дԥышәырччо Рома днаизыԥшын, рымҩа инықәлеит.
– Дызбеит, – иҳәеит Рома. «Ҳарҵаҩцәа зегьы» ҳәа иҩыза иџьеишьоз рахьтә уи лоуп дидырртә иагьибаӡаз. – Ишԥаҟалеи уи ҳқыҭаҿы лусура? – иџьашьашәа диазҵааит.
– Уи ланшьцәа даара дрыдҳәалан. Аинститут даналгоз лхала аҳәара ҟалҵеит Ҳәмарқыҭаҿтәи ашкол ахь сышәшьҭы ҳәа.
– Ассир! Уи сыздырӡомызт.
– Сынтәа зны ҳаиқәшәан, Рома асалам бзааиҭиит ҳәа ласҳәеит.
– Ианба, сара асалам лзысҭины сыздырӡомеи?! – иџьеишьеит Рома.
– Уара иугхаз сара ихасырҭәаазар акрамоума? – дааччеит Нырбеи.
– Акгьы, иҭабуп ҳәа уасҳәоит. Нас иахылҳәааи?
– Зны дгачамкхан дхәацыхәаԥшьха дҩеибакит, аха нас «исалам шьардахааит, сабаигәалашәеи?» – лҳәеит.
– Бигәалашәеит азоуп асалам зыбзааиҭиз, Ҳәмарқыҭаа рыҳәсахәыҷқәа зегь асалам рзааиҭиз џьыбшьоу? –
сҳәеит сара. – Уи еиҳагьы лгәы ишахәаз лыблақәа иаархызбаалт.
– Амацәыс рхумбаалаӡеи? – дазымхәыцӡакәа ус иааиҿыҵҟьеит.
– Иудырҵәҟьеит, Рома! – дааҭгылан, иџьашьаны днаизыԥшит. – Убасшәа акы ихааӡа лыбла иаахызбалаҵәҟьеит! Уи лылаԥш анысҟәылгоз ауп. Даҽа знык избандазгьы аасгәахәын, аха уаҳа сыбла дхымԥшылеит. Аҵыхәтәан слазҵааит, аҭакс изысцҳауеи ҳәа. «Уахь даангылома иара?» – лҳәеит, арахь даар «иҭабуп» ҳәа иасҳәап аанагартә.
Убри ауха раԥхьаӡа рхала еиқәшәеит Ромеи Светеи. Зны Гәдоуҭантә даныхынҳә иҽлықәиршәеит. Амашьына дахьаныҵуаз усгьы идыруан. Усҟан реицәажәара кыр икьаҿӡан.
– Мшыбзиа, Света! – иҳәеит ианааиԥыла, инапгьы аҿынаирхеит.
– Бзиа жәбааит, – ларгьы лнапы аҿаалырхан, иҟәымшәышәӡа иааникылеит. Аха уажәы лыблақәа мшаҟь-шаҟьеит, мацәысгьы рхимбаалеит, дыԥхашьашәа ибла дхымԥшылт. Раԥхьаӡа ианеибадыруаз арԥыс ибла ахаара игәнылкылаз уажәгьы лгәаҵаҿ иҵәахын.
– Ишәыдысныҳәалоит, ара аусура шәалагеит ҳәа саҳаит, шьапымышла.
– Иҭабуп. Шәаргьы аҵарашықәс ҿыц шәыдысныҳәалоит. Шәхатә гәаԥхарала ҳашкол ахь шәахьааз џьасшьеит, аха сыгәгьы иахәеит.
– Иҭабуп!
– Нырбеи иакәхап ишәазҳәаз? – аԥҳәызба убаржәы раԥхьаӡа Рома иблақәа днархыԥшылеит.
– Ижәдырит, – иҳәеит Рома. Асалам атәгьы ааигәалашәеит.
Еицны инеиуан.
– Асалам сзаашәҭиуан, Нырбеи исеиҳәеит, иҭабуп сахьышәгәалашәаз.
– Сара лассы-лассы шәысгәалашәон, уи ауп изызкыз сысаламгьы. Аԥҳәызба дааԥышәырччеит, уаҳа егьымҳәакәа.
– Уаха аклуб ахь шәнеиуазар акәхап? – длазҵааит Рома.
– Сыздыруам, сазхәыцп.
– Шәнеиуазар, саргьы снеиуан.
Аԥҳәызба еиҭа дцәыҵыԥшшәа дааԥышәырччеит, Рома ииҳәаз ақәҿымҭӡакәа.
– Нас снеиуоу, сымнеиуоу? – дҭиҵаар акәхеит уажәшьҭа.
– Ишәҭахызар шәнеи, – еиҭа дцәыҵыԥшшәа дԥышәырччеит.
– Сара исҭахуп, шәара шәнеиуазар.
– Сара сыдагьы уа ауаа ҟалоит, – иаархаашәа дааҵәылылхит.
– Ҳәмарқыҭаа рҿар уа иреизарҭоуп, аха урҭ сырзымҵааӡеит шәнеиуама ҳәа, мамзаргьы шәнеиуазар саргьы снеиуан ҳәа.
– Даара ишәҭахыҵәҟьазар, снеип нас.
– Даараӡа исҭахуп ҳаиқәшәарц.
– «Ҳаиқәшәарц?! – иџьашьашәа лгәы иааҭылҳәааит Света. Аха, мшәан, снеирц зиҭаху ҳаиқәшәарц азоуми!»
– Асааҭ жәба рзы абра сыԥшуп, – иахьеицрыҵуаз ианнеи, дааҭгылеит Рома.
– Жәба рзыҵәҟьоу?
– Жәохә минуҭ шагу! – дааччеит Рома. – Ақыҭаҿы усгьы асааҭ иахәаԥшӡом, ҳара ҳзышьцылаз мап ҳзацәкуам акәымзар.
– Абзиараз.
– Абзиараз уаханӡа, – нациҵеит Рома. Света дааԥышәырччеит, аха арԥыс иблакәа дырхымԥшылаӡеит.
Ахәылԥаз асааҭ жәба рыбжаз Рома аԥҳәызбеи иареи иахьааидыҵыз аҭыԥ аҿы дгылан. Ибоит маҷк заа
дшаацәаз. Уи уажәраанӡа аҩны дандәылҵлак аусҳәарҭа аҿынӡа шаҟа амҩа дықәхо гәеимҭаӡацызт. Иахьоуп уи даназхәыц. Иахьоуп уи ангәеиҭа. Уажә длеиҩеиуа дахьгылоу аӡәы дибаргьы ииҳәаша ӡбны имоуп, «Нырбеи абригада снарылсны сухьӡоит, иҳәан, сыԥшуп. Уахь џьаракыр дыжәбазар?..»
«Ссааҭ тәама, мшәан, иахьа сааижьҭеи, уажәгьы жәба рыда ҟамлаӡаци?» – илымҳа инадикылеит, аха мап, арԥыс игәеиԥшҵәҟьа уи аусура иаҿын.
Абри аамҭаз Света архәара даавшәеит. Ромагьы игәы аҭҳараҳәа иааисит. Уи игәы уажәы исааҭ аҵкыс иццакны аус ауан, иара уи дауазхәыцуаз акәымзар.
– Хминуҭк шәагхеит, – Рома исааҭ днахәаԥшшәа дааԥышәырччеит.
– Ирыцқьаны хминуҭк шәсааҭ ццак’уеит, – наиаҭалкит Светагьы, лсааҭ дахәаԥшуа. – Жәохә минуҭ агын аҩны сандәылҵуаз.
– Уажәада игәашәҭахьазма шаҟа минуҭ амҩа шәықәхоз?
– Мап, уажәада игәасымҭаӡацызт.
– Уажәшьҭа ишәгәалашәозар акәхап?
– Ус акәхап, – дааԥышәырччеит. – Амцхә шәсырԥшызар ҟалап.
– Саргьы уажәада шаҟа амҩа сықәхо гәасымҭаӡацызт, ирыцқьан сааҭбжак ҵуеит сыԥшижьҭеи. – Заа дшаацәаз ахьиҳәаз изгәамҭаӡеит.
Еицны рҿынархеит.
– Шәаҳаҭыраз сааит акәымзар, иахьатәи акиносахьа хынтә сахәаԥшхьеит, – лҳәеит Света, – зны изымбацызт азы, ҩынтә – сҩызцәа раҳаҭыраз.
– Аԥшьынтәтәи аан – сара саҳаҭыраз? – нациҵеит Рома. – Аха мап, уи саргьы сахәаԥшхьеит, ус анакәха, иахьа ҳахәамԥшыргьы ауеит.
– Ҳахәаԥшыргьы егьамаӡам. «Хҩык амушкетиорцәа» комедиа бзиоуп, ҳазхара ҳарччоит.
Ашҭаҿ ианнеи аӡәызаҵәыкгьы дықәрымбааит.
– Ҳагхоу, уаҩ дыҟаму?! – иџьалшьеит Света. Рома идыруан ишагхаз.
– Ҳагхеит, даарак ишаҳҭахымыз рдыруазар акәхарын, «иаҳзымԥшӡеит». Уажәшьҭа анеира иаԥсам, – днаԥшы-ааԥшит. – Ҳаатәап абна, – аклуб анаҩс аҭәа-ҵла хыгьежьаа игылаз амҵахь инапы наирххеит...
Амза мчыбжьык аҟара акәын иахыҵуаз, аха ибзианы иарлашон, агәыр каршәзар иаашьҭухратә икаҷҷон. Аха ашәшьырақәа рҿы ишылашьцац илашьцан. Уажә аклуб иҩноу зегь аадәылҵыргьы Ромеи Светеи ашҭа агәҭан иахьтәоу рымбаӡакәа инарывсуан, дара златәоу ала аӡәгьы имҩаӡамызт. Акиносахьа алгара кыр шагызгьы, убри еиҳа ргәы арҭынчуан.
Минуҭқәак раҟара ҭынч итәан, аԥҳәызба арԥызба дизыԥшын, арԥызба иакәын раԥхьатәи ажәа аҳәара зыхәҭаз, аха уажә реицәажәара ахы шарктәыз акәын ихаҿы имааиуаз.
– Ақыҭахь шәаарышьҭу, шәхала ишәгәаԥханы шәаау? – уи ауп раԥхьаӡа дзызҵааз Рома. – Амала абри «шәара» аиқәлацәа рҿы даарак иманшәалам...
– Сшәықәшаҳаҭуп, – иажәа днаԥыҩлеит Света. – Уи еиҳа аофициал ҟазшьа амоуп... Арахь саашьоу? Аҟәа саангылар цәгьа изымбеит, аха ақыҭақәа рахь шәцароуп, уаҟа акадр рызхом анырҳәа, нас саншьцәа рахь аара сақәшаҳаҭхеит. Сангьы ари ашкол ауп дзылгаз. Сқыҭа Аӡҩыбжьа сзанааҭ ала арҵаҩцәа рыман, сара сымцхәхеит.
– Уи бзиоуп, иҳәеит Рома. – Бқыҭаҿын бмцхәхан, ҳара ҳахь бааит, маҭәарс ибҭиуеи?
– Аԥсуа бызшәеи анемец бызшәеи роуп сара сзанааҭ. Урҭ рахьтә акы сыдыргалозар акәхап. Мамзаргьы – рыҩбагь.
– О, уи зегь иреиӷьу ауми? – игәы иахәеит Рома, аха уи зегь излареиӷьыз ауп Света илзеилымкааз.
– Шәара... Мап, – дааччеит Света, – уара арахь уаара шԥаҟалеи?
Уажәшьҭа азҵаарақәа рхала иааиуан.
– Сара академиа сҭазҵаз ҳәмаркыҭаа роуп, урҭ рлимит алоуп сызлаҭалаз.
– Усҟангьы иуӡбахьазма?! – иџьалшьеит Света.
– Сабду иоуп усҟан изӡбаз. Сара ақыҭа бзиа избон, аха усҟан аусурахь акәымызт сахьхәыцуаз, ишакәхалак институтк аҭалара акәын.
– Нас уаналга, арахь уаар акәхеит...
– Сҵара абжак анеиҩысша нахыс есааира ақыҭахь исыхо иалагеит. Аҵыхәтәан иаахҵәаҵәҟьаны изӡбеит, арахә рферма срыцырҵаргьы, Ҳәмарқыҭ ада џьара сымцап ҳәа.
Иааџьалшьеит Света.
– Аҿара аромантика акәхап, уаҳа ақыҭахь иухаран иҟази!
– О, уи ахатә ҭоурых амоуп, – иҳәеит Рома, аха уи аҭоурых иҽаламгалакәа даахәыц-хәыцын, инациҵеит. — Ауаҩы ихы идыруа даныҩеидаслак днаԥшы-ааԥшуеит, игу-ибзоу, иаԥхьаҟатәи иԥеиԥшхә уҳәа дрызхәыцуеит. Сара иахьа уажәраанӡа ажәҩан саҵакнаҳаушәа сгәы иабоит. Ауаҩы ианакәзаалак ихы агәра игартә, иԥсы агәра игартә, дызқәгылоу дгьылк имазароуп. Ҳәара аҭахума, анышәаӡа акәым зыӡбахә сымоу.
Света, агәеилыххара бзиа злалымаз ала, еразнакы илдырит Рома уиала ииҳәарц ииҭахыз. Уажә ауп уи ианылдыр «О, уи зегь иреиӷьӡоу ауми!» – ҳәа ззиҳәазгьы.
Минуҭкәак ааҭынчрахеит. Уажә аклуб идәылҩуаз абжьқәа ирҷыдахаз Ҳәмарқыҭ ҭахәхәа ацәа иалоуп уҳәарын. Света акы лгәы иааҵаххын, Рома диазҵаарц, аха убри аамҭаз: – Уахынла амза ианаау, шаҟа иԥшӡароузеи, – аҭынчра ааилеигеит Рома. Уи уажәы уаҳа иихәо имамкәа акәымызт, амза акаҷҷара убасҟак игәаҵанӡа инеиуан.
– Ақыҭаҿоуп аԥсабара закәыҵәҟьоу ахьудыруа, уи иамоу аԥшӡара, уи иаҵоу ахаара ақалақьуаа иалхәданоуп ишыҟоу. Исгәалашәоит хәбаҟа-фбаҟа шықәса ансхыҵуаз зны амза атыҩ иакын, — усҟангьы сабду иҿы сыҟан, – ауха бџьарк змаз зегь аҟәҟәахәа амза иеихсуан... Амза «афара» иаҿыз атыҩ «ршьырц», «иагьыршьит». Уи шмифыз еилызкаауазгьы ыҟан, аха ажәлар рҵас убасҟак амч аманы агәра ргон. Иахыҵуагьы Анцәа идырп! Амала шаҟа романтика аҵоузеи ажәлар агәыӷра рымоуп, амзаҵәҟьа ашәарҭа иҭагылар, ишырыхьчауа ала.
– Уи саргьы исгәалашәоит. Зегь ахьхысуа хәа сабгьы дхыст .
– Сабдугьы дымхысыр иуазма! Уамашәа иубаша, «шәкы рҿынтә акы ақәшәоит» рҳәоит, иҳәеит уи агәра ганы. Сынтәа зны игәаласыршәан, алаф алхшәа, игәамԥхеит, «Уи Анцәа иоуп изусу, Адгьыл аҿы шәара шәусқәа ҟашәҵалеи!», иҳәеит. «Нас шәара Адгьыл аҿынтә акәӡамзи амза шәшеихсуаз?», анысҳәа, «Уи Анцәа игәаԥхон», иҳәеит.
– Уабду дыздыруеит, уи даара дуаҩ ҟәышуп, дагьуаҩыцқьоуп, ахаан иламыс давагылеит ҳәа иӡбахә рҳәауа саҳахьеит, – лҳәеит Света.
– Еиҳараӡак уи иҿцәажәара хаауп, иԥшӡоуп. Гәҿыӷьрак ҟамҵакәа сааҭла узизымӡырҩхуеи! Ҵарак иманы дыҟазар, хымԥада, уи дфилософхон, ма дышәҟәыҩҩхон.
– Сара излазбо ала арҵаҩ бзиаҵәҟьа думоуп.
– Башамашакгьы иакәым.
Иааибарччеит.
– Уамашәа иубаша, ажәлар рҳәамҭа, ажәеинраалақәа ҿырҳәала идыруеит, еиҳараӡак – афырхаҵаратә ҳәамҭақәа. Урҭ убас иҳәоит – иара ихаҭа иҩыз џьушьап.
– Апоезиа бзиа иубозар акәхап, аҩразы уҽԥумшәаӡои?
– Оҳоҳ, споетхарцу?! Мап, мап, апоезиеи сареи егьҳзеилам, аԥхьареи азыӡырҩреи рыда.
– Саргьы убасҵәҟьоуп. Аԥхьара бзиа избоит. Ашкол санҭаз аԥхьараз аконкурс салахәын. «Абаҭаа Беслан»
ацыԥҵәахак Аҟәа саԥхьахьан. Ирацәаны уаԥхьар еиӷьу џьшьа, аҵыхәанӡа ҿырҳәала исҵан, аха ацыԥҵәахоуп сыздырԥхьаз.
– Уи аҩымҭа аӡбахә саҳахьеит, аха самыԥхьацт... Ибхамышҭыцзар, цыԥҵәахак бысзаԥхьандаз, – агәаҳәара иоуит Рома.
Дааиԥхьхәыцит Света.
– Уи знык изҵаз, нас шамахамзар, ихашҭӡом, – лҳәан, аԥхьара дналагеит:«Аԥсны иааӡаз Абаҭаа,
Дхаҵа ӷьеҩын иаамҭала...»
Аԥҳәызба даԥхьон лыбжьы ныҵакшәа, аха уи лыбжьы убасҟак ихаан, убасҟак иҟәымшәышәын, дзыԥхьоз аҩымҭа хаарас, ԥшӡарас иаҵаз зегьы лгәаҵантә ихааӡа лыбжьы иалаланы иаауан. Уи лыбжьы зны илалырҟәуан, илырҟәмшәышәӡон, аҽазных маҷк иҳаралкуан, илырҿацон. Рома уи илҳәоз зегьы шизеилымкаауазгьы, ацәанырра инаҭоз дардысны, ихы-игәы лзышьҭӡан дылзыӡырауан, игәы хыҭ-хыҭуа.
Света ацыԥҵәаха даԥхьеит. Ҳамҭакы ҭынчран. Рома далашыҩкны ихы иқәыжьшәа дтәан.
– Ари аҩыза аромантикатә поема ҳлитератураҿы ианыҟала иҳамазар акәхап алитература бзиа! – иҳәеит иара. – Бысхымыччан Света, уи сара срыцҳароуп. Амаҷ азыҳәан ауаҩ закә доуҳатә беиароузеи дзылхәдаахо!..
Абри аамҭаз аклуб ахьынтә аууҳәа абжьы ааҩнҩит.
– Акиносахьа иалгеит, – лҳәан, ашырҳәа дҩаҵҟьеит Света. – Ирласны ишԥалгеи, мшәан?!
–дааччеит Рома...
Рома дхынҳәны даауан, адунеи аҿы зегь реиҳа разҟы змоу иара иакәны. Ишьаҿа ахьиргылозгьы иныруамызт, дыԥрышашәа игәы иабон, ихылԥа аҵыс ҭыҳәуа акәын дышнеиуаз.
Уи ауха ибла дыхгылан Света, игәы дҭан дхааӡа, дыԥшӡаӡа. Уажәраанӡа лыблақәа ирхыҷҷалоз амацәыс акәызҭгьы ибла ихгылаз, уажәы лхы инаркны лшьапаҟнынӡа дышәҭышны акәын ихы-игәгьы дышҭаз. Еиҳараӡак Рома ицхаха игәаҵа иҭаӡыҭуан уи лыбжьы хаа, апоема данаԥхьоз иашәаны илҳәозшәа акәын ихы-игәаҿы ишиныруаз, уажәгьы уи иаҳауашәоуп ишиныруаз. Уажәы игәы еихьызшьуаз уи апоема инагӡаны иахьизеилымкаауаз акәын.
Аха ашәа ашәоуп, ажәақәа узеилымкаауазаргьы, амузика угәаҿы инеиуеит.
Рома ихәыцра иҩыза Нырбеи иахь иниаигеит. «Иасҳәап, – дааиԥхьхәыцит иара. – Нырбеи еснагь дӷьаҵәы-ӷьаҵәуа дсышьҭоуп, изицәызӡарызеи? Макьана гәыӷроуп иҟоу, ҵабыргуп, аха убри сгәыӷра амацарагь иасҳәар, игәы иахәоит. Сара сыхьӡала асалам лыҭаны, сара сахь дхьаирԥшуанеи...»
Ауха еибырҳәахьан Нырбеи ашьыжь абригадахь данцо ибжьы иргарц амҩа абжаранӡа урҭ еимҩалацәан.
– Шьыбжьон умаакәа умун, нанду дызкәырбану, – лыбжьы неихьылыгӡеит Есма. – Иацгьы аизара уахнаган, ус иурхәлеит.
– Бзиоуп, нанду, ибзиоуп, – иҳәан, ашҭа дынҭыҵит, Нырбеи ибжьы шааиргаз еиԥш.
– Уара иаха уабабналаз? – ишааиқәшәаз еиԥшҵәҟьа диазҵааит Нырбеи. Рома дааԥышәырччеит. «Ари исымҳәашазаргьы, исирҳәоит», – ааигәахәын, ҿааиҭит: – Асвидание ахь сыҟан, – иҳәеит иара дыччо. – Аԥсышәала уаҳа ишԥарҳәо, «асвидание» ҳәоуми?
– Аԥсышәала «аԥҳәызбабара» ахьӡуп, – дааччеит Нырбеи, – ҳабацәа свидание ҳәа ирдыруаз, иҩҽыжәланы ԥҳәызбабара ицон. Дыргәаԥхар, хәышықәса бжьысыргьы, дыргон, иаур хаала, иамур мчыла!
– Убри зегьы иреиӷьын, — даахыхәмарит Ромагьы. – Уажәы асвидание ҟаҵала, уцала-уаала, аҵыхәтәан мап лкыр, иҟоуҵаран иҟеи, аҳәса амчра рнапаҿы иааган ирымоуп.
– Уи бзиоуп, аха исаҳәи иаха закәытә свиданиаз иумаз.
Иааччеит рҩыџьагьы.
– Иуасҳәоит, амала усхымыччан.
– Сызхыччаша уҳәар, сахыччоит, узызжьарызеи. Дызусҭада?
– Светлана, – иҳәеит Рома.
– Светлана дарбан, Света Маан-ԥҳау?!
– Лхаҭаҵәҟьа.
– Ухы ларҟәы, ухы ларҟәы, убри зҳәаз уԥышәқәа сыргәӡуеит, – ихәан, иҩыза ихәда инапы аакәыршан аҵәаха-ҵәахҳәа дааигәӡит. – Сымц-салам аус ауит сгәахәуеит!
– Нырбеи, исыдуныҳәало закәи, иахада ҳаиқәмшәацт, зныктәи хаиқәшәарала иаҳҳәаран иҟази.
– Зегьы зныктәи аиқәшәаралоуп ишалаго. Шаликәа Бганба думдыруеи, Светеи уареи шәанеибасырдыруаз зегь рцымхәрас ицәажәоз аԥҳәызба ҵәрышкәа лашьа?
– Дышԥасзымдыруа.
– Убаржә асабша ауха ԥҳәыс дааигоит. Иабеибадыр, ишԥеибадыр ҳәа умҵаауа! Иҳаҩсыз амҽышаз чарак аҿы раԥхьаӡа еибадырит. Илаԥшгьы налыдхалазаап. Ашьҭахь
аишәа чараҿы ифо-ижәуа иштәаз, дыԥшызар, иқәԥраан аӡәи лареи шеицыкәашоз илаԥш дааҵашәеит, ԥыҭкгьы иқьаф ҟаҵаны дыҟазар акәхарын, ахьшәҭҳәа аишәа днахууан, арԥыс дааимԥаа диркәашазаап. «Убасҟан лыблақәа санынархыԥшыла, абри сара дыстәхароуп ҳәа сгәы иааҭаскит» иҳәеит. Абар уаҵәашьҭахь ауха дааигоит.
– Мчыбжьык ала! Идырласӡеит.
– Аблақәа ртәы акала иҟоуп, – аҽыҩҳәа иҩыза днаиалацәҟәит Нырбеи, Рома уи зхиҳәааз ауизымдыруаз, иааибарччеит.
– Нас уажә ачара иуама? Шаликәа арԥыс заманак иоуп.
– Мап, уажә ус даабжьигоит, нас ҭынч ачара имуеи. Уажәы ҳазлацәажәо Ажьгьери илымҳа иааҭасыр, уахаҵәҟьа дааҳгароуп ҳәа амца ҳажәиҵоит. Имҳәац џьшьа еснагь саҳәара даҿуп.
– Ҳаиқәшәара мап ацәылымкит, сгәыӷуеит са сахь маҷк лхы кыдзар ҳәа. Мап шԥалкри. Нас дадугьы иасҳәон, – иҩыза ианимаирҽхәаӡа, дамхагәырӷьашәа инациҵеит.
Дааччеит Нырбеи.
– Даду иоуҳәар ԥхашьарами!
Дааиԥхьхәцит Рома, еразнакгьы иааигәалашәеит ари аҩыза азҵаара аиҳабы иҿы ишаламцәажәо.
– Ииашоуп, нанду исалҳәахьеит, аԥсуаҵас ишыԥхашьароу, – иҳәеит иара.
Рома аҵарахьынтә даныхынхәы иара ихьӡала иабду зыргылара даҿыз амҳара далгахьан, арԥшӡара иазкыз маҷ-саҷқәак рыда. Усҟан Нырбеии иареи ашәшьыраҿы еицәажәо иштәаз ус иеиҳәеит: – Иубома уабду иузиргылаз амҳара! Аԥшӡараҵәҟьа акапан ахьы иаԥсоуп.
Иааџьеишьеит Рома.
– Сара сзыҵәҟьа ишԥаиргылоз, ус акы рҳәо смаҳаӡацтеи!
– Аиеи, уара узыҵәҟьоуп изиргылаз, – иҳәан, амҳара захьӡу аҭоурыхгьы иеиҳәеит.
Ахәылԥаз Рома иабдуи иареи еицәажәо адәны иштәаз диазҵааит, Нырбеи ииҳәаз иашоума, ари сара сзоума изургылаҵәҟьо ҳәа. Арԥыск иеиԥш дыԥхашьаны дааҟаԥшьхеит Ажьгьери. Уи аԥсуа ҵасқәа Анцәа иԥҟаракәа реиԥш ауп дшырзыҟоу, аха урҭқәа Рома иалидырааи, азҵаара ииҭаз анақәҿимҭ, цқьа дазымхәыцзар акәхап игәахәын, инациҵеит: – Ҳаҩныдоума, аа, акәасқьа хаккала иахьгылоу!
– Ҳаҩныдамызт, аха исҭаххеит ухьӡала ҩны ԥшӡа ҳәҷык сыргыларц – иҳәеит абду, иҿы нарҳәшәа дԥышәырччо.
– «Амҳара» акәу, сиркгьы ахьӡуп, – игәбылра адхалт Рома. – Нас аброума сахьышьҭалало?
– Уи уанду улазҵаа, – еицәоу акы иамхаҳәар аҵкыс игәахәын, реицәажәара хиркәшеит Ажьгьери. Еиҳараӡак уи идыруан ианду ишиалҳәоз амҳара аҭоурыхгьы уи иацу аԥхашьарагьы. Ус иагьыҟалеит, аха Рома араҟа ԥхашьара ыҟаны ибомызт, иара ихаҭа ҟазшьала дшыҷкәынаԥхашьаҩызгьы. Ажьгьери убригьы хьаас иман. Уи лассы-лассы дазыхынҳәны дазхәыцуан иԥа-иԥа аԥсуа ҵасқәеи ақьабзқәеи ахьизымдыруаз, азымдырра амацарагь акәым, уиаҟарагьы ргәхьаа ахьикымыз. Ажьгьери наҟ иҿы наирҳәып, имаҳазшәа ҟаиҵап, ианду ҭакәажәык – уиаҟара хьаас илкрым, аха ажәлар рҿы даннеи, убригьы иаҷыданы анапхгараҿы ихьӡ анырҳәа, усҟан дара иныҟәырго рҵас, рқьабз ныҟәигозароуп, дара ԥсыс ирхоу аиҳаб пату иқәҵара, асас иԥылара, уи иныҟәгара уҳәа раԥсуара ҟазшьа иаргьы иҟазшьазароуп. Усҟан ауп ажәлар рҿы уи ҳаҭыр змоу уаҩны даныҟало.
Абарҭқәа зегьы, амҳара аҭоурыхи уи иацу аԥхашьареи раԥхьа инаргыланы, ианду ҭынч днартәаны иалҳәеит, уи ахыбра зызкуи уи аҭоурыхи данразҵаа.
– Аԥсуа бызшәа аҵара уадаҩуп сҳәеит, аха аҵасқәа рҵара еиҳагьы ицәгьазаап, – иҳәеит Рома, уажәы Нырбеи ари азҵаара анцәырига.
– Уи цәгьоума? – инаиаҽԥниҳәеит Нырбеи.
– Мап, ицәгьоуп сымҳәаӡеит. Амилаҭ ҵасқәеи ақьабзқәеи рыӷәӷәара уи амилаҭ организм, амилаҭ доуҳа аӷәӷәароуп иаанаго. Уи ацәгьеи абзиеи ҟалашт, аха инеизакны ҳара ҳмилаҭ ҵасқәа, сара сызлахәаԥшуала, ҳабла аҷыц еиԥш иаҳхьчаша культуратә доуҳатә ҭынхоуп. Урҭ ирныԥшуеит ажәлар рҭоурых аҵаулара, рҟәышра, ргәыҭбаара. Сара даара кыр сдырхәыцхьеит аныҳәаҿақәа, Анцәа улԥха ҳаҭ, ажәлар рныҳәаҿа, ажьрацәара аныҳәаҿа, еиҳараӡак уи еилазгаз изы ажәлар шаҭарак шыҟарымҵо. Урҭ, раԥхьаӡа аҭаацәара ашьақәгылара аҭоурых иазку, Енгьельс иусумҭа иаԥхьахьеит уҳәап.
– Ҳабдуцәа ракәым, уи саргьы самыԥхьацт, – дааччеит Нырбеи, – аха иалоухи иажәыз, икажьтәу рацәахеит.
– Уи уахымццакын. Амилаҭ ҵас, адин иаҩызоуп, адацкәа ӷәӷәоуп. Адин амчра цеит, аха аҵас аиҷаҳара аҭахуп. Мап анакәха, абзиагьы ацәгьагьы еибагар алшоит. Усҟан уи хнырҳәышьа змам цәыӡ духоит.
– Сара сахьахәаԥшуа, ҿыц иаланагало рахьтә еиҳа игәхыршәагоу рацәоуп иажәыз аҵасқәа раасҭа.
– Сгәы иааҭуҳәааит, саргьы убасҵәҟьа акәын сышрыхәаԥшуаз...
Рома уажәы инарымҩатәшәа реицәажәараҿы азҵаарақәа дызлацәажәази урҭ иара дышрыхәаԥшуеи ааџьеишьеит Нырбеи. Уи ахаангьы игәы иҭамшәацызт урҭ философиатә ҵакык рымоуп ҳәа.
– Ажәа аҽура иаҩызоуп, аӷәра анаҿоумк, умҩахнаҟьоит, – дааччеит Нырбеи аҵыхәтәан. – Ҳара ҳазлацәажәоз раԥхьатәи усвидание акәын.
– Уи схамышҭӡацт саргьы. Ахашҭра акәым, уажәыҵәҟьа уи схы иҭагьежьуа иароуп.
– О-о, уи шьахәми! Ухы ианҭагьежь, угәгьы иҭагьежьуеит, хымԥада!
– Сыхгьы-сыгәгьы уажә уи ауп изызхәыцуа, ишубо еиԥш, сымҳара ԥшны игылоуп, – дааччеит Рома. – Уа сцаны сышьҭалалоит сҳәан, нанду илуам, «Радеда» анаҳҳәалак, нас ушьҭалап, лҳәеит.
Арԥарацәа ааҭгылан еиҭах ҳамҭакы еицәажәон.
– Уажәшьҭа сара сымҩа абрахь ауп иахьгоу, –инапы наирххеит Нырбеи. – Асабша ауха Шаликәа иҿы ҳаиқәшәоит. Уи ҳнеиԥхьоит хымԥада! Светагьы усгьы уа дҟалоит, урҭ еигәылацәоуп, амаҵгьы лурҭоуп.
– Уигьы бзиоуп! – дааччеит Рома. – Уаанӡагьы ҳаиқәшәоит.
Нырбеи ииҳәаз ҵабыргхеит, Шаликәа иԥҳәысаагарахь инаԥхьан Ромагьы иаргьы. Изламаӡаз ала, ачара аҿынӡа даабжьигон, аха иақәшәаз ауаа рацәаҩхан, чара хпыҿк ҳәа ззырҳәоз иуит.
Рома ачараҿ зегь раԥхьа илаԥш иҵашәаз Света лоуп, игәгьы аахыҭ-хыҭит. Лара Света лакәзар, бла ҵарыла илыхәаԥшыз лымдырырц залшомызт лҟазшьа еразнак ишеиҭалкыз, дықәгьежьаа амаҵ шылуазгьы, Рома иахь лассы-лассы дымнаԥшыр лгәы иауамызт. Ҵабыргуп, аҳәсахәыҷқәа уажә Рома иахь зылаԥш хаз рацәан, аԥшреи асахьеи рзы Анцәа дыззылԥхаз арԥыс, дацклаԥшны иҽанеилеиҳәа, улаԥш идымхаларцгьы залшомызт. Света уи уахаҟара дылгәамԥхацызт. Лҩызцәа цәыҵахәыҭхәыҭуа изырҳәоз алафқәа ахьлаҳауаз, дихыбаан, лгәы амца анаркуан. Аха уи дара иабардыруаз.
Аҭаца лаагара уиаҟара иадымхалт, асааҭ жәаба ҟалахьан еиԥш, аҭацаагара ашәа «Радеда» ҳәо, ашҭа иааҭалеит.
Абри аамҭаз, аҭацаагацәа рԥыларазы ианаадәылҵ Рома дыԥшызар, Света иааигәараҵәҟьа дгылоуп. Маҷк лара лахь днаскьан:
– Ашьыцра сыламыз џьысшьон, аха иахьа Шаликәа сиҵашьыцуеит, – иҳәан дааччеит.
– Абзиа шьыцра цлаброуп рҳәоит, – ларгьы лыбжьы уаҩы имаҳартә, аҭак ныҟалҵеит даҵамхакәа. Рома уи игәы аарҟәандеит.
Уажәшьҭа аишәачарахь акәын зегь рхы ахьхаз, рнапқәа ӡәӡәаны иааркьаҿны иҟаҵаз ашьаԥа ныҵырҭәаа илатәеит. Аԥшәма Шьаҳан астол ахаҿы аҟәардә иадгылаз днахан, дымтәакәа даагылеит. Абри аамҭазы аҭаца лыхьӡала иршьыз ашьтәа агәи агәаҵәеи аҵәы иахаҵаны, агәыла арԥыск ашырҳәа даакылҟьан Шьаҳан инаииркит. Ииҳәарызеишь ҳәа зегьы еиқәыӡырҩуа изыԥшуан. Ари уажәада имбацызт Рома. Уи уажә зегь реиҳа дшанхаӡаны дыԥшуан, анаҩс иҟаларызеишь ҳәа.
– Анцәа ду улԥха ҳаҭ, угәыԥха ҳаҭ! – иҳәан Шьаҳан, ибжьы ҩыҳараикит, аишәа-чара иахатәазгьы, иара Анцәа дугьы ираҳаратәы еиԥш. – Иахьа ҳзықәгәырӷьо ҳҭаца хәыҷы Адица Анцәа биныҳәааит! Мышьҭа бзиала аҩнаҭа сшьаҿа еихызган бҳәартә, шьапымшла ҳаҩнаҭа даанаган ҳҳәартә Анцәа бҳатәеишьааит! Бзыднагалаз арԥыси бареи макьана шәқәыԥшуп, шәыԥсҭазаара шәаԥхьаҟоуп иахьыҟоу, уи аԥсынҵры ду ацны, илашаны Анцәа иҟаиҵааит. Аԥсҭазаара ԥсҭазаароуп, зны иладароуп, зны иҩадароуп, аха шәара шәзы еснагь агәышьҭыхра ацны Анцәа иаҭәеишьааит! Бышьҭра ныҳәазааит, дареи ҳареи ԥшӡала аиҭанеиааира Анцәа иҳаҭәеишьааит!
Данныҳәа ашьҭахь, иаԥхьа инықәиҵан, агәи агәаҵәеи, ҽыҭк-ҽыҭк аарымхны, дзыхныҳәаз иаҵәца иҭаз аҩы нарықәиҭәан, ихы дҩахеит: – Абри Ачбеи Чачбеи иларымҵаҵаны иаласырҭхаџьаанӡа ҳҭаца хәыҷы хыхьк бмыхьааит, гәыхьк бмыхьааит, џьа-ԥхӡы Анцәа ибзааимгааит! – иҳәан, днахан астол инықәиҵеит. Нас дзыхныҳәахьаз иаҵәца аақәихын, дныҳәа-ныԥхьан ижәит. Зегьы «Анцәа улԥха ҳаҭ» ҳәа раԥхьатәи аныҳәаҿа кны инеибартәан,
рхәы рнапы надыркит. Шьаҳан акы днацҳауа акыр даарԥеиԥшит, рхәы шԥхоу акы инацҳарц, нас, уажәшьҭа иаамҭоуп анааигәахә, зегь илаԥш нарыхганы, ашьшьыҳәа дҩагылеит.
– Чара хәыҷ ыҟам, чара ду ыҟам, ачара – чароуп, иара излатәу ала амҩа аҭатәуп, иныҟәгатәуп, – иҳәан, дааҭгылеит.
– Ииашоуп, ииашоуп. Шәӡырҩы уара, шәааӡырҩи, – шьоукгьы аадырӡырҩит.
Иахьа абраҟа иааинырслашәа иҟаҳҵаз ҳчара хәыҷы еиҿызкаазгьы, иахатәоугьы, шамахамзар, аҿар роуп. Ус анакәха, аҭамадарагьы дара ираҳҭап, нап здыркыз дара инарыгӡааит.
– Ииашоуп, ииашоуп! – абжьқәа неиларԥсеит.
– Еснагь ҳара ҳаума, урҭгьы атолбашьра рбааит, – нациҵеит быргкгьы.
– Ус еиԥш азин сышәҭауазар, – иажәа неигӡон Шьаҳан, – толбашьс иныҳәаҿа скыр сҭахуп иахьанӡа иҳасасыз, аха иахьа ҳқыҭа аҵеицәа иарӷьажәҩан ирывагылоу Аҳәмарба ҷкәын. Дад, Рома, уныҳәазааит!..
Аҵәца зкыз иныҳәаҿа анагӡаха иамраӡакәа, ииҳәаз еигәырӷьан, зегь аӷзаа ааилдыргеит. Рома рыгәҭаҵәҟьа дтәан, зны иҟалаз изымдыруа днеилууаа ихы иқәыжь даагылт. Ихшыҩ аӡыблара иаанахәазшәа, имадаӷьмадашәоит, ихы зқәикра, ииӡбара издыруам, иаҿаршәны мап икыр, изыӡырҩуада, хырқьиарак изаҩызоуп, мап имкыргьы, ачара амҩаԥгара иара изы иус мариам, ҩыџьа ахьтәоу атамадара ныҟәигахьоума! Аха урҭқәа зегьы уажәшьҭа ибашоуп, ажәа ауаара рибамҭо хәыҷгьы-дугьы иасны иныҳәаҿа акра иаҿын. Иарӷьарахьгьы иармарахь, инеиҭак-ааиҭакуа уажәы-уажә днареихырхәашәа ҟаиҵоит Рома, аха уигьы ихьӡ ҳәаны данхьадырԥшуоуп.
– Уныҳәазааит, Рома! Аригьы маҵуроуп, насгьы уагрономра аҵкыс еиҵоу џьумшьааит, – инаҩсшәа итәаз
Арзамеҭ захьӡыз дҩеихаҵгылеит, лафк налаҵашәа. Уи ажәлар ззыӡырҩуаз уаҩ ҟәышк иакәын, зегь иара иахь инахьаԥшит. Ромагьы ихәыцрақәа даарылҵын днеизыԥшит. Иҵабыргыҵәҟьаны уажә атамадареи агрономреи изеидкылома, академиа ибзиаӡаны дызлалгаз адиплом ҟаԥшь иџьыба иҭоуп, иус-иҳәыс идыруеит, аха атамадараҿы уи макьана дмарҵеиуп.
Рома иныҳәаҿа зегьы ианрылс, ҭабуп ҳәа раҳәаны, иаҵәца ыжәны длатәоит иаргьы. Акы унацҳа зҳәақәаз ыҟоуп, аха акы ацҳарахь дабаҟоу, ныҳәаҿас искри, насгьы ишԥаскри ҳәа дазхәыцуеит, Ажьгьерии иареи анеидтәалоу еиԥш акәзар, дԥхамшьакәа акы имҳәашази, аха иабаҟоу!
Ашьшьыҳәа дҩагылан, еиднагалаз арԥызбеи аԥҳәызбеи рныҳәаҿа шьҭихит. Уи, иакәым акы иамхаҳәар ҳәа дшәаны, иажәақәа рмаршәа кны дахьцәажәоз, зегьы иџьашьаны ихәаԥшуан. Иџьашьаны ихәаԥшҵәҟьоз иара дыздыруаз ракәын, урҭ асҟак изҳәоит хәа иҟаӡамызт. Дыззымдыруаз араҟа иџьаршьоз ҳәа егьыҟамызт. Рома, уи дзыхныҳәаз аҵәца нықәргылан, даҽак аақәихт. Зынгьы исыватәоу снаразҵаап ааигәахәын, аха еиӷьеишьеит иара ишидыруа икларц.
Аҳәсақәа рныҳәаҿа скуеит, иныҳәазааит аҳәсақәа! – иҳәан, рнаҩс, армарахьтәи аган ала итәаз аҳәсақәа рстол ахь иаҵәца наирхеит. Ари заҳаз шьоук амхаччеит, шьоукы аршанхеит, измаҳаз «ииҳәаз закәи, ииҳәаз закәи?!» ҳәа инеизҵаа-ааизҵааит. Рома уажәшьҭа идырит иаԥыз аҵас шеилеигаз. Иааигәалашәеит ажәлар рныҳәаҿа шыктәыз, аха уажәшьҭа уи ихьшәахахьан, дзыхныҳәаз иаҵәцақәа ыжәны днатәеит. Ари еимгеимцарак акәхеит, нас ачарауаа неилабжьа-ааилабжьан, иааиқәдыршшеит. Аха, абри аамҭаз асасцәа иреиуаз аӡәы, уаанӡагьы иқьаф ҟаҵаны дыҟан, ашырҳәа дҩаҵҟьан иаԥхьа иқәгылаз аҵәца даҽак ааганы илаваиргылан, ачарауаа илаԥш нархигеит.
– Иныҳәазааит ажәлар! – иҳәеит иара, ибжьы ҵрыхәҵәаӡа. – Иныҳәазааит аџьамыӷәа зхызгахьоу ҳажәлар! Иахьатәу рзымдыруа армаӷьырма акәымкәа, аԥсадгьыл закәугьы здыруа, рыжәлар рҵасгьы-рқьабзгьы рдыруа Анцәа иҟаиҵааит!
Абригьы иҳәеит, иаҵәца лҭыркәкәа ижәны, аҩбатәи аақәхны – еиднагалаз арԥызбеи аԥҳәызбеи ныҳәазааит, ахшара бзиа рааӡо, ирааӡо иаԥсуаны Анцәа ираҭәеишьааит! – иҳәан, уигьы ыжәны, бзиала иукит ҳәа иаԥхьа итәаз иқәлак аҵәцақәа иҭан, длатәеит.
Асас даӷьны ииҳәаз ахы ахьхаз зегьы еилыркааит, еиликааит Ромагьы, аха ирзеилымкаазшәа ҟаҵаны, аӡәы ҟыт ааихәлымшәеит. Урҭ ҽԥныҳәа рзыҟаҵомызт, акы, уи дуаҩ хатәран, ацәгьагьы, абзиагьы иагымкәа издыруаз, аныҟәгашьагь ишакәхалак ҳәа акәымкәа, иацклаԥшуаз хаҵан, ҩбагьы, дсас ӷәӷәан, Шаликәа ианшьаҵәҟьа иакәын, хԥагьы.
– Маҳҭы, иуҳәаз иашагәышьоуп, – иҳәеит Шьаҳан, иаарԥшқашәа иабхәында ихы наиқәикын, – аха ари дқалақь ҷкәыноуп, убарҭқәа зегь иҵарц азы аҵара ду даналга, абрахь ҳара ҳахь дааит усура. Ажьгьери иԥа-иԥа иоуп.
– Ҳаит, ихаҵкы сцааит! — иҳәан, иаҳәызба нықәҵан, ашырҳәа дҩаҵҟьеит Маҳҭы. Иҟалаз рзымдырызт, ачарауаа неизҵаақәеит. — Самхаццакны иакәым сҳәеит, абра итәоу зегьы, Шьаҳан шәаԥхьа днаргыланы, ишәхароуп. Шәара даҳшәырдырыр акәын ҳҭамада. Саҭоумҵан, ухаҵкы сцеит. Уара ишаауҭаху ҳчара ныҟәга, уара уахьынӡатәоу аҩызара узызуеит. – Маҳҭы ибжьы, дгәаан даныҟаз аҵкыс, уажә еиҳагьы иҿацан. Иуҭахызар аныҳәаҿақәа иукраны иҟоу рҿы сыхшыҩ уласҵоит – уи ԥхашьараӡам.
Ачарауаа зегь ажәа еиларԥсеит, Маҳҭы ииҳәаз ргәы иахәаны. Минуҭқәак рышьҭахь, акы ҟамлаӡазшәа, ачара шчараз аҿынанахеит. Ромагьы далҵын, акгьы ҟамлазшәа, аишәачара амҩаԥгара инациҵеит.
Маҳҭы ишиҳәаз еиԥш, Рома аҩызара изиуит, зегь гылт, рҩыџьагьы рымацара иааизынхеит. Уи уажә иқьаф аныҟаиҵа, еиҳагьы игәы ԥшааит. Астол дахыҵны днеин Рома дгәыдикылт-дхыдикылт, еиҭа иныҳәаҿа шьҭихит.
– Уаб Асҭамыр ибзианы дыздыруеит, – иҳәеит иара, – иҵегь дхаҵа бзиаз џьысшьон. Уара уаныхәыҷыз, раԥхьа уҿы ааихыхны «сан», «саб» ануҳәоз, убасҟан иара дазхәыцыр акәын абас ушарԥысхоз, ужәлар рҿы уаагыланы рымаҵ аура шуқәшәоз, атамадарагьы шныҟәгатәхоз. Акыр угзар уани уаби роуп изгу. Убри иуцәрыгхаз хасырҭәаауеит ҳәа уахьаҿу, ухаҵкы сцааит, ҳамҭа дук суҭазшәа сгәы иахәеит.
Аҵыхәтәан урҭ еидыҵит, ргәыблырақәа еидхалан ишыҟаз. Аха, ус шакәызгьы Рома, Маҳҭы раԥхьатәи маӡа-аргамашәа даӷьны ииҳәаз анааигәалашәалак, еиҭах игәы еимырхха акы иааннакылон. Еиҳараӡак уи изхымгоз аҵыхәтәан ибжьы ларҟәшәа инациҵаз акәын, «Ус иҟоу иаашәарҭарахаргьы издгыло дрыздырӡом».
Абри аамҭаз аухантәарак зылаԥш ихыз Нырбеи даакылҟьеит.
– Рома, укажьны сцаз џьумшьааит, ахаҵгылацәа ҳантәа маҷк саарыдхалт, – иҳәеит иара. – Уажәада атамадара зланыҟәумгацыз ала, «хәба» узықәсыргылоит, пату ақәҵаҵәҟьаны аҩы ужәит.
– Уи бзиоуп, аха абри сара сызусҭада? Ладеи ҩадеи иатәу, ажәлар змам, ԥсадгьыл змам среиуоума?
Рома изҵаара џьашьаны Нырбеи днаизыԥшит. Уи ибзиаҵәҟьаны идыруеит гәалас имоу, аха уажә дызцәшәо даҽакуп.
– Рома, уара аҩы анужәлак агәаара удыруама? – иҽырҭынчӡаны, аха маҷкгьы агәала ихы-иҿы ианырԥшуа, диазҵааит.
– Ус зныкыр субахьоума? – Ромагьы уи зхиҳәааз шидыруазгьы, ҽырдагәа ҟаҵашәа, днаизҵааит.
– Уажә усымбеит. Агәала умазар, уи саргьы сгәы иалазар ҟалоит, уаҵәы еибаҳҳәап. Аҩы ыжәны згәала ззымҵәахыз, иижәыз ауп изырхәо, иаҵкыс ииааит азы рҳәоит.
Даахәыц-хәыцит Рома.
– Уара аҩы сашьыҵәҟьама? – игәы аартӡаны иҩыза диазҵааит.
– Сахьухәаԥшуа, укәаԥӡа уҟоуп, угәала ахьцәыругаз ауп исгәамԥхо акәымзар.
– Иухәаз саҳаит. Аҩныҟа ҳанбацо?
– Ҳҩызцәа уахь ицақәо уажә итәоуп, урҭ уиаҟара ҳдырԥшуам, сааҭк аҟара акәхап.
– Уца, узыдтәалаз уҩызцәа рахь, – иҳәеит аҵыхәтәан Рома. – Сара ара аҳауаҿы саалеиҩеиуеит.
Нырбеи дышцаз еиԥшҵәҟьа, Рома иблақәа даархгылеит Света, абырфын бӷьыц даҩызаха длашалашо. Уажәы уи дымцаха игәы дыҵалт, ихьаақәа зегь уи лахь ииасит. Абри аамҭаз ҷкәына хәыҷык амаҵурҭа дшаадәылҵыз илаԥш дааҵашәеит. Ахәыҷы ибжьы неиқәирган, дааскьаԥхьан диазҵааит: – Маан-ԥҳа Света дудыруоу?
– Дышԥасзымдыруеи! – иҳәеит ахәыҷы.
– Хыхь акәасқьаҿ, аҭаца дахьыҟоу дыҟазар ҟалап, аӡәы биҭахуп ҳәа уцаны дсзаага... Хәыҭ-хәыҭла илаҳәа, сызусҭоу умҳәан, – ахәыҷы даақәҵәин, иҿынахамҭаз, инаишьҭеиҳәеит.
Света еразнак илдырит Рома шиакәыз, лгәгьы аҭҳараҳәа иеисуа, дыҩдәылҟьеит.
Минуҭқәак рышьҭахь ашҭа аҵыхәаншәа ашәырҵлақәа ршәшьыраҿы игылан. Хымш рышьҭахь урҭ раԥхьа ианеиқәшәаз еиԥш, уахагьы амза каҷҷон. Ачарауаа ижәны иҟазгьы имтәацызгьы, ицозгьы иаанхозгьы – зегь еилыхон. Света данааиуаз уаҩы дизгәамҭаӡеит, уажә иахьгылоугьы игәазҭаран иҟада.
– Света, аҩы рацәаны изжәит, гәыбӷан сыбҭома? – иҽырҟәымшәышәны длазҵааит Рома.
– Сара зинс исымоузеи, гәыбӷан усҭартә еиԥш? – лҳәеит Света. – Амала, «ахаҵеи аҩи» рҳәоит. Ахаҵа аҩы ижәуазароуп, дашьыроуп аԥхашьара. – Света уажәраанӡа еиԥш акәымкәа ԥхашьарада иаартны диацәажәон, аҩы ыжәны дшыҟаз лымбози.
– Сара сашьума?
– Макьана уашьны збом. Узсыԥхьазеи, исоуҳәои?
– Светлана... — уаҳа ацымҵакәа дааҭгылеит дылзыԥшуа.
– «Света» уҳәаргьы ҟалоит.
– Раԥхьа ҳанеибадыруаз «Светлана» ҳәоуп ишсабҳәаз.
– Бзиоуп нас, усгьы саҳәала.
– Убыржә сгәы бҭаԥшны быҟандаз.
– Угәы сылҭаԥшыргьы иҭәы-иԥха иҟоуп, амшын шьамхахьы иазааиуеит.
– Света, бысхымччан. Сгәы цқьа былҭаԥшыр иббоит Шаликәа сышиҵашьыцуа.
– Убри Шаликәа иоума избо? Уаҳа уаҩ дзымбаӡои?! – дааччеит Света.
– Мап, Шаликәа иакәӡам... бара боуп уа ԥааимбар ҭыԥҳаҵас иҭахәхәа иҭоу. Бара, Света боуп уа сгәаҵа иҭаҵәаху!
– Ҟоу, угәы даара иҭбаазаап, абри сара сҭаӡартә еиԥш!
– Света!..
– Уаҳа иуҳәарц иуҭахи?
– Бареи сареи ачара анбаауа?
– Ҳа-ҳа-ҳа! — лыбжьы ныҵакшәа дааччеит Света.
– Бзырччои, сара аиашоуп исҳәо.
– Иабатәи чароу?
– Бареи сареи ҳчара.
– Уареи сареи ҳчара арбан?
Ииҳәо иҿамшәо дааҿахеит Рома.
– Света, бара ибдыруоу быда ԥсҭазаара шсымам?
– Убаржә иуҳәоит ада исмаҳацт.
– Уажә иахьбаҳаз азымхаӡои?
– Уажә ижәны ҳаҟоуп, уаҵәы иаҳхашҭыр ҟалоит.
– Сара изжәаанӡагьы сгәы иаӡбахьан, аха исзаамыртыкәа сыҟан.
– Нас уажә аума угәы аартра еиҳа иахәҭаны иануԥхьаӡаз?
– Уажә изаацәам ҳәа сгәы иаанагоит, амала сыгәра га, бара быда сара ԥсҭазаара сыманы схы сыԥхьаӡом.
– Азаацәахара акәым, уагхацәазаргь ҟалоит, амала иҭабуп ҳәа уасҳәоит уԥсҭазаара ахадараҿы сахьургыло.
– Ишԥа, «уагхацәазаргь ҟалоит» ба?! – Рома аҩы иижәыз иаразнак ихԥсааит. Уи уажәы зынӡаск арыжәтә аҿынтә ихы дақәиҭӡаны акәын Света дышлыхәаԥшуаз. Еразнакгьы иааигәалашәеит раԥхьаӡа ианеибадырыз, «азин ҳашәҭауазар аблеҭқәа шәзамаҳхуеит» ҳәа Нырбеи ианиҳәа, «шәагхеит, ҳара иаҳзамырххьеит» ҳәа алаф рылхшәа, аԥҳәызба ҵәрышкәа иралҳәаз.
– Уиаҟара изџьоушьазеи?
– Сгәы сажьама?.. Сгәы самжьазар, ибзаасыртуеит еиҭа. Сара уахаҵәҟьагьы сазхиоуп, Света, уаҵәуха, мчыбжьык ахала аҵыхәала...
Света лыблақәа аалыршаҟьшаҟьан, илҳәо лҿамшәо диҿаԥшуа даанхеит.
– Света, сара аиашоуп исҳәо, – еиҭашьақәирӷәӷәеит Рома.
– Иҭабуп, иҭабуп даараӡа! – лҳәеит Света аҵыхәтәан. – Сара знапы зҟьалак срыцны сҿынасхозар, гәыбӷан сумҭан, ԥыҭҩык рнапы сзырҟьахьеит. Амала сара гәыбӷан усҭом, угәы иҭаз уҳәазаргьы, аҩы ыжәны уҟоуп, аҳәашьа уақәнамыршәеит. Абзиараз, сара сцеит! – ашырҳәа дынидҟьаны лҿыналхеит.
– Света! Света! Иҟалозар ажәазаҵәык! – ибжьы ныҵакны иналхьигӡеит, аха Света дауаанҿасуаз, дышиашаз аддыҳәа амардуан дҩыхәнан, аҭаца луада дныҩнапҟеит.
Света хьаас илыман Ромеи лареи ирыхьыз. «Аҩы акәгәышьоуп изхароу, аха саргьы саалашәханы ииҳәаз снақәшаҳаҭхар, аухаҵәҟьа сыжәҩа инапы ааҵхны симан иҿынеихозар акәхарын, – дхәыцуан лара. – Даара иҽеимкәа иҟалагәышьеит, аха сара егьсхарам. Дсызгәаазаргь акәхап, абар иахьа ҩымшуп уаҳа ихабаргьы сирбом... Ицәгьамзаргь ҟалап ус ахьыҟалаз, – лхәыцра даҽа хырхарҭак налҭеит, – Ԥышәарак иаҩызоуп, усҟантәи иажәақәа ирхиҳәаауа саҳап. Усгьы егьысгьы акы мҳәаӡакәа днаскьаны дгылозар, уи еиҳагьы еиӷьуп, сыԥсҭазаараҿ риашашьа змам гхаҟ ҟасҵараны сыҟазар, уи ала сыхьчахоит».
Света абас данхәыцуаз аҵара шықәс ҿыц хәымшҟа ракәын иагыз, аха арҵаҩцәа ашкол ахь инықәлалон. Дцеит уи аҽны ларгьы. «Уажә сахьнеиуа аусҳәарҭаҿ дызбахыр!» – аалгәахәт. Аха даулбоз. Лҩызцәа иааины ицақәаз ыҟоуп, аха лара шьыбжьонынӡа лҽаанылкылеит. Данцоз аламҭала лҩызаки лареи адәахьы идәылҵны ишгылаз, данԥшы, Нырбеи аконтора даадәылҵын, ашколи аусҳәарҭеи ирыбжьгаз адауар аанда агәашә аартны дааҭалеит. Рома дылбазар еиԥш иԥхьаӡаны, лгәы аҭҳараҳәа иааисит.
– Мшыбзиакәа, аҭыԥҳацәа! – данырзааигәаха ибжьы ааиргеит. – Иааиуа аҵара шықәс ҿыц шәыдысныҳәалоит.
– Бзиа убааит, иҭабуп, – рҳәеит арҵаҩцәагьы. – Уа узгылеи арахь умааиуеи? – нацылҵеит Света.
– Уа снеир, аҩныҟа снашәԥхьозар акәхап, сара сгәы ԥшқаханы мап сзымҳәозар акәхап, нас афырџьан, аҵәца... мап, мап! Сыццакуеит уахь сызнеиуам.
Иааибарччеит. Света лҩыза: – Уара лафк анумҳәо усгьы ухы ухьуеит.
– Света, макьана аҩныҟа бцома? – длазҵааит Нырбеи. Уи идыруан лҩызеи лареи шеимҩалацәамыз. Света еразнак цәалашәарак аалоут, аха уи лхы аԥшнымҵакәа инаиаҭалкит.
– Амҩа сықәгылоуп, снаскьоугозар.
– Света, бара ибдыруеит ҳәоуп ишыздыруа Ромеи сареи ҳшеиҩызцәоу, гәык алагьы бзиа хшеибабо, – еицны амҩа ианықәла даацәажәеит Нырбеи, уажәраанӡатәи илафқәа акы аламҵакәа. Света дзызԥшызгьы уи акәын. Уи уажәымзар-уажәы Рома иӡбахә анбацәыригоишь ҳәа дизыԥшын. Уажәы «уиала иуҳәарц иуҭахи?» ҳәа диазҵаарц лгәы иааҭалкын, аха усҵәҟьа аҳәара ԥшӡамшәа лбан, усгьы-егьысгьы егьымҳәакәа лҽаанылкылт. – Ус анакәха, иареи сареи маӡагьы ҳамаӡам, – иажәа инациҵеит. – Иахьа командировка дцеит, жәамш дынхоит. Абри асалам шәҟәы бысҭарц снапы ианиҵеит, –днаԥшы-ааԥшын, иџьыба иааҭыган иналиркит. – Ҳаиҩызара ҳаиҩызароуп, аха асалам шәҟәы изызку лыда аԥхьара азин ыҟам, – иану шизымдыруагь еилылкаартә инациҵеит.
– Иҭабуп, – лҳәеит Света.
– Бҩыза былцәхсырҟьеит, аха абри азакәын бзысҭахыз, абзиараз, – иҳәан, дналеихырхәан, имҩа днықәлеит.
Света, архәара даваҵәиаанӡа аамҭа лымхарацәаны лгәы хыҭ-хыҭуан. Знык иаахыртланы слахәаԥшындаз ҳәа акәын дшыҟаз. Абар уажә иахьаахлыртыз.
«Мшыбзиа, Света!
Иацы ашкол ахь бнықәлозар сгәахәын, аха бхабар зымбеит. Бызбаргьы «саҭабымҵан» ҳәа акәын, уаҳа
ибасҳәозеи! Издыруеит, бгәы нсырхеит, аха бара бҟәышрала ишсанабыжьуагь агәра ганы сыҟоуп. Уажәтәи ала абзиараз. Рома».
Света асалам шәҟәы данаԥхьа лхаҭа илызгәамҭаӡо, дааԥышәырччеит. Рома иажәақәа лгәы аадырҟәандан, дрызхәыцуа, ашьшьыҳәа лҿыналхеит...
Рома Гәдоуҭатәи аҭаҭын ферментациатә зауад аҿы дыҟан. Азауад адиректор Борис Дамеи-иԥа Ладариеи иареи еибадырын, иаашьа, хықәкыс имоу уҳәа зегь иеиҳәеит.
Борис Дамеи-иԥа араинагӡком ахантәаҩра инаркны кыр амаҵурақәа ибахьан, анапхгаратә ԥышәа змаз, уаҩ ҟәышк иакәын, аҵыхәтәан, иааԥсарақәа ҳаҭыр рықәҵаны аҭаҭын ферментациатә зауад еиҳабыс дҟарҵеит, аха аҭаҭын атәы иидыруаз маҷын.
Иқәрагьы кыр инеихьан, уаҩ ҭәык, ихы аапашны. Кәыркәазы аҳауа кәалкәаџьо аҭакар катәаны ианыҟоугьы, еснагь костиум маҭәала деилаҳәан, ихәда агалстук аркны. Анапхгаратә маҵураҿы ус иахәҭоуп ҳәа еснагь деиқәҷаб дыҟан.
Рома даацәажәан, икомандировка хықәкыс иамаз аниеиҳәа, маҷк дааршанхеит, нас ҳамҭакы дазхәыцуа дтәан.
– Избзоурада абри азҵаара ашьҭыхра? – ихы дҩаханы, диазҵааит.
– Ус аколнхара анапхгараҿы иааӡбеит, – иара ишибзоураз иҳәар дацәыԥхашьеит.
– Даара иус бзиангьы ижәӡбеит. Ари анаҩс ҳзызхәыцша зҵаароуп. Ҳара ҳхаҭа иабанӡаҳахәо!
– Ҳаргьы иҳахәап, шәаргьы ишәыхәап ҳәоуп ҳшазхәыцуа, — даахыхәмарит Рома...
Ашьыжь инаркны хәылԥазынӡа, зны-зынлагь асааҭ жәеиза, жәаҩанӡа азауад аҿы аусура еилашуан. Ҭаҭынла
иҭәны амашьынақәа еицырхәоуны игылан. Асорт гәазҭоз, изкапануаз, урҭ ирыҵганы изгоз иццакы-ццакуа зегь русқәа ирҿын. Зны-зынлагьы аҭаҭын азҭози издызкылози аӷьалпал ҭарҵон, аха, нас еиҳа зҿаԥыц ӷәӷәаз итәы ианиргалак уа иааиқәтәон. Зҿаԥыц ӷәӷәаны ара иҟаз аҭаҭын асорт гәазҭоз ракәын.
Рома убарҭ асорт еилыхыҩцәа рҿы акәын аус ахьимаз. Уи раԥхьа аусура данналага аҭаҭын атәы иидыруаз маҷын. Ҳәмаркыҭ аҭаҭын акәын культура хадас иҟаӡаз. Даалаган, аҭаҭын аарыхра атәы зҳәоз ашәҟәқәа еизганы, аҭҵаара нап аиркит, арахь хазгьы иаазрыхуа дрышьклаԥшуеит. Аҭаҭын аҳәынҭқаррахь иаларгало ианалага абригадирцәа ааизганы дразҵааит, асорт бзианы издыруада ҳәа.
– Аӡәгьы иҳаздырӡом, – иҳәеит зегь раԥхьаӡагь Нырбеи.
– Ҳара ҳаспециалистума, аспециалистцәа, асорт гәазҭо афермзауад аҿы иҟами! – нациҵеит даҽаӡәгьы.
– Дара аҭаҭын аазрыхуа асорт ҳәа акыр рдыруоу, еилыхны ирденгьратә еиԥш? – еиҭаҭиҵааит Рома.
– Урҭ иабардыруа, идзырбахьада?! – иџьаршьеит изҵаара.
– Ус анакәха, ҳколнхараҿ аҭаҭын асорт здыруа аӡәгьы дыҟамзаап!
– Аӡәгьы! – рҳәеит еицҿакны гәырӷьаҿҳәашак аиԥш.
Абри еиԥш аицәажәара аныҟаз ашьҭахь ауп Рома аколнхара анапхгараҿы азҵаара анықәиргылаз, аҭаҭын афермзауадахь жәамшҟа командировка дрышьҭырц. Уажәы аҭаҭын асорт азҟазацәа иҽрымаданы ихаҭа аҭҵаара даҿуп, хәыц-хәыц иҭҵаауа. Абасала ихала асорт шьақәиргыло далагеит. Хәымш рышьҭахь, ихала аҭаҭын асорт гәаҭаны импыҵижьыртә, аԥышәа иоуит, нас иацҵаны иҿынеихеит.
Убри аламҭала ҽнак азауад адиректор Борис Дамеи-иԥа аколлектив зегь ааизиган, ирылеихәеит, Америкатәи аҭаҭынхәҳаҩык уаҵәы даараны дыҟоуп ҳәа, иагьрыдиҵеит доус рҭыԥқәа цқьа-шәқьа еилфаҷа иҟарҵарц. Ромагь гәҽанызаарак ааиоун, дааиԥхьхәыцит.
Америкатәи асасцәа аби ԥеи ыҟан. Аб – дхаккала, уаҩы аук, абаакы, ихахәы ҟәашәӡа ишлан, ихы-иҿы уиҿамԥшкәа уихәаԥшуазар, «капиталист лиукс» ҳәа ззырҳәоз иакәын, аха уиҿаԥшыр ԥшрацәгьак, ихы-иҿы мақьаӡа, ицламҳәа ааҟьаҟьаны илакыҵақәа хьанҳалаӡа акәын дшыҟаз. Ибжьы гәаҩаӡа, акартош-ца иҿы иҭоушәа, ибз иҿы иааҭырбылгьо акәын дышцәажәоз. Еиҳараӡак – англыз бызшәала иԥа даниацәажәоз. Уи хар амамкәагьы аурысшәа идыруан. Адиректор икабинет аҿы аицәажәара анрымаз иҳәеит аҩажәижәабатәи ашықәсқәа раан ҩынтә араҟа дааны аҭаҭын шихәҳахьаз. Аҵыхәтәан уи араҟа дыҟан 1935 шықәсазы. Америка уи «аҭаҭын крал» ҳәа ишьҭазаап. Ниу-Иорк, Вашингтон, Чикаго, Лос-Анджелес, даҽа ҩ-қалақьк рыӡбахә иҳәеит ихатәы ҭаҭын фабрикақәа ахьгылоу.
Асас Џьозеф Флеит ихьӡын.
– Иҟам тәылак сара аҭаҭын ахьысмыхәҳац, – иҳәеит иара, – аха аԥсуа ҭаҭын «Самсун» еиԥш џьаргьы исԥыхьамшәацт, иара аԥсадгьыл Ҭырқәтәылагьы налаҵан. Уажәы сажәуа саналага «сҭаҭын тәылақәа» сԥа исырбап ҳәа зӡбын, ҳашәзааит, – иҳәан, иԥа иахь инхьаирԥшит. – Џьеимс, иугәаԥхауоу ари атәыла, арҭ ажәлар?
Џьеимс ихы ааирҵысит, исгәаԥхоит аанарго. Уи иаб иԥынҵа дылкылшәеит уҳәарын ҭеиҭԥшла. Амала, иаб иаҵкыс дыԥшӡан, ихахәы ҵаӷаӡа ирнаашәа ҩада иԥхьаҳәан.
– Ари сара соура имазаргь, иан лоуп дзеиԥшу, – иҳәеит аб, уи ала иԥҳәыс дшыԥшӡаз алеиҳәарашәа. — Иан шьҭрала арахьтәуп, украинкоуп.
«Уи акәхап рҩыџьагь аурысшәа зырдыруа», – ааигәахәт Рома.
– Аԥсуа «Самсун» аарыхра шәаҟәыҵма? – аҵыхәтәан уи адиректор диазҵааит.
– Ҳашԥаҟәыҵуеи, уи аупеи хадара змоу! – иҳәеит Борис Дамеи-иԥа.
– Ишԥа?! — иџьеишьеит Џьозеф. — Ԥаса санаалоз, азауад ашҭа сшааҭалалак иара акәын ихааӡа зыфҩы саҳалоз! Уи еиԥш зыфҩы хааз аҭаҭын, ишысҳәахьоу еиԥш, џьаргьы исԥыхьамшәацызт. Жәа-процентк егьырҭ сҭаҭынқәа ианрыласҵалак, убас еиԥш агьама рнаҭауан, сара ссигарет ыҟаны даҽа сигаретк аӡәы ихәҳауамызт. Ус анакәха, – иажәа неигӡон Џьозеф Флеит, – избахьоу аҭаҭын шәымамзаап. Иаабап ишәымоу зеиԥшроу, – дҩагылеит. Адиректоргьы, уи ихаҭыԥуаҩ атехнолог хада Баӡ Черқьезиагьы, Ромагьы ицны рҿынархеит. Араҟа асасцәа ракәым, аԥшәмацәагь ирыздыруамызт Рома ихатәы бызшәа аҵкыс англыз бызшәа шидыруаз, аха иауирӡахуаз.
Инеит ашьҭаҵарҭаҿы. Сорт-сортла еихшаны, ҭаҭынла иҭәуп иаарыкәыршан.
Иԥынҵала иԥсыԥ дҩаха-лахан даафҩысын, дааԥышәырччеит Џьозеф: – Абыржәоуп аԥсуа «Самсун» афҩы хааӡа иансаҳа. Уажә абра ишуаҳауа еиԥш акәын, ԥаса азауад ашҭаҿы ишуаҳауаз. Усҟан машьына заҵәык ыҟамызт араҟа, уажә уардын заҵәык шыҟам еиԥш. Атехника... Ахимиа – абарҭ роуп афҩы хаарақәа зегь зго.
– Ииашоуп, ақыҭанхамҩаҿ ахимиа амҽхак арҭбааит, – Џьозеф Флеит ииҳәаз шьақәирӷәӷәеит адиректор Борис Дамеи-иԥа, – уи абзиеи ацәгьеи еиҟарагәышьоуп.
– Ҳара ҳҿы ақыҭанхамҩа уажәшьҭа химиада имаҭәаӡам, амашьына бензинда акгьы ишаԥсам еиԥш. Ҳажәлар ари даара ихьааган ирымоуп. Уажәнатә аокеан иҭоу аӷламқәа ахимиа иннарҵәо иалагахьеит... Уажәы шәҭаҭынқәа сшәырбеи, – иҳәан, адиректор ихы наиқәикит. Адиректоргьы уи акәхарын дзызԥшыз, инапы нархханы акакала идирбеит актәи, аҩбатәи, ахԥатәи асортқәа ахьышьҭаз.
– Аамҭа рацәаны ишәцәызгеит, саҭашәымҵан, апатын адиректор, – иҳәеит аҵыхәтәан. – Уажәшьҭа сара ҭынч сынрылаԥш-аарылаԥшуеит, шәара шәусқәа рахь шәца.
– Ишышәҭаху, ибзиоуп, – иҳәеит адиректоргьы, рус ныжьны еицрхәхәа иахьишьҭаз уиаҟара иауиҭахыз.
Рома усгьы усуга маҭәан ишәыз, аидара шьҭыхҩцәа дызлареиԥшымыз маҷын. Усуҩык дааидикылан, денгьқәак неиқәырҵауашәа, иааиқәырхуашәа, аҩырақәа ирнугьы ашәҟәы ианырҵауашәа ҟаҵо, асасцәа рҽырзааигәатәны «аусура» иналагеит.
Џьозеф аҭаҭынқәа илаԥш нархгашәа, иара дзышьҭаз ахԥатәи асорт ахьыҟаз днадгылеит. Ашьҭаҵарҭа абжеиҳараӡа уи акәын иагьыҟаӡаз. Аденгь инапы наӷреиҵан инапазна аҭаҭын ааӷрихит. Даҽа џьаргьы иааӷрихит. Ус хденгьк аҭаҭын аарыӷрихын, аԥенџьыр алашараҿ инаган цқьа дылрыхәаԥшит, дрыфҩит, дагьаалахҿыххеит.
– Џьеимс! – иԥа иахь ибжьы наиргеит, ибз иҿы иааҭабылгьан. Џьеимс ашырҳәа иҿааихеит.
– Ҳмаца хәмарраны иҟазар, абра ихәмарит! – иҳәан, иикыз ахь илаԥш ниаигеит.
– Акозер сԥыхьашәеит уҳәама?! – даагәырӷьан, диазҵааит.
– Аиеи, акозерҵәҟьа!
Краамҭа урҭ аҭаҭын бӷьыцқәа еилыртто ирыхәаԥшуан. Аҵыхәтәан ианцоз иара убри ахԥатәи асорт ахьышьҭаз аденгьқәа кьылак аҟара аҭаҭын ргәылхны адиректор иҿы инеит.
– Азин ҳашәҭозар абри уаха изгоит, уаҵәы хымԥада ишәзаазгоит, – иҳәан, иԥа иикыз аҭаҭын еилаҳәара ааимихит Џьозеф. Адиректор мап ауиҳәоз, ахәҳахәҭҩы иихәҳауа атауар цқьа игәаҭаноуп ишиҳәҳауа, насгьы ари аԥышәа змоу хәҳахәҭҩуп!
Рома игәы хыҭ-хыҭуан, знызаҵәык урҭ нықәҵны ицандаз ҳәа.
Америкатәи ахәҳахәҭцәа шцаз еиԥш, аспециалистцәа зегьы адиректор икабинет аҽы еизырган, аилацәажәара мҩаԥыргеит. Урҭ аухаҵәҟьа ишьақәдыргылеит ахԥатәи асорт ҳәа ишьҭаз аҭаҭын бжьаратәла жәаба-жәаҩа процент актәи асорт шалоу, аҩбатәи асорт— ҩажәеибыжьба ҩажәижәаба процент. Азауад анапхгаҩцәеи, асорт шьақәзыргылоз аспециалистцәеи ҿымҭӡакәа инеиҿаԥшы-ааиҿаԥшит.
Рома иааигәалашәеит аҭаҭын асорт гәазҭози абригадирцәеи есымшатәи реимак.
– Аа, иубома, ари – актәи асорт, – ари – аҩбатәи, аха урҭ маҷуп, аиҳарак ахԥатәи асорт ауп, – рҳәон дара. – Уҭаҭын ахԥатәи асорт ҳәа идәықәсҵоит. Мап уҳәозар, шьҭахьла ига, сорт-сортла еилыхны ишахәҭоу иаага. Уара узыҳәа ара ҳара иаҳзеилыхуам.
Аҭаҭын азҭоз абригадиргьы, даахәыцхәыцшәа инапы ааиҟьон шәыԥсы иамоуп иҳәарашәа.
– Абзамыҟәра иҳахьыз азы ҭынч ҳаилацәажәап, насгьы ӷәӷәалаҵәҟьа, — иҳәеит Борис Дамеи-иԥа.— Уажәы иӡбатәуп уаҵәы асас иаҳҳәаша, иаҳҭома аҭаҭын, насгьы иарбан иаҳҭо?
– Иаҳҭоит, ишԥа иаҳамҭо? – иҳәеит Рома. – Актәии аҩбатәии асортқәа ииҭаху игааит.
– Сара ахԥатәи ауп исҭаху иҳәар? – диазҵааит атехнолог хада Баӡ Черқьезиа.
– Ахԥатәи иҳәар, даажьауеит ҳәа ҳалагаргьы дҳазжьаӡом, – иҳәеит Рома, – еиӷьуп аиаша иаҳҳәар. Аҭаҭын цқьа сортла еилыхны аҭыԥ иқәҳамҵаӡацт ҳәа иаҳҳәап. Актәии аҩбатәии асортқәа абасҟак алоуп, иуҭахызар урҭ рыхә еихыҳасабланы ига, иуҭахымзар еилаҳхаанӡа уаҳԥеиԥшы ҳҳәап.
Ари азҵаара кыр еимактәхан, аха аҵыхәтәан Рома ииҳәаз аҿы ишьақәибаргылт.
Адырҩаҽны шьыжьнаҵы таксила ажыжәҳәа иаакылсит Џьозеф Флеит иԥеи иареи.
– Апатын адиректор, уҭаҭын бӷьыцк агымкәа иузаазгеит, – иҳәеит Џьозеф, аԥсшәақәа анааибырҳәа, иԥа иикыз аилаҳәара имхуа. – Абри ахԥатәи асорт ҳәа ишәымоу зегь сара исхәҳауеит, – аҳәара дахыццакуа, инациҵеит.
– Ахԥатәи макьана аҭира иазырхиам, – иҳәан, уажәраанӡа еибырҳәахьаз иеиҳәеит Борис Дамеи-иԥа. Џьозеф ишицәымыӷхаз удырратә, еразнакы иҿаԥшылара аҽааиҭанакит. Уажәы уи ицламҳәа ҟьаҟьа еиҳагьы ирчын, илацәақәа ҭакнаҳаӡа даацәыҵԥшит адиректор иахь.
– Иацы ус шәымҳәаӡазтеи, – иҳәеит англыз бызшәала.
Џьозеф ииҳәаз Рома еиликааит, аха адиректор иауеиликаауаз.
– Иуҳәаз сзеилымкааит, – иҳәеит уи урысбызшәала.
Џьозеф ҿымҭӡакәа, илаԥш нархиган, еимгеимцарак аҟара Рома дизыԥшуа даагылеит. Уи уажә ихы-иҿы иаҳәон игәы иҭаз, «Акозыр шаҳкыз аӡәыр иҳаҵидыраазар, хымԥада абри иакәхоит». Нас адиректор днаизԥшын,
– Абзиараз, апатын адиректор! Сара исхәҳауа аҭаҭын шәара ишәымаӡам, – иҳәан, днахынҳәит, уаҳа ирхаангьы ԥсышәак иамҳәакәа, нас иԥа иахь даахьаҳәын, – Сажәит, аха ари аҩыза уажәада исмыхьцт, – анахьгьы арахьгьы ишеилибакааз дирдырырц ҿааиҭит зегьы ираҳартә.
Ашҭа агәҭаны иааҭгылан, ҳамҭакы еицәажәуан аби аԥеи. Нас иаахынҳәын, адиректор иҟны инеит.
– Ҳгәы нханы ҳцаҵәҟьо џьышәымшьааит!, – иҳәеит Џьозеф, дааччашәа ҟаиҵан. – Ҳанаах, нап ҭацәы ҳцаӡом, иааӡбеит аҩбатәи асорҭ аагарц.
Абасала урҭ аҵыхәтәан еиқәышаҳаҭхеит...
Минуҭқәак рышьҭахь Џьозеф ихынирҳәыз аҭаҭын рымҵаҵан иахәаԥшуан. Уи кыр еилырхны ишыҟазгьы, иумбарц залшомызт сорҭ-сорҭла еихшаны ишыҟаз, реиҳарак актәи аҩбатәи асортқәа ракәын иҟаз. Иара аҩбатәи асорҭ иргазгьы, актәигьы маҷымкәа иалан.
– Уи бзиоуп, аха абри англыз бызшәа уара иабоуҵа?! – иџьашьаны диазҵааит адиректор. – Уара уи ахьудыруаз, уара уакәым, ҳаргьы ҳабла хнатит. Зегь реиҳагьы бзамыҟәс ҳаԥхьаӡаны, даҳхыччаны дцон.
Ари ахҭыс азауад аҿы мацәыс еимҟьаран зегьы ирылаҵәеит. Рома еразнак иаҳаҭыр шьҭнахт, хаҭала дыззымдыруаз аусуцәа ааины дырдыруан, иҭабуп ҳәа иарҳәон. Азауад аҿы акәым, ари ахҭыс араион анапхгареи аминистрреи рҿынӡагьы инаӡеит. Ашьыжь азауад ашҭа данааҭалалак иидыруазгьы изымдыруазгьы зегь хырхәаны аԥсшәа иарҳәон. Иԥхеишьон урҭқәа зегьы. Знык скомандировка аҿҳәара нҵәандаз ҳәа акәын дшыҟаз. Абар уигьы ҩымш ракәын иагыз.
Убри аҽны ашьыбжьышьҭахь Рома азауад ашҭа данааҭала, дыԥшызар, аусуцәа еидгәыԥланы игылоуп, аӡәы агазеҭ даԥхьоит, егьырҭ икәшаны игылоуп. Рома дшырбаз еиԥш зегьы аӷзаа ааилдыргеит. Агазеҭ иаԥхьозгьы дааҭгылан инапы иҟьеит, арахь уааи ҳәа. Рома иааџьеишьеит иҟалаз изымдыруа. Абри аамҭаз адиректоргьы атехнолог хадагьы машьынала ашҭа иааҭалеит. Рома урҭ даарзыԥшын, амашьына ианааҭыҵ, еицны агазеҭ иаԥхьоз рахь рҿынархеит, устәи акәын изларымҩазгьы. Урҭ ргәы иахәан акы ишаԥхьоз удырратә, ианырзааигәаха, зегь еиццәажәан акы рҳәеит, аха ирҳәаз уаҩы изеилымкааит.
– Иҟалаз еилаҳкаартә ишәҳәеи! – данаарыдгыла, инарыдиҵеит Борис Дамеи-иԥа.
– Роман Асҭамыр-иԥа иабду изкны абраҟа очеркк ануп, – иҳәеит агазеҭ иаԥхьоз. Рома ари иаҳаз ааџьеишьеит. Адиректор дара ирызкыз материалк аныз џьишьон, уажә иаҳаз, Рома иаҳаҭыраз: – О, уи бзиами! – иҳәан, Ромагьы днаизԥшит. – Иарбан газеҭу изну?
– «Аԥсны ҟаԥшь», – рҳәеит еицҿакны. Адиректор ицыз рахь даахьаԥшын.
– Шәаалеи, иаҳәо аабап, – иҳәан, икабинет ахь иҿынеихеит. Ромагьы игәы хыҭ-хыҭуан исаҳарызеишь ҳәа.
Инеины илатәон еиԥш, амаӡаныҟәгаҩ, аҳәаха имҭакәа, раԥхьа инықәылҵеит агазеҭ.
– Аа, иабану уабду изку астатиа?
– Аочерк, — дааириашеит атехнолог хада Баӡ Черқьезиа.
– Истатиоу, иочерку, иажәабжьу уажә иаамбои, уаҳзаԥхьеи, Баӡ, – инаидиҵеит.
– Сара аԥсышәала уиаҟара сзаԥхьаӡом, – иҳәан, мап икит Черқьезиа.
– Ԥаҭхьк укызар хәсааҭк уцәажәоит, ажәа уаара уаҩы иуҭаӡом, уажә газеҭ статиак узамыԥхьои?
Рома иааицәымыӷхеит Ҷерқьезиа мап ахьикыз.
– Очеркуп ари, статиаӡам, – еиҭа дааириашеиг Черқьезиа.
– Аочерк џьам бызшәала иҩума? Роман Асҭамыр-иԥа, уара уаҳзаԥхьеи, – ихы наиқәикит, – насгьы уабду иоуп изызку.
Ромагьы абри акәын дыззыԥшыз.
– Саргьы цқьа сзаԥхьаӡом, – кыр ирԥсыҽны аҭак ныҟаиҵеит.
– Исахьаркны уаԥхьа аусҳәах, иану еилаҳкаарц ауп, – дааихыхәмарит Борис Дамеи-иԥа. – Ари аԥаҭхь икызар ажәа ауаара уаҩы ииҭом, аха уара уи аҿгьы уԥсыҽуп ҳәа сыҟоуп, уиаҟара аԥсшәа уҳәаӡом.
Рома иԥхеишьеит аԥсшәа сыздыруам ихәар.
– Исзымдыркәа, ишԥасзымдыруеи схатәы бызшәа, аха... – иажәа намгӡакәа дааҿагәҿасит.
– Англыз бызшәа ахьудыруа сеигәырӷьан, аха... – адиректоргьы иажәа намгӡакәа агазеҭ аақәихт. – Сара аԥсуа школгьы салымгеит, аԥсышәала аҩышьагьы сыдмырҵеит, аха аԥхьашьа сҵан, ҭырџьманда саԥхьоит, – иҳәан, аԥхьара дналагеит аочерк.
Ажьгьери ихи ихшыҩи анааизынха, дызнысыз иԥсҭазаара мҩа данԥшыло, ихы дазҵааит:
«Анцәа игәамԥхоз иҟасҵазеи сара гәнаҳарас, сажәра абас илахьеиқәҵаганы иҟалартә еиԥш? – дынкахәыцуа ихы дазҵааит. – Ус гәнаҳарак сыдны Анцәа дсызгәаау,
мамзар харада-барада Аҩсҭаа дысчычоу? Аргама идырны ухы уԥызаран, агәнаҳа ҟауҵарц ауп Анцәа данузгәаауа – ус акы ҟасҵаны сгәалашәом. Седроу, Анцәа дуӡӡа дсызгәаартә еиԥш гәнаҳарак ҟаҵаны сыҟазар ишԥасгәаламшәоз?! Ус акрыҟазар, иагьараан сыламыс саҟаҟахьазаарын. Сара сакәым, сабгьы ахаан, Анцәа ду иакәым, игәылак игәы нимырхацызт. Уи инарҭбааны ихәыцуаз уаҩын, аџьнышцәа еиҵарҟәаҟәаз ачарҳәара иахҟьаны, ҳажәлар хырҵәаны амшын ихызҵаз дрылан иара. Ари иреиҳаӡоу рыцҳаран, гәаҟран, Анцәа иҿаԥхьа уи рыцҳара дуӡӡаны иҟалеит. Убри агәнаҳара ҩнаҭала исзырҽеиуазар ҳәа саб шықәсқәак рышьҭахь иӡбеит икарыжьыз рыхәшҭаарақәа дырзыхынҳәны, нас иашьцәагьы ихьирԥшырц. Ари Анцәа игәаԥхаз акәын, аха еиҭах аџьнышцәа ари аус еиҵарҟьеит. Анцәа дшаҳаҭуп, имч дмырхеит, саб дхьамҵӡеит. Уи иԥсы ахьынӡаҭаз, иахьеи уахеи, амшын агәы дхыԥшыло, Анцәа диҳәон. Уи исирбаз ауп саргьы мҩас сызнылаз, уи ихьаауп, аригь исымоу, уи игәҭыхоуп саргьы гәҭыхас исымоу. Ари Анцәа игәы иахәоуп. Уи иҿаԥхьа гәнаҳара сабгьы иҟаимҵацызт. Агәыла сара сзы агәы даҩызоуп, асас-быжьнасыԥк ицын, ачеиџьыка – иԥшьоу акы акәын... Сеидроу, нас Анцәа игәамԥхоз иҟасҵазеи, сажәымҭаз сыҩны-сгәара, сыҵәҩаншьап азы гәҭынчрак сымамкәа сҟалартә еиԥш?.. Убри аламҭала Ажьгьери ихы иҭагьежьуаз абри азҵаара акәын, данқәыԥшыз инаркны шьаҿас иааихигахьаз зегь акакала игәалаиршәеит, иаб ихымҩаԥгашьеи иҟазшьеи дрызхәыцит. Урҭқәа ирызмырхакәа, иԥшәма лахь ихәыцра ааиаигон «илаԥш» нылхигеит, иҩнаҭа данааҩнанагала инаркны, аха «уашәыррак» лывимбеит, агәыла-азла, ауа-аҭынха, асыс-ацәыс зегь лхәыҷқәа реиԥш, лыԥшәма иеиԥш дырзыразын, нан дызкәахшоу иаҷыдахаз ажәа наак аӡәы иалҳәахьаны издыруам. Ашәира аӷьра усгьы ирҟазшьамызт.
Абас Анцәа иахь игәы ҭынчын, арахь иҭаацәа рахь ихәыцра аниаига еиҭах дааҭгыланы ихы даазхәыцит. – Саб исымаидаз сыхшара исызрымадама? – игәы иааҭиҳәаан, еиҭах дааиԥхьхәыцит,. – Издыруада абраҟа гхак ҟасҵазар? Аҵарадара рыцҳара дуны иҟан ҳажәлар рзы, уажә аамҭа ҿыц алашара анҳнаҭа, сыхшара аҵара-дыррахь рхы сырхеит, рҩызцәа аӡәы иҵамхо еиласҳәеит-еиласцеит, рыфатә рыжәтә акы рыгсмыжьит. Даргьы аҵара рҵеит. Уаҳа исыцәрыгхеи? Аӡӷабцәа аҩнра ицеит – аӡӷаб ауаҩы дзиааӡо ҩнаҭак ныҟәылгарц ауп... Ус ауп, ус ауп...
Ажьгьери уажәшьҭа урҭ рыкәша-мыкәша днархыкәша-аархыкәшо рыҭҵаара далагеит.
«Аҵара ҵароуп – уи сасуп, аха ҳ-Аԥсуара, ҳҵас, ҳқьабз, ҳабацәа рыгәҭыха? Мшәан саб ԥсаҭа шкәакәа Ҭырқәтәылантә, иԥсы ҭины, Ҳәмарқыҭаҟны дзыхынҳәыз убарҭқәа сзеиқәырхуазар ҳәа акәӡамзи?! Саргьы уи акәӡами гәыҵхас исымаз исызрымадама урҭ сыхшара? Аӡӷабцәа рҵарақәа ишаарылгаз аҩнрақәа ицеит – уи бзиоуп, аха закәытә ҩнаҭақәоузеи урҭ иныҟәырго, зымаҵ руа?! Изусҭцәада урҭ сымаҳәцәа? Изусҭцәада урҭ суацәа ҿыццәа?! Урҭқәа аханатәгьы исгәаԥхомызт, аха ус ҟамларц мҩақәҵага ажәак сызҳәама, агәҽанызаара сызрыҭама? Мап, ус егьсымҳәеит. Ҳара ҳабацәа ирҿаҳҵаауан, аха арҭ? Арҭ шәҟәыла иддырҵон... Ианузеи уи ашәҟәы? Ҳара ҳтәы зҳәауа акыр анума уи? Ианы-ианым, шәҟәыла мацара ауаҩы дызлауааӡои? Аха ацәажәарагьы ҳаҟәырххьеитеи ҳамаҳәцәеи ҳауацәа ҿыцқәеи ҳара ҳаизыҟазаашьаҿы исгәамԥхо акы сҳәар, урҭ ус ирҟазшьоуп, иамоумкын, уаангыл рҳәон. Саргьы ҿысымҭӡеит. Амаҳәцәа раашьҭра, ауацәа ҿыцқәа рааԥхьара-рнаԥхьара – урҭгьы аҭахӡам, урҟәаҵ рҳәан, уигьы бзиоуп, сҳәеит. Уи аганахь ала ҳ-Аԥсуара уа ишьҭаҳҵеит. Урҭ ирхылҵзи ҳареи бызшәала ҳаибакӡом. Ари закәи, иаанагозеи ҳәа санразҵаа, урҭ рмилаҭ бызшәа рдыруеит, рҳәеит. Ранацәа? Урҭ идсырҵаз
рбызшәа абаҟоу анысҳәа, урҭ ахьнеиз аҩнаҭақәа рҵас ауп иныҟәырго, рбызшәоуп ирҳәауа, рҳәеит. Уи бзиоуп, аха ҳаԥсшәа абабжьаӡ ҳәа ианҭысҵаа, урҭ аԥсшәа атәарбаӡом, иагьабарҭаху, рҳәеит. Арахь суара ргәаԥхан ҳаиуацәахеит! – игәы иааҭиҳәаан, ижәҩахырқәа дҩарыхеит. – Аӡӷаб дыӡӷабуп, аха сгәыӷра зыдҳәалаз сыҵәҩаншьап иакәымзи!.. Анџьныр ҵара аниҳәа, ииҭаху бзиоуп сҳәеит. Уи ақалақь ахь дшагоз сазымхәыцӡеит. Аҵәҩаншьап, агәараҭа, ахәшҭаара, аԥсуа ихьӡи-ихьымӡӷи акыр иасҳәама? Мап, аҵара амацара азхоз џьысшьеит... Аҭаца даазгеит сҳәан, сгәырӷьаны ачара рзызуит. Аӡәызаҵәык дырхылҵит, аха дышԥарааӡеи уи аӡәк?.. Ҳара ҳлахьынҵа ҳнапаҿы акәзаарын иахьыҟаз, сара Анцәа сиҵаԥшны игәамԥхоз иҟасҵазеи ҳәа схы сазҵаауеит! Ҳара аҵара змам ҳлашәхаргьы, жәлары зегь лашәны ҳаӷоу ибааит – аҵара змоугьы, измамгьы зегьы ҳаиԥшхеит! Аӡы иаанахәаз дагааит ҳәа игыланы иԥшуеит, даргьы шаго иазхәыцӡом. «Ҳаи, абааԥс, аӡыхәашь ахьҳаҵало жәымбаӡои?» ҳәа хаҵак хаҵаҵас ибжьы измыргеит. Нас иаҳҳәараны иҟоузеи ҳара ауаа хархьқәа?! Акызаҵәык исылшоз – Маџь аԥсуара закәыз иеилсыркааит, агәыблра исыркит, арахь уи иара изы ирыцҳарахеит, аԥсшәа цқьа иахьизымдыруа хьааиго, ихьымӡӷишьо далагеит. Уи агәнаҳара схоуп извызбо. Уигьы уажәоуп ианеилыскааз, аҵара дсырҵеит – р-аԥсуа гәаӷь сызрыламҵеит! Саб иааиркны ҳгәыҵха ргәыҵханы ирыманы исзыҟамҵеит. Уи сылшар, Маџьгьы деикәҵәиашо дықәхаӡомызт... О, Анцәа ду, аамҭа сарлашәит саҭоумҵан! Сыхәшҭаара умырцәан, хеиқәырхашьак сыҭ! – иҳәан Ажьгьери, ихы дҩаханы дааматанеит.
«Дызусҭада Хәмароба Ажьгьери?»
Абас ахьӡуп аочерк, аха «Хәмарба» захьӡи? Рома днаизыԥшит. – Алада ҳаԥхьапи! – агазеҭ ахь илаԥш ааиаигеит.
..Сара асаба саганы еснагь архивқәа срылоуп, – ҳәа иҩуан автор, – сашьҭоуп ажәытәтәи аҭоурых аилкаара. Убри ауп сара сзанааҭ. Ҽнак, сзышьцылахьоу ақьаад саба афҩы сҿарчы аамҭа иарҩеижьхьаз абӷьыцқәа еихыршәшәо архив сшалаз, иаасԥыхьашәеит баандаҩык иҿахә иҿыхра иазкыз протоколк. Иаразнакгьы сылаԥш аадхалеит, акы, инагӡаны иҩымкәа иҿахҵәан, бӷьыцқәакгьы ачернила рықәҭәан, ҩбагьы, уаҟа зыӡбахә ҳәаз ахаан исмаҳацыз жәла џьашьахәк акәын. Зынгьы цқьа исзеилымкаазар сгәахәын, чабрала сыбласаркьақәа аарыцқьан, сеиҭалахәаԥшит, аха уажәраанӡа сзыԥхьац, «Хәумароба Ажьгьери» ҳәа еилфаҷа иануп. Нас, ачернила ахьақәҭәаз ианызгьы хшыҩҵакыла ишьақәыргыло, сыццакы-ццакуа апротокол сылаԥш лахызгеит. Уи еиҳагьы сгәы архыҭ-хыҭит.
Ҽнак бжьысит, ҩымш, хымш... мызкы – сыбла дхыҵуам уи Хәумароба Ажьгьери. Дызусҭада? Дыздырраны иҟада? Еиҳараӡак сзызхәыцуаз ижәла акәын, иагьԥсыуа жәлашәа, иагьԥсыуа жәламшәа, иабаанагеи? Ус сышизхәыцуаз схы иааҭашәеит, «Издыруада уи ижәлаҵәҟьа акәымзар?!.. Ажәак ала, сашьҭалеит Ажьгьери захьӡыз ауаа рыԥшаара. Урҭ уиаҟараҵәҟьагьы ирацәамызт, хҩык сыԥшаахьан еиԥш аԥшьбатәи иӡбахә саҳаит. Иагьааџьасшьеит уи «Ҳәмарба» шижәлаз анеилыскаа. «Ҳәмарба, даҽа бызшәак ала – Хәмарба, – аасгәахәит сара, – нас изыҩуаз «О» нациҵазар, уи акәхеит «Хәмаробагьы».
Дахьынхо сазҵаауа, сазыԥшаауа хәылԥазык «о аԥшәма!» ҳәа иашҭа сынҭалеит. Арахь хазгьы сназхәаԥшрыда ҳәа сгәгьы хыҭхыҭуеит.
– Ҳаи! – иҳәан, ашырҳәа даадәылҟьан иҿааихеит кыр зықәрахь инеихьаз уаҩы ҳаракык. Сара дысзааигәахаанӡа иԥаҵа ԥшӡакәа инапы нарылшьшәа ҩынтәҟа иааирҽеит. Уи ибжьы аҿацашьеи ашырҳәа иныҟәашьеи анызба, «аӡәыр иакәзар абри иара ихаҭаҵәҟьа иоуп» аасгәахәт.
– Уа бзиала уаабеит! – данаасыдгыла, наџьнатә иидыруаз иҭынхак иеиԥш, длахҿыхӡа гәыкала аԥсшәа сеихәеит. Нас, иаԥу ала ушԥаҟоу, сышԥаҟоу ҳәа, анааибаҳҳәа, днықәҵәин сихьырԥшны иҿынеихеит. Ауха усгьы ссасны сиҭан, ҳшеицәажәоз исеиҳәеит убри инагӡаны иҩымыз апротокол аҭоурыхгьы.
– Исхыҵуан усҟан ҩажәихәбаҟа шықәса, – иҳәеит Ажьгьери, ихшыҩ еизыркәкәаны иҷкәынра шықәсқәа игәаларшәо. — Ҷкәынрами адунеи аҿы иҟоу — амаҷар еиԥшҵәҟьа санеилашуаз акәын. Ҽнак аҳәынҭқар дахырҳәеит, аслабода ҟалеит хәа ажәлар иаарылаҩит. Шьоукгьы имцхап џьушьҭ, аҳәынҭқарҵәҟьа дышԥахырҳәоз! – рҳәеит, аха уи ауҵабыргымыз.
Еилаҩ-еиласрахеит, шьоук Аԥсни Аԥсуареи еиқәҳархоит ҳәа рҽазҵәылхны иқәгылеит. Урҭ ҳара ҳтәқәа, абальшауикцәа, ракәын, аҽашьоукых, урҭ меншеуикцәан, алажә ачашә анымҵанарсуа еиԥш ишеизаку Аԥснгьы аԥсуарагьы лбааҳдоит ҳәа иалагеит. Иалагеит моу, иагьымҵадырсит азныказы. Убасҟан ауп убри узызҵааз ахҭысгьы аныҟалаз. Аха уи уашьҭан, уажәы арахь аԥшәма ԥҳәыс «маӡажәак» шәасҳәар сҭахуп лҳәеит, иҳалҳәо аабап, — даахыхәмаршәа, ҳаицәажәара ааҿахҵәаны, уаххьа афарахь ҳхы наирхеит. «Иаууеи!» – аасгәахәт сара, сгәы хыҭ-хыҭуа сшизыӡырҩуаз. Уажәыҵәҟьа исҭахыз иажәабжь наигӡар акәын. Аха баша сгәы сажьеит, Ажьгьери иахьахәугьы иахьахәымгьы иумакны аҩы узыржәуа дреиуамзаарын, уаххьа афараан ауп еиҳагьы ҭынч ҳанеицәажәаз. Мшәан аԥсуааҵәҟьа ус акәымзи арыжәтә шыржәуаз!
– Абасала, иҵааршәха ақырҭқәа Аԥсны рҽылахадырԥеит, – бжа-бжа ҳчахьан еиԥш, иажәа неигӡарц аҳәара аныҟасҵа,инациҵеит Ажьгьери. – Аҵаа – ҵаауп, аха уи зырӡыҭуагьы акы ыҟахыми? Убас иҟоу акы акәны
еиҿыркааит еицырдыруа «Кьараз», аха сара урҭ рахь ус сымаӡамызт.
Ашьшьыҳәа аҩны уҟаз, дад, – иҳәеит усҟан саб, сҩызцәа анхаҩыжәлар рҵеицәа реиԥш саргьы «Кьараз» салалар анысҭахха, уи ҵакыс иамаз цқьаҵәҟьа ишысзымдыруазгьы, – аслабода шәзаагоит рҳәеит, иаабап закәытә слабодоу иаҳзаарго. Мчыла ҳара егьҳзыҟаҵом.
Ажьгьери иаб дивасны дабацоз, аҩны иҽааникылеит, аха ианбанӡа? Адгьыл узықәгылоу амца акыр, уи сара сус алам ҳәа, ҭынч аҩны узтәоу?
Ҽнак Ажьгьерираа рыцәқәа ахьынгәарҵыз, иӡаны акәымкәа, аргамаду аменшевикцәа рыр илкажьны ишьны ирфеит. Ари аҭаацәа ԥсрак-ӡрак еиԥш ихьааргеит, ирџьабеит, аха ирымчузеи, зҿы иашшуадаз! Еиҳараӡак урҭ инықәҵаны ирхәыцуаз, рыцәқәа ракәымызт, анаҩстәи рлахьынҵа акәын.
Мчыбжьык ауп уи ашьҭахь ибжьысыз. Ажьгьери иаб Аҳмаҭ ҽнак дҽыжәланы ԥсрак ахьынтә дшаауаз, дыԥшызар, ҩыџьа асолдаҭцәа нхаҩык имырхыз ҽык ырхысхысуа иақәтәаны иааиуеит. Ианааидгыла, уҽыжәҵны уҽы ҳаҭ ҳәа иарҳәеит. Аҭаҳмада, сыцәқәагьы рыхәлабго, сыҽгьы рысҭо иҳәан, дгәааҵәҟьаны иҽирӷәӷәеит, аха ирымукәа илаиханы дылҽыжәырҳәеит. Ари ичҳауа дыҟазма, аҭаҳмада ишьапы адгьыл ишнықәгылаз еиԥшҵәҟьа еиҩырҿаны иикыз иҟамчы рхха руаӡәы ихыҵәҟьа дасит. Убри илақәырццакны ихаҭа иблақәа ацыԥхь ҩарыҵыддын, дхышәҭны игәы хаххала дынкаҳаит. Аҭаҳмада дааԥаҭхалеин, аха дзымгылеит. Ихшыҩ еилахәашьуа, даалашьцакит. Абри аамҭазы иҟәандаӡа акы илахь илаҿыхәхәеит. Ихы инапаҿы иааганы инапы ааиҿишьыр иҭаххан, аха, илымшакәа, инапы наиваҳаит. Ус шакәызгьы, еиҭа имч еизыркәкәаны, дқач-қачо, измашьхәылҵк иҵарсны аарла илацәа аахтшәа иун, днаԥшызар, ибла ихылоз ашьа дналԥшны иҽы днахьыԥшит, асолдаҭцәа
рҩыџьагьы ҽыжәланы апҟарахәа инеиуан. «Абри аума слабодас иаҳзаажәгаз?» игәы дааҭаҟәынд-ҟәындын, иҵарсыз имашьхәылҵа дазнымкылакәан днақәҳаит...
Аҭаҳмада иниаз шьоукы дышьҭырхын, цәгьаԥсышьала дрыманы аҩны дааргеит. Гәкыдшәарахеит, хынҭаҩынҭарахеит уи аҩнаҭа иҟалаз. Ихәра ҿыӡәӡәааны ахәрабӷьыц ақәҵаны иҿарҳәеит, ӡыкгьы иқьышә инықәыркит, ибажәӡа иҟалахьаз иҿгьы аадырԥсаҳәеит. Хәыҷык иԥсы анааиҭеик, ибла ҭаақәа рыла зегьы ааиԥхьишьшьаан, иҿы ааихирԥхьеит: – Иахьа уажәраанӡа хьымӡӷ сымгацызт... Сажәымҭа дырцәгьеит, алақәа!..
Ихтны имҳәазаргьы уи ииҳәарц ииҭахыз Ажьгьери ибзианы еиликааит. Ауха ачымазаҩ дааиԥеиԥшын, аха аԥсразы акгьы шимыхьуаз аниба, иҽааиқәиршәан дцеит Ажьгьери. Кәдрытәи аибашьра ашьҭахь акәын. «Кьаразаа» рыбжаҩык ықәҵны аамҭала Урыстәылаҟа ицахьан. Адҵа ҷыда зманы арахь иаанхаз роуп уи дзыднагалаз. Урҭ араҟа, ажәлар рыҽрымадан, аус ӷәӷәа мҩаԥыргон, аменшевикцәа рпланқәа еиҵарҟьон. Зны ргәахьырҽанӡам, уахынла рымҩа кны, ахлымӡаах еиқәаҵәа иаладырԥшуан, аҽазных, жәабала рыҽқәа рыҟәҟьаны, ҽыда еилауаҭыруа еиладырхон. Ажьгьери еиҳараӡак згәаӷ имаз убарҭ аҽқәа ракәын, иара ибзоуралоуп урҭ нап шыддыркызгьы. Ари знакәымхеит, ҩынтә ракәымхеит. Аменшевикцәа ақыҭақәа ирылаланы анхаҩы ажәлар еиладыргьежьт, еиладырхынҳәит, апартизанцәа зусҭцәоу ҳашәҳәароуп ҳәа, аха аӡәы акы ааихәлымшәеит, нас рҽазҵәылхны ирышьҭалеит ачарҳәаҩцәа. Ара иҿоу акакан зегь аухыџьгәаху, иҟами ихәаԥсоугьы! Убри акакан хәаԥса иаҩызаз аӡәы ила еилыркааит ҭаха рызымҭоз зегь дышрыцкыз Ажьгьери.
Есуаха иҩны иакәшаны ишырыхьчоз, уахык сҽааиҭаскуеит ҳәа дахьааиз дырԥыхьашәеит. Аҩны дышнеиз еиԥшҵәҟьа, уҽанааурҵыс, уҭаацәагьы уаргьы шәеибаҳаргоит ҳәа ӷәӷәала игәиҽанырҵеит. Иҟаиҵози, ажәала деиқәԥах дҿарҳәеит...Иҩны анааимырда, аказен шәақьи Ревком аԥсуа жәлар рахь иҟанаҵаз Ааԥхьара бӷьыцқәаки идырбалеит. Урҭ, дара рзы, иагьымыцхәын, Ажьгьери ишьҭахь инапқәа ааҿаҳәаны, рыҩныжә агаз ҩақәҭәаны амца ҩацрарҵан, драԥцаны рҿынархеит. Ус акәын иаарԥыхьашәоз ишырзырулоз.
Адырҩаҽны ишиашаз Аҟәатәи абахҭаҿы дҩарган, игәҭасны камерак дныҩнарыжьит, ицәаакшьшьыраӡа, ахәаԥа фҩы ҩнышәшәо акәын ишыҟаз. Амра акәым, адәахьтәи лашаракгьы ахаан иҩнамшыцызт. Ажьгьери краамҭа иблақәа алашьцара изаршьцыломызт. Зынгьы аӡәыр шәыҟоума ҳәа ибжьы наиргеит, аха идагәаӡа ибжьы ада бжьы имаҳаӡеит. Нас даанапыршьшьын, ӷәызаҵәык кҿасашәа иҟазаарын, ианааиԥыхьашәа, иҽнықәикит. Амла дакуеит, еиҳараӡакгьы – аӡба, аха акыр зеиҳәода, дтәоуп иҽеиқәырԥшьыхаа, дзықәшәаз ихы анрааланы...
Ажьгьери арҭ игәалашәарақәа аниҳәоз, уажәраанӡатәи иҟазшьа ԥсахӡаны, илакыҵақәа агәырҩа хьанҭа рхыланы иҟан. Иҟалап, усҟан Аԥсны зҭагылази ажәлар ргәаҟреи ибла ихгылазар.
– Ааилалашьцон еиԥш сааҭырган, снапқәа ааидҳәалан, афаитон снақәдыртәеит, – иажәа неигӡон Ажьгьери. – Сахьырго сарҳәап ҳәа уҟоу, сырзыԥшуп аҟароуп. Ус, абахҭа иакәыршаз абаагәара аӷьӷьагәгәаҳәа аихатә гәашәқәа аартны срыманы рҿынархеит. Улицамызт усҟан иҟаз, аиҳарак гәарабжьарақәан, амҩа аҭаҩаҿарақәа аӡы рҭатәаны. Урҭ еихыҵәҵәа-ааихыҵәҵәо ҳашнеиуаз, ҩбаны еихагылаз ҩны хаҩҩала дук аԥхьа иаанҿасын, сылбааргеит. Абри ҳалҵӡаны иуаҳҭоит, ишԥоубо ҳәа исазҵаазшәа, сагьҩаҵаԥшит.
Хыхь саныҩыхәнырга, снапқәа ааԥдыртлан, кабинетк слыҩнаргалеит. Астол иахатәан ҩыџьа ахацәа. Руаӡәы дфицарын, ичынқәа ӷьазӷьазуа, егьи костиум маҭәала
деилаҳәан, рҩыџьагьы анкы илхылҵызшәа, ицәыббыл-цәыббылӡа акәын ишыҟаз. Сара сыжәцәеимаақәа сышьхаҩаны, сеимсқәа руакы аҿаҳәага ԥҵәаны иӡын, еизыҳәҳәа сшьапы иахажьуп, аҳәынҵәа сыцратата, скәымжәы ахаԥақәа ҿыжәжәан, акалҭқәа ырбӷьаауа исшәуп. Ас санырба акәхап иааԥышәырччеит.
– Уара уоума Аԥсны ареволиуциа ҟасҵоит ҳәа иаҿу?! – иҳәеит костиум маҭәала еилаҳәаз, иаԥсуа жәақәа еидыргәагәалашәа. Уи иакәын ҭырџьманрагь зуашәа иҟаз.
Иааибарччеит рҩыџьагьы. Сара сгылоуп, сцәыҵыԥшшәа срызԥшуа.
– «Ала анынҵәа, абга шәарыцара иргон», – аҳәоит аԥсуа жәаԥҟак, – рыччара ааихсыӷьымҭаз инациҵеит афицар. – Ида рымамзар акәхап...
«Ашьаԥшь шәгәықәыҩрыргьы, Мҷышьҭа архаҽы ҳлаган ҳгыландаз!» – сгәанала саамақарит, аха иабаҟоу, дара «рырха» аҿоуп ҳахьгылоу.
Абарҭқәа рышьҭахь, рыбз ацха ықәҵан, ажәа сырҭеит схы-сгәы аартны аҵабырг анысҳәа, иаразнакы схы сшақәиҭыртәуа ала. Ирҳәеит иара убас ҳаҩны зыблыз «лахь ӷәӷәа» шрыҭоугьы. Уажәы ҳаинаалар, уи зыргылаша, уимоу, сыԥсы ахьынӡаҭоу схы зланыҟәызгашагьы шсырҭо «агәра сдыргеит». Урҭ еилыркаарц ирҭахызгьы «имаҷӡоу» акы акәын, сҩызцәа зусҭцәоу, Ревком аштаб ахьыҟоу.
Ари сыблахаҵ аргьежьӡеит, зегьреиҳагьы агәҽанызаара снаҭеит. Ражәа гәыбзыӷ ишаалгаз еиԥш, ҽырхықәымҵа сааԥышәырччеит.
– Узырччои, ҳагәра умгои?! – иџьашьашәа дсызҵааит костиум маҭәала еилаҳәаз, егьи ҿимҭӡеит, аха ихы-иҿы иаҳәозгьы уи акәын.
– Шәыгәра згоит, аха сара иахьанӡа исыздыруамызт «аслабода» ҳзаазгаз ауаа абасҟак ишуаа «қьиақәаз».
Ҳәара аҭахума, хаҵа ӷәӷәак сакәны акәмызт, сгәыԥжәароуп исзырхәаз. Зегь реиҳагьы усгьы ҽеи шысзыԥшым здыруеит. Ари заҳаз, шәынҵәара амза гылт ҳәа
расҳәазшәа, иаразнакы ақәаб еиқәара ҩарҿатәеит. Ус ҩбаҟа минуҭ ҿымҭ-ԥсымшьҭ, ашәишәи рбаӷьқәа реиԥш рҽырчны итәан. Абри аамҭаз афицар дҩаҵыҩрын, ашә ааимԥааны дындәылырҩы дцеит. «Аӡы шцо уцааит!» – сгәы сааҭаҟәынд-ҟәындит. Егьи иаанхазгьы хазы дмақаруазар акәхарын, «Уаамццакынишь, арԥыс, аслабода зеиԥшраҵәҟьоу уҳарбап уажәы!» — аҳәон уи ихы-иҿы.
Ҳамҭак ҵхьан еиԥш, ашә аартны ашьшьыҳәа аӡә дааҩнашылеит. Зны, уажәраанӡатәи афицар иакәыз џьысшьан, схьаԥшынгьы сихәамԥшит, аха данаасывала даусымбоз, аҽаӡәын. Уигьы, ацәаӷь еиԥш, иблақәа цәиркшаԥан ихы ырнааны сханытә сшьапаҟынӡа лаԥшыла сааиԥхьишьшьааит.
– Абри «акәыброума» алым иаҿагыланы иқәԥарц аԥшьызгаз?! – иҳәан, зҽырчны астол иахатәаз днеизыԥшит, хаара мацәак аҵамҵакәа. Ма дахьаасыхәаԥшуа цәыхьк сакәындаз.
– Ихаҭаҵәҟьа иоуп, – иҳәеит аҿахәҿыхҩы, даҽа ԥыҭҩык ыҟан, дымҩашьакәа срыликаазшәа.
– Аԥынҵа иҭалар акәын, аԥынҵа! – усгьы кәыбрыс сшьаны маҷк ибжьы аарӷәӷәашәа, ихы ырнааны даасзыԥшыхт. Бжьыла сиршәарц иҭахызар акәхарын, аха сшәеит ҳәа феидас иалызгараны иҟоузеи, сыблагьы смырҟәысит. Нас ашьшьыҳәа днықәҵәишәа ҟаиҵан, днеин афицар дҩазхыҵыз иҭыԥаҿы днатәаны, иажәа инациҵеит, – Усҟан, хымԥада, алым еимсон, убриакәхон уи «афырхаҵарагьы».
Иаҭахы-иаҭахым раԥхьа иҟасҵаз аҽԥныҳәа усҟак анырра аныҟанаҵа, «усгьы саҿашәеит, аха уажәшьҭа маҷк сыбз сҿы иааҭаскыр еиҳа еиӷьуп» ҳәа сгәы иҭаскхьан, аха уи зҽырзажәӡан иааҩнашылаз иажәа кәымӷқәа рҭак ҟамҵашьа амамызт.
– Алым, аԥынҵа акәыбры ҭалан «фырхаҵарак» ҟанаҵеит ҳәа смаҳацт, аха, алым амч анкаԥсалак абгахәыҷы ахыччоит ҳәа ауаа ҟәышқәа ирҳәо саҳахьеит,
шәаҳхыччаратәы ҳаҟоуп иахьа, – сҳәеит сара иаасзымычхакәа, зегьрыла сларҟәӡаны данцәажәа. Ажәала анакәха еиӷьызгьы сҿыҵамшәеит усҟан.
– Ҳыҳ, уизыԥши уара, парижтәи акоммунар! – амцаԥшь иҿатәаны иблақәа ааирмацәысын даасзыԥшит. – Аӷба ӡааҟәрылеит, арахь аҳәынаԥ аӷба ашьҭаҵарҭа еикәсырхоит ҳәа иаҿуп!
Абри аамҭаз, абгалаџ еиԥш дџыхӡа дааҩнаԥалеит аӡәы, иблақәа ырцырцыруа. «Аӡәы» сҳәеит, аха, аҵабыргаз, уи бгалаџҵәҟьан дзеиԥшыз. «Баҩ» алаӡамкәа «лабеиқәаҵәакгьы» ырҟатҟатауа икын. Уи дшыхирымыз сцәа ишалашәазгьы, игәхьаа скымшәа ҟаҵаны, сышьҭахь иеиарханы сышгылац сгылан. Уи ак заҵәык акәын уажәы хышьҭыхшьас исылшон иҟаз. Убри аамҭаз, сгәы излаҭаҵәҟьамыз ала, ашиҵәашиҵәҳәа ицаҳә-цаҳәуа сызқәа илкыдиҵеит. Сахьыҟаз-сахьаныз сзымдыруа снеилууаа сцеит, слашьцакит зынӡаск. Абар еиҭа азакәан ҿыц иаҳзаанагаз «аслабода!»
Мацәыс еимҟьаран сыбла даахгылеит саб, илахь аҿашара ҭаԥҽны, ашьа иҿашы. Сани саҳәшьцәеи рыхцәқәа рықәԥсаны, аккаҳәа рмыҭкәма бжьы слымҳа иааҭаҩит. Абыр-бырҳәа абылра иаҿыз ҳаҩныжә, амаҭ абз еиԥш, атыр-тырҳәа иалкьа-алкьа иҩеиуаз амцаԥшь инадызбалеит сҭаацәа лахьыцәгьақәа. Уажәы еиҭа ахьмыӡӷ... Ахаан «кьаанц» захьӡу ззымдыруаз, атәым мҵыҵәҟьа зхы иқәзмыртәацыз, егьа сычҳаргьы уиҵәҟьа сзымычҳаит. Апҟаҩ маҷк данааҭгыла ашьҭахь, еиҭа илаба еиқәаҵәа ҩеирххеит, аха уи аҟьаха иамраӡакәа, агыгшәыг ахы зыкәшәаз еиԥш, сыҩныхәаан... имацәысит, иҩнадыдит ҳзыҩнагылаз акабинет. Агәаарақәа иагьакуп, иагьыҩбоуп, аха ауаҩы дангәааӡалак дгыгшәыгхозаап! Иахьа схаҭа иџьасшьоит уи «сгыгшәыгра»... Сыԥшызар, аҿахәҿыхцәа рыгәқәа хаххала изхатәаз астол ргәы иқәжьуп, ирҷышәуаз рқьаадқәагьы, убас рстол акыр
ықәзар ибӷьыжәны иҩарҿаҳаит. Хыхь астол дԥаҭ-ԥаҭуа дахажьуп азакәан ҿыц ахаҭарнак...
Ажьгьери абригь иҳәеит, иаразнакгьы сыбла иаахгылеит инагӡаны иҩымыз апротокол ишәыҭҳа-шәыҭҳа иақәтәаз ачернила.
– Саақәҵәиит – аԥенџьыргьы сназыԥшит, – иажәа хиркәшон Ажьгьери. – Уи иҭасаз асаркьа уадышххыраха ҵаҟа ианлеиуаз, усҟан уи инахыкны адгьыл сшьапы ықәсхьан. Знык уи сшьапы аннықәс, ашәарах уахьӡараҳа усыхьӡап уаҵәы! Сцеит, сцаӡеит, ҳаӷацәа рцас азы, сҩызцәеи сҭаацәеи ргәырӷьаразы.
Иџьаршьеит рыхҩыкгьы иззыӡырҩуаз афырхаҵаратә хҭыс.
– Уара уабду аҭоурых ду имазаап! – иҳәеит Борис Дамеи-иԥа. – Аочерк акәым, ароман ихуҩаап.
Ромагьы иаҳаз џьеишьеит, дагьеигәырӷьеит, уи иара изы иажәабжь ҿыцын. Аха уи аҵкысгьы иԥхеишьеит иабду иҭоурых уажәраанӡа иахьизымдыруази, еиҳараӡак, дахьзамыԥхьази.
Рома аҩныҟа даныхынҳәгьы краамҭа дазхәыцуан иабду иҭоурых. Иааигәалашәеит аочерк аҿы иабду иажәақәа, аԥсуа большевикцәа Аԥсни Аԥсуареи реиқәырхараз ишықәгылаз атәы ахьиҳәоз.
«Сабду иахьагьы уи ижәытә гәы имоуп, – игәы дааҭаҟәынд-ҟәындит. – Саб идыруоушь даду иҭоурых?!»
Аколнхара азеиԥш аарыхра зҽалазмырхәуа ирызкны аилацәажәара анымҩаԥыргоз, уи иадгылози иаҿагылози рыбжьара кыр аиҿыхара ҟанаҵеит. Иара убасҟан акомиссиагьы алырхит, ари азҵаара цқьа иҭҵааны, ашықәстәи аарыхратә еихшьала аныҟарҵо ҵыхәаԥҵәала ирӡбарц. Акомиссиа еиҳабыс далхын Рома. Азҵаара ықәзыргылаз Нырбеигьы акомиссиа даларҵеит.
Абри азҵаара иазкны бригадак иаҵанак’уаз заа адырра рыҭаны еизырган, ирацәажәон. Ус еиҳа еиӷьны ирыԥхьаӡеит.
– Сергеи Блабба. Уара аус абоууеи? – Рома, асиа аханы ианыз ихьӡ ҳәаны, диазҵаан, итәаз рзы инациҵеит, – жәа-класск дрылгахьеит, иани иаби тәанчаҩцәоуп.
– Сароу? – иҳәан, иҽырхәа-ҽырҵәиуа дҩагылеит арԥыск, ихахәы икьаҿ ахәда иҭассы, ибакенбардқәа бабаӡа, аҽеимаа сахьа змоу иԥаҵа иҿаҵаны. Уи ԥыҭк дхәылхзар, иԥшра-исахьа – уаҳа зҭахым арԥыс. Агәамч акәзар – ҟьарак ала ацәкамбашь еизҟьа ишьҭеиҵап. – Сара аихамҩаҿ аус зуеит.
– Аихамҩаҿ усс иууеи? – дҭиҵааит еиҭа.
– Аусутә мачхәума, иузуазар, – усс ииуаз иҳәарц шиҭахымыз удырратә, инахига-аахигон.
– Уа усутә ыҟам ҳамҳәеит, конкретла уара усс иноугӡои?
– Атунел ихьчоит, дҟарулуп, – иҳәеит аӡә дахьтәаз. – Ахьӡ ишьозар акәхап, уи азоуп изимҳәо.
– Уи уара уус алам, – днаиқәымчит арԥыс.
– Уи бзиоуп, – иҳәеит Рома. – Ауалафахәы заҟа уоуеи?
– Хынҩажәа.
– Анхарҭаз ушԥаҟоу, уада умоу?
– Исымаӡам.
– Нас хынҩажәа мааҭ злаузхои, уфатә-ужәтә, ушәҵа-уҟәынҵа, уиара-утәара?..
– Уахыки-ҽнаки саныҷаԥшьалак хаха-хымш схы сақәиҭуп, аҩныҟа саауеит.
– Аҩны уахьааиуа иҟоуҵои?
– Аҩны иҟасҵо мачхәума.
– Азеиԥш аарыхроуп сара зыӡбахә сымоу.
– Шәара азин шәымам сара аус ахьызуа саҟәыхра, – зҵаарала дахькылырго анидыр, азакәани азини рахь диасит. – Сара аус ахьызуагьы ҳҳәынҭқарра иатәуп.
– Уи ҳара мап ҳҳәом, – иҳәеит Рома иҽырҭынчӡаны, – амала аратәи аколнхара дгьыл узқәаарых’уа мап ацәкра уи ҳара азин ҳамоуп. Иаахҵәаны иуаҳҳәо убри ауп, иуҭахызар уаб игәараҭаҿы унха-унҵы, азеиԥш аарыхра уҽалархә. Аҵарахьы уцар уҭахызар, ҳаумыцхраауазар, ҳауԥырхагам. Мап анакәха, гәыбӷан ҳаумҭан, аколнхара дгьыл аколнхацәа роуп иқәаарыхуа.
– Сара аколнхара дгьыл акәӡам сызқәаарыхуа, сыдгьыл ауп! – ари аус ала изыԥхьаз даҽаӡәы иажәа ныбжьеигалеит, иара иҿы инеиаанӡа изымчҳакәа.
Рома днаҳәны днаизыԥшит. Аҽыԥныҳәа ҟазҵаз арԥыс наӡа-ааӡак иоуп, дыӡӷраԥшьӡа, акан иҿаҳәхәы.
– Уара аус абоууеи?
– Сароу? Сара амца арцәараҿ аус зуеит. Азин сымаӡами?
– Азин шԥаумам, мап ҳамҳәаӡеит. Амала «сыдгьыл» ҳәа узышьҭоу ауп иаҳзеилымкаауа.
– Сыдгьыл, сыдгьыл ауп, сара исыдшәалоу суачастка. Уи сара истәыми, уаҳа иарбан!
– Адгьыл уаргьы иутәым, уабгьы итәым.
– Нас уара уаб иоума изтәу! – иеиҳәаз хьымӡӷыс иԥхьаӡаны, ибжьы ҩҭицеит.
– Сара сабгьы итәым, сабдугьы итәым. Адгьыл зтәу аҳәынҭқарроуп. Аҳәынҭқарра ҿҳәарада ишәнаҭеит шәықәаарыхларц. Ҳәара аҭахума, аколнхара шәахьынӡахԥхьаӡалоу, мамзар ақыҭан амаҵура шәалазар. Ақалақь аҿы амаҵура иалоу ақыҭаҿы адгьыл ақәаарыхра азин имаӡам. Аҭахызаргьы уи адгьыл шьҭрала иара итәызааит, иабду иаб ахьы ахҭынҵангьы ихәҳазааит. Абас ауп азакәан ишаҳәо. Уи азакәан аԥызҵо аҳәынҭқарроуп, ҳара зинс иҳамоу уи ақәныҟәароуп, ахылаԥшроуп.
Акан зҿаҳәҳәы иҟаз ӡыӷраԥшь, ихы-иҿы амацара уахәаԥшуазар деиқәоуп уҳәарын, ақәабеиқәара иҿысны акәын дыштәаз. Акан иҿаҳәҳәызгьы уажә ашьацма бӷьыжәны иҿаԥсазшәа, еиқәаҵәа-еиқәаҵәаӡа акәын ишыҟаз. Араҟа Рома иреиҳәаз азакәан иара изы иажәабжь ҿыцын. Иажәабжь ҿыцын егьырт иҩызцәа ԥыҭҩык рзгьы. Иҟан ишакәхалак уи азакәан иахыкәшарц зҭахызгьы.
– Сара аколнхара анапхгара рыхьӡала арзаҳал зҩын, соурыжьит, – иҳәеит даҽа арԥыск, аӡыцәа еиԥш ишьапқәа дырхакьакьан. Дахьауцәаз акәу, маҷк ибӷагьы аахәоума уҳәо дыҟан.
Уажәраанӡа зҽырҭынчны итәаз Нырбеи ари изымчҳаит.
– Валера, уақә сакәзар, сыԥхашьаны уи аӡбахә сҳәаӡомызт.
– Сзырԥхашьои, ахәарҭа сҭоукма?
– Уазхәыц цқьа. Ахәарҭа иҭалаз, иҟаиҵаз ԥхашьароуп, аха агәаҟроуп уа дназгаз. Уара кьафшақә амцныха зфаз уиҩызоуп.
Ашырҳәа дааҵҟьеит уи арԥыс ҵәеихә. Уажә рызегь ахьтәаз акәхап, еиҳагьы доуны акәын дшырбоз, дхаккала иҵаԥшуан.
– Амцныха зфаҵәҟьаз ухаҭа уоуп, иарбан мыцныхоу исфаз абарҭ ишраҳауа иумҳәарызар...
– Иаҳхарагәышьои, зегь ҳурҳәоит, – иҳәеит Нырбеи. – «Аҵарахьы сцоит» уҳәан, уоурыжьит, уца аҵара ҵа, ууаҩха, рҳәеит. «Аҵара саанахәеит» уҳәан, аршаҳаҭгагьы раԥхьа инаган инықәуҵеит. Иуеигәырӷьан, иуқәныҳәан, иуҭахыз ашәҟәқәа урҭан, унықәлан уцеит. Ҳаԥшызар, Валера амашьына дақәтәоуп, рҳәеит. Ҳара иахьагьы иҳаздыруам аинститут дҭоуп ҳәа аршаҳаҭга узҭаз, ишурҭаз. Аброуп, Валера, амцныха ахьуфаз.
Аҿаԥа иҿалазшәа дҿаббаӡа даанхеит арԥыс азныказ, нас, ишьапҵәеихәқәа иҵҟьазшәа, ахыгәҳәа иҟәардә длықәтәеит. Уи ари ахҭыс аӡәы идыруеит ҳәа дыҟаӡамызт.
– Иҟалаз ҟалеит, уи уажә иҳартытрым, – арԥыс даарыцҳаишьан иааиқәиршшеит Рома, – аха анаҩс иҳауҳәои?
– Сара сшафиоруп, сыспециалиступ, ара сынхара нсыжьыргьы, схы ныҟәызгартә сыҟоуп.
– Ушафиорзар, уи уаҳа зҭахым ауми! Ҳаргьы амашьынақәа ҳамоуп, иахьаҵәҟьа машьынак уаҳҭоит. Ҵабыргуп, амашьына кыр инықәсхьеит, аха ҽааны машьына ҿыцк ҳақәгәыӷуеит, ишааҳаулак, ахаҵа иажәа усҭоит, убри уара ишуаҳҭо ала. Ахныҟәгара амацара уашьҭамлан. Уан лыблақәа ҭраа лымацара заҵәык аҩны дтәоуп. Ҭӡауаҩык ҳәа уҟами, уаҩ дуԥырхагаӡам, ҳара иаҳҭаху унхар-унҵыроуп, аҭаацәа аԥуҵароуп, уаб игәараҭа умырӡроуп.
– Шәаҳԥырхагамзар, ҳарххо ҳшәыман шәықәуп, иҳашәҳәои, шәаҳҟәамҵуеи наҟ! – аҽԥныхәа набжьеигалеит Сергеи.
– Ҳара ҳашԥашәԥырхагоу шәабацәа ргәараҭақәа шәмырӡын ҳәоуп ишәаҳҳәо, зегь раԥхьаӡагьы. Нас – шәыцәгьеи шәыбзиеи знапы шәану, шәыжәлар шәҽрылашәырхә, шәрылымҵын ҳҳәеит! Уаҵәтәи амш
ахь шәнаԥши, нас ауп ианеилышәкаауа ҳашәԥырхагоу, ҳшәыцхраарц ҳҭаху.
– Иахьа чак ахьаҳфалак ҟалоит, аха уаҵәтәи амш ауп еиҳа ҳзызхәыцша, – Рома ииҳәаз инациҵеит аилацәажәара иалахәыз ауаҩ бырг.
– Ҳәара аҭахума, иахьа убас еиԥш агха ҟашәҵар алшоит, уаҵәы шәмышьхәылҵа шәанарцҳартә еиԥш. Уи ҳара иаабоит, шәаргьы, шәыблақәа хыжәымҩауазар, ижәбартә иҟоуп.
Аҵыхәтәан аизара иалахәыз анеидыҵуаз кыр илахҿыхын агәра днаргеит аус ибзианы ишаԥшьаргаз.
– Хымԥада егьырҭ абригадақәа рҿгьы ари аус иацҵатәуп! – иаахҵәаны азҵаара ықәиргылеит Рома.
Рома жәамштәи икомандировка ахьынтә дхынҳәит, даҽа академиак далганы, аквалификациа ҿыц иоузшәа ихы ибо. Ималагьы иакәым, иаҳасабрба аколнхара анапхгараҿы ианазыӡырҩуаз, ирзымдыруаз культурак далацәажәозшәа, зегь рыбла хитит. Уажәшьҭа алкаа иара иҟаимҵаргьы, алашәгьы ибартә иҟан, мдыррадлаԥса есышықәса жәанызкьла амал акы иалаҳәаӡамкәа ишрыцәцоз. Уажә зегь рҿаԥхьа зҵаараны иаақәгылеит абри агха ду сынтәа излацәцашаз. Ромагьы ихы-игәы иҭагьежьуаз убри акәын – аҭаҭын фермзауад аҿы аԥышәа иоуз аколнхара излаирхәашаз. Ари аизараҿы зегьы гәаанагарак-гәаанагарак рыман.
– Шәгәы иаанагои? – аколнхара ахантәаҩы Манча Инарба илаԥш нархигеит. Манча уахьынаихәаԥшуа иԥшреи, исахьеи, иеилаҳәашьеи – нхаҩ хархьк уҳәарын, аколнхара ахантәаҩра аасҭа. Ҟазшьалагьы ус акәын дшыҟаз, аӡәы игәы нхар аҵкыс, аколнхара акы агхар еиҳа данышәауан, убас иҟаз уаҩ гәыԥшқан. Еиҳараӡак анхацәа пату зиқәырҵозгьы убри игәыԥшқареи ҩба ахьиламзи рзакәын, уи аколнхара даарак ишамыхәозгьы.
– Аҭаҭын денгьны иандәықәырҵо Рома инапы иааҵымхыкәа амҩа аҭамзааит, – иҳәеит абригадирцәа иреиуаз аӡәы. Ари ганкахьала уақәшаҳаҭхартә иҟан, иақәшаҳаҭхазгьы ҟалеит, аха Рома ихаҭа мап иҳәеит.
– Уи ҩынтә усхоит, – иҳәеит иара. – Иаҳҳәап, денгьк аҿы ҩба-хԥа сорт еилоуп, еилыхтәуп. Ҳара ҳҿаԥхьа иқәгылоу азҵаарагьы убри ауп. Шәазхәыц уи аилыхра закәхо, аамҭа иаҳцәаго, аџьабаа иацу.
– Ииашоуп, ииашоуп, – аҳасабга кәанҷақәа аттаҳәа иахаԥсо зыҳасабра даҿыз дааҟәыҵын, ибласаркьа хыхьла дахыԥшны днаизԥшит абухгалтер хада.
– Ус анакәха, аспециалистцәа ҳзаарышьҭааит, иааденгьраны иҟоу аҭаҭын заа еилыхны иҳарҭарц.
– Уи зегьы иреиӷьуп, аха иаҳзаазышьҭуада ҳара аспециалистцәа? – иҳәеит аколнхара ахантәаҩы Инарба. – Афермзауад аҿы аус зуа аҟәыхны ҳара иаҳзаарышьҭуама?
Зегьы неиҿаԥшы-ааиҿаԥшит.
– Зегьы иреиӷьуп абри азҵаара ҳара ҳхы иалҳаршар, – иҳәеит Рома.
– Уи иреиӷьу ауп, аха излалҳаршои? – диазҵааит Нырбеи. Зегьы Рома инеизыԥшит.
– Сабду иҳәалоит, «Ацыфа анумам, амгьалгьы ацыфара ауеит» ҳәа, – иааибарччеит зегьы. – Скомандировка иснаҭаз аԥышәа хәыҷы ҳхы иаҳархәар акәхоит. Аҭаҭын денгьтә змоу рсиа абригадирцәа заа иҟарҵап, нас ҳашгәыԥу ҳнарылалан еилыхны ираҳҭап. Инҭырффа ишахәҭоу иаҳзеилымхыргьы, ҳазларыхәо рацәахоит. Ҩбагьы, абригадирцәа рхаҭа ирбоит-ираҳауеит, хәыҷы-хәыҷы аԥышәа роуеит. Иахьатәи аҿы абри ада ԥсыхәа ҳаманы збом. Амала, анаҩс ари азҵаара ҳусураҿы хадара змоу акы акәны иҟалароуп. Ҳабригадирцәа аӡәа-ӡәала, ҩыџьа-ҩыџьала акомандировка ишьҭны асорт аилыхшьа дҳарҵароуп.
– Уи адагьы ԥсыхәа ҳамам, –инышьақәирӷәӷәеит Манча. Абри аамҭаз абухгалтер хада ииҳасабуаз даалган, ибласаркьакәа аарҽеины, иқьаад дахәаԥшуа даацәажәеит.
– Рома ишиҳәаз еиԥш, бжьаратәла актәи асорт 10 процентки аҩбатәи 25 проценти ҳцәцозар, есышықәса 180–200 нызқь мааҭ аԥара ҳцәыӡуан, – иҳәан, ибласаркьа аамхны иаԥхьа астол инықәиршәын, зегьы илаԥш нархигеит, «ижәбама иҟоу!» аанарго. «Ҟоҳ-чоҳ» рҳәан, инеиҿаԥшы-ааиҿаԥшит. Нас афырҳәа еиҭа ибласаркьа аақәиԥаахын, ибла инаҭан иқьаадқәа ааилырхны акы аарылихын днахәаԥшит: – Сынтәа ҳҭаҭын ҽаҩра хараӡа излеиӷьхази асорт ҟалартә аамҭа злаҟоуи рыла, ари азҵаара анааӡба, 300 нызқь рҿынӡа иаҳхашәалоит, мап анакәхагьы иаҳцәыӡт ауп убасҟак.
«Ҟоҳ-чоҳ» рҳәан, ираҳаз џьашьаны инеиҿаԥшы-ааиҿаԥшит.
– Уи уажәшьҭа иҟамлароуп! – иҳәеит Рома.
– Иаҳцәыӡыз – ҳцәыӡит, ҳамдыррала иаҳцәыӡт, аха уажәшьҭа зегь ҳшьапы ҳақәгылароуп, – иҳәагәышьеит аколнхара ахантәаҩгьы аҵыхәтәан.
Рома ишьҭихыз азҵаара ажәлар еразнакы ирылаҵәеит, Ҳәмарқыҭ амацара акәым, араион зегьы иахыҵәеит. Уи ақыҭаҿы усура даанӡа маҷк изааигәаны дыздыруаз дыргәаԥхон, «Ҷкәына наалоуп, ҩба илам» рҳәалон. Уажә аусура данналага, азеиԥш ус аҿы иааидгылан блаҵарыла ианылаихәаԥш, убасҟан ауп даныргәаԥхаҵәҟьа, дцаҳәцаҳәо еснагь иҿыцу дашьҭан, ажәлар ирыхәо иҟаҳҵарызеи ҳәа дхәыцуан. Ари ажәлар ирбози, ргәы ԥызҵәахьаз аҭаҭын рнапы иакуа иалагеит, уи зегьы еицыргәаԥхеит. Ажәлар зны еицыргәаԥхаз амаҷ-саҷ ианарыжьуеит, ианарыжьуан Рома ихьысҳарагьы. Аха иҟахын агәынамӡара змазгьы. Урҭ, Рома дзеиҳабыз акомиссиа рбзоурала, аколнхарахь идырхынҳәыз ракәын. Аханатә
азҵаара ықәгылан рыдгьылқәа рыхҵәара, аха Рома имуит.
– Рыдгьылқәа рымхны иахьҳархәындаз ҳәа акәым ҳхықәкы, – иҳәеит иара. – Ргәы нҳархар, еиҳагьы еицәаҳтәуеит, усҟан урҭ ҳқыҭа иацәыӡуеит, рабацәа ргәараҭакәа қьаԥҭажәртәуеит. Излауала ргәы нмырхакәа идеилҳаркаароуп, дара ирзеиӷьу ҳшашьҭоу. Нас уаҵәы ҭабуп ҳәа ҳарҳәоит.
– Дара ирзеиӷьугьы ҟаҳҵахуа, арахь ҳагьрыҳәахуа, ҳагьрашьапкыхуа! – иҳәеит акомиссиа иалаз аӡәы. – Мап шәхаҵкы. «Аиха иаҿухуа аихашәа уибоит». Ҭабуп ҳәа ҳарҳәо џьышәымшьан.
– Дара рҭабупра ҳара иаҳҭахӡам, – иамеикит Рома. – Ҳара иаҳуалу ауп иҟаҳҵо, уи ауаа ирбоит-ираҳауеит. Ажәлар рымаҵ заауа ҭабуп ҳәа ҳарҳәандаз акәӡам...
Абас ала рус иазнеины жәохәҩык аколнхарахь идырхынҳәит. Урҭ рахьтә еиҳараҩык агәра ддыргеит имҩахҟьаны ишыҟаз, аха иҟан зыдгьылқәа ирцәшәаны мацара ихынҳәызгьы. Рома дбаны инхомызт урҭ, ари азҵаара шьҭызхыз иара иоуп ҳәа акәын ишырдыруаз, избанзар, уи аусура иалагареи ари азҵаара ашьҭыхреи еиқәшәеит. Урҭ ахьынеидгылалак еидыхәыҭхәыҭлон: – Иацы дааит, иахьа Ҳәмарқыҭаа ҳусқәа «еиҿикаауеит», азакәан ҿыцқәа аԥиҵоит, ҳаргьы иааиҳәалак «амин» ҳҳәоит.
– Урҭқәа даарҟәаҵны зны хәбаҟа шықәса, аԥхӡы наԥхьаҳәо аус иуааити, есышықәса иҷаԥшьӡа планк неигӡалааити, нас акомандаҟаҵара зеиԥшроу ибап.
– «Ааҵракәаша» ҳәа, шәара ара ишәҳәо мчыс иамои? – ираҽԥникылт даҽаӡәы. – Акыр шәызҳәозар ҳазҵаара уажә иалацәажәаран иҟоуп. Уа ишәҳәо ҳамбари.
– Уагьы исымҳәозар умбари!
– Саргьы исҳәо уаҳап.
– Саргьы саҵахозар саб сиԥам.
– Ара ҳаҟоуп. Ҳаргьы ҳҿы аӡы ҭаҭәаны ҳтәарым.
– Уаҳа егьҳалымшаргьы ихы игәахыршәара ҳалшоит...
Иааит урҭ рызҵаара ианалацәажәоз аамҭагьы. Рома еиҳабыс дызмаз акомиссиа аус бзианы ируит, ажәлар ирарҳәашазгьы рыман. Аха урҭ зус иалацәажәозгьы, акомиссиа русура еицәамкәа, аус уны иҟан.
Рома иажәахә хыркәшо, ус иҳәеит: – Асиа иарбаз ауаа ҳрыԥхьаны аӡәа-ӡәала ҳрацәажәеит, гәык алагьы иаахтны ираҳҳәеит уаҵәы рҽеишьа змам агха иахьа ишыҟарҵо. Уи цқьа иазхәыцрац, мызкы аҿҳәара раҳҭеит. Аиҳараҩык ираҳҳәаз ииашаны иеилыркааит, аха ԥыҭҩык иахьанӡагь ргәы иҭаз ҳзеилымкаацт. Иаахтны иаҳҳәо убри ауп, аколнхара зҭахым, иахьаҵәҟьагьы арзаҳал иҩааит, доуҳашьҭуеит. Амала, шықәсык, ҩышықәса рышьҭахь дахьхәны дааины дҳадҳамкылар, гәыбӷан ҳаимҭааит. Уажә ицаз, усгьы дцеит, ара дынхошәа, ақалақь аҿгьы аус иуашәа, уи ҳара ҳзадгылом, иахьарнахыс уи аҩыза ҩ-жьак рышьҭалара аҵыхәа ԥҵәатәуп. Насгьы араион ахьынтә аплан анаҳзаарышьҭуа, аусура зылшо заҟаҩ ҳаҟоу алоуп ишаарышьҭуа, нас урҭ рыхьӡала иаарышьҭуа рыплан ҟазҵода? Ҳара ҳакәхоит.
Рома абригьы иҳәеит, зыӡбахә имаз аӡәы иажәа днаԥыҩлеит.
– Уи бзиоуп, аха абри уара узусҭада, ҵаара ԥхашьарам? Ақалақь аҿынтә уааны ҳқыҭаҿы анхашьа ҳурҵоит.
Ари заҳаз, иџьашьаны, инеиҿаԥшы-ааиҿаԥшын, изҳәаз иахь инаԥшит.
– Уиаҟара изџьашәшьеи? – инациҵеит уи иҩыза. – Ҩ-жьак ҳрышьҭалоу, хԥа ҳрышьҭалоу ҳара иаабап, ҳныҟәгара иара иоума знапы иану? Хьаас изики ҳахәшҭаарақәа рлахьынҵа?
Ажәлар ауу ааилдыргеит, блаҵырхәыла ирзыԥшуа. Уажәоуп урҭ иҟалаз анеилыркааз. Аизара ахантәаҩы иаарымчны ибжьы наиргеит, аха уигьы иннамкылеит агәала змаз.
– Уеинҟьашьа ҳакәашашьоуп, – иҳәеит даҽаӡәы. – «С-Ҳәмарбоуп» аниҳәа, ауп шәҳәан, амаҵура ишәҭеит... Имариоуп акоманда аҟаҵара, аха зны нхаҩҵас аԥхӡы кеиҭәааит, нас акоманда ҟаиҵалап.
Иаршанхеит ари арԥыс ицәажәашьа, урҭ ирмаҳаӡацызт ламысдарала ас еиԥш ацәажәара.
Ашырҳәа дҩаҵҟьеит аизара ахантәаҩы Манча. Уи иҿаԥшылара убасҟак иџьбаран, акәукәуҳәа дыҳәҳәап угәахәрын. Аха зычҳара ӷәӷәаз аӡәы шиакәыз удырратә, ажәлар ршыкь бжьы ааиқәтәаанӡа даарԥеиԥшын, ҭынч даацәажәеит: – Ажәлар кыр шәаҳаҭыр рбеит, аха шәара ажәларгьы раҳаҭыр жәбом, шәыхгьы аҳаҭыр жәбом, – иҳәеит иара. – Иаажәымур, ишәаҭәашәымшьо аколнхарагьы шәалаҳцоит, ҳарзыӡырҩып ҳәа шәгәы иҭам ажәларгьы шәрылҳцоит. Шәеинҟьашьа убасҟан ауп ианҳакәашашьахо.
– Ииашоуп!
– Ииашоуп!
– Аколнхара аӡәы далырцеит ҳәа смаҳацт.
– Шәқыҭауаа раҳаҭыр аныжәымба, убригьы шшәыхьуа дырны шәыҟаз. Аколнхара иалырцаз, 600 метр ԥшьырқца дҭадыртәоит – убригьы шәазхәыц.
– Уара арҭ шықәсык ауп ақалақь ахь ицеижьҭеи иҵуа, нас уа иахьнеиз р-Аԥсуара ас ирласны ишԥакарыжьи?! – иџьеишьеит Ҳазараҭ. – Ари Рома ақалақьаҿы диит, дааӡеит аха дшыҟоу жәбоит, иаԥсуара илыжжуа!
Абас, ргәы нырханы, доус иахьтәаз ажәа еиларԥсеит. Урҭ еиҳараӡак Рома ирҭаз аҽԥныҳәа рхы иақәырҵеит.
– Уи Ажьгьери илаԥш ихуп, арҭ аҳәсеибацәа роуп изааӡаз...
Ари иҟалаз ахынҭа-ҩынҭра ааиқәыртәаны, излацәажәоз азҵаара ахцәажәарахь ҭынч ианниас ауп ӷьрада, ҵҟьарада ргәала анырҳәаз, акомиссиа аусурагьы ахәшьара бзиа анарҭазгьы.
Ус шакәызгьы, Рома ари аизара ахьынтә дхынҳәит, зыӷба ӡааҟәрылаз акаԥдан иеиԥш, инапқәа иваҳаны. Уи уажәшьҭа иҵегь еилыхха ибо далагеит ақыҭаҿы аусура шаҟа ицәыуадаҩыз. Иааигәалашәеит араионтәи қыҭанхамҩа аусҳәарҭа аиҳабы иажәақәа, «Ианцоз зегь лахҿыхын, агәақьҳәа адауал ҳасны инаскьаагеит. Усҟан зегь фырхацәан...» «Мап, Алықьса Хәаҭ-иԥа зыӡбахә имаз рымҩа санылом... схьаҵуазаргь, уашьҭан сымч аҩбатәраз схьаҵуеит. Сара сызусҭоу, с-Ҳәмарбоу, ари ақыҭаҿ сҟьалан сықәнагалоу, ҳаԥсы ҭазар, ҳаԥхьаҟа аамҭа иаҳнарбахра ҳаҟоуп...»
Зегь ҟазшьак-ҟазшьак рымоуп, Рома сыжәлар ирыхәаша акы ҟасҵандаз ҳәа згәы ҭыӷьӷьа иҟоу арԥысуп, ус иҟоу ицәагьы ҵаӷоуп. Агәаҵәажәпа иоуп зегь зцәа иналашьшьы ицо.
Ҷкәынцәақәак ҽыԥныҳәақәак ҟарҵеит ҳәа имырӷыӷкыргьы ауан, аха мцхәы ицәа ҵаӷацәахеит...
Рома убасҟан ибла даахгылеит Света. Уажәраанӡа уи аԥҳәызба дигәаԥхозҭгьы, уажә уи аҳәаа ихыҵны, абзиабарахь ииасын, уи лҟынтә иоуз ацәанырра есааирагь аҽарӷәӷәон.
Убри инаркны, иахьеи уахеи иаԥхьаҟатәи иԥсҭазаара даназхәыцуаз, еразнакы ихшыҩ уи аԥҳәызба лахь иниасны, амза аҭәымҭа еиԥш, длаша-лашо ибла даахгылон. Ибла даахгылон, аха иааигәаны акәымызт, днаскьаганы. Усҟан гәҿыӷьраҵас ихьоухьоууа акы игәы иҩыҵалан, еиҳагьы дзаҵәны, уи аԥҳәызба дшынаскьагоу еиԥш, иааикәыршаны рҿы нарҳәны игылоушәа, иара дзаҵәны ихы ибо далагеит. Ус еиԥш дзаҵәны аӡәгьы дшанимыжьызгьы, згәы нхаз ус ихы ибозар акәхап.
Даара кыр дазхәыцит дызҭашәаз ауадаҩра, инаирҳәит, иааирҳәит, аха иаԥхьаҟатәи иԥсҭазаараҿы мҩахәасҭак ада
егьибомызт. Уи амҩахәасҭагь ган ақыҭа иалганы, наҟ хараӡа. Уи аамҭала акәноуп Рома дшахәаԥшуа, дагьшазхәыцуа, аха иабду дышԥеиликаауа, дышԥеилыркаауа зымаҵ иуа ажәлар? Шьоукгьы рԥаҵа иалаччашт, «Шьыбжьаанӡа ажәлар рымаҵ изымуит, арахь ҳагха-ԥхақәа зегь ибонеи!» ҳәа.
Рома игәыҵха уажә Ажьгьери иԥхыӡгьы иалашәом. Ааигәашәа уи акы илымҳа иҭасын, адунеи зтәу иара иакәыноуп дшыҟоу. Илымҳа иҭаст аҟароуп, уаҳа дызусҭоу хәагьы уаҩ диздырӡом, дагьҭимҵааит. Иара изы иҭацахаран иҟаз иреиӷьӡоу шлакәхоз идыруан. Уажәыҵәҟьа Ажьгьери ихы-игәы ирҭагьежьуаз, ибла ихгылаз иаԥхьаҟатәи иусқәа ракәын. Аҭацацәа зегьы иааргоит, ачарақәагьы руеит. Ҭаца илеиԥшым ҭаца ҳәа дхәыцуамызт, аха чара иеиԥшым ачара дазхәыцуан. Дазхәыцуан уи ашьаԥа аформа ҿыц, ақәтәагақәеи акәчагақәеи инадыркны астол архиашьагьы. Дазхәыцуан ауаа изеиҳәашагьы, ауа-иуа ҳәа акәымкәа, зда ԥсыхәа имамыз, иареи лареи рҩызцәа аԥыжәара нарыҭаны. Иҟан Ажьгьери игәамԥхоз аҵасқәагьы. Убарҭ игәамԥхақәоз зегь наҟ инышьҭаҵан акәын ичара аиҿкаара дшазхәыцуаз.
Ачара даназхәыцуаз макьана изымдыруаз иҭацагьы лышьи-лышьи еиқәҵо лыхцәы шьқьыруа ибла даахгылон. Шаҟа игәырӷьози усҟан Ажьгьери игәы. Ажәа «аҭаца» еснагь иацуп аԥшӡара, ахаара, анаалара. Ус акәын Ажьгьери уажәы ихәыцраҿы уи «иҭаца» дыԥхашьа-ԥхаҵо дшааиуаз.
Абас ихааӡа Ажьгьери ихәыцрақәа дышрылоу данаарылҵлак, дааиԥхьхәыцны, дааҟәынд-ҟәындуан, «Иа, Анцәа ду, ҩысҭаа дысхумырччан». – Абарҭ ажәақәа аниҳәалак иагьааицәымыӷхон, уи еиԥш иҟоу игәы иахьҭашәоз.
Абри аамҭаз Рома аколнхара ахантәаҩы Манча днаидтәалан, ус иеиҳәеит: – Сара макьана шықәсыкгьы аус зымуц, уи шәара ибзианы ижәдыруеит, аха изӡбеит, сусура аамҭала иааныжьны, сҵара иацысҵарц. Сшәыҳәоит мап сцәышәымкырц, еиҳараӡак сарзаҳал шәанахәаԥшуа ишәмырҳауҳаурц.
– Аҵарахьы уцаҵәҟьону?! – иҭиҵааит Инарба.
– Аиеи, аҵарахьы, аспирантурахь. Арахь санаауазгьы сақәдыргәыӷхьан. Ашәҟәы рзызҩын ааигәашәа, ирласынгьы аҭак соуит, уааины аԥышәарақәа ҭии ҳәа.
Аколнхара ахантәаҩы ҿымҭӡакәа ихы ааирҵысит.
– Акы сызлашәыҳәо макьаназ шәареи сареи иаҳхымсааит.
– Ажьгьери уизхәыцыр акәын, насгьы абзҳәацәа рҿаԥхьа ухьаҵп ҳәа суқәгәыӷуамызт.
– Мап, сара схьамҵӡеит, схьаҵп ҳәагьы сгәы иҭаӡам... Уи уажә заа изысҳәари, аамҭа иаҳнарбап.
– Ауп ҳҳәап, аха аспирантура иалгаз аҵарауаҩ Ҳәмарқыҭ усс имеи?
Дааччеит Рома.
– Ҳара иахьа уажәраанӡа иааҳрыхуа аҭаҭын асортҵәҟьа ҳзеилыргом, уи иахҟьаны закәытә заралроу иҳаухьоу ижәдыруоуп. Нас шәара шәгәы иаанагома, ҳанхамҩаҿ анаука ҳхы иахьаҳмырхәо, убри аҩыза акәымзаргьы, гха ҳамам ҳәа?
– Абзиа убар иумдыруеи! Уаҳа зҭахым акәхон, иаҳҳәап, ԥышәаратә станциа хәыҷык абраҟа иҳамазар, аха иабаҟоу?
– Уи уаҳа зҭахым акәзар, ҳхы изалҳмыршарызеи?! Мамзаргьы аӡәы иҟаҵаны иҳаиҭап ҳәа ҳаԥшлару.
– Уара абзиара ззыҟалаша, уфантазиа ибзианы аус аугәшьозаап, аха абыржә улықәҵны уцар уеилызкааран иҟада?
– Хаҭала шәара сеилышәкаа, зегь раԥхьаӡа иргыланы, — иҳәеит Рома. — Егьирахьгьы сеилызкаауа дҟалап. Арахь сахьааз, насгьы сыззааз ззеилымкаазгьы ыҟоуп. Урҭ зегь ирзаауеи?..
Дрыцҳауп ауаҩы, дрыцҳаушьартә аҭагылазаашьа аниоу. Манчагьы ганкахьала Рома дрыцҳаишьон, уи ибон иҵара иацимҵар ада ԥсыхәа имамкәа дшыҟамыз, аха изеилымкаауаз анаҩс игәы иҭаҵәҟьаз акәын.
Рома уажә ицәыуадаҩҵәҟьаз аҵарахьы дышцо иандуи иабдуи раҳәара акәын. Аҳәаразы иреиҳәап, аҳа нас? Еиҳараӡак, Ажьгьери иакәын уи хьаас имаз, аха ишԥаҟаиҵарыз, имҳәакәангьы цашьа имамызт. Убри аухаҵәҟьа уаххьа ҳәа акрыфа-акрыжә иантәа, Рома ихы нарқәыикит.
– Сҵара иацсҵап ҳәоуп, шәгәы иаанагои? – мап рҳәар, даангылашашәа, дразҵааит. Ажьгьери игәы неиҭаԥеит, сықәҵны схы ахьынахо сцоит иҳәазшәа. Есма лакәзар, лҿы ахьыҩеихылхыз, илҳәо лҿамшәо ус даанхеит.
– Жәохә шықәса аҵара уҵон, уажә иҵегь ацуҵону?! – Ажьгьери аҵыхәтәан диазҵааит, Рома ииҳәаз џьшьаны.
– Ус ауп.
Ажьгьери ицәа иалашәеит, уи иҵара амацара акәымкәа, даҽакы шакәу мзызс иҟоу.
– Ҳқыҭа анапхгара азҭо, Манча раԥхьа днаргыланы, ишубо еиԥш, иахьа уажәраанӡа ҳныҟәыргоит, арахь исымоу сҵара сызхом, иҵегь иацсҵарц сҭахуп ҳәа аӡәы иҳәонгьы смаҳацт. Урҭ уара уаҟара аҵара аурымаху! Исзеилкаауам уи уҵара уара изҟәнушьаз.
Дааԥышәырччеит Рома. Уи идыргәышьеит иабду усҟак дызҭиҵаауа, аха зегьгьы изҳәом. Зынгьы игәы иааҭеикын «урҭ рмаҵура бысҭак аларфарц азоуп изырҭаху, сара даҽакалоуп сшахәаԥшуа» ҳәа иҳәарц, аха усҵәҟьа аҳәара, дахыхәмаршәа акәзаргьы, изымгәаӷьит.
– Аԥсҭазаара доус дара ртәала иазхәыцуеит, – иҳәеит уи аҵыхәтәан. – Иахьатәи ала сҵара ҟәнысшьом, аха уаҵәы иҟәыншьатәхоит. «Уаҵәы» ҳәа иҟоу ҳанынҭагылалак, нас аҵара ацҵара хьшәахар ауеит. Абри ауп, даду, уаҳа акгьы.
– Уи акәзар бзиоуп, дад, угәы иҭоукыз уахьысԥаар сҭахым, – диқәшаҳаҭхашәа иуит Ажьгьери аҵыхәтәан. – Ибзиами уаҵәтәи амш ахь аԥшра, аха ҳара уи еснагь иаҳцәуадаҩуп акәымзар... «Аԥарда», «аԥарда» мыжда ҳԥырхагагәышьоуп, ҳзахыԥшуам, ҳзавԥшуам, наҟ анахара ҳахшыҩ азхом.
Ашә аҿы аҵәҵәа абжьы геит. Тома ашырҳәа днеины ашә аалыртызар, Рома иакәын. Дгәырӷьан лҿы аныҩеихылх, лылаԥш нарықәшәеит иаԥхьа игылаз ичамаданқәа. Урҭ лылаԥш аарҟәылган еиҭа днеиҿаԥшит. Рома дааԥышәырччеит, аха уи иҟазшьа лгәаԥхомызт, лыбз лыхәлашәашәа, уаҳа акгьы лзымҳәакәа, ачамаданқәа рыман иааҩнашылеит.
Асҭамыр ателевизор дахәаԥшуан, аха иԥшәма дахьцаз ахьгьы днаӡырҩуан. Аха уи ашә аркреи аартреи рыда цәажәабжь анимаҳа, иаб дааз џьышьа, ашырҳәа дҩаҵҟьан данынаԥш, иԥа иакәын. Уи ичамаданқәагьы илаԥш нарыдхалеит. Асҭамыргьы иааицәымыӷхеит, «ари ҽеик иазҳәам». Даахынҳәын, ателевизор дахәаԥшуа даатәеит. Уахь дыԥшуеит аҟароуп, уа иҟоу ҳәагьы егьибом. Рома иаашьоуп дзызхәыцуа. Уигьы ипалта ишәыхны, ишьаҵақәагьы ԥсахны дааин, иаб иааигәара днатәеит.
Рома иааицәымыӷхеит иани иаби еиқәшьшьы иҟашәа аниба. Даныхәыҷыз аахыс игәы ҭазшьаахьаз цҭәак рымаз џьишьеит. Нас иаасырлахҿыхп игәахәын, «нандуи дадуи асалам шәзаарҭиит» иҳәарц иҽыназик’уан еиԥш: – Уаама? – иҳәан, дахьыԥшыц дыԥшуа, диазцааит Асҭамыр. Томагьы, аӡ еиԥш лышьҭыбжь мыргаӡакәа, дааин лԥа иааигәара длатәеит.
– Сааит, – иаҭеикит Рома, иаб дышиазҵааз еиԥш, ажәак ала.
– Ушаарыз уаазшәа збоит, сымҩашьауазар?
– Ус ауп.
– Уеизгьы, «ҳәмыркыҭаа ҳхы амаҵ ҳара иаауртә ҳаҟоуп» ҳәа уарҳәоу, шәхы амаҵ шәара ижәу ҳәа роуҳәоу?
Тома иаалцәымыӷхеит лыԥшәма маҷк ирџьбараны изҵаашьа. Иҵара далганы даныхынҳә, Асҭамыр агәҽанызаара имаз ихашҭноуп уажә дышцәажәо. Уажәшьҭа уи аҭахымкәа ибозар акәхап.
– Усгьы, егьысгьы егьеибаҳамҳәеит.
– Нас? – дахьыԥшыц дыԥшуа, деиҭаҭиҵааит Асҭамыр. Рома иԥсахы ааибакит.
– Насх, «ԥшӡала еиқәшәаша!» сҳәан, схылԥа аасхыхны, слареихырхәеит. Уаҳа ирасҳәозеи?!
Рома дацралан ииҳәаз иаб иааицәымыӷхеит, аха иҭахымхеит иирдырырц.
– Уи бзианы иуҳәеит, — иҳәеит иҽырҟасан. – Саргьы сыззыԥшыз убри акәын.
– Иуцәажәашьои, мшәан?! – инаиаҽԥнылҳәеит Тома. – Ԥсшьара даазаргь умуеи, ӷыӷырҭас дзуки уажәы!
– Мап, ԥсшьара акәӡам сара сыззааз, шәаргьы убас шәасҳәарц ауп... Ишәыхь сыздыруам, иамуит уаҳа... Еснагь гәалак шәымоуп, еснагь шәыхьшәашәаӡа шәыҟоуп. Сара шәысҟәаҵ, сара зхы иақәиҭу уаҩуп, аха шәара? Шәара еснагь «ашәы» «шәшәуп, изшәшәыда, ижәџьабода?
Тома лыԥштәы лыхҟьан, дҟәашӡа даанхеит. Асҭамыргьы дшәеит, аха уиаҟара инимырԥшит.
– Иуцәажәашьои?! Бзамыҟә, есааира угаӡахоит! – иԥа игәалсра хиҽырц, днагәҭас-нагәҭасшәа даацәажәан, дҩагылан ателевизор аҿы днеин, «алымҳа» аарҵәины, даҽа каналк аҿы инықәиргылт. Нас уа иҟаз игәамԥхазшәа ҟаҵаны, еиҭа аарҵәины уажәраанӡа дызхәаԥшуаз аҿы инықәиргылан, иҭыԥ аҿы дааин длатәеит.
Ромагьы иҭахымызт ас игәы нырханы иаб диацәажәарц, иандуи иабдуи рҿы еиԥш ирхааны акәымзаргьы, аҵарахьы дцарц шиӡбаз реиҳәарц игәы иҭан, аха иани иаби рахь имаз агәынамӡара илнамыршеит ҭынч ацәажәара – уигьы игәы намӡара иахҟьаз ауми уажәтәи ишьаҿагьы.
Ҳамҭакы ателевизор ахь рылаԥш рханы инкахәыцуа еидтәалан аҭаацәа. Ателевизор аҿы ицоз апрограмма иалган, кинофильмк ахь ииасит, аха уи аӡәгьы изгәамҭеит. Уи ахьӡ уажә аӡәгьы издыруамызт.
Асҭамыр дааиԥхьхәыцын, дҩагылеит. Иҽааилеиҳәан данындәылҵуаз иԥшәма лахь ибжьы наиргеит: – Сара џьаранӡа снеиуеит, маҷк сынхар ҟалап... Тома ҿылымҭӡеит. Уи уажә дзызхәыцуаз Рома иакәын, илҭахын, ҭынч диацәажәан, ихьыз еилылкаарц. Асҭамыргьы уск иманы акәымызт дызцаз, уи идыруан, иара ддәылҵыр, Рома игәшәымшә ҳәаны иан дышиацәажәоз. Аха урҭқәа зегь башан. Рома иани иаби ҿымҭӡакәа ргәы иҭаркыз еразнак ирыҵидырааит. «Сахьцо, сахьаауа еилыркаарц рҭахызар, иаб иҿы днеир еиликаап, – игәы иааҭиҳәааит. – Нкыдгәыгәалаҩыс сыԥхьаӡаны дсацәажәоит! Уи бзиоуп. Цасҳәа ргәы иасыргоит. Анаҩс аамҭа иаҳнарбап ҳауа ииашоу».
– Рома, амла уакуазар акәхап, угыл, акы унасырцҳап, – лҽырҟәмшәышәӡаны даацәажәеит Тома.
– Иҭабуп, ауадаҩ баласҵом, сара акрыфан сыҟоуп, – иҳәеит Рома иажәақәа аарҟәазны, сасырҭан дыҟоушәа, дагьыҩагылеит. – Саргьы уск сымоуп, џьара сымцар ҟалом.
– Закәытә усуи уажә уаха?! Уаҵәы...
– Мап. Сара сус зеиԥшроу сара издыруеит. Рома ддәылҵны дахьнеиуаз имцаха игәы иҭагьежьуан иан лгәы нырханы идәылҵра. Аха, уаанӡатәи игәалақәа данрызхәыцлак, игәы еиқәҳәаланы ичҳауан.
Аҵкьыс деицәан уажә Асҭамыр. Уи ихы иқәыжь дынкахәыцуа ақалақь далалан дцон. «Аф сысааит, иаархаан сиацәажәар иауази!..» абри акәын дцан-даан игәы иҭиҳәаауаз. Рома данааиуаз аламҭалаз иԥшәмеи иареи ажәа «хаақәак» еибырҳәан, игәалаҟара ҽеимкәа дшыҟаз ауп иԥагьы дшааз. Убри ауп урҭ ргәеизынхарагьы зыхҟьаз, аха уи Рома иабеидыруаз! Асҭамыр уажәоуп урҭқәа цқьа данрызхәыц. Ибоит амаҷ азы иԥа дышидирԥаз. «Закәытә мшымыждази лареи сареи ҳанеиднагалоз?!» – ихшыҩ Тома лахь иниеигеит. Даарызхәыцит урҭқәа зегьы шыҟалаз. Нас Лиуба дааигәалашәеит.
Томеи иареи анеиднагала жәабаҟа шықәса ҵхьан еиԥш, ҽнак, ргәыла ԥҳәыс дгәырӷьаҵәа газеҭк лыманы дааит. Уи лыҷкәын арра дыҟазаарын. Аџьаԥҳаны ахьышьҭаз шьҭаҵарҭак амца акызаарын, рыԥсҭазаараз ишшәарҭазгьы, агәхьаа мкыкәа, гәыԥҩык аруаа амца дырцәазаап. Убраҟа дрылазаарын убри аԥҳәыс лыҷкәынгьы. Афырхаҵара ирылшаз азы арратә округ акомандаҟаҵаҩ аџьшьареи анапхаҵа сааҭқәеи ҳамҭас ириҭазаап. Аха уи аиҳа Асҭамыр иџьеишьаз «аокруг акомандаҟаҵаҩ аинрал полковник Архангьельски П. И.» ҳәа ахьаныз акәын. Ари џьашьаны ҩынтәгьы, хынтәгьы даԥхьеит. Даҽаӡәызар игәахәын, аха ихьӡгьы иаб ихьӡгьы П. И. – Пиотр Иван-иԥа – зегь рыла ианеиқәшәа, нас агәра игеит араҟа акы шыҟалаз. Убри аламҭала абри ажәабжь ҿыц иаҳаз акәын ихы-игәы иҭагьежьуаз. Зынгьы аԥсшьара данцалак днабжьысырц игәы иааҭеикын, аха блас ицәыригаран иҟахзи, «Сахьԥсыз сыԥсит» иҳәан, уа иҽааникылеит.
Уи ашьҭахь иҵит шықәсык аҟара. Мҽышак, имацара заҵәык аҩны дшыҟаз, ателефон абжьы аагеит.
Иҩызцәа аӡәы дасыз џьишьан, иҭахшәа-иҭахымшәа, днеин атрубка аақәихт.
– Сӡырҩуеит, – иҳәеит ибжьы аармаҷшәа.
– Мшыбзиа, Асҭамыр, – иидыруаз ԥҳәыск лыбжьы атрубка иааҭыҩит урыс бызшәала.
– Бзиа жәбааит, – иҳәеит иаархаашәа, иаҳаз абжьы дазхәыцуа. Даҽазнык иаҳар дааидыршашәа игәы иабеит. Игәы иабеит моу, дагьымҩашьеит.
– Сыбжьы узымдырӡеи?
– Лиуба!!! Ари бара боума?! – ибжьы импыҵҟьеит Асҭамыр. Игәы ҭыԥаны ицоит, ииҳәара иҿашәом.
– Ааи, ари сара соуп, – лҳәеит Лиуба лҽырҭынчӡаны. Уажәшьҭа мап лҳәаргьы лыбжьала дидыруеит.
– Иабантә бҳәо?
– Асанаториа МВО аҿынтә.
– Абра, Аҟәа?! МВО?
– Ааи, ааи!
– Уа бабазбо?
– Уара зны уазҵаа ҳаиқәшәара сара исҭаху, исҭахыму.
– Лиуба... – уаҳа ииҳәара иҿамшәо инеиҿабеит. «Лхаҵеи лареи еицызар акәхап!» ааигәахәт.
– Ааи, ари Лиуба соуп! – дааҵәылылхит цасҳәа.
– Нас азин сыбымҭаӡои ббара?
– Асҭамыр, иаԥсам уажәшьҭа. Изаҭахузеи аӷьара иаҿу ахәра еиҭа арҿыцра. Машәыршәа утелефон аномер ансԥыхьашәа, исзымычҳазт сузаст, уԥсы ҭоу иҭаму еилыскаарц.
– Лиуба, сара даараӡа исҭахуп бызбарц. Сбыҳәоит, мап сцәыбымкын.
– Бзиоуп нас, даараӡа иуҭахызар...
Асҭамыр ажәжәаҳәа аҽеилаҳәара дналагеит. Иҽааилаҳәан асаркьа днанԥшылон еиԥш, иааигәалашәеит иԥаҵа самкәа дшыҟаз. Зынгьы исааҭ днахәаԥшын, длак -ҩакуа, аха нас, икьаҿ ишәхырҵәрааны, аԥаҵасара иҽыназикит. Кәтыҿарҳасрак ахимырҵит уи иԥаҵасарагьы. Уи уажәы жәаа шықәса дырҭагылоушәа акәын ихы шибоз.
Асҭамыр зегь реиҳа игәы иҵхоз Лиуба лԥсҭазаараҿ еиҭакрас иҟалахьаз акәын.
Абар ларгьы! Уажә данҭәы, лԥшра-лсахьа – еиҳагьы дыссирхеит. Асҭамыр иакәым, ахаан дзымбац иԥсы налылахап.
Асҭамыр уажәыҵәҟьа ииҭаху, Лиуба даашьҭԥаан, инапы данҵаны, дгәдикылар-дхыдикылар, краамҭа, ус адгьыл лшьапы ықәмыркьысӡакәа, ирӷәӷәаны игәы дадкыланы, «Саҭабымҵан, Лиубочка!» ҳәа леиҳәар акәын. Аха Лиуба дыхьшәашәаӡоуп дшиԥылаз.
– Нас, Лиубочка, бышԥаҟоу, изеиԥшроузем быԥсҭазаара? – аԥсшәа ааибыҳәаны апарк шыҟаз рҿанынарха, длазҵааит.
– Сшубо еиԥш, макьана сыԥсы ҭоуп.
– Сара даара ибзиаӡаны ауп бшызбо!
– Уажә ус сыҟоуп, аха иҟан сызшьапык адамра ианҭагылазгьы.
– Ишԥа?
– Уи иазаауеи. Еиӷьуп иаҳгәалаҳмыршәар.
Иамеимкит Асҭамыр. Ицәа иалашәеит уи иара ихҟьаз акы шакәу.
Апарк иахьныҵалаз еиҳа иахьманшәалаз тәарҭак аҿы инатәеит.
– Пиотр Иван-иԥа дышԥаҟоу? – лаб диазҵааит Асҭамыр.
– Аиҵаҟәаҟәа изыҟазҵаз рышьацәа иананырк, иааԥшит акгьы шихарамыз. Уи аахыс амаҵура ныҟәигоит.
– Ҵыԥх зны газеҭк сԥыхьашәан, аокруг командаҟаҵаҩыс дшыҟаз саԥхьон. Генрал полковник Архангельси П. И.
– Уажәы даҽак изацырҵеит.
– Ишԥа, ар еинралну?! Уи даара сгәы иахәеит.
– Иҭабуп, гәык ала иуҳәаҵәҟьозар.
– Лиубочка, ус зыбҳәои? Бара ибзианы ибдыруеит сара Пиотр Иван-иԥа шаҟа ҳаҭыр иқәысҵоз.
– Иаргьы «сԥа» ҳәа душьҭан.
– Аиеи, саргьы абык иеиԥш дсыԥхьаӡон!
– Ачын ахьынӡаимаз, ишәшьыра уахьынӡаҵагылаз, – лгәы иамуит, дахыхәмаршәа, иаҽԥнылымҳәар.
– Уи сышьҭахьҵәҟьоуп ианыҟалаз, – арыцҳара ихы-иҿы ианыԥшуа дналзыԥшит. – Сара исымчгәышьази. Пиотр Иван-иԥеи сареи ҳаицәажәаноуп сшааз.
– Хнырҳәышьа змамгьы ухоуршҭроуп... Ишԥаҟоу ухатә ԥсҭазаара?
– Сԥа жәеиза шықәса дрықәуп.
– Оо, дудысныҳәалоит. Уԥшәма саҵкьыс деиӷьзар акәхап?
– Бара быԥсҭазаара шԥаҟоу, уажәгьы хаҵа бымцаӡаци? – ҽырдагәа ҟаҵаны, длазҵааит.
– Иԥшьоу абзиабара ансеижьа, исцәыӡит ахацәа рыгәрагара. Уажәшьҭа сыҟоуп сгәы рҭынчны. Амала сара сгәы иахәеит уԥсҭазаара маншәаланы иахьышьақәгылаз. Ҳарамрада суҵашьыцуеит. «Сԥа дыҟоуп» уҳәеит, иарбан уи аҵкыс еиӷьу! Сара ахаан усымшәицт Асҭамыр, уԥшәма дызбар сҭахын, лыӡбахәгьы уҳәомеи!
– Дыббаргьы, иббац-ибаҳац ԥҳәыск, илабҳәаран иҟоузеи 
– Акгьы. Уара узцәшәеи? Сара шәара шәеилыхра гәҭакыс исымаӡам. Уԥа дызбаргьы сҭахын. Уара дуеиԥшушь?
– Амҩан дыбԥылар дыбдыруеит.
– Ус анакәха, уи зразҟы бзиоу хәыҷуп. Аб иеиԥшу изы ус рҳәоит.
– Лиуба, сгәы сбырхьит. «Ахацәа ргәрагара сцәыӡит» ҳәа ахьыбҳәаз, сара соуп уи быцәзырӡыз, бара бгәы иаанамгааит сара разҟыла сеиқәшәшәа сыҟоуп ҳәа, – кыр ичҳазаргьы, изымҵәахит ихьаа. – Бара разҟыла беиқәымшәазаргьы, бхы бақәиҭуп. Сара сразҟы са сзы икартоӷан иҟалеит. Сԥа сахьынаихәаԥшуа маҷк сгәы сҟычуеит, уигьы сара дахьсеиԥшу азоуп. Грак змам уаҩ дыҟам. Сеилкаа сиашан, аха бара бҿаԥхьа агәнаҳара сыдуп.
Аҷкәынра, агаӡара! Аха уи сыгәнаҳара схашҭраны сыҟаӡам. Ахаангьы!
– Иаԥсам уажәшьҭа урҭқәа ргәаларшәара. Иухаршҭ наҟ, Асҭамыр. Сара ианакәзаалак ашьоура сазымгәышьыцт, уара разҟыла уеиқәымшәазар, уи уара ухы иавба, аԥсҭазаара ирмариан уанахәаԥшлак, аган уеинархазар ауеит, аха уи сара исхараӡам.
– Сыԥсҭазаараҿ сыбла неихҟәысны гхак самхаҟаҵазар, ариашара азин сымаӡами? Акартоӷагьы ҿҳәарак амоуп.
– Иҟоуп ҿҳәара змам акартоӷагьы, – дааԥышәырччеит Лиуба, – ус анакәха угәы рҭынч, уҽанраал улахьынҵа. Сара саамҭа ааит. Умш аабзиахааит, сцеит шьҭа, – дҩагылеит Лиуба.
– Ишԥа, «умш аабзиахааит» ба?! Лиуба! – ашырҳәа дҩаҵҟьеит Асҭамыргьы.
– Уи уиаҟара узацәшәеи, уи мҳәаӡакәагьы наӡаӡа ианеиԥырҵуа ыҟоуп.
– Аха, мшәан, Лиуба, уажәоуми банаа, амҩа бықәгылоума? Уаҳа сылымшаргьы, ԥшәымак иаҳасаб ала, пату бықәсҵар сҭахуп, банцогьы – бнаскьазгар. Уигьы мап ацәыбкуама?
– Иҭабуп, ауадаҩ уаласҵом. Иануҳәа, иҟоуҵазар еиԥш исыԥхьаӡоит.
– Иаԥсоума уи азы ҭабуп аҳәара. Сара ҭабуп ҳәа басҳәоит ателефон бахьсзасыз, ҳаиқәшәара мап ахьацәыбымкыз, – лгәы арҟәандара даҿын дааҟәымҵӡо. Лиубагь, иагьа лҽлырхьшәашәазаргьы, иауамызт, ҿыцәаара зқәымыз лбзиабара еиҭа ҿыхан, лгәы имцаха иҭагьежьуан, лыхәлымшәа ҵнакаауан, лыблақәа хнакуан. Аха мчыла лхы лнапаҿы иааганы, урҭқәа ицәысҵәахуеит ҳәа даҿын.
Лиуба лажәақәа хьшәашәан, лгәи дареи еимадамызт. Асҭамыр амца зҭагьежьаауаз игәы ҟьаҟьаӡа иаартны акәын дышцәажәоз. Убри акәу здырхуада, изеидыҵуамызт краамҭа. Агәашә аҿынӡа днаскьеигеит.
Иҩаҳаракны ԥенџьырк аҿынтә ԥҳәызбак дааԥшуан. Лиубеи лареи рылаԥшқәа анааиқәшәа, дааччеит уи аԥҳәызба.
– Бҩыза лакәхап? – длазҵааит Асҭамыр.
– Абра ҳаибадырит.
– Палатак аҿы?
– Аиеи, палатак аҿы ҳаицыҟоуп.
– Уаҵәынӡа.
– Асҭамыр, иаҭахым уи аӡбахә аҳәара.
– Иаҭахуп, Лиуба. Сбыҳәоит, сбашьапкуеит, уи аҵыхәала уаҳа бымҳәарц.
Даахәыц-ҳәыцит Лиуба.
– Уаҵәы екскурсиа ҳцараны ҳаҟоуп шьыжьнаҵы. Ҳкараха ҳаауазар акәхап.
– Ус анакәха, уаҵәашьҭахь, хымԥада!
– Усзақәыргәыӷуам.
– Акымзарак смаҳаӡеит, акымзарак смаҳаӡеит! Уаҵәашьҭахь ахәылԥаз хымԥада, хымԥада! – ашырҳәа днықәҵәины иҿынеихеит.
Днеиуеит Асҭамыр, ихы аҭыԥ иқәҟьазшәа, дыблаҟьа-бласуа. Уи уажәы, қәыԥшҵас ихымҩаԥгашьа амалахазгьы дазхәыцӡом. Иҿыхеит иарԥысра ашықәсқәа раан изцәырҵыз абзиабаратә цәанырра. Аамҭа зегьы ауанҭоит, хәыҷы-хәыҷла иҿыцәааит ахаан кьаҭара зқәым ҳәа ирыԥхьаӡо ацәаныррагьы. Аха аԥҳәызба лыбзиабара иацу ацәанырра аҿаԥхьа аамҭа мчыдазаап! Уи иалшоит аамҭала аԥхыӡ ахь аиасра.
Ауха ицәа амалахазгьы ҭынчрак амамызт, ҵыхәаԥҵәарак змамыз аԥхыӡқәа дышрылаз, дшыҳәыҵәы-ҳәаҵәуаз иаашеит.
– Уара иаха аҩсҭаацәа ухалазма? – ашьыжь иԥшәмагьы инаиаҽԥнылкылеит.
– Баҩсҭаацәа ракәхап исхалаз, – иналаҽԥниҳәеит Асҭамыр, урҭ зусҭаз шьахәҵәҟьала ишидыруазгьы.
Аҽны ус ирхәлеит. Адырҩаҽынгьы. Ахәылԥаз инықәыршәны дцахт. Агәашә аҿы кыр длеиҩеит, аԥенџьыр ахь уажәы-уажә днаԥшуа, аха Лиуба лхабар ҳәа егьибом.
Зынгьы игәы иааҭеикын хыхь дхаларц, аха абри аамҭаз илаԥш дааҵашәеит аӡәы. Дҩаԥшызар, аԥенџьыр дылагылоуп жәацы абраҟа иибаз Лиуба лҩыза.
– Лиуба, Лиуба дабаҟоу? – имырдуцәакәа ибжьы ҩаиргеит Асҭамыр. Аԥҳәызба лнапы ҳаракны иҟьаны илырбеит,
– Дцеит, дцеит...
Асҭамыр изеилымкааит уи илҳәаз.
– Сбыҳәоит минуҭк аҟара абра былбаарц, – ибжьы ҩаиргахт. Аԥҳәызба дааиԥхьхәыцшәа лхы лҟьеит дақәшаҳаҭны. Асҭамыр уи лылбаара имхарацәаны «ҭаалым» ҟаҵо дгылан.
– Лиуба иацы дыкәҵны дцеит, – лҳәеит аԥҳәызба дшааидгылаз еиԥш. Асҭамыр, ҳаӷеиҭа, лыԥсӡы иаҳазшәа днеилԥсаа дцеит.
– Дықәҵны дышԥацеи?! Дабацеи?!
– Дахьааз дымцеи, лыҩныҟа.
– Акымзарак сзеилкаауам!
– Лара дгәыӷны дыҟан, аха ушҭаацәараз ануҳәа, зынӡа лшьара дықәҟьеит.
– Избан изџьалшьаз, уи аахыс ааба-жәаба шықәса ҵуеит!
– Лара ирацәаҩны ажәа лнырҵахьазаарын, аха аӡәгьы лхахьы дылзаагомызт – убасҟак бзиа шәылбозаарын.
– Аҿара, ҳхы аԥша ҭан, аха сара акгьы дақәсмыргәыӷит.
– Лара дгәыӷны дыҟан, лгәыӷроуп арахь даазгазгьы.
Асҭамыр еразнакгьы даазхәыцт, «Лцамҭаз аума нас ателефон дансзас?!»
– Дааижьҭеи иҵуеи? Лҿҳәара ааины дцама? – ахәыцрақәа иҽрыламырхакәа, длазҵааит.
– Лыҿҳәара абаҟоу, ҩымш ракәын дааижьҭеи иҵуаз.
– Нас иҟалеи, дказцеи?
– Уи шәара еиҳа ижәдыруазар акәхап.
– Сароу?
– Седроу, шәара шәакәӡами жәац абранӡа дааскьазгаз?
– Сара соуп, ааи.
– Нас шәызсазҵаауеи! Аухантәарак дышҵәуоз илыршеит. Адырҩаҽны аҽеидкылара далагеит. Сара кыр слылабжьеит, аха уи лҭагылазаашьа зеиԥшраз ала, сара сакәым, уаашәҩык лашьапкуазаргьы дырзынкыломызт.
– Лаб изы илҳәеи?
– Уи иҭыԥ ахь дандырхынҳә ауп, арахь даарц анылыӡбаз.
Асҭамыр иԥышә азганк ихаԥыц ақәырӷәӷәа, ҿыцха дышьҭаԥшуа, ҳамҭакы даахәыц-хәыцт. Ибла даахгылт Лиуба лаб Пиотр Иван-иԥа.
– Аҩныҟаҵәҟьа дхынҳәрызу? – длазҵааит, ихы дҩахан аԥҳәызба дналзыԥшын, – Мамзар, Аҟәа далымҵыкәа, лҭыԥ лыԥсаху?
– Дахьцаз сызшәаҳәом, амала Аԥсны далҵит, уи здыруеит, аеропорт ахь ателефон дасны, аблеҭ нкыланоуп дышцаз.
– Абзиараз, – иҳәан, дынкахәыцуа даахынҳәит Асҭамыр...
Убри аламҭалаз уи иусураҿгьы иҩнгьы уаҩы дааџьеишьартә акәын ишьара дықәҟьаны дшыҟаз... «Гәнаҳарак ҟасҵахьазар» аброуп иахьыҟасҵаз, – игәы иааҭиҳәааит. Убри агәнаҳа акәхап сҭаацәа рҿы «схазынаха» сҟазҵазгьы.
Иахьа Асҭамыр дынкахәыцуа ақалақь далалан дышнеиуаз, Лиубеи иареи убасҟан иахьааицрыҵыз даннеи, ацәа дшалаз дааҿыхазшәа, адыхҳәа даагылан, Лиуба дахьыҩназ аԥенџьыр ахьгьы днаԥшит. Уи аахыс жәохәҟа шықәса шҵуагьы Асҭамыр абра данааиуа — шьапыла акә, машьынала акә – Лиуба данигәаламшәо, уи лԥенџьар ахьгьы данынамԥшуа ыҟам.
Ауха асааҭ жәаҩа рҿынӡагьы дмааӡеит Рома. Усҟан Асҭамыр дышьҭалахьан, Тома лакәын иԥшны итәаз.
– Уабаҟаз, мшәан, уахак сузыԥшупеи?! – иаархаашәа диазҵааит Тома.
– Есуахагьы бысзыԥшуама? – иаарымчшәа иналаҭеикит.
– Есуаха сышԥаузыԥшуа!
– Нас уаха избан? Сара схәыҷра аамҭа сҭысхьеит. Сахьцо сахьаауа здырратә сыҟоуп. Жәа-мыш рышьҭахь Урыстәылаҟа сцараны сыҟоуп, уахьынтә схынҳәаанӡагьы есуаха бысзыԥшлоума?
– Урыстәылаҟа уҳәоу?! – иџьшьаны диазҵааит. – Урыстәылаҟа?
– Сцоит, снаскьаны сшәыхәаԥшларц, сара харантә еиҳа сыбла ҵаруп.
Тома лԥа иажәақәа дааиҵадырххеит илҳәо лҿамшәо. Урҭ убасҟак илнырит, Рома ихаҭа даарыцҳаишьартә еиԥш. Ан дануп, мыцхәы лгәы ахьцәиҟьоз даарыцҳаишьеит.
– Бзыршәеи уиаҟара? – ихьаршшаны дааԥышәырччеит иара. – Аҵарахьы сцоит, аспирантурахь. Ишәасымҳәаӡацзи ус сгәы ишҭаз.
– Ус ауп, иуҳәахьан, аха сусуреи сҵареи еиласыгӡоит ҳәоуми ишҳауҳәаз!
– Ус акәын, аха сабшеи мҽышеи ахьыҟам ақыҭаҿ аилагӡара уадаҩуп.
– Нас уаб уаҩҵас иоумҳәоз уи, еиҳагьы игәы иахәозаргьы уздыруамызт.
– Аҳәаха сеираӡоу... Дыҽԥныҳәа мацараха. Шәаҳаҭыр збоит акәымзар, аҽԥныҳәа ҟазҵаша сара соуп, сара ҽԥныҳәа сышәҭо шәыҟаӡам, аҽԥныҳәа змоу шәара шәоуп. Сабду игәнаҳара шыцәгьоу шәазхәыцхьоу?
Ааҭынчрахеит... Асҭамыр дмыцәаӡацызт. Уи илымҳа кыдҵан ани ԥеи реицәажәара дазыӡырҩуан. Аспирантурахь сцоит ҳәа Рома ииҳәазгьы иаҳаит, иара Асҭамыр изы ииҳәазгьы иаҳаит. Уажәшьҭа ани ҷкәыни реицәажәара уаҳа дазымӡырҩыкәа, иаҳаз дазхәыцуа, ихшыҩ иани иаби рахь иниаиган, Рома иажәақәа ааиҭеиҳәеит, «Сабду игәнаҳа шыцәгьоу шәазхәыцхьоу?»
– Акы унамыцҳаӡои? – лхәыцра даалҵны, ирхааӡан лԥа днаиазҵааит Тома.
– Акрыфан сыҟоуп.
– Акрыфан уҟазаргьы, чаик ужәуеит, – лҳәан, дҩагылеит Тома. – Саб ажәа ҟәандала дысмацәажәеит ҳәа дцан аресторан аҿы акрыфан даауеит, ҳара мызкы аахыс илакҭа ҳҭамԥшӡацт... Арахь аҽԥныҳәа аҟаҵара иара иоуп азин змоу!
Дааԥышәырччеит Рома мчылашәа, уаҳа ҽыԥныҳәак ацымҵакәа.
Рома аҵарахьы данцоз амчыбжь азы акәын. Хәылԥазык Асҭамыр аусурахьтә даныхынҳә, ашә аҿы аҵәҵәабжьы ҟаиҵеит. Тома илдырит лыԥшәма шиакәыз, днеин ацаԥха ааҭаргьежьны даахынҳәын, уаанӡа дызҿыз ауанҭара дналагеит, уаҳа абри аҵәҵәа ҟазҵаз дызусҭада ҳәа, ашәгьы аалмыртит. Ус иҟан Асҭамыр игәалаҟарагьы, иҩыҵаркыз игазеҭқәа астол инықәыжьны, аскам даахеит.
Иара ҿиҭуам, лара ҿылҭуам. Ҳамҭакы ҵхьан аиԥш, Тома дызҿыз даналга, уаххьа аҟаҵарахь дниасит, Асҭамыргьы дзыԥхьоз игазеҭқәа ааидкыланы инықәиҵан, ателевизор наҿеикит. Тома уаххьа анлырмазеи, иааганы Асҭамыр дзыдтәалаз астол иаақәлыргылеит… Минуҭқәак рышьҭахь рҩыџьагьы, ҿымҭ-ԥсымшьҭ ҳамҭакы итәан, иара ҿиҭуам, лара ҿылуҭам. Урҭ рхы иҭагьежьуаз Рома иакәын.
Аҵыхәтәан, Асҭамыр иԥшәма ихы налықәикын: – Уаҵәы сабышоуп, ақыҭахь ҳцап, – иҳәеит иара. – Рома «иҵарахьы» ицара зызку еилырганы егьҳаимҳәеит, аха ара акыҟоуп, насгьы иаалырҟьаны иҟалаз акоуп!
Тома аҭак ҟалымҵеит еразнак, «сцару, сымцару» дааиԥхьхәыцит.
– Ҳцап, – лҳәеит, аҵыхәтәан, – ааигәагьы ҳамцаӡацт.
Аҵыхәтәан инацылҵаз Асҭамыр игәы иахәеит.
Араион аҿы убас еиԥш ирҽхәаԥхьыӡ саҳауан, иара ақыҭаҿгьы, урҭқәа рышьҭахь, акы ҟалеит, аха схаҿы исзаагом иҟалаз, – иҳәеит Асҭамыр.
– Иҟалараны иҟази, зегьы дыргәаԥхозар, зегьы ддырҽхәозар?! – Тома иџьашьашәа диазҵааит. – Арахь иакәӡамкәоуп дшыҟаз.
– Иҵабыргыҵәҟьаны, уи ддырҽхәартә аҵарагьы имоуп, иабду иеиԥш ԥсабаралагьы дҟәышуп, ахшыҩгьы имоуп, аха ихьааиго – ҳара иаҳцәигхаз акәхап. Зымаҵ иуа ҳауаажәлари иареи ҳбызшәала ишиҭаху дызрацәажәом! – иҳәеит Асҭамыр, мыцхәы иақәмырӷәӷәакәа. – Ҳара ҳлашәхан, иҳазгәамҭеит ианаамҭаз, уажәы уи арҽеира мариамхеит.
– Уи цасҳәа изааума, иҩызцәа имаҷума ус иҟоу!
Асҭамыр ихы дҩахан дналзыԥшит.
– Зегь ус ишԥаҟоу?! – иаарымчны дналықәҵәҟьеит. Ҳара ҳаиԥш ҭаацәара кҿахақәак рыхшара ракәымзар, зегьы аҷҷаҳәа аԥсшәа рҳәоит.
«Ҳара ҳаиԥш ҭаацәара кҿахақәак?!» – иааиҭалҳәеит, уаҳа ацымҵакәа.
– Иџьабымшьаӡан! – иҳәеит Асҭамыр. – Бара хазы балсымкааӡеит, бара бышлашәхаз еиԥш, саргьы слашәхеит, сагьдагәахеит. Сабаҟаз ҳахәыҷы урысшәала баниацәажәоз? Нас уи кҿахараӡами?! Бареи сареигьы ҳакәым, ҳҩызцәагьы ракәым, Кавказ агәҭылса ҳәа иԥхьаӡаз аԥсуаа, атәитәыхқәа нап анҳаларкы, ҳарзылбаамдеит ҳшеибгаз, аха ҳабацәа рԥагьара ҳамхны, ҳмилаҭ кҿаханы ҳҟарҵеит. Ҳаблақәа аахтны, ҳнаԥшы-ааԥшып, иааҳакәыршаны хԥа-ԥшьба милаҭ ҳаланхоит аӡәыр ббахьоума рхатәы бызшәа наҟ инышьҭаҵаны, рхәыҷқәа тәым бызшәала ирацәажәо?! Аӡәы дыббахьоума ма ибаҳахьоума, Аԥсны ҳанхоит, ҳхәыҷы ари зџьынџьу аԥсуаа рбызшәа иҳарҵап зҳәахьоу? Ус еиԥш дара ирзыҟамҵеит, аха ҳара иҟаҳҵеит, ҳаԥсадгьыл аҿы ҳшынхауагьы, ҳбызшәа нышьҭаҵаны, иааины иҳаланхаз рбызшәа аашьҭаҳхит. Аброуп амилаҭ кҿахара ахьыҟаҵәҟьоу!!!
Тома лхы лықәыжь лыԥшәма дшизыӡырҩуаз, аҵыхәтәан ииҳәаз, ацәа даалнахызшәа, ашырҳәа лхы дҩахан: – Абыржәоуп аиашаҵәҟьа ануҳәаз! – лҳәеит лара. – Ҳара ҳаиԥш шәҩыла зхәыҷқәа аԥсшәа ззымдыруа ыҟоуп, аха абас шԥаҳахь ҳәа хыншьалара ҟаҵаны, инаԥшуагьы иааԥшуагьы аӡәыр акы иҳәахьоу?!
– Убри азоуп ҳмилаҭ кҿахоуп зысҳәазгьы! – иԥшәма лыҽԥныҳәа шьақәирӷәӷәеит Асҭамыр. – Уи сгәы сыхьноуп ишысҳәауа! Ҳаԥсадгьыл аҿы жәларык раҳасаб ала ҳақәхра иаҿын. Ҳбызшәа ҳҿырхуан, ҳҵеицәа ҳалыршьаауан, ҳҿы ҩеихыхны ажәак ҳзымҳәауа ҳкәаҳаны иааҳхысхьан. Абасҟак азакәандареи агыгшәыгреи зыԥсадгьыл аҿы изхызгаз ҳажәлар, уажә ианеиқәха, ршьапы ианықәгыла, даҽа жәлархама? Византиеи Кавкази еимаздоз, ақьырсианра Кавказ иалазырҵәоз аԥсуаа рхылҵшьҭра ҳакәӡами? Мамзар ахьшь зхы иқәсыз иахьыз ҳахьу?! Ахышьҭыхреи ахаҵареи злаз аԥсуа жәлар, ус еиԥш агәаӷь ирымаз иабзоураноуп рбызшәагьы, р-Аԥсуарагьы, рыԥсадгьылгьы зеиқәхаз. Ҳгәылацәа реиԥш, ҳара шәара ҳашәтәуп ҳҳәар урҭ акыр еиқәхозма? Нас иахьа иҳахьи, ҳмилаҭ хдырра зыԥсыҽхаз?!
Ҳшаԥсуаау ҳхашҭит, ҳабацәа ирхыргахьоу аџьамыӷәеи агәаҟреи ҳхашҭит – абри ауп иҳахьыз, уаҳа акгьы!
Адырҩаҽны ахәылԥаз рҩыџьагь лықәланы ақыҭахь ицеит. Асҭамыр амҩахь дзызхәыцуаз, сахьлеиуа сани саби абыргцәа сышԥанарыхәаԥшри ҳәа акәын. Аха, уамашәа иибаз, урҭ абжьааԥны излеиԥшымыз ҳәа егьимбеит. Ажьгьери ажә, аҳәыс, амҿы амца – ааилашәшәаанӡа иусқәа дырҿын, нас ауп дааин ҭынч данаатәа. Есма лакәзар – абри аҩны дааҩнашәеи уажәи рыбжьара дызҿыц лыҩн усқәа дгьежьы-хынҳәуа дырҿын, лҭаца дышлыцхраауазгьы.
Асҭамыр иӡбеит Рома иӡбахә ихала ицәыримгарц. Аха уи Ажьгьери ицәыримгар игәы иауазма, ҭынч ианаатәа.
– Аҷкәын дцахьоу, дыҟоу? – диазҵааит уи зегь раԥхьаӡагь.
– Дцеит, – иҳәеит Асҭамыр, ибжьы рхәыҷшәа, иаб изҵаашьеи иажәақәа рхы ахьхои цқьа изымдыруа.
– Ԥҳәыск, рҳәеит, лыҷкәынцәа дразҵаазаап «нан, мшаԥы ибжьоузеи?» ҳәа. «Уаҵәоуп», – рҳәеит дара. «Ҟоҳ, уаҵәынӡа сбылгьаны акәзаргьы снеип!» – лҳәазаап ран. Аха, ус Анцәа имҳәазар акәхарын, ауха дахьнышьҭалаз, мшаԥы албаашара дзахьымӡакәа, дыԥсызаап аҭакәажә. Изхысҳәааз, уи аҭакәажә илыхьыз сыхьуоу сыздыруам, аха илҳәаз ауп исҳәо, хышықәса ҳбылгьаны акәзаргь ҳнеип, иара ус ианиҭахха.
Асҭамыр иаб «хышықәса» ҳәа ииҳәаз изеилымкааит.
– Изхуҳәааи? – диазҵааит уи аҵыхәтәан.
– Аҷкәын иоуми, уаҳа изхысҳәаауада! – иҳәеит Ажьгьери. – Хы-шықәса днымхои?
– Аиеи, ус акәхап, сара сиқәымшәаӡеит, уҳәансҳәаншәа исаҳаз ауп. Уара еиҳа иудыруазар акәхап.
– Сҵара иацсҵоит, иҳәеит. Иаҟара аҵара ҳамандаз ҳәа ауаа Анцәа иҳәоит, арахь иара изҟәнишьаз сыздыруам. Хышықәса садхалоит, иҳәеит. Ахьӡгьы акалашәа иҳәан, исгәалашәом, — даахәыц-хәыцит Ажьгьери.
– Аспирантура иҳәазар?
Аиеи, аиеи, ахаҭаҵәҟьоуп! Уи закәу уара еиҳа иудыруазар акәхап.
– Сыԥсҭазаара сабду игәараҭа иадсҳәалоит имҳәази, нас закәытә аспирантурои уажә ихы нҭашәаз?! – уиаҟара дазымхәыцкәа ҿааиҭит Асҭамыр.
Агәҽанызаара! Иахьаҭахызгьы, иахьаҭахымызгьы еснагь агәҽанызаара змаз Асҭамыр, уажәы дазымхәыцӡакәа иаб игәы ҿызкаашаз абақҳәа акы налаижьт...
– Иаҵанакуеи убри зыӡбахә уҳәаз? – иҿы иакуа-иашьҭуа даацәажәеит Ажьгьери. – Саргьы акы сеиҳәақәеит, аха цқьа исзеилымкааит.
– Иаҵанакыхуеи, ус имариамзар акәхап ақыҭаҿ аусура, анаукахь диасны, аҳәынҵәа дахьамҟьашьыша, аӡаӡа дахьамырбааӡаша, ҭыԥ ԥхак дашьҭалазар акәхап.
Ажьгьери ҿимҭӡеит. Уи уажәы акы сҳәоит ҳәа далагаргьы ииҳәоз иҿыҵашәомызт. Иԥа иажәақәа ибзарбзанны итҟәацызшәа, илымҳақәа «ҵууу» рыхга, ихшыҩ аус амуӡо, дҟәазгаӡа даанхеит. Иааиамхацәгьахеит Асҭамыр.
– Ус сҳәеит ҳәа, макьана аҵабыргыҵәҟьа ҳаздыруам, – иҳәеит, маҷк иаахьаршшашәа. – Аспирантура далганы ақыҭаҿы аус иур амуа иҟоума!
– Аҵабырг уара иуздыруам, аха сара уажәшьҭа ибзиаҵәҟьаны издыруеит, — иԥсы ааивганы даацәажәеит Ажьгьери. – ...«Уара уҽы мчла иҩуандаз, сара сҽы насыԥла иҩуандаз» иҳәеит ауаҩ ҟәыш.
Асҭамыр ҿимҭӡеит, инеиқәыршшашәа акы иҳәар иҭаххан, аха еиҳагьы еицәеитәыр ҳәа дацәшәаны иҽааникылеит.
– Ианду дикәыхшоуп, дахьыҟазаалак, иԥсы ҭазааит, – аарла лҿы ааихлырԥхьеит Есма, лԥеи лыԥшәмеи ргәы нкыло. Уи лусқәагьы ҟаҵо, урҭ реицәажәарагьы дшазыӡырҩуаз, аҵыхәтәан лнапқәа лываҳаны дааин даарыдгылеит. – Ҳара иахьа-уаҵәы иԥсыша ҳауп, шәара шәахьыҟазаалак шәыцәгьа ҳамбааит. Убри ауп ҳзыҳәо. Ҳара адунеигьы, ахраҭгьы ҽԥныҳәа ҳамам, нан Асҭамыр, хьымӡӷгьы ҳадым. Ҳаԥсыр, «рыцҳа» рҳәап, гәыблыла ҳазҵәуагьы ҟалап.
Есма лыԥшәма изхымгакәа акы лыцәихьыр ҳәа акәын дзыцәшәоз. Ажьгьери иааџьеишьеит иԥшәма лгәы рӷәӷәаны лцәажәашьа. Уи усҟак аҽырӷәӷәара лылшоит ҳәа дыҟаӡамызт.
Ауха усгьы аҩны иаанхон, Ажьгьери иӡбеит гәҭыхала Асҭамыр диацәажәарц. Амаҵурҭаҿы акәын иахьтәаз, аҳәсақәа анца, дара ааизынхеит.
– Уаха иааларҟьашәа ҳанеиқәшәа, гәыҵхақәак сымоуп, ҭынч иуасҳәар сҭахуп – уара иуасымҳәозар изасҳәода? – иҳәан, дааиԥхьхәыцит Ажьгьери. Асҭамыр, гәҽанызаарак ааиоун, ихы-игәы изышьҭны, дизыӡырҩуа даатәеит. Уабду, саб Аҳмаҭ, Аԥсныҟа иаара шыҟалаз удыруеит, аха уи зыхҟьаз аҭоурых усҟан аӡәгьы иеимҳәаӡеит. Аҵыхәтәан иуаҩыбжара данахыс, сара исеиҳәеит, исҭахуп уаргьы иудыруазар. Уажәраанӡа иуасҳәаргьы ауан…
– Саб, шаҟа уахыкәшаны уахцәажәо, иџьашьахәу хҭысзар акәхап? – Ажьгьери иааҭгыламҭа, иажәа ныбжьеигалеит Асҭамыр.
– Иџьашьахәуп, илахьеиқәҵагоу џьашьахәуп, – ишьақәирӷәӷәеит иԥа игәаанагара. – Ари уажәраанӡа изсоумҳәазеи уҳәаргьы, ииашаны исаҽԥнуҳәоит… – Ажәлар аԥыза данрымоу ауп ианжәлару, аха усҟан чарҳәаҩцәан аԥызара рзызуаз – ажәларгьы рыԥсадгьыл иачарҳәаҩцәаны иҟарҵеит, зыгәра ргоз рԥызацәа. Ажәлар аӡӷьы иаанахәеит, иуцхраауада, узыцхыраауада – хи-ԥси ракәхеит… Ԥшьҩык аишьцәа, раҳәшьа заҵәы ран, раб, саб дреиҵбын, иҿықәнажьлеит атәым ҟәара! Рыԥсы еиқәдырхар акәын. Уск-ҳәыск руан, амла рҽадыркуамызт, инкыдыгәгәало идәықәын. Раҳәшьа Гәында лакәын зегь зыхӡыӡаауаз. Усҟан Нарҭаа раҳәшьа лыхьӡ аӡәгьы илыхьӡыртәӡомызт, аха игәаӷьны убри ахьӡ раҳәшьа илыхьӡыртәит. Ианлызҳа, мрада-мзада икаԥха-каҷҷоз Нарҭаа раҳәшьа лхаҭа лакәхеит!
– Абыржәада уи лыӡбахәгьы смаҳаӡацт! – иџьашьаны, иажәа днаԥыҩлеит Асҭамыр. – Ишԥа, ԥшьҩы аишьцәа аеҳәшьагьы дрымазма?!
– Уи уасҳәарц азоуп изцәырзгаз, иуазҳәодаз, сара сыда аӡәгьы издырӡомзтеи! – иҳәеит Ажьгьери. – Ус изыԥшныз аԥҳәызба дшәарҭан, илхӡыӡаауан зегьы. Гәында малуаҩык илаԥш дыҵашәазаап! Днавала-ааваланы акәымкәа, шәахьынхаша, шәызқәаарыхша адгьыл шәысҭоит, шәаҳәшьа дсышәҭ, иҳәеит. Кыр илеимҵарк-ҩеимҵаркын, ҭаацәашәала ианалацәажәа, иақәшаҳаҭхеит, дмалуаҩуп, ихаҭагьы уаҩ шьахәк иоуп, ибзианы дныҟәигап, ҳаргьы ҳҭышәынтәаланы ҳанхап, ҟарҵеит.
Уи аҭырқәа иҳәынҭқарратә политиканы иҟаиҵахьан, ацәҳәыра иааӡаз аҭырқәа жәлар еиқәжьакца иҟан, ирҭахын ршьа дырҿыцыр. Кавказ иқәҵыз, аԥсуааи адыгацәеи, аа, ара ҳаҟами рҳәан, ишә инылагылеит, ахьҩежь иаҩызаз рыҳәса хәыҷқәа, рыблақәа ҭыԥхаауа – инцәахшан, иблахкыган. Агәаҟра иақәшәаз ҳажәларқәа, аҭырқәа малуаа руадалықьқәа рҭыԥҳацәа рыла идырхиеит, рыхгьы еиқәдырхеит. Ари хьымӡӷын Нарҭаа рхылҵшьҭрақәа рзы, аха иҭазыргылада уи ахьымӡӷ?.. Уажә ааигәа исаҳаит, Мсыра иҟазаап «Абаза» зыжәлоу, урҭ хаз иҟоу жәларуп ҳәа рхы рԥхьаӡо ирацәазаап. Убарҭ зегь ранацәа аԥсуаан, арахь раб аӡә иоуп, рҳәеит. Иубома идырҟьалаз ҳажәлар рлахьынҵа шыҟалаз! Уи арыцҳара Ҳәмараа рышәгьы иаалагылазаап!
Аԥҳәызба еразнак дауақәшаҳаҭхоз, аха дазааргеит. Уи лықәлацәа аҳәса хәыҷқәагьы рлахьынҵа акәын – аҭырқәа изакәан акәын изықәныҟәоз. Иҿаҳәатәха иқәхаз аишьцәа рашьеиҵбы Аҳмаҭ иакәын, уи иаҳәшьа дылхыбаауан, сҽысшьуеит акәымзар, иалсыршом, иҳәеит. Аха уи иазҵаауадаз аус злаз лара лакәын, лара аҿа лдырҳәахьан. Нас ауп ианеилкаахаз, амалуаҩ ҩыџьа аҳәсақәа имазаарын, Гәында дыхҩыкхеит. Дара урҭ аҩыџьегьы иаԥсыуа ҭыԥҳацәан рҳәеит. Иҟалаз шыҟалаз аӡәгьы издыруам, рышьҭахь ӡиаск ииарҩы илеиуазаарын, аухаҵәҟьа убри аӡиас лхы алҭазаап! Урҭ лвартәацәа аӡәы дара дрыжьран, егьи ҳәа цәажәарақәак ыҟан, аха урҭ ҭызҵаада, еилызкаада, арыцҳара ду ашьҭахь иашьҭадаз? Гәында хәашабга адырҩаҽны шьыжьымҭан ԥсыӡкцәақәак дырбазаап, аӡы дахьҿықәыжьлаз. Абас ала лыбаҩ роугәышьеит. Дызгазгьы дуаҩымзи, ауама изыҟалеит. Еицхырааны
аԥсыжра еиҿыркааит, аха Ҳәмараа уи амалуаҩ ириҭаз идгьыл аҿы уаҳа инымхеит. Убасҟан Аҳмаҭ ҭоуба иузаап Аԥсныҟа дшыхынҳәуала, дагьыхынҳәит. Аԥҳәызба дахьыржыз Ҳәмараа рыԥсыжырҭа ҳәа иашьҭазаап иахьагьы.
Ажьгьери илахьеиқәҵагаз ажәабжь ахьынӡеиҳәауаз, Асҭамыр униасыр шьакәарак илымшәо, дҟәашӡа, дышьхынԥсылан дтәан ҳамҭакы, ииҳәауа иҿамшәо.
– Саб, Ҳәмараа ҳҭоурых аҿы абри аҩыза атрагедиа дуӡӡа ҟалахьаны, абыржәоума иансоуҳәо?! – иҳәеит иара игәы иалрсны.
Ажьгьери ладеи ҩадеи ихы рҵысуа, еразнакгьы аҭак изыҟамҵеит.
– Игәаӷьны исызҳәомызт, – иҳәеит аҵыхәтәан, ихы дҩаханы, иԥа днаизыԥшын. – Имаскуазеи, ишизымдыруа еиҳа еиӷьуп сгәахәт. Аха уажәы санажә, агәра зго салагеит, ауаҩы ижәла рҭоурых инҭкааны идыруазароуп – ицәгьоугьы ибзиоугьы, ибзиоу агәахәа унаҭоит, ицәгьоу дарҟәышуеит. Убри агәра анызгоуп, иуасҳәарц анысыӡбыз.
Ҿымҭ-ԥсымшьҭ иаб иажәа ҟәышқәа даарызхәыцит еимга-еимцарак.
– Аҵабырг абыржә ауп иануҳәаз, – иҳәеит Асҭамыр. – Аҵабыргҵәҟьа! Убри арыцҳара уажәраанӡа издыруазар исеилныркаауаз рацәахон, аԥсҭазаара иҵегь ирҵауланы сазнархәыцуан. Усҟан, саҳәшьцәа срылабжьаны, абра ҳажәлар рҿы рразҟқәа ҟалартә иҟасҵон. Саҳәшьцәеи сареи иҳамазар акәын аҭаацәаратә еиалбжьара – уи угхеит, саб.
Ажьгьери иџьеишьеит Асҭамыр ииҳәаз, иаргьы гәыҵхас имаз убри акәзаарын, ажәытәтәи арыцҳара игәаӷьны изырҳәазгьы убри акәын. Араҟа аби ԥеи ргәыҵхақәа ахьеиқәшәаз, мыцхәы имыргамакәа, Ажьгьери инациҵеит.
– Ҳажәлар ирыгхази ирыԥхази ҳгәы иалоуп, арахь ҳара иҳагуи иҳабзоуи ртәы ҳалацәажәаӡом. – Игәалақәа рыхьанҭара еиԥш, иажәақәагьы хьынҭа-хьынааны даацәажәеит Ажьгьери. Саб Аҳмаҭ Аԥсныҟа дхынҳәны, Ҳәмарқыҭ аҵәҩан ларсны анхара далагеит, иҵуазеи уи аахыс? Иара дажәны идунеи иԥсахт, саргьы ԥшьынҩажәа шықәса сырҭысит, даҽа ҵәҩанк ҳзамырсит абраҟа. Ҵәҩанзаҵәык ала аанда узкуам. Ахаҵарԥыс иира Анцәа иоуп знапы иану, аха иабаҟоу уаҳәшьцәа? Уи угәы иаланы иуҳәеит. Гәында разҟыцәгьа дырҭир акәхеит. Ҳара ҳҭыԥҳацәа иааӡа-ихьча, аҵарақәа дырҵаны инаганы инраҳҭеит. Изусҭада изаҳҭаз? Ҳажәлар ықәхны Аԥсны наӡаӡа иргарц иаҿыз ҳгәылацәа! Ҳара ҳтәқәа реиԥш, уахь шаҟаҩы аҩнра ицахьоу здыруада? Издыруада урҭ ирхылҵыз ҳаҳәшьаԥацәа шаҟаҩ ыҟоу? Арахь ҳгәараҭақәа рҿы ҵәҩанк арсны Ҳәмарқыҭ хаҳкаар ҳҭахуп! Аамҭақәа еиҭасуеит, Анцәа иумҳәан аха, Бериа иҩызак даацәырҵны, иаанхаз аԥсуа жәлар шәықәҳхуеит ҳәа рҿаархар, убарҭ шәаҳәшьаԥацәа раԥхьа игыланы рҿаархоит.
– Иуҳәауа ииашоуп, саб, – Ажьгьери игәы иалырсны ииҳәаз дақәшаҳаҭны даацәажәеит Асҭамыр. – Анцәа иҳәаны даҽак ҟаларгьы амуеи, ҳамшын гәашә ҟьаҟьаӡа иаатны, Ҳәмараа рҿаархар, ирбода ара Ҳәмарқыҭ?..
Аби ԥеи уажә еиԥш гәҭыхала имеицәажәацт. Ажьгьери уи данаазхәыц, еиҳагьы игәы инархьит. Убри аламҭалаз аҭаҳмада Ажьгьери ихы иҭагьежьуаз, рҽеишьа змам игхақәа иажәамҭаҽха иахьгәеиҭаз ауп. «Сара агха сыхьит, уаҩ ҟәышк сакәым, аха сара исыхьыз агха ҳажәларгьы ирыхьтеи! – игәы иааҭиҳәааит аҵыхәтәан. – Аԥсуа нхаҩы, қәацәк ааилышьны ҿыц анхара данналага, игәҭакы хада иҵәҩаншьап арӷәӷәара акәын, аӡәы-ҩыџьа ирызирхуазма, хәҩык, фҩык инеиҳангьы ихылҵыр акәын. Ҳажәлар зегьы ус акәын ишхәыцуаз. «Нас, мап зацәырки ҳажәлар иԥшьоу уи аус? – игәы иааҭиҳәаан Ажьгьери, дааиԥхьхәыцит. Уи аҭакгьы дазхәыцхьан, уажәы еиҭа игәалаиршәеит аҟароуп. – Ҳажәлар аҵаразы игәаҳәны иҟагәышьамзи, уажәы ашколқәа рышә-гәашә анаадырты, зегь уахь еихеит. Уи бзиан хымԥада, аха абзиагьы ахылаԥшра аҭахуп. Уи анагхалак, ихылаԥшыдахаз аус бзиа шԥаҟало? Иааҳәны умҩа иаԥгылоит, уашьаҳауеит, уагьарлашәуеит!»
Ажьгьери дааҭгылан, уи ихатә гәаанагара еиҭах даазхәыцит, еиҭах гәаныла еиҭеиҳәеит, ихы-игәы иаанырт. «Ажәлар еиԥмырҟьаӡакәа иҿиауазароуп – уи Анцәа изакәан хадоуп! – игәы иааҭиҳәааит, ауаҩы иԥсабара афилософиатә ҵакы аҭаны. Аха уи зырҿиоз аҿар даҽа хырхарҭак раҳҭеит. Еилазыгӡо шԥаҟам, иҟоуп, аха иззеиламгӡакәа аамҭа зыцәцаз, еиҳараӡак аҭыԥҳацәа?.. Урҭ маҷӡам… Ааԥын ауп аԥсабара анышәҭуа, ианҿиауа…»
Ажьгьери ас еиԥш проблемак анизцәырҵлак, иаармарианы изааныжьӡомызт, уи акәша-мыкәша ихшыҩ ықәгьежаауа дазхәыцуа далагон. Ихы иааҭашәеит Асҭамыр иалихыз анџьныр изанааҭ.
«Дсазҵааит, – игәы иааҭҳәааит, – дысмазҵаазар даҽакын. Ахьӡ ҟәазӡа исаҳаҳхьаз саахнахын, ишуҭаху бзиоуп, сҳәеит. Арахь хазы «сыҷкәын дынџьнырхоит!» сгәы иааҭысҳәааит сазгәдуны. Ус акәымкәа, саб Аҳмаҭ, ихылԥа аҵыс ҭаҳәуа,Ҳәмарқыҭ нап зиркыз анхара ишацҵатәыз сазхәыцыр акәын. Усҟан хымԥада Асҭамыр иабжьазгон ҳқыҭауаа рымаҵ злоууша занааҭк алх ҳәа, мапгьы иҳәомызт. Уи ашьҭахь ауп схаҿы ианааиз! – ихы даныӡбеит Ажьгьери. – Иаҳәшьцәагьы ҳашкол ианалга уи шәызхоит сҳәар акәын. Аԥҳәыс Анцәа дзишаз, аԥсҭазаара лырҿиарц азоуп – уи иԥшьоу усуп! Уи азы иреиҳаӡоу аҵара аҭахӡам… Мап, мап, сымалагьы сакәым, Аамҭа ҳаргаӡеит зегьы!»
Убри аламҭала Ажьгьери ихьааигоз иԥҳацәа ицәыӡызи аргама ирҟьалаз иԥа Асҭамыри ракәын… Нас иԥа-иԥа Рома иахь ихәыцра ииамгакәа, иқыҭауаа иҩызцәа илаԥш нархигон – уагьы ирацәан иара иҩызцәа. Уи еиҳагьы игәы инархьуан. «Закәытә аамҭоузеи ҳазҭагылоу?! –
иџьашьаны дааиԥхьхәыцит. – Аҵара лашароуп рымҳәази, иабаҟоу уи еиҳагьы ҳарлашәтеи!..»
Урҭ игәыҵхақәа, уажәшьҭа илҵшәадан, иацтәи амш аиԥш, хнырҳәышьа рымаӡамызт. Игәыӷра ахьыҟаз уаҵәтәи амш – Рома иахь акәын, аха иҵарахьы ицареи уи ашьҭахь ихынҳәреи рзы Асҭамыр ииҳәаз дааиҵанарӷәӷәеит. Уи нас маҷк ихьаиршшеит, аха рыуа иҵабыргыҵәҟьоу изеилымкаауа, ацҳаҵәры иқәсуа иеиԥш, дкьазазуа даанхеит. Уи уажәы ҿыц иоуз гәыҵхоуп, дхәыцит, деиҭахәыцит, аха ихаҭа иҭагылазаашьа изеилымкаауа даанхеит, дкьазазуа «ацҳаҵәры» дықәхеит, издыруам, дзықәсуоу, дзықәымсуоу.
Ибжьысит хәымз инарзынаԥшуа. Ицеит исыдаз, игәҿыӷьгаз аӡынра. Иааит игәыҟаҵагаз, ишәҭышыз ааԥынра. «Сынтәа ааԥынра бзиоуп, заагьы иаҳзааит» рҳәон ҳәмарқыҭаа. Ааԥын иарҿыхаз аԥсабара еиԥш, илахҿыхын зегьы. Аџьџьаҳәа илахҿыхын, иҩналашон ҩнаҭацыԥхьаӡа. Рома ицара зегь ргәы иалсит, хьаас иҟарҵеит, аха уи ажәлар рԥсҭазаара иауаныԥшуаз, уажәраанӡа бригадирс аус зуаз гротехникк грономс дааҟарҵан, аколнхара аусқәа шусыз рҿынархеит, «Илашәҵы рҳәар – иларҵон, ишәрашәа рҳәар – идрашәон, иҭажәгал рҳәар – иҭаргалон, хыхьынтә ирҳәоз ҟарҵон, дара рыхшыҩ аџьа адырбомызт. Уи изгәаԥхоз ыҟан, изгәамԥхозгьы ыҟан. Уимоу ихьаазгозгьы ыҟан, ҳабакылнаго асеиԥш ҳаԥсҭазаара рҳәон дара. Урҭгьы раԥхьаҟа гәыӷрак рыман.
Зылахь еиқәыз Ажьгьери иҩнаҭа заҵәык акәын. Рома иҵара ианациҵа, анаукахь аиасроуп игәы иҭоу ҳәа дазымхәыцӡакәа Асҭамыр иамхаҳәаз, Ажьгьери ибӷа ааԥнаҵәан, игәыӷрақәа наимпыҵшшеит. «Амҳара аныччо, аҩндуаагьы ччоит» рҳәоит. Ажьгьери иашҭаҿ ишәҭышха иҭылашаауаз амҳарагьы алахь еиқәылт, гәырӷьарак ҩнымҩӡакәа еиқәыхьшәашәа ус иаанхеит. Знык абри шысҭаху исзыргыландаз ҳәа аԥхӡы наԥхьаҳәо Ажьгьери дшаҿыз, уажә иҵәымӷны игәы иалаҵәыруа, имсаны ибла
ихгыло иалагеит. Хәымз рыла уи убасҟак иҽеиҭеикит, «ҳаи ихьзеи?!» ҳәа угәы иаанагартә. Хыхь иқәтәоу иҷыдахаз издырраны иҟада шаҟа ҵхы гәырҩала ихигахьоу, шаҟа пылҳаҭ ихшыҩ еилнарххьоу, урҭ шаҟа «тонна» агәырҩа иԥсырҭа иарбаны игәдырҵахьоу?!
Рома иани иаби дрызгәаазар, иабду дауизгәаах’уаз. Иҩыза Нырбеи иҿы акатаҳәа ашәҟәқәа ааишьҭуан. Уи, ҩызак иаҳасаб ала, диҳәон иандуи иабдуи даархылаԥшларц, дрыцхрааларц.
Раԥхьатәи исалам шәҟәы шааз еиԥшҵәҟьа Нырбеи днеины Ажьгьери иеиҳәеит абас-абас Рома ииҩуа ҳәа.
Ажьгьери дцәыҵыԥшшәа днаизыԥшиҭ. «Агәынкылага ажәа сеиҳәоит», – ааигәахәт иара. Нас ибжьы ҩҭганы ҿааиҭит.
– Хьаас ҳзыҟаиҵаран дыҟоузеи, аҩны ҳаҟоуп, иҭабуп дад, уара ухы уеиҷаҳа ҳәа сызиаҳәа.
Ажьгьери макьана игәырҩа хызҽуаз егьибомызт.
Шаҟа роман ҩымкәа инхазеи ари ахәымзк рыла! Иӡыӷраԥшьӡа, зԥаҵа харшалақәа инарыха-аарыхауа иҟаз ауаҩы каҿ-каҿ, уажә агәырҩа дареиџьын, деихәлаҳаит, уажәраанӡа зыбжа шлаз ихахәы, уажә, асы иқәнаузшәа, иҟәашӡа ишлан, иԥаҵа хҩажьаақәа ххаӡа, ихьыдышьшьы иҟан. Урҭ уаҳа ҩада иршомызт. Жәашықәса ихыганы абахҭа дааҭыҵызшәа акәын ахәацәыԥштәхәы иманы дшыҟаз. Уи уажәшьҭа игәабзиара шьаҭас иамаз иӡыхьгьы мап ацәикхьан. Аӡыхь акәым – афырџьангьы.
Асҭамыри Томеи ажәабжь «ссир» рзааганы ианца ашьҭахь, ихәлеит, ишеит, аха ахәлареи ашареи Ажьгьерираа егьырзаламызт акәымзар.
Ауаҩы игәы каҳаны даныҟоу, Анцәа диҳәар, иныҳәыԥхьыӡ ҟалашашәа игәы иабоит. Аха Ажьгьери аныҳәарҭа имаӡам иара изы хныҳәагас имаз ифырџьан акәын. Уажәы Анцәа диҳәарц агәаԥхара аниоу, ифырџьан ааигәалашәеит. Уи дахықәааны мап ацәимкит, қьафшақә
акәын ишижәлоз, игәалаҟазара анҽеимха, мап ацәикит акәымзар. Ашьшьыҳәа днеин ифырџьан аацәырганы иуаткагьы даахан иҩарҭәны дзымҵахырхәалоз Анцәа ду иахь ихы дҩахеит: – Есышьыжь суашьапклон, нас сыбжьы уара уҿынӡа изымнаӡазеи?! – иҳәеит ибжьы ҩҭганы. – Аха уара уда гәыӷырҭа сымам, уара уҿаԥхьа зегьы сзеиԥшны сгәы аартуп, сыламыс цқьоуп, убри ҳасаб азуны, слакҭа ырлаша, зхьышьаргәыҵа сакәыхшоу! – иҳәан, дҩаханы ижәны, аҭыԥ аҿы иныҟаиҵан, даахынҳәит. Ифырџьан иижәызгьы, ииҳәаз иныҳәаԥхьыӡгьы неицылан кыр игәалаҟара аабзиахеит Ажьгьери, аха уи аамҭа акәгәышьан.
Деихәлаҳаит Ажьгьери, ицәаԥштәхәы ишагхаз еиԥш, ишьамхгьы иагхеит, ирыгхеит иблақәагьы, илымҳақәагьы. «О, аԥшәма!» ҳәа аӡәы ибжьы ааиргаргьы лассы иаҳаӡом, ианиаҳалакгьы, уажәраанӡа еиԥш, асас иаҵкыс ибжьы еиҳаны акәымкәа, «Ҳаи!» иҳәашәа иуеит, аха идагәаӡа аҩны издәылҩӡом ибжьы. Уигьы акәындаз, иаалырҟьаны ихаԥыцқәагьы руак ҵысуа иалагеит. «Аҳәыс анччиахалак, апаҿа иркуеит», — игәы дааҭаҟәынд-ҟәындит Ажьгьери...
Есма лакәзаргьы есааира лыбӷа хәо далагеит. Уи ашырҳәа даныҟаз кыр шықәса рышьҭахь акәушәоуп уажәы ишылгәалалыршәо. Ажәқәа анылхьо ҟәардәк дықәымтәакәа илызхьаӡом. Уажәраанӡа еиԥш акәымкәа, аҳәарақәа уажәоуп қьафура анрымоу, ахш азбжак дара роуп изтәу.
Арҭ рымч-рылшареи раҳаиҭ-қәиҭи зегь рыла ракәӡамкәа ишыҟаз агәылеи азлеи иаурымбоз. «Иааигәазар акәхап урҭ раџьал, – инеидыхәҭ-хәыҭлон гәырҩала. – Иԥсуеит, аха иԥсыҵәҟьоит». Ажьгьеригьы ибон «иаӷа» есааира дшизааигәахоз, аха уи иакәымызт уажә хьаас имаз. Уимоу, знымзар-зны наӡаӡа илацәа шеиқәиԥсо, иуасиаҭ ажәа, изқәа аҭыԥ... амалахазгьы иҭахымызт дрызхәыцырц. Уи уажәы даҽа гәыҵхан имаз. Ауаҩы игәы иҭамкәа, ихы
иҭамкәа ачымазара дышьҭагәа дшакуа еиԥш ауп уи ихьаа, игәыҵха шизцәырҵызгьы...
Иқыҭауаа зны-зынла ирҳәон, адунеи аҿы қьиареи гәыҭбаареи ыҟазар уи Ажьгьери иоуп ҳәа. Рқыҭаҿы ҽбзиак аӡәы ихәҳар, ҳамҭас иара ииҭазшәа акәын дшеигәырӷьоз. Агәылара акә, ақыҭа анаӡара акә, алиаа дроут, ироузгьы дхаҵарԥысуп ҳәа иаҳар, игәараҭаҿ дизшәа акәын дшеигәырӷьоз. Ажьгьери деигәырӷьон анхамҩа бзиа, Ажьгьери дреигәырӷьон аҭаацәара ду, аҭаацәа еиқәшәа, Ажьгьери диеигәырӷьон ашәарыцаҩ бзиа, ауаҩы еиҿкаа, ауаҩы ҽырба. Убарҭ драцлабны акәын инхамҩагьы шеиҿикаауаз, ихгьы шымҩаԥигоз. Укан бзиоуп, ашықәсрацәа уаҩы иунибалаӡом ҳәа аниарҳәалак, Ажьгьери даархыхәмаршәа инараҭеикуан: – Иаасыкәыршан сзыргәырӷьо рацәоуп азы, – иҳәон. Ажьгьери лафшәа иҳәозаргьы, араҟа аҵабырг хымԥада иҟан. Уи иара убасҵәҟьа акәын аӡәы игәалсгьы гәалсс ишиоуаз. Ажьгьерираа ианакәзаалак рыҩны-рыдәны цаԥха адмыркӡацызт. Уигьы азмырхақәа, џьара ианцо, мҩадук ҳаԥнуп шьоук аамҩахыҵыр ҟалоит ҳәа, хәҩык-фҩык ирызхаша афатә-арыжәтә адулаԥ аҿы ирмазеин ицалон. Иагьараан идырмазеиз ифан-ижәны ишыҟоу, мамзаргьы «ура» ҳәа иштәоу ирыхҭыгәлахьан. Уи даара ҳамҭа дус иԥхьаӡон Ажьгьери.
– Аферымаа, аферымаа, ишәзыҳалалхааит! — иҳәон иара, иҩны имҩахыҵыз зусҭаз анеиликаалак – урҭ ражәа нрыжьуан. Иштәоу дрыхҭыгәлар, ауаҩра иҟарҵаз азы иҷыданы рхәы ҟаиҵон. — Ауаҩы иҭынхо, дызларгәалашәо абри ауп, Анцәа ҳахумбаан, — иҳәалон иара. Иара идыруан ус ишабалак аӡәгьы дшымҩахымҵуаз – хықәкыла изааиуа ирҷыдахаз.
Абас, адгьыл еиԥш згәы разыз, иқьиаз Ажьгьери, даазқәылаз иҟазшьа зынӡаск аҽеиҭанакын, ихы аҟара пату зқәиҵоз игәылацәаҵәҟьа гәрамгарҭас икуа далагеит.
Убри аламҭала, иҷкәын иеиԥш ииԥхьаӡоз, кәҷышьк ршьыргьы зылымкаа имфоз, ацхыраара ахьиҭаху иарӷьажәҩан ивагылаз игәыла Қәҭыл, иашҭаҿ дгыланы ихы раҳан Ажьгьери иҭыӡҭыԥ лаԥшыла ишеимидоз «дақәикит».
«Издыруада ари сҷан акәзар дызхәаԥшуа?.. – игәы дааҭаҟәынд-ҟәындит Ажьгьери. – Еҳ, бзиарамзар цәгьарас иузызухьази, уанаџьалбеит, сыԥсы шҭоу сҷан уахәаԥшыртә еиԥш?!»
Ажьгьери ари агәала изацлаз, аҩны-адәны дамкуа дархагеит. Зынгьы иԥшәма илеиҳәарц игәы иааҵаххын, аха изымгәаӷьит. Адырҩаҽны, Қәҭыл, Ажьгьери иашҭаҿ дааин, ибжьы ааиргеит. Аԥшәма амаҵурҭаҿы дыҟан, ихы дҩаханы днаӡырҩит. Аҩынтәтәи аан ауп Қәҭыл ибжьы аниаҳаз. Аԥенџьыр ахь данынаԥш, иашҭаҿы дгыланы, еиҭа иқәаҵара дшыҵаԥшуаз днаизыԥшит. «Аҩнынтә цқьа ибарҭамзар акәхарын!» – дааҟәынд-ҟәындит гәаныла, ихаԥыцқәагьы леихаирӷәӷәеит. Даҽазнык Қәҭыл ибжьы ааиргаанӡа ус дгылан, маӡа дизыԥшуа. Нас ашьшьыҳәа дындәылҵит. Ажьгьери ахыркыбызшәа аҳәашьа издырӡомызт, игәы иҭаз акәын ихы-иҿы иаҳәоз. Данынаидгыла, игәыла иааицәымыӷхеит уи иҟазшьа.
– Ажьгьери, угәы бзиами, кыр улахь еиқәушәа збоит? – игәы ҭыӷьӷьаа диазҵааит Қәҭыл.
– Сыԥсы ҭашәа сыҟоуп, – иҳәеит Ажьгьери, игәыла ибла ахыԥшылара изымгәаӷьуа.
Қәҭыл иааџьеишьеит Ажьгьери ицәажәашьа, иагьааицәымыӷхеит. Мамзаргьы зныкыр идибалахьазма ас еиԥш аҟазшьа. «Аӡәы игәы нирхеит, хымԥада! – игәы иааҭиҳәааит Қәҭыл. – Аха мшәан Ажьгьери игәы нзырхараны иҟадаз?!»
– Гәалак умоушәа збоит Ажьгьери, – иҳәеит Қәҭыл. – Сара исаҳә ус гәала умазар, сара исцәуӡауа арбану?!
Ажьгьери иааицәымыӷхеит, Қәҭыл ихы иадымкылаӡакәа, ицәажәашьа.
– Уааи арахь, аҩныҟа ҳнеип, – дидҵны иҿынеихеит Ажьгьери, Қәҭыл игәы иалырсны ииҳәаз аҭак аҟаҵара ицәыуадаҩны.
– Мамоу, мамоу, слеиуам уахь, сыццак’уеит, – инаҿаршәны мап икит Қәҭыл. Ажьгьери абарҵа дныҵалахьан, аха игәыла шьаҿак ҟамҵакәа мап аникҵәҟьа: – Иухьи, Қәҭыл, иҟалеи?! – иааицәымыӷхан, дхьагәгәа даахынҳәит.
– Аус мшха, снеир сынхоит, – иҳәеит Қәҭыл. – Абригадиргьы илымҳа инҭысшьын, дақәшаҳаҭхеит, умхы лаҵаны иусҭап ҳәоуп, ажәла ааиқәуршәар, ацәқәеи акәаҭанеи ааиҵаҳәаны иаазгон.
«Саџьал аау, дәыԥсшәоу ииҳәаз? — дааиԥхьхәыцит Ажьгьери, игәыла данца. Гәыҩбара сзиуру Қәҭыл, сыҷкәын дихысааӡалахьеитеи?! – Ажьгьери еиҭагьы агәрамгарахь игәы хьаԥшуан. – Ҽеи ыҟамзаап адунеи аҿы. Хәымгароуп иахьабалак, зыгәра угода. Ҭынха дызмам иԥсра иахыццакуа, закәытә аамҭоузеи ҳазҭахаз.»
Кәҭыл ацәқәа ҵакны дахьынӡацәаӷәоз, Ажьгьери аигәшә нымҩанҵа-аамҩанҵо аҳәаақәа рыцқьо маӡалашәа ицәаӷәашьагьы гәеиҭон, аха дынкахәыцуа имхы дҭан. Иуааҳәҩы иакәзар, ацәаӷәара шуадаҩызгьы, ихи-ԥсы ақәҵан ацәаӷәара даҿын. Уи Ажьгьеригьы ибон. Қәҭыл ахәылԥаз ицәқәа аноуижьуаз ус иҳәеит: – Скәаҭан ара иҟазааит. Ацәқәа уаха ахкаара иҭарҳәны, ашьыжь заа исызкыр, ирласны сагьалгоит.
– Иуадаҩым уаҵәы иузымцәаӷәаргьы, – иҳәеит Ажьгьери иаԥсышәоуп ҳәа. – Аӷьырак уцәаӷәеит, иҭабуп, убаҩала угәырӷьааит.
– Ишԥауадаҩым, амш зеиԥшроу ала, уаҵәы ианахыԥа адгьыл ҩоит, нас қәак леиаанӡа ҳәа ҳаԥшызаауама! Ацәқәа ракәзар, ԥхасҭас иҟоу зегьы урҭахьеит, уажәраанӡагь адгьыл рылацәаӷәаны сыҟандаз.
«Ицәаӷәатәқәа дрылгазар акәхап, – игәы дааҭаҟәынд-ҟәындит Ажьгьери, уаҳа ииӡбара анизымдыр, – аха макьанаҵәҟьа дышԥалгахьоу...»
– Улаҵатәқәа ирзуухьеи, Қәҭыл, кыр ишьақәуцалахьоу? – ихәыцрақәа даарылҵны диазҵааит.
– Акәыкәу саҟаҭәар ҳәа сшәангьы џьықәреи цырак касмыршәыцт, – иҳәеит Қәҭыл дааччашәа. — Аҭаҭынеиҭаҳара шәалагаанӡа аџьықәреи аӡбахә шԥашәҳәаӡеи анырҳәа, ҳаргьы «ауп» ҳҳәан ҳшаҿыз жәац аарла ҳалгеит.
Ажьгьери дааиԥхьхәыцит, «Саџьал ааҵәҟьеит, уаҳа акгьы!»
Уаххьафараз Ажьгьеригьы Қәҭылгьы ааидтәалан, ацәажәара ааргәаԥхартә ҵәыцақәак аныржә, Қәҭыл еиҭаацәыригеит Ажьгьери иаҳаиҭ-қәиҭ шигәамԥхоз.
– Ҵоуп, шәҩыџьагь шәымацара шәнеиҿаԥшы-ааиҿаԥшуа шәаанхагәышьеит, – иҳәеит иара, – аха уи аамҭалоуп. Унаҳәны уаахьаԥшаанӡоуп ашықәсқәа шцо. Рома хԥаҟа шықәса роуп иҵара дахьынӡадхало. Уаанӡа ҳаргьы ара ҳаҟоуп, ҳаԥсы ҭазар шәара шәзы иҭазаап. Аус злоу, уара уоуп, Ажьгьери! Сара сулабжьар ԥхасшьоит...
– Сыҽсырӷәӷәап, сыҽсмырӷәӷәар иҟасҵои, – иҳәеит Ажьгьеригьы иаарԥшқашәа. – Арҭ сахьынашәыдыԥшыло снагәагәалап.
Қәҭыл данцагьы, амаҵурҭа абарҵаҿ дтәаны, краамҭа уи иажәақәа акакала игәаларшәо, дизхәыцуан Ажьгьери. Иааигәалашәеит иныҳәаҿа аникыз уи ииҳәаз, «Ажьгьери иахьа маҷк ухы угәы ақәмаҷшәа уҟоуп, аха уҳак Анцәа имырӡааит, уааԥсара уареи иушьҭанеиуеи шәыда ԥшәыма дамоуааит. Ауаа зегь рыгәра злоугарызеи, аха уара узыҵәҟьа гәыҩбара ҟазҵо ҳқыҭаҿы аӡәы дыҟоуп ҳәа сыҟам. Ус аӡәыр ыҟазар, ршьамхы арсны иуҳәо Анцәа иаҳирбааит».
«Арҭ ажәақәа згәы хәашьу ауаҩы иҳәарымызт, днавсрын», – ааигәахәт Ажьгьери. Аха уи иара иабаихәо? Иара даныҟам ашьҭахь итәы-имаа, иҩны-игәара рлахьынҵа аӡбра аақәгылашт. Усҟан, Ажьгьери ишиҭаху еиԥш акәымкәа, иақәшәо ишырҭаху акәхап ишыӡбахо. Асҭамыр усгьы арахь зҿы ҳәуа уаҩым. Ажьгьери иҵәымӷны игәы
иалоугьы убри ауп. Уи иҩны-игәара, иааԥсара назду зегьы амза рықәҷҷа иахьгылоу акакала илаԥш нархижьуа дрызхәыцуеит:«Ишынеибакәу сџьаԥхӡала еибыҭоуп, – амҳара илаԥш нахыган, акәасқьа дахәаԥшуа игәы иааҭиҳәааит, – сџьабаа здым, сыԥхӡы зықәҭәам мҿык, қьырмытк ыҟам, ҵәымӷк алам. Изтәхарыда, «сыҩны» азызҳәарыда? – лаԥшыла еиԥхьышьшьаауа акраамҭа дахәаԥшуан Ажьгьери, напырҵәила иааимыркәкәаауашәа игәы ҭаԥсны. Нас ихьанҭыџьӡа еиҭа илаԥш ниаигеит Рома имҳарахьы. – Ламысдарыла ацәа ԥҽхарыма абригьы? – Аԥхыӡ еиԥш иааигәалашәеит уи аниргылозтәи игәыӷрақәа, амҳара ԥшӡа ианаалаша аҭаца ԥшӡа дшааиго, ачара ԥшӡа, ачара хаа шиуа, иԥшәмеи иареи иааивагьежьны ишыкәашо... – Ихәыцрақәа даарылҵын иҩны игәара зегьы илаԥш нархижьит. – Мамзар ус еиԥш уаҩы ихы изақәнамыргакәа иқьаԥҭажәхарыма? Ажәырҭра ахашьшьы, еибакәеибаха «Ажьгьери иқьаԥҭажә» ҳәа хьӡыс иаиурыма?.. Ҳәмараа рылҩаҵә аҩеира ианаҟәыҵ нахыс усгьы, егьысгьы сара сзы зегь дара роуп, аха иааԥшуа ауаа иахырҳәаари?» – даақәԥсычҳаит Ажьгьери ихы икәаҽ. Дынкахәыцуа дтәан ус ҳамҭакы. Нас ихы рҵысны дхырқәақәо игәы дааҭагәынқьит, «– Анаџьалбеит иҟаҳҵахьазеи ҳара цәгьарас, адунеи ауаа анықәнагала жәытәӡа аахыс ҳахьынхоз-ҳахьынҵуаз, ҳахьӡгьы зху ҳқыҭаҿы иахьа ҳахьыӡ ада егьыҟамкәа ҳахыӡӡааратә еиԥш?!. Изҭахыда иара ҳахьӡгьы ҳара ҳхаҭа ҳаныҟамла!.. Адунеи гәаҟрамзар акы аныҟамыз Ҳәмараа алагылан уи агәаҟра, уажә адунеи ахаареи аԥшӡареи ҳрылаҭхаџьыртә хар амамкәа аамҭа анҳау, изҳлахьынҵахазеи абас еиԥш?!»
Ирацәан, краамҭагьы ҵыхәаԥҵәара амамызт Ажьгьери иуаз гәҭахәыцрақәа. Қәҭыл идижәылаз аҵәцақәагьы игәырҩа иацырҵан, уазк еиԥш деиԥхьдырхәыцит. Уи уажәы иара иҟазшьамыз агәкаҳарахь акәын ихәыцра ахьыҟаз...
Адырҩаҽны Қәҭыл заа ицәаӷәаны далгеит. Ажьгьери дышхьижәжәаауаз, сыццакуеит ҳәа ҵәыцакгьы мкыкәа, ицәқәа шеиҵаҳәаз иманы дцеит. Ажьгьери иус дшаҿыц даҿын, ацәшьхәа ахьзымнеиз аџьықәреи цырақәа нҭаԥса-ааҭаԥсауа абаҳара даҿын. Даналга, ибаҳа аҭыԥ аҿы иныҟаҵан, дааԥса-дкара амаҵурҭа шыҟаз иҿааихеит. Есма дылбарҭан уи дахьааиуаз. Лгәы нкыдԥсааит, уажәраанӡатәи иеихәлаҳара, уажә иааԥсарагьы анизацла, аарҩара иқәнакыз азараҟьа ҵиаа еиԥш, дышихәаԥшуа есааира ибӷа хәон, дканӡон.
Ажьгьери дааин абарҵа икҿасаз ацәардаӷәы, «оҳ, гәышьа!» иҳәан, дхьанҭаӡа днықәтәеит. Есмагьы дындәылҵуашәа, дааҩнашылошәа еиҭа лыҩнусқәа днарылагеит. Ажьгьери дцәыҵыԥшшәа ҩынтәҟа илаԥш налхижьит, лара леиԥш иаргьы иааиамхацәгьахеит, аџырлых ҳәа ззырҳәоз, авырвыр еиԥш еснагь зышьхәа иқәҵәиаауаз аԥҳәыс қьоукьад дабаҟаху, илцәыӡыз лыԥшаауашәа, лыбӷа рџьыҟәны, аарла днеиааиуан, «Еи, сҭакәажә хәыларцәа, саԥхьа бцоит сгәахәуеит!» игәы иааҭиҳәааит Ажьгьери. Ҳамҭакы ус дынкахәыцуашәа дтәан. Зыцәа аҭыԥ иқәымкәа иҟьалан иҟаз аҭаҳмада, уажә иааԥсарагьы, анизацла, ибла ацәа аахылеит. Зынгьы, ишыҟаиҵалаҵ еиԥш, сыбжьы насыргап ааигәахәын, аха аҭакәажә даарыцҳашьаны дҩагылан амарҭақи хыч-бабаки ауада аҟнытә иааиган, ацәарҭаӷәы инықәҵан днықәиеит. Минуҭқәак рышьҭахь изгәамҭаӡақәа илацәа нҭааит. Есмагьы дҟыгә-чыгәуа дызҿыз дааҟәыҵын, ашәишәи хәыҷқәа акыр рҿалҵарц ашҭа аҵыхәахь лҿыналхеит. Ажьгьери дышьхыҵны даан ииарҭа бымбыл дылаиошәа, дкаххаа дыцәоуп. Уи дахьыцәоу ԥхыӡла ибоит иашҭа дықәланы аҳаҳаиҳәа дцәаӷәошәа. Исакьаҳәымҭаны даныҟаз еиԥш, дӡыӷраԥшьӡа, дазԥагьан иԥаҵа харшалакәа уажәы-уажә инапы нарылишьыхуеит. Абри аамҭаз моторк абжьы
ааиаҳаит. Ицәқәа аанкылан ихы дҩахазар – ҳаирпланк, аҟәыдршьшьыга еиԥш, амҵәыжәҩақәа аффаҳәа иахагьежьуа иаахалан, иашҭаҿы атәара аҽыназнакит. Есмагьы, илааны даныҟаз еиԥш, лҽеилаҳәа-лҽеилаца, аддыҳәа акәасқьа амардуан длалбаан, адгьыл иазааигәахахьаз аҳаирплан днаҵаххит. Уи еразнак даашьҭԥаан даман иҩхалт. Ажьгьери уаҳа ажәакгьы изымҳәеит, дызгоз иабхәа шиакәыз аниба. Иблақәа ҭырхаха иԥшәма дымҵарсны дызгоз аҳаирплан дшазыԥшуаз, иҟалаз збаз-изаҳаз агәла-азла урурҳәа ашҭа иааҭалахт. Ажьгьери урҭгьы ибом, игәы хыҭ-хыҭуа, уажәымзар-уажәы ишԥахнымҳәри ҳәа ихы раҳаны дшазԥшуаз «уа уара, уа уара!» ҳәа бжьык игәы иаақәҩит. Дҭрысны дааҿыханы дҩықәтәазар – Есма ауада аҿынтә лбжьы иқәлыргоит. Насҭха, ашәшьыраҿы гәыԥҩык ауаа гылоуп, машьына ласыкгьы аахаргьежьны агәашә ахь ахы рханы, рнаҩсшәа иаагылеит. Ажьгьери, уажәраанӡа иибоз лабҿабазу, ма уажә иибо ԥхыӡу изымдыруа, еимгеимцарак аҟара дшанханы даанхеит. Уи иԥхыӡи илабҿабеи реиқәшәара убасҟак даргачамкит, иччо-ихәмаруа ашәшьыраҿ игылаз иԥа Асҭамыр дышрылазгьы изгәамҭаӡеит.
Иԥхыӡ азхәыцрахьгьы дабаҟаз, ишьапқәа лбааган, ацәарҭаӷәы аҵаҟа ихәыҵаԥсаз иеимаа ҵарԥалақәа наишьхаԥсаны, инапқәа ицырхыраан дҩеиханы дҩагылан, абарҵа дныҵыҵны иҿынеихеит. Асҭамыр иаб, амшәцәа ихарԥаны дааиуазшәа, дшибаз еиԥш, иччара неиҿыцәан, иблақәа ашәаӡыӡара рхыланы днаизԥшит, дабаҟаз иибахьаз иаб!!!
Ажьгьери асасцәа аԥсшәа раҳәаны дрылымсыцкәа, Есмагьы дхыгә-хыгәуа даарыдгылеит. Асҭамыр уажәык иҿы ахьыҩеираҳаз, ииҳәауа иҿамшәо, дҳашҳатәарахазшәа ус даанхеит. Уажәраанӡа дызхыҽхәоз иани иаби, уажә неихыркәа змам лыгқәак уҳәартә, еихәлаҳаӡаны иҟан.
– Ишәыхьи, уара, ишәыҵалеи, шәгәы бзиоу?! – аԥсшәа анааибырҳәақәа, насҭха зыԥсы зылшәшәа игылаз рԥа,
инеиҭак-ааиҭакуа дырзыԥшуа, дразҵааит. Асасцәагьы иҵаашьа аарымхацәгьахан, инарзыԥшит.
– Иаҳурхьраны иҟеи! – иҳәеит Ажьгьери, хаарак аҵамҵаӡакәа. – Асасцәа асоф ахь ихәныга.
Асасцәа ишраҳауа уи аҩыза ацәажәашьҭыбжьгьы иаб иҿынтә имаҳацызт. Сасык леиԥш акәын иангьы дышрыдгылаз.
– Ара ҳтәоит, ара, – рҳәан, ашәшьыраҿы атәарҭа ахьыҟаз ахь рҿынархеит асасцәа. Урҭ иаарнубаалартә аԥшәмацәа рыхьшәашәара еразнакы иаархьшәашәеит. Асҭамыр ашырҳәа днықәҵәиаан акәасқьа дыҩхаԥаланы ҟәардәқәак лбааигеит.
– Иахьа-уаҵәы шысҳәоз саргьы сзаақәымлеит, – иаб ихы наиқәкшәа ихы ааирқьиеит Асҭамыр.
– Иауеи, дад, гәыбӷан узҭаран иҟада, – иҳәеит Ажьгьери, ҽԥныҳәак аҳасаб ала акәу, ус иҵабыргыҵәҟьаны иҳәоу узымдырратә, – амаҵура ҿыц уахадыргылт рҳәеит, ҳара ҳаха умоургьы ҟалоит.
Анс акә, ас акә, Асҭамыр иааԥхеишьеит иаб иажәақәа, дагьаадырхәыцит. Уи хымзҟа ҵуеит аагалыхра аминистррахь диаргеижьҭеи. Имаҵура ҿыц аҿы иусқәагьы ҿыцын, уажәыҵәҟьа уи акәын ԥсҭазаарас имаз, иани иаби игәы ишыҵхозгьы.
Асҭамыр иминистрра аганахь ала асасцәа анизаа, ақыҭагьы дсырбап, сыҭаҳмадцәагь ирԥсҭазаашьоу збап ҳәоуп ишааигазгьы. Аха уажәы иахьԥаазгоз иҳәо дахьхәит акәымзар.
Игхаз – игхаз ауп, аха асасцәагьы ныҟәгатәуп. Асҭамыр дыԥшит, дыԥшит — Ажьгьери ҽырҵас имам, исасцәа дрыцны дааизшәа, ҭынч дрыдтәалоуп драцәажәо. Драцәажәангьы, абжьааԥны еиԥш, ссирк реиҳәондаз! Ас еиԥш идызбалахьадаз! Иԥа сасцәақәак ицын ианааилак, рхәы ҟарҵаанӡа минуҭқәак иадамхаргьы, ҭынч дышԥарыдтәалахуаз! Ақыҭа еимырҟьаны акәзаргьы, ма ҷкәынак дырҩны шьтәак ааганы ирзымшьыкәа,
дырмеиҽырбакәа, лафла-қьафла ргәы ҟаимҵакәа, рхы ҟаимҵакәа ҟалахьазма. Асҭамыргьы дзышьцылаз уи акәын, уажә, итәашьа цәгьахазшәа, дҳәыҵәы-ҳәыҵәуеит, ҭынч тәашьасгьы имахи! Ажьгьери уажә Асҭамыр дахьиҿаԥшуа гәаныла диацәажәон, «Уажәшьҭа сара уаҳа сылшом, дад, гәыбӷан сумҭан. Еснагь сниасны суԥылом. Иахьынӡасылшоз уара иҟоуҵашазгьы сара иҟасҵон, уара узы хеиӷьашьара ианбыкәу ианыҟасҵахьаз. Амаҵура уалагәышьоуп, ҵабыргуп, аха иҟаҳҵарызеи, амаҵура иалоугьы иаб игәараҭа маҵык иухьеит, уақәшәеит, ухы уахәа».
Асҭамыр иаб игәаныла ииҳәоз иаҳауазшәа, ихы зқәикра, ииӡбара изымдыруа дықәхеит. Ашырҳәа дҩаҵҟьан инықәыршәны амаҵурҭа дныҩнаххит. Ашәхымс дшынхыҵыз ашә даалахеит. Есма лҟәыджәыга чуан хәыҷы астол иқәыргыланы, зцәеи зыбаҩи еикәыршаны, ишәыта-шәытаӡа здақәа зылпҟҟа иҟаз лнапы канӡақәа уажәы-уажә илахакны, ахылҩа-ԥсылҩала иаарцәаакуа, ҭынч-ҭынч аҟәыдыршьшьра даҿын.
– Сан! Шәеилагама, бара, ишәыхьи, еибыҳәаны ахьымӡӷ сшәыргома? – ашырҳәа иан лахь шьаҿақәак ныҟаиҵеит, ибжьы дақәыӷәӷәан дхәыҭхәыҭуа. – Асасцәа ҳҭоуп, нас абри аҟәыд аума ирҿашәҵо?!
Есма ашьшьыҳәа даахьаԥшын, алашара зцәмаҷхахьаз лыбла хыгагаақәа рыла лԥа днаизыԥшит.
– Ишԥа, нан, ахьымӡӷ сшәыргома уҳәоу? Иҟасҵарызеи, иԥсыша уан? Иахьынӡаҳалшоз хьымӡӷ уаҳмыргеит, уаҳмырԥхашьеит. Уажәшьта ухы уахәар акәхеит. Акыр ҳамазар аҩны иҟоуп. Иухьзеи, иԥсыша уан, шәанаауаз Томагьы даашьҭышәхыр, шәымаҵ лымуази, еснагь ҳҿахо џьушьома!
Асҭамыр игәы акы еилырхха иааннакылеит, аха уи аԥсра ахықә иқәгылаз иан дрыцҳашьан акәымызт. Уи лыдикылауазма мамзаргьы. Уимоу, Асҭамыр изгәамҭаӡеит, саркьалыхны иҭагылоушәа, иан лыблақәа ԥсы рхаӡамкәа ишыҟазгьы, лнапқәа аԥсхыхра иаҿушәа ишықач-қачозгьы. Уахь акәымызт уажә уи ихы ахьыҟаз. Дахьцара, ииӡбара изымдыруа дгьежьгьежьуа аҩны дааҩнахеит Асҭамыр. Ус аҟыԥыҳәа ихы иааҭашәеит ахы калакәытӡа еиқәыҽырбо рашҭа иҭаз ашәишәи рбаӷь, «ма убри сыҿнахп», – ааигәахәт иара.
– Сан, сбыҳәоит иахьа заҵәык ахьмыӡӷ сышәмырган, – хәыҷҵас дааӷьаҵәыӷьаҵәит Асҭамыр, – Татули лакәзаргьы аӡәы саалыԥхьаны, абни ашәишәи рбаӷь шьны илыҭаны, ҳхәы лсырҟаҵоит.
Есма ҭынч-ҭынч аҟәыд шлыршьшьыц аршьшьра даҿын.
– Иуасымҳәеи, нан, ахьмыӡӷ ухы иаумырган ҳәа, акыр ҳамазар аҩны иҟоуп, – лҳәеит лара. – Еиҿшәырцаа, шәхы шәахәа. Сара абри аҟәыд сыршьшьаанӡа скаҳар ҳәа сшәоит. Иахьа ашьыжь сангыла сакәӡамкәоуп схы шызбаз. Исхнагозар сгәахәын, уабгьы егьиасымҳәеит, аха есааира сеицәамхозар, сеиӷьхоны збом. Абри амра икаххаа иԥхо, атыҩ иакызшәоуп сара ишызбо.
Ахьымӡӷ абла ихыԥшылоз Асҭамыр, иан луаз иаҳауа дыҟазма, ддәылҟьан, зны агәылара дцеит, зны ашәишәи рбаӷь ахы лакьыт наҭа-ааҭо иҿырҟьаса дашьҭалт, аҽазных ауедракәа шьҭԥаа ҩажәа-ҩажәихәба шықәса раахыс дахьымцацыз аӡхаҟа деихеит. «Ианакәым ҭаҷкәым» ҳәа схы аазласҵазеи! – ихы дазаӷьуан дахьыхыԥ-хыԥуаз. – Схаҭыԥан директорс иҟасҵаз инапы ианысҵар, ресторанк аҿы уажә қьафла ҳтәазаарын, сгәгьы сфомызт, сыхгьы сфомызт».
Асҭамыр аԥхӡы илҵит, аха уи баша илымҵит, азнык азы дышшәаз еиԥш акәымкәа, агәылеи-азлеи анеицхыраа, астол иагымкәа идырхиеит. Арыжәтә акәзар иарбаныз хкы-хкыла Ажьгьери имамыз, аҩы шкәакәа ҿызлаӡа, ашәах хччыла, аҩы еиқәаҵәа ацԥхь каԥа-чаԥо, аҩеиҵырҟьа ачаҭаҳәа еилашуа, ауатка ԥхеиԥхеиуа, ажьаӷь фҩы ахшәшәо...
– Сара лыгк исоуҳәои, шәара шәааидтәалап, – иҳәеит Ажьгьери, анапыӡәӡәарахь рхы андырха, иԥа иахь ибжьы ныҵакшәа. Аишәачара ырлахҿыхуа ианбыкәу асасцәа рханы данымтәацыз уи, аха уажәы... Асҭамыр зынгьы ҿимҭӡеит, иҵабыргыҵәҟьаны иҳәоу-имҳәоу, изымдыруа, дааԥеиԥшит. Аха ииашаҵәҟьаны ишиҳәаз агәра анига, «ихы дырны ус аниҳәа, уигьы бзиоуп» ааигәахәын, дақәшаҳаҭхеит иаб ииҳәаз. Аха исасцәа, иҟаз анеилыркаа, иаурухуаз, уигьы акәындаз уахьақәшаҳаҭхаз уаҭәаҳамшьеит ҳәа Асҭамыргьы иаҽԥнырҳәеит. Ажьгьери ицәымыӷхан, урҭ рҿгьы мап икит, аха уаҳа ажәак имырҳәакәа, днаган аханыҵәҟьа ддыртәеит. Агәылацәа рахьтә иаарыдтәалашаз уаҩгьы дрықәымшәеит, зегь усура иҟан. Ҵәыцак-ҵәыцак аныржә ашьҭахь, Ажьгьери аҵәца аақәихын, асасцәа руаӡәы диныҳәеит.
– Уара уажәадагьы ҳаҩны умҩахыҵхьеит, – иҳәеит иара, – ус анакәха, уҩызцәа раасҭа уара уаԥшәымоуп. Уҩызцәа роуп, пату уиадагьы ирықәуҵоит, аха исҭахуп, ԥшәымак иаҳасаб алагьы, иҷыданы пату рықәҵаны, рқьафқәа ҟауҵарц. Уныҳәазааит, дад, уаб иԥара уаԥсахааит.
Ажьгьери зыӡбахә иҳәаз гәахәа дула идикылеит атамадара. Уи ацәажәара бзиа избоз, ацәажәашьагьы иақәшәоз аӡә иакәны ауп Ажьгьери дшидыруаз, аха егьырҭгьы уи ишьҭахь игыло ракәымзаарын, еиҳараӡак ҵәыцақәак аныржә ашьҭахь, даара ажәа бзиақәа рҳәеит, аныҳәаҿа шьахәқәа шьҭырхит. Ажьгьери, ицламҳәа инапы аҵаргәаны, инеиҭак-ааиҭакуа дрыхәаԥшуан, рцәажәашьа даара гәахәа дус иҟаҵаны. Акызаҵәык маҷк игәамԥхоз, дара-дара ианеибаныҳәоз кыр еибарҽхәацәон.
Асҭамыр еразнак игәеиҭеит иаб акы игәы ишамыхәаз. Ихы днаханы атамада днаиахәыҭхәыҭит:
– Саб игәы иахәаша нхаҩ ныҳәаҿак кы, нас даҽа хырхарҭак ауҭаргьы ауеит.
Атамада даахәыцхәыцын аҵәца аақәихит.
– Ажьгьери, Кәыдры зырмақаруа Амтҟьал ауп ҳәа, ҳара ԥсҭазарас иҳамоу шәара шәоуп, – иҳәеит иара, аԥшәма ихы наиқәкны. – Иныҳәазааит доус ҳаҩнаҭақәа. Иныҳәазааит ҳгарақәа ахьҵысуаз ҳхәышҭаарақәа, аԥхареи алашареи рыгымзааит.
Абри ашьҭахь асасцәа ихы нарықәикын: – Адунеитәи аҭынчраз, еибашьрада аицынхараз! – иҳәан, урысшәала иаҵәца ҩышьҭихт.
Азныказ Ажьгьери ҿимҭӡеит, иаҳаз ахыжә еиԥш игәы ишалҟьазгьы. Аха нас дзыхныҳәаз иаҵәца ажәра иҽаназик, Ажьгьери изымычҳазт, ҵәыцак аақәихын, атамада иахь инархханы, иажәа днаԥыҩлеит: – Сара излеилыскааз ала ҩ-ныҳәаҿак укит ҵәыцакала, – иҳәеит иара иаарԥшқашәа. – Урҭ еизааигәоу ныҳәаҿақәоуп, аха ҳара урҭ, ныҳәаҿа ӷәӷәақәоуп азы, хаз-хазы иаҳкуеит. Анцәа иџьшьоуп арыжәтә ҳазрыцҳам, исҭахуп хаз-хазы иукыр.
Ииҳәо иҿамшәо ибз иҿы иааҭабылгьеит атамада. Уи еразнак идырит Ажьгьери аурысшәа шеиликаауаз. Асҭамыргьы аҵкыс деицәан. Убасҟак ирцәымыӷхеит иҟалаз абзамыҟәра.
Аа, ус акәҵәҟьами, исхамшҭи, – иҽнамариашашәа иун, Ажьгьери изикыз аҵәца иааимихит атамада.
Зегь зхьыԥшыз асас акы шыҟалаз ауимбоз, аха изгәамҭазшәа ҟаҵаны, иажәа рылеимҵеит. Аҵәцақәа рылсны Асҭамыр иҿы иааиаанӡа. Ажьгьери ажәак ааиҿымшәо, иҽеихарԥс дтәан, аныҳәаҿақәа аақәызхлак дырзыӡырҩуа.
– Иныҳәазааит доус ҳхәшҭааракәа!.. – аҵәца ықәхуа, ахьшәҭҳәа дҩаҵҟьеит Асҭамыр. Ажьгьеригьы дааилашит, аха иҽырҭынчӡан.
– Ҳасасцәа гәыбӷан сышәымҭан, – деиханы дҩагыло, атамада ихы наиқәикит. – Сыԥсымҭаз шәсықәшәан, ишшәыхәҭаз пату сызшәықәымҵеит. Аха шәара уаа ҟәышқәоуп, саҭашәымҵан, шәҽааидырхалан, шәқьафқәа ҟашә
ҵарц сшәыҳәоит, — иажәа хыркәшан астол дҩахыҵын, ашә ахь иҿынеихеит Ажьгьери, Асҭамыр иныҳәаҿа, дазымӡырҩыкәа.
Асҭамыр иикыз аҵәца ашьшьыҳәа илықәиргылеит.
Азныказ инеиҿаԥшы-ааиҿаԥшит ишанханы. Асҭамыр дышьхынԥсыланы дгылан ииҳәои-ииуа акы дақәымшәо.
– Сара иахьа абра смаар, даара кыр сцәыӡуан, – иҳәеит асас. – Ахаан исмаҳацыз ажәа саҳаит. Асҭамыр Александр-иԥа, шаҟа дуаҩ дуузеи уаб! Ас еиԥш иҟәышу аб дызмоу ибаргузеи!!!
– Ииашоуп, ииашоуп! – инеиқәдырӷзит зегьы.
– Ихшыҩ цеит акәымзар, – хыркьиагас акәу здырх’уада инараҭеикит Асҭамыр.
– Иҳамазааит ҳара аинтеллигенциа убри иеиԥш «ахшыҩцақәа», – иҳәеит атамада ибжьы ныҵакшәа...
Ажьгьери дандәылҵгьы ахаҳә еиԥш игәы хьанҭыџьӡа иҟан. Уи исасцәа иреиҳәазгьы иԥа изиузгьы ихьу-хьууа игәы иалан. Асҭамыр данизхәыцлак, урҭқәа зегьы иахәҭаҵәҟьаны иҟасҵеит ҳәа игәы ишаанагозгьы, иҩызцәа рҿаԥхьа дахьирԥхашьаз дрыцҳаишьон, иагьа умҳәан иԥа иоуп!
Днаԥшы-ааԥшит Ажьгьери, аха иҭакәажә димбеит. «Иахьак лхабар збаӡом, дабацарыз?» – ааигәахәт. Зынгьы ирхагьежьуа рымаҵ зуаз агәыла ԥҳәызба сналазҵаап игәахәын, аха уи асасцәа рҿы дыҟан, дхынҳәны уахь дзымцеит. «Ашәишәиқәа акрырҿалҵозар акәхап?» – ааигәахәын акәасқьа ашьҭахь шыҟаз иҿынеихеит, маҷк инасҭхашәа аанда иалагылаз ара амҵан урҭ ран кыдҿалҳәалон. Ус иагьыҟан. Ажьгьери дшырбаз еиԥш у-у-у-ҳәа еибарҳәҳәо иааикәшеит. «Арҭгьы амла инҵәеит, нас дабацарыз?!» ааигәахәын, днаԥшы-ааԥшит. Ҳамҭакы дгылан уаҟа деиԥхьхәыцаауа. Нас иҿынеихан, ашҭа агәҭа ааҩҵәаны ахҵысҭа дынхыҵын, аказарма анаҩс ауҭра шыҟаз иҿынеихеит. Ҳамҭакы ибӷаӡара кны днаԥшы-ааԥшуа дгылан уаҟа. Минуҭқәак рышьҭахь даахынҳәит дынкахәыцуа. Дабацо уажәшьҭа? Агәылара дцаны дтәомызт, уи ахаангьы ҟазшьас илымамызт. «Аҭакәажә ааԥса замана, лыԥсы лшьарц лхы нықәылҵазаргьы?» — ааигәахәын, акәаскьахь иҿынеихеит. Хыхь дыҩхалан азалгьы уи авараҿ иҟаз ауадагьы днарыҩнаԥшит, аха дауибоз. Ииӡбара изымдыруа инапқәа ларха-ҩархо даахынҳәын абарҵаҿ данааи, албаара иҽыназикуан еиԥш, иӡбеит ашьҭахьтәи ауадагьы дныҩнаԥшырц. Днахынхәын ашә аартны дныҩнаԥшызар, абар лиарҭа ҟаҵаны деиқәԥшьыхаа дахьышьҭоу! Иааиамхацәгьахеит, ахаан ари ауадаҿы дышьҭало дибахьазма мамзаргьы! Ашырҳәа дналхаххызар... иибахьоу иҭакәажә дабаҟаху,— лхы-лҿы еицакхьан. Ашыӡ ихьызшәа аҟәара-ҟәараҳәа деиҵасны дхьҭышьуа даагәаҭеиит аҭаҳмада. Аха ԥсыхәа змамыз шыҟалаз анибаҵәҟьа, иҽааникылеит. Дылхагылан ҳамҭакы. Ихшыҩ аус ауӡомызт. Ахлымӡаах шизыҟалаз ихаҿы иааганы дзазхәыцуамызт. Еиқәыхьшәашәа иаԥхьа иқәу иҭакәажә, ацәа далахан, дирҿыхар иҭахушәа, зынгьы ихәыцрақәа мчыла уахь ирхауан. Дызлаз уи «аԥхыӡ» бааԥс маҷк даалҵызшәа данааиԥхьхәыц, ибӷа џьыҟә-џьыҟәуа днахынҳәын, акҿаҩрамаҭәа еиқәуанҭа изҭаз ашәындыҟәра ахҩа ҩахихит. Уаҟа шьаршьафк ҩҭыган, ҳәызбала иааҵкәаны, аҵкар лахижәан, иаанхаз наҟ илҭажьны ахҩа лахаижьын, даахынҳәит. Иаахижәаз ҩбаны илеидиҵан ирҽеиуа аԥенџьыр днадгылан амаҵурҭахьгьы днаԥшит. Урурурҳәа ршыкьбжь гон! Рымаҵ зуаз агәыла ԥҳәызбагьы ашырҳәа даадәылҟьан, аҩы зҭаны абарҵа иқәгылаз аԥҳал ахы лалырхан илыҭлыркәкәеит уҳәартә аҩы ааҭылхын, ашырҳәа дныҩнашылеит.
– Урҭ уажә ҳаха рымаӡам, – иҳәан, дхынҳәны ашьшьыҳәа аԥсы дналхагылеит. – Еҳ... – еимгеимцарак аҟара данааҭгыла ашьҭахь, дқәыԥсычҳан, уаҳа егьацымҵакәа лхчы лхчныхны лхы-лҿы аихаҿаҳәара дналагеит. –
Наӡаӡа былацәа еиқәбыԥсеит, наӡаӡа ибзылашьцеит адунеи лашарбага бзиахә, – данааиқәик дылхагыланы длыхәаԥшуа даацәажәеит. – Ицәгьамкәагьы ибхыбгеит – аӡәы бимықәцәҟьакәа, аӡәы ишьапы баӷрамгылакәа. Акы заҵәык бызрыцҳасшьо, быҷкәын иҩызцәа ишрыхәҭаз еиԥш иахьбызныҟәымгаз бгәы ԥнажәазшәа сгәы иабоит. Бгәы ԥымжәазар, бхы бмыхьызар, нас иарбан ас еразнакы бхәызҵәаз?! Сназхәаԥшуаз бара бакәын, уаҳа умш аабзиахааит ҳәагьы бызсамҳәакәа...
Абарҭ аҵыхәтәантәи ажәақәа аниҳәоз ибжьы аҽааиҭанакын, илаӷырӡқәа ҩаихәлаҵәан, уаҳа идмырҳәеит. Урҭ, еилаарцыруа ааигәа иимсацыз иԥаҵа шлақәа ирхьынҳал-рхьынҳало рҿылархеит. Аҭаҳмада маҷк иԥсы ааивгашәа, иуаз аҳәара дналагахт.
– Уи бгәы иабмырсыр акәын. Саргьы ахаан исымҳәацыз сҳәеит, ахаан иҟасымҵацыз ҟасҵеит. Сҟәаҟәа иқәыз акәхарын. Уажәшьҭа Асҭамыр ишԥаиасҳәо?! Иҩызцәеи иареи сасдахьк дрыманы иааит, саб ичеиџьыка иҿасҵап, пату иқәысҵап ҳәа, сара алаба иаасырхеит, ахьымӡӷ исыргеит. Уажә «ура» ҳәа иштәоу снеины «уан дыԥсит» ҳәа иасҳәауоу?! Ахьмыӡӷ, аиҭахьымӡӷ!!!
Ажьгьери иҩнапык ааигәыҵаԥсан ауадаҿы днеи-ааит дынкахәыцуа, ҩынтәҟа аԥенџьыр аԥхьа дааҭгылан, исасцәа рахьгьы днаӡырҩит. Урҭ уажәшьҭа акы ржәуа иҟамызт, рыбжьы рхацалан ур-ур-ур-ҳәа еиццәажәаран изҿыз. Ажьгьери дхынҳәны дышнеиааиуаз, акаруаҭ ашьапахьы дниасын, инапқәа нықәҵаны иҽнадиҵан, ԥсы зхаӡамкәа еиҵыхны иқәыз иҭакәажә хцәышла дылзыԥшуа даагылт. Аха уи уажәы иблақәа рыла акәымызт дшибоз, – ихәыцра ала акәын. Длызхәыцуан иӷәӷәаны лшьапы данықәгылаз, ашырҳәа даныҟаз. Усҟан иарбан уи дызхьымӡоз, аҩни адәни, агәылеи-азлеи зегь лзеиԥшын, ацәгьа ыҟа, абзиа ыҟа, ҭаацәак реиԥш акәын уаа-шәҩык шеиллыргоз, аҳаблаҿ дшьауардынны дҳамоуп ҳәа лзырҳәон. Ажьгьери инхареи-инҵыреи рҿы акәзар, усгьы дарӷьажәҩаны дивагылан. Уажәы урҭқәа зегьы игәалашәо далагеит, иԥшәма лхаҭа иахьа нахыс игәалашәараҿ амацара дшынхо агәра анигаҵәҟьа. Зегь реиҳагьы уи илыздыруамызт гәамҵреи гәҿыӷьреи.
Аҭаҳмада урҭ ихәыцрақәа даарылҵын, ԥсы зхамыз иҭакәажә дылзыԥшуа, иуаз инациҵеит:... – Брыцҳасшьоит, бара хлаҳәада, брыцҳасшьоит... Тәамҩахә бымамызт, цәамҩахә бымамызт, зегь ргәы иахәо аҟаҵара башьҭан, зегь рзы бхыԥ-хыԥуан. Шьҭа бҭынчуп, бҭынчгәышьоуп бара хәаша... Аха сара? Сҟәарҭлахха сықәхашт – сагьԥсымкәа, сагьбзамкәа. Асҭамыр иоума бзықәгәыӷыз? Асҭамыр анс ҳхәаргьы, ас ҳҳәаргьы, дхазҭӡуп, имаҵура ыҟоуп, инхара ыҟоуп, урҭ зегьы кажьны ара уааны унха-унҵы, ҳџьаԥхӡы зықәҭәоу ҳааԥсара уахылаԥш злаҳҳәарызеи!.. Аха, ус сҳәеит ҳәа дааракгьы багьсцәымшәаҵәҟьан, сыҽсырӷәӷәоит, макьана ажәцәымзкқәа наԥхьасцалоит, иаасышьҭуам... Бара заџьал аанӡа згәы ԥжәаны иԥсыз боуп ҳәа, сара исбырхьуеи, сара ааигәа-сигәа акы зыхьуа сакәӡам, хьаасгьы сҟабымҵан...
Ажьгьери еиҭа алеи-ҩеира дналагеит инапқәа игәыҵаԥсаны, ихы икәаҽ. Краамҭа ус дхәыцуа днеи-ааиуа дыҩнан. Ус асасцәа ахьтәаз ахь абжьқәа ӷәӷәахеит. Ажьгьери аԥенџьыр днадгылан днаԥшызар, еибакы-еибашьҭуа адәахьы адәылҵра иаҿын. Ашьшьыҳәа дындәылҵын, асасцәа рахь иҿынеихеит. Анапыӡәӡәара иаҿын. Ажьгьеригьы адәны даарзыԥшит. Ус рнапқәа ӡәӡәаны ианаадәылҵуаз, Асҭамыр ашырҳәа днықәҵәиаан, стол жыцәк иманы даадәылҟьан, акәасқьеи амаҵурҭеи рбжьарашәа инаиргылеит.
– Уа акәым, уа, астол ахьыргылатәу, абрахь ашҭа агәҭахьшәа иааскьаганоуп, – иҳәан, иахьиргылашаз инацәа рхханы инаиирбеит Ажьгьери. – Аброуп еиҳа
иахьақәнаго. Нас уа иагьаанҳажьуеит, – иҳәеит Татули илмаҳартә, ус хазы.
Минуҭқәак рышьҭахь Ажьгьери иахьиҳәаз аҭыԥ аҿы астол хианы игылан. Асҭамыр мчыла сыҽсырӷәӷәоит хәа даҿуп, аха ишьапқәагьы уиаҟара иххәыцуамызт. Уи уажә ибзианы избарҭоу Ажьгьерии Татулиеи роуп, егьырҭ ирбо акәым, рхаҭа Асҭамыр излаиеиӷьу егьыҟам, ршьапы иқәгылоуп аҟароуп. Астол ишнадгылаз еиԥш, Асҭамыр дааиԥхьхәыцын: – Саб, ҵәыцак умкуеи, асасцәа рымҩа уақәныҳәап, – иҳәан, аҵәцақәа ачанах ианыргыланы Татулиа илкыз, ҵәыцак аарылхны иаб инаизирххеит. Ажьгьери иааимихит.
– Иҭабуп, дадраа, ҳасасцәа, – иҳәеит иара.– Ишшәыхәҭаз шәхәы ҳзыҟамҵеит, ишәыхәҭаз аԥсшәа ҳазшәамҳәеит, аха шәара шәҟәышра аҟнытә, ҳчеиџыка ахәыҷы шәхы анрааланы, ҵәыцақәак ахьышәкыз, даараӡа иҭабуп ҳәа шәасҳәоит. Ишәзыҳалалхааит шәынзыцҳази шәназхәози. Амҩа шәықәгылоуп, шәымҩа бзиазааит.
– «Ура» ҳҳәап, уара, «ура», «ура!» – ибжьы ҩҭицеит Асҭамыр, Ажьгьери иаҵәца анааиҿеикуаз. Зегьы аӷзааҳәа иааицырҳәеит. Аҭаҳмада инапы ааҵысҵысын, иаҵәца инхҟьашаз аҩы леиҿыхәхәеит. Зны иаҵәца ааиҿыхны, инапы ааиҿшьшәа дааиԥхьхәцын, аха нас: – «Ирҳәааит, ирҳәааит, араҟа уаҵәгьы иоурҳәахуа», – иҳәан дааҟәынд-ҟәындшәа, дҩахан ижәны, иаҵәца наҟ инкеиҟьеит.
Краамҭа ирҳәо ааиҭаҳәо ацәажәара иаҿын, аха иржәыз ҳәа егьыҟам, ҩба-ҩба раҟароуп иржәӡаз. Нас иахәҭаз аԥсшәа ҳәаны, инеины рмашьына иҭалеит.
Асҭамыр амашьынахь иҿанынеихоз дааҭгылан, Татулиа лахь ибжьы наиргеит: – Мшәан, сан дабаҟоу, ҳтәеи уажәи рыбжьара дзымбаӡацтеи?!
– Сыздырӡом, саргьы шәтәеижьҭеи дзымбаӡацт, – лҳәеит Татулиа.
– Анцәиныс дышсызгәаа! — иҿанԥшылара аҽааиҭанакит. — Ахьмыӡӷҵәҟьа шызгоз анызба, лара илхарагәышьази, аха маҷк лгәы нсырхагәышьеит, афы сысааит. Хыхь дыҟамкәа дыҟам, саҭабымҵан ҳәа ласҳәароуп, – ашырҳәа акәаскьахь иҿынеихеит.
Ажьгьери иааицәымыӷхеит. Абри аимга-еимцаразыҵәҟьа, иҩшьны иҟаз аҭаҳмада ихшыҩ ааимшәашәа, иӡбеит асасцәа дәықәҵан, Асҭамыр дникыларц.
– Усасцәа ныжьны, уан лахь уабацауа! – иҳәан, дааникылт... – Сыгәқәа ҽеим ҳәа лхы нықәылҵан, дыцәоуп. Еиӷьуп усасцәа наскьаган, уара уаангылар.
Асҭамыр даахьахәхьачашәа дааҭгылеит.
– Сара исҳәаз еиӷьуп, уан дҽеим, – инақәирӷәӷәеит Ажьгьери. Асҭамыр иаҳаз, иижәыз иҩы ихнарԥсаама уҳәартә, дааиҵанарххеит.
– Издыруада аҳақьым дирбатәызар, ма ахәшәтәырҭахь дгатәызар?
– Дшыҟало аабап, – иҳәеит Ажьгьери. – Уажәы асасцәа узԥшуп, идәықәҵа.
Абри аамҭаз уааи, уааи ҳәа иҩызцәагьы рыбжьы аадыргеит. Асҭамыр уаҳа егьымҳәакәа днахынҳәны иҿынеихеит.
Краамҭа амашьына ихы ҭакны драцәажәон, иреиҳәо здыруадаз. Нас иаб иахь даахьаԥшит.
– Арҭ маҷк инаскьаганы саауеит.
– Бзиоуп, дад, инаскьага, – иҳәеит Ажьгьери.
Уи уажәы игәгьы ҩеилблааит. Ажьгьери аԥсра аҵкыс игәыҿкаагаха изыҟалеит, иҩызцәа даарцәыԥхашьашәа, Асҭамыр дрыцны дцар. Агәырҩацәгьа дызқәшәаз аҿы игәы нызкыло, дназдыԥшыло уаҩ дыҟаӡамкәа дқәацә-қәацәуа дзаҵәӡа иашҭа даақәхоит. Аха Ажьгьери макьана агәыӷра имоуп.
Ицеит асасцәа. Татулиа ачанах-аҵәца астол аилыргара даҿын. Адәны астол идыргылаз, иқәгылаз анылга ашьҭахь,
иаргьы згоит ҳәа инаԥшьылган, аха Ажьгьери, аказы исҭахуп, уа иҟазааит иҳәан, имуит. Ҳамҭакы дынкахәыцуа ашҭаҿы днеи-ааиуан аҭаҳмада. Нас ашьшьыҳәа акәасқьаҿы дҩыхәнан ауада ашә аартны дныҩналан, иԥшәма дналхагылеит.
Ажьгьери дгылан ҳамҭакы, нас дандәылҵуаз дзыҩнысуаз ауадаҿы икыдгылаз илабашьа аакыдихын даахынхәит. Еиҭа асоф аҿы ҳамҭакы дааҭгылан, зны амаҵурҭахь днаԥшит, нас амра дҩаҵаԥшит. Шьыбжь лхыҳәҳәаны кыр илықәгылахьан, амра ашырагьы кыр ихҽхьан. «Иаууеи, усура исцәцара иҟоуп!» – ааигәахәын, игәылацәа рахьгьы днаԥшы-ааԥшит. Абри аамҭаз Асҭамыр ихы днықәԥшит. Ажьгьери маҷк иаарццакшәа дылбаан амаҵурҭахь иҿынеихеит. Татулиа, ачысмаҭәа рҭыԥ иқәҵан, аҩны аҩымсаг ааҩнысшьуеит ҳәа даҿын.
– Иҭабуп, дад, быԥсынҵры духааит, – иҳәан, иаарԥшқашәа инациҵеит, – Уажәшьҭа даҽаказы сбыҳәоит, абарҭ хгәлацәа баарылагьежьны аҳәсагьы ахацәагьы сзеизга, аказы исҭахуп.
Аԥҳәызба лыблақәа аалыртаԥ-таԥит, Ажьгьери диҿаԥшуа, илзеилкаауам иажәа ахы ахьцо. Уи иаразнакгьы даалгәалашәеит Есма. Иҽеимыз хәыцракәакгьы лыхшыҩ иаамҵанарсит.
– Бабаду, мшәан, ди дабаҟоу?!
Ажьгьери ихы лаирҟәит, «Исхәару, исымҳәару?»
– Маҷк лгәы бзиам, изысҭахугьы убри азоуп, – иҳәеит иара. Аԥҳәызба лԥштәы налхҟьан, лыблақәа ашәарӡыӡара рхыланы днеизыԥшит...
Ажьгьери иԥа днеиԥылан диацәажәо ҳамҭакы дааникылт. Татулиа дахьцара данцоуп иҟалаз аниеиҳәа. Асҭамыр азныказы дышьхныԥсыланы даанхеит, нас дқьыз-қьызуа ашырҳәа иҿынеихеит. Уи дқьыз-қьызуа иҵәуабжь заҳаз агәлацәа еихьышәшәа-еиԥышәшәа иццакы-ццакуа ашҭа иааҭалеит.
– Иҟалеи, Ажьгьери, иҟалеи, уажә ааигәа акәымзи «ура» бжьы ангоз?! – ахацәа наиазҵааит. Аҳәсақәа акәкәуҳәа иҳәҳәо иццакы-ццакуа амардуан иҩаҿалон. Ажьгьери ҿимҭӡеит. Ажәак ааиҳәар илаӷырӡ неиҿыкьасар ҟаларын. Убас игәы ԥжәон, арахь дәахьыла иҽирӷәӷәошәа ҟаиҵон акәымзар. Уи уажәы аиха зхаз илабашьа аҽыҩ-ҽыҩҳәа иҵакшо ихы икәаҽ дгылан, «абри ауп иҟалаз» аанарго.
Ацәгьеи абзиеи рҿы ааԥсара ду ҟазҵахьаз, агәыла-азла гәык ала ирзыҟаз аԥҳәыс қьиа Есма, ҭакәажәык дыԥсит ҳәа акәымкәа, даара ргәы далсит, еиҳараӡак иаалырҟьаны лыԥсҭазаара дахьалҵыз. Дыҟан аԥҳәыс ҟәыш, аԥҳәыс ламыс, дыҟаӡам уажәшьҭа. Есма ргәы дшалсыз еиԥш, Ажьгьери изаҵәрагь зегь хьаас иркит.
Иҵәут-ихьит, рыгәқәа рданы еидашшылеит, аха уажәшьҭа аԥсыжра аҿҳәареи ашәаџьҳәареи рахь реицәажәара ниаргеит.
– Иахьа сабышоуп, аҩаша акәхоит, – иҳәеит Ажьгьери, ажәа «аԥсыжра» ацымҵакәа, сааҭк уажәы аԥхьа зыԥсы ҭаз лзы игәаӷьны уи ажәа изымҳәеит. Нас Асҭамыр ихы наиқәикын, – Маџь адырра иҭаны дузаагару?
– Ушԥаҵаауа, хымԥада! – иҳәеит иара – Уаха ателеграма ашьҭра еиҿыскаауеит, уаҵә ашьжьымҭан амҩа дықәларатә еиԥш.
Ажьгьери игәы аахыҭхыҭит, «Ианду дылбагәышьом аха…» – дааиԥхьхәыцит.
Аҩаша ашьыжь машьынала дкылҟьаны дааит Рома. Уи илаӷырӡ иҿыҵкьаса иҵәуара Ажьгьери игәы арԥшаан, илаӷырӡқәа аахаҟәҟәалеит. Аха нас уи дкылҟьаны дахьааз игәгьы аарҟәандеит, уимоу дагьиеигәырӷьеит. Илаӷырӡқәа иҿашы данааидгыла: – Ааи, Маџь, уанду даҳцәцагәышьеит! – иҳәеит дааигәыдыҳәҳәаланы ихы днагәӡит. Уи уажәы акгьы имыхьызшәа акәын игәалаҟара шыҟаз...
Асҭамыр иан лыԥсыжра иахәҭаз акы агимыжьт. Иҷыданы иҟаиҵеит лызқәа аҭыԥгьы, қьырмытлеи цементлеи ичаԥаны, адунеи иақәлахартә, адгьыл иҵаҟаҵаз баагәаран. Ажьгьери иԥсҭазаара аӷьыраӡак иарӷьажәҩан ивагылаз иԥшәмаԥҳәыс наӡаӡа «нхарҭас» илзалырхыз лбааҵәца данҭадыргыла, гәаныла «бымш аабзиахааит» иҳәан, игәаҵанӡа даақәԥсычҳаит. Уи игәаԥхеит лыҷкәын илзыҟаиҵаз абааҵәца. «Ианамух уигьы илшазааит, – ааигәахәт иара, – ӡыцәыкәбарк зҭалом, ҳәазамазак знеиуам». Аҭаҳмада иҭакәажә иаалывакны лывараҿы илаԥш надхалан, лаԥшыла иааиԥхьишьшьааит, «Ара акәхап саргьы сызқәа аҭыԥ ахьыҟало...»
Ажьгьери акызаҵәык игәы злаирҭынчуаз Рома иаароуп. «Аҵәуашьагьы абеидыруаз, аха дыԥхамшьакәа игәы ԥжәаны диҵәыуагәышьеит, – игәы иааҭиҳәааит Ажьгьери. – Аԥсгьы иабоит, инаԥшуагьы-иааԥшуагьы ирбоит. Иабду дикәыхшоуп, игәы ҳзыбалҵәҟьоит, убама! Игәырҩа абжакы ниҟәҳәаны инкаижьызшәа, кыргьы игәы ааирӷәӷәеит. Аха Ромеи иареи уаҳа еицәажәаратә изыҟамлаӡакәа, хырԥашьа змам иусқәак рҵыхәала, адырҩаҽны ашьыжь дымцар амуит. Аԥсуаҵасла аԥсыжра дазԥшыр акәын аха... Ма иабду ҭынч дызиацәажәандаз...
Адырҩаҽны Ажьгьери ихылҵызгьы, урҭ рыԥшәмацәагьы, иаргьы ааизынхеит. Урҭ зегь хьаас ирымоу, иԥсыз дыԥсит, аха днаԥшы-ааԥшуа, ихәы ҟазҵо димамкәа, дзаҵәӡа зымала инхаз Ажьгьери иакәын. Ҭаацәашәала ианааидтәала, иаацәырыргеит аҩни агәареи Ажьгьерии рлахьынҵа аӡбара. Асҭамыр зны игәы иааҵаххын иаб абас иабжьеигарц, «Умацара заҵәык араҟа аангылашьа умам, Аҟәаҟа узгап, аҩны-агәара акәзар, ҳаблақәа ҭырхаха ҳшахәаԥшуа иаҳцәыԥхасҭахар аҵкыс, наҟ иаҳҭип» ҳәа иеиҳәарц. Аха, иаб иҟазшьа даназхәыц, ибз длацҳаит, «Уи азҵаарагьы цәырҵуазар акәхап, иахиҳәаауа збап» ааигәахәт. Дагьымҩашьеит Асҭамыр, еибыҳәаны иҟазшәа, иаҳәшьеиҳаб Марыкагьы уи акәзаарын гәҭыхас илымаз.
– Ацәымза ааиҭаҳкаанӡа, ҳара аеҳәшьцәа инеиҭакуа аҩны ҳаадыԥхьалап, – лҳәеит лара, – нас иаҳҭиип, ара ҳааны ҳзынхом, аха ҳаб ҳара даҳзымбо ҳаҟоума! Иҟаиҵои, ахьшьцәа реиԥш, дқәацәӡа ара дықәтәаны? Аҩны-агәара, арахә-ашәахә акрыҟазар наҟ иаҳҭип, ҳабгьы иԥсы ахьынӡаҭоу ҳара дныҟәаагап. Уаҳа иҟаҳҵои, иԥсыз дҳазмыргылозар, ҳаб дҳазмырҷкәынуазар!
Асҭамыр иԥсы ӡаны дыԥшуп иахиҳәаарызеишь ҳәа, знызаҵәык дақәшаҳаҭхар иаҳәшьцәа дрызҭауадаз, даашьҭкәыцәаа Аҟәаҟа димгашеи.
Марыка илҳәаз иақәшаҳаҭны инақәдырӷызит егьырҭ аеҳәшьцәагьы. Ажьгьери ибзиоупгьы имҳәеит – ицәгьоупгьы. Уи дазԥшуп иԥа игәаанагарагьы иҳәар, имаҳәцәагьы дырзыӡырҩыр. Асҭамыр ауҿиҭуаз, аха амаҳәцәа Марыка илҳәаз ргәамԥхакәа иаацәажәеит: – Избан изаҳҭира, аҩызцәа? – иҳәеит аиҳабы – Марыка лхаҵа. – Дачас иҟаҳамҵои! Аԥхын ара аҵкыс иахьеиӷьу аԥсшьарҭа абаҟоу!!!
– Аҵабыргыҵәҟьа! – аҳәаха имҭакәа диқәшаҳаҭхеит амаҳә еиҵбгьы. – Ашәыр еижәхашьшьы игылоуп, иреиӷьу ажь, иреиӷьу аҩы ароуп иахьыҟало. Урҭ ԥхасҭамтәкәа ҳхы ианаҳархәа, шықәсыктәи ахашәалахә иҟанаҵо аҟара, ишеизаку иаҳҭиуазар иаҳнаҭаӡом. Нас изаҳҭиран иҟоузеи, шәазхәыци цқьа?!
– Сара сгәаанагарагьы убасҵәҟьоуп ишыҟоу, – иҳәеит агәыбжьанытәгьы. – Адгьыл ԥсҭазаароуп. Адгьыл уҭигьы, уԥсҭазаара уҭигьы – акы. Ауаа ҟәышқәа адгьыл ахьы ахҭнырҵоит, ҳара ҳагәҭасны ишԥакаҳажьуеи! Ишнеи-шнеиуа ари азҵаара иҵегь иӷәӷәахоит, агаҿа еиԥш, абраагьы ипроблема дуӡӡахоит. Нас ҳара гәаҟра ҳамаӡамкәа, ҳнагәҭасны изкаҳажьрызеи?! Аиеи, икаҳажьит ауп иахьӡу – мызқәак рыла инаҳхша аԥаразы.
– Зынӡак ииашоуп ииҳәо! – изымычҳакәа иажәа днаԥыҩлеит аиҵбы.
– Шәахәаԥш, ашәыр-қәыри ракәым, закәытә дгьыл чашәроу иаҵаку! – гәахәа дула иажәа неигӡон агәыбжьанытә. – Уигьы акәым, иабаҭаху абри еиԥш ашҭа ду? Аҩнқәа узланарбжьысуа мҩахәасҭак ааныжьны, егьи зегьы еихырса ицәаӷәаны ауҭраҭых ҟаҵазар, уажә абри аҩни агәареи иҳарҭо аиҳа, ахашәалахәы есышықәса иаанашьҭлоит.
– Ииашоуп, аҩызцәа, ииашоуп! – уажәраанӡа ииҳәахьаз аҵкысгьы, гәахәа дула дрықәшаҳаҭхеит аиҳабгьы. – Урҭ зегь абаҳгәалашәо акәымзар, аԥхынра аԥсшьацәа ааганы иҩнаҳамҵои, аа, акәасқьа хаккала игылоуп, шаҟаҩ акуада! Ари аҩн хәыҷы! – амҳарахь инапы наирххеит. – Ҿыц еибагаз шьоукы ирыдгалазар, иеигәырӷьаноуп ишыҩанало, уигьы акәым, аҩынтәхәгьы урҭоит. Ари амаҵурҭа...
Ажьгьери ишьамхқәа кны дҩеихан, аҿҿа илго дҩагылеит. Ҽеи ишазҳәамыз дырны иаарамхацәгьахеит Асҭамыргьы иаҳәшьцәагьы.
– Дад, зегь уск-уск шәымоуп, шәцақәа аҩныҟа, – иажәа нбжьаршәны, имаҳә иажәа аахиҵәеит. – Аусқәа зегьы ҿҳәарак-ҿҳәарак рымоуп, уи аҿҳәара анааилак, нас ҭынч шәалацәажәалап, ижәӡбап.
Ажьгьери илабашьа ааиҵшьуа агәашә шыҟаз иҿынеихеит. Инеиҿаԥшы-ааиҿаԥшит зегьы. Ҽеи шыҟамыз аурзымдыруа. Еиҳараӡак Асҭамыр. Уи аханатәгьы игәаԥхомызт ихтцәаны рцәажәашьа, аха ажәак набжьагаланы акәзаргьы изеиқәмыршшеит акәымзар. Ибоит уажә уи игха иахылҵыз.
Ажьгьери дҟәарҽаруа агәашә аҿынӡа днаӡахьан еиԥш, даахьаҳәын ибжьы ааиргеит: – Иахьатәи ала уцозар уҽсмырбакәа умцан, – иҳәеит иара, Асҭамыр ихы наиқәкны, иагьнациҵеит. – Еиӷьуп уаха уаангылар.
Аилацәажәара ахьыҟаз ҳамҭакы еиқәышьшьы иааҭынчрахеит. Идроуцәаз урҭ ражәа Ажьгьери агәҭа длаӷрагылан ицашьа доус иара итәала акәын ишеиликаауаз.
Шьоукы, уи агәы имоума уажәы, иԥшәма лоуп хьаас имоу, рҳәеит, убри лыӡбахә акәын ҳазлацәажәашаз, шьоукгьы иҩны-игәара хьаас имамкәа дыҟам, аха, ихьҵәҟьаз – имацара дахьынхаз ихы изықәкуам, рҳәеит. Асҭамыр иакәын, иаб игәы дҭатәоушәа, уи игәы иалсыз ибзиаҵәҟьаны издыруаз, аха акыр ауиҳәоз. «Қалақь уаауп, ҳ-Аԥсуареи уи ахьааи дара иаурдыруа, хи-ԥси ҳәа иҟоуп» – игәы иааҭиҳәааит аҵыхәтәан.
– Автобус аара митәык агым, – исааҭ дахәаԥшуа даацәажәеит Асҭамыр, – шәца шәара. Уажәтәи ала Марыка даанхааит, нас аӡәы иаалаҭашәкып. Саргьы уахатәи ала саанхоит...
Еиқәышаҳаҭхан ус егьыҟарҵеит. Иааизынхеит рыхҩыкгьы. Ауха ацәымза анадыркы ашьҭахь, иааидтәалан, уаххьа ҳәа какалк ркшәа руит. Марыка астол еилырганы лыҩнусқәа данрылга, уигьы даарыдтәалеит. Уаанӡагьы цәажәарас иҟарҵахьаз егьыҟамызт, уажәгьы итәоуп ҭынч. Ажьгьери ҿиҭуам-ԥсишьҭуам, ихы инапы аҵаргәаны, ҿыцха дышьҭаԥшуа дтәоуп, иԥеи иԥҳаи акыр цәырыргозар ҳәа дырзыԥшны, дазԥшуп уи иахьа излацәажәоз азҵаара иахырҳәаауагьы. Уи игәы иҭоуи дыззыԥшуи иалырдыраагәышьои, Асҭамыргьы Марыкагьы арахь хазы изԥшуп акыр цәыригозар ҳәа, аха ауҿиҭуаз.
– Саб, уаха уаангыл ануҳәа, саангылт, саргьы исҭахын ҭынч ҳнеицәажәарц, – игәаӷьны даацәажәеит Асҭамыр. – Уажәраанӡатәи ҳаицәажәара...
– Уи еицәажәарамызт, хәҳахәҭран! – иажәа ахы ахьцоз цқьа еиликаанӡагьы, илҿахиҵәеит.
– Аиеи нас, уажә ҭаацәашәала ҳнеицәажәап ҳәа ауми, – ихьаршшаӡан инаиаҭеикит Асҭамыр.
– Аиеи, ҭаацәашәала, – лҳәеит Марыкагьы, уажәраанӡа илҳәахьаз дахьхәны. Урҭ Ажьгьери игәы иахәо аҳәареи игәаара арԥсыҽреи ракәын изызкыз, аха урҭ ражәақәа ныррас иҟарҵоз аилкаара акәын ирцәыуадаҩыз, раб ихы иқәыжь дынкахәыцуа дыштәац дтәан, рықәҿиҭуамызт
ҳамҭакы. Нас, ииҳәашаз цқьа данаазхәыц акәхап, ашьшьыҳәа ихы дҩахеит:
– Зегь џьалк-џьалк шҳамоу аадыргәшьоит, аха иҳаздыруам уи ааины ианҳадгыло, – днаскьаны иажәа хиртлеит Ажьгьери. – Шәан ааԥсара ӷәӷәа ҟалҵахьан, лықәрагьы маҷмызт, хар лымамкәа кыргьы абзиақәа лбеит, аха аҵыхәтәан шәара зегьы гәыблыла ишәзыҟаз лгәы ҭаԥсны, иҭаҷаҷаны, луасиаҭ ажәаҵәҟьа лзымҳәакәа лылацәақәа ахьынеиқәылԥсаз ауп еиҳараӡак сгәы иалоу. Ауаҩы ишьапы дахьынӡақәгылоу акы ихьуас ҳаҟаӡам, нас «ҟоҳ!» ҳҳәахуеит. «Ҟоҳ!» аҳәарала аԥсы дузыргылондаз, саб рыцҳагьы иԥсы ҭаны дҳамазаарын...
Ажьгьери дааҭгылеит, ҿыцха дышьҭаԥшуа. Иԥеи иԥҳаи ракәзар, игәырԥшаагаз раб иажәақәа ирзыӡырҩуа, рыблақәа ашәаӡыӡара рхыланы, анаҩс ииҳәарызеишь ҳәа изԥшуан. Уи мызқәак рыла еихәлаҳашьеи абахҭа дааҭыҵызшәа ахәа цәԥштәахәы ишьҭихызи рыла, даара ргәы ицәцартә дыҟоуп. Абыржәоуп уи ихы-игәы анктәу, ианышьышьтәу, иара иҳәан еиԥш, уашьҭан «ҟаҳ» аҳәара акыр ихәараны дыҟоума...
– Анс ҳҳәа, арс ҳҳәа, иԥсыз даҳзыргылом, ҽнак ахылацыԥхьаӡа даҳцәыхарахоит, ҽнак ахылацыԥхьаӡа ахашҭрахь ауп дахьыҟоу, – иажәа инациҵеит Ажьгьери, ҳамҭакы данааиԥхьхәыц ашьҭахь. – Саргьы сшыжәбо сыҟоуп, сызшьапык наҟ «саӷа» иашҭа иҭасыргылахьеит...
– Иуҳәашьеи, саб, иуҳәашьеи!..
– Аҳәсақәа реиԥш иуцәажәашьеи! – инаиқәцәҟьашәа руит Асҭамыргьы Марыкагьы.
– Уи шәгәы сырԥшаарц акәым, аԥсҭазаара аҵабырг ус ауп ишыҟоу, – иҳәеит Ажьгьери. – Шәара мап шәҳәар, сара схьышьырхха сгылар, акыр иахәаран иҟоума! Сара шәсазҵаауазар, агәхьаагьы скӡам, сабхәҭа ыфаны салгахьеит. Аӡәы акы даназԥшу убри збаанӡа хәа Анцәа диҳәоит, аха сара Анцәа сызиҳәаша акгьы сазԥшӡам, ицәгьазгьы, ибзиазгьы избашаз зегь збахьеит, исаҳашагьы
зегь саҳахьеит, салгахьеит. Уахьтәи ала уал сықәым, баџь сықәым, сгәы «ҭынчуп».
– Иубашаз зегьы шԥоубахьоу, ишԥа уаҳахьоу? Акы ушԥазԥшым?! – инаиаҽԥнылкылеит Марыка. – Нас Рома ичарагьы уазԥшӡами?! Уазыԥшӡами уи ихынҳәра?! Наӡаӡа дцеит ҳәоума ишудыруа?! – игәы арӷәӷәара далагеит, аха уи Ажьгьери нырракгьы инамҭеит. Ус дааҭгылан дылзыӡырҩит аҟароуп.
– Шәиины адәы шәанаақәла инаркны, абык иаҳасаб ала, исылшоз акы шәыгсмыжьт, ишәҭаху бзиоуп, дадраа, ҳәа сшәышьҭан еснагь. Абри амҩа ҳанылар шԥаубо ҳәа ахаан шәысмазҵаацызт, шәымҩақәа зегь аартуп, иреиӷьу шәымдыруеи ҳәа акәын ишәасҳәаӡоз. Иахьа, сышьҭахьҟа схьаԥшны сызнысыз сыԥсҭазаара саназхәыцуа, рҽеишьа змамкәа гха ӷәӷәас иҟасҵахьаны издыруагьы убри акзаҵәык ауп...
Ешьеи ехәшьеи рыблақәа ҭырхаха иҳаиҳәарызеишь ҳәа раб ишихәаԥшуаз, ашьшьыҳәа рхқәа ладырҟәын, еиқәԥсы иаатәеит.
– Даҽа гха ӷәӷәакгьы ҟасҵеит, аҵара шәсырҵеит, ахақәиҭра шәысҭеит, аха зны абра шәааӡаны, анхаҩы иԥхӡы афҩы шәырҳаны, шәхаҭагьы аԥхӡы шәылхны шәсааӡар акәын. Усҟан акәын аԥсуаҵасла шәанысааӡоз, Аԥсуара закәу аныжәдыруаз.
Изакәызеи Аԥсуара? Уи ҳажәлар рыламыс еизыркәкәаны, рыԥсадгьыл аҳақ ала иԥшьаны, ирыҵагылоу абиԥара ақьиарагьы ахаҵарагьы еиԥшны ирылазааӡо акәны иҟоуп. Ари иԥшьоу усуп! Иԥшьоу аус абри ахәышҭаараҿоуп иахьыҟоу. Ари аҭоурых дууп, ари аҭоурых еиԥҟьара амоуроуп. Абри шәхы-шәгәаҿы иназгар акәын. Уи сылшон сара, аха ус шыҟаҵатәыз схы иԥнамҟеит ианаамҭаз.
– Иулшаз ҟәнушьоума, ҳара иҳагхаз рацәагәышьоуп акәымзар – иаахьалыршшеит Марыка. Ихы ааирҵысит Асҭамыргьы, иаҳәшьа длықәшаҳаҭны.
– Уи уажәшьҭа ҳазыхынҳәрым, амала, акызаҵәык азы сшәыҳәоит, – ибжьы маҷк иҩеиҵихын, иажәа инациҵеит Ажьгьери. Зыхқәа ҵырҟәыланы итәазгьы аақәаца-мацеит. – Ауаҩы имчқәа анкаԥсалак, игәы ҵаӷахоит, игәы ԥшаауеит, ихьаақәа рацәахоит. Изхысҳәааз, ҳашьцәеи ҳареи асалам шәҟәқәа анҳабжьыс, ҳнашәԥхьар, сасра ҳшәызнеиуан ҳәа ҳзаарыцҳаит, аха макьана егьҳалымшацт, иԥхасшьоит, сажәа ажәазар сҭахын. Асас иныҟәгара иахьа иаабазма! Насгьы, урҭ инаскьаган-иааскьаган иҟаӡам, дареи ҳареи, амшын ҳабжьоуп умҳәозар, ахнышьра ааиҩызшаз аешьцәа гәакьацәа ҳауп.
– Уи азин ыҟоуп, саб, иуадаҩӡам, аешьцәа-агәыцхәцәа реиҭанеиааира аӡәгьы мап ацәикӡом, – игәы рӷәӷәаны даацәажәеит Асҭамыр.
– Уара иугәаԥхар азингьы ылухуеит, сыԥсы шҭоу сашьцәагьы рлакҭа сҭаурԥшуеит. Урҭ знык срыҿцәажәар, ара иааныскылон. Ҳаҩни ҳгәареи ракәзар, – дааҭгылан, дааиԥхьхәыцшәа инациҵеит, – шәаргьы ижәбоит, аха сара шьахәлаҵәҟьа исбарҭоуп шаҟаҩ рыблақәа ҭырхаха иазԥшу, ԥсшьарҭас, цәысырҭас ирҭахуп. Урҭ зегь ҳахьӡи ҳахьымӡӷи ирзымхәыцуа, ҳ-Аԥсуареи ҳџьаԥхӡи хьаас, измам роуп. Абарҭқәа урызхәыц...
Ешьеи еҳәшьеи маӡала инеиҿаԥшы-ааиҿаԥшит.
– Иухоумыршҭын, дад, сажәақәа, – далгеит шырҳәо,иажәа ирҿыцхуан аҭаҳмада. – Исҭахым сара ԥсхәра дук еиҵҳәаны исзыжәурц – сыԥсы ахьынӡаҭаз сыԥсхәгьы, ссабшахәгьы сфеит, ауаагьы ирҿасҵеит, ирзыҳалалхааит, исҭахым иара убас абра ижу дызусҭда ҳәа ауаа азҵаауа, еиқәычаԥа баҟакгьы снышәынҭра иахаургылар, — аа, снапала еихачаԥа исыргылаз абаҟа ахьгылоу! – иҩны-игәара инапи илаԥши нархигеит. – Сара сзыҳәа ибаҟаҵәҟьоу абарҭ реиқәырхароуп. Адамра хыла саст ауп, рҵыхәақәа ркьакьаӡа, ажәцәымзкқәа сашҭа иқәҵәиаауа, сџьаԥхӡала исыргылаз схыбрақәа урҭ хыхьчагас ианроу...
Иааҭынчрахеит. Рыхҩыкгьы досу рхәыцрақәа ирылан. Асҭамыр уажәраанӡагьы ибон иаԥхьа ишьҭаз аидара, аха уажәы уи иаԥхьа ишьҭамызт, аҽы аидара анақәырҵо еиԥш, иаб иҩышьҭихын, наҟ-ааҟ ихәда илхишьит, ус акәын игәы ишабоз.
Ицон аамҭа. Уи шьоук рзы иԥыруан, инаҳәны иаахьаԥшаанӡа ихәлон, рылацәа неихдырҟәысаанӡа ишон, аха Ажьгьери изы инцәыҵакьакьо акәын аамҭа шыгәагәоз, амш – мшымыхәлан, аҵх – шәҵхыкны еихалон. Ҭаҳмадак, иахьеи уахеи иԥсыша, ари уажәшьҭа иԥсра акәымзар хьаас имагәышьои ҳәа згәы иаанагозгьы убарын, аха «улаҟәны» уи ауаҩ игәы аисыбжьы уазыӡырҩыр, игәаҵа уҭаԥшыр, иумбарц иумаҳарц залшомызт уи ажәҩан шиқәыӷәӷәоз, адгьыл ахьанҭара дшаҵаз. Аха усгьы игәы дартәомызт, мамзаргьы инхамҩа агәаблыра ицәыӡны зыҟалозма! Уигьы акәым, мчыбжьык ала знык-ҩынтә имхы, иуҭра, ишәырбаҳча днарҭыс-аарҭысны ианибалак-ианиаҳалак, кыр иԥсы ааивигон, уимоу, ауха ицәагьы ҭынчхон. Марыка усгьы аҩны дшыҟац дыҟан, уи дгәырӷәӷәаган лаб изы.
Уи аҽны мшы бзиахәк акәын, амра хааӡа иԥхон, шоурамызт. Аџьықәреи быӷьқәа еихьшьуа, ашәаԥыџьаԥ ырзазо ԥшыхьк зны-зынла иаслон. Ажьгьери иҭаххеит ишьапы неиҵихырц, днаԥшы-ааԥшырц, ишәыр-иқәыр, ибаҳча-қәаҵара илаԥш нархигарц. Абар шьҭа мчыбжьык ҵлашт уахь днықәымлеижьҭеи. Уи амҩаду нымҩахыҵ акәын иахьыҟаз. Ҳәызба бзиак аҟара иааихьаз иеигәышә аҿы ҭыфааӡа, аԥынҵа аҭынханы, абарҵан ишьҭаз аашьҭихын, агәашә дынҭыҵит.
Днеиуан Ажьгьери шәырла изазо игылаз ибаҳча дыҵаланы. Соуп зҳәо агрономк ус еиҿкааны изыҟамҵартә еиқәшәан уи ибаҳча. Иаакәыршаны ал еиҭаҳаны, ҵлак абжьара ҵлак аҳардани акаҷыҷи еилаԥсаны ирықәиҵеит, ус еиҳа еибарбзиоит ҳәа иԥхьаӡаны. Ианиҭаауазгьы еилихӡомызт. Иҵабыргыҵәҟьаны, Ҳәмаркыҭ аҩы бзианы иҟалоит ҳәа иԥхьаӡоуп, аха Ажьгьери иҭеиҭәо аҩы урҭ акы ирылаҩашьомызт. Ус иҟан аԥштәы, ус иҟан аҿынкылара, ус иҟан ақьаф... Абаҳча агәҭа, еивҵрыԥхаа, еиҟарахәҵәаӡа ашәыр еиҭаҳан, аҳа нас аҵәа, абҳәа, атама, ахәырма, аца... Ирацәан урҭ, еиуеиԥшымызт рхаҭагьы. Ажьгьери ибаҳчаҿы аӷьырак ажәытәтәи аԥсуа шәырқәа ракәын иҟаз, аӡын-ҵәа, нанҳәа-ҳа, ақәԥс-ҳа, аҽад-ҳа, абҳәеимҿаԥа. Урҭ рыжәла аиқәырхараз акәымызт, — рынҵыра дуун. Аихаҳатә амахә анааигоз акырӡа зхыҵуаз ашәырқәа рҿынтә ауп иахьааигаз. Абҳәеимҿаԥа ахаҭа еихаҳаӡам, аха иара уи амахә ааганы абҳәаса иахеиҳаит. Зымахә хиҵәаз ҳәа иҟоу Алҭачаа рқьаԥҭа ҳәа амҳаџьырра аахыс иахьашьҭоу игылаз ауп – ихыжәжәараӡа ашьапаҿы иааихьан. Убри ашьапы вҵиаак авҵиаан абҳәа ҿаҳәҳәы ишҿаз Ажьгьери даниахьан, еиқәирхеит ажәла. Иара иахьиаҳауаз ицәыԥхашьаны ирызҳәомызт, аха абжьааԥны алаф ахырҳәаалон, Ажьгьери ауаа икарыжьхьоу ажәытә шәырқәа рыла ашәыр «баҳча-ҳәарԥсарра» ҟаиҵарц игәы иҭоуп ҳәа. Аха нас ишааиуаз, Ажьгьери ишәыр баҳча кыдҳаны ииуа ианалага, аҩны дыштәоу ишәыр ахә кәаԥӡа иоуа, уимоу алӡынрак иааиԥмырҟьаӡакәан аӡын-ҵәа акәыцҳа дуқәа рҭәны имӡырхаҿы иқәиргыло, насгьы дара рхаҭа уи иалхәдаамкәа ианыҟала, «ҟоҳ, Ажьгьери ахара иԥшуа уаҩ ҟәышк иакәҵәҟьазаап, убома!» рҳәо иалагеит.
Ажьгьери ишәырқәа рахь зегь реиҳа зынҵыра маҷыз атамақәа ракәын. Урҭ рынҵыра ацҵараз даалаган атама абҳәаса иахеиҳан, ибзиангьы иакит, зны-зынла аӡысаамҭа ианхнарҟьало акәымзар, иааиԥмырҟьаӡакәагьы ииуеит.
Ҵабыргуп, агьама маҷӡак иҿҵәҵәаауп, аха уи дааракгьы иузгәаҭауа иҟам.
Абас еиԥш иааӡа-ихьча иҟоу абаҳча малуп, беиароуп, аха Ажьгьери ибаҳча данынҭало ус адәахьтәи инахәаԥшра амацара агәахәа инаҭон. Уи ианакәзаалак дазымхәыцӡацызт сынтәа сбаҳча шаҟа мал снаҭарызи ҳәа, мамзаргьы сынтәа уи аҟара изымиит ҳәагьы ихьааигомызт. Амаҷ ҟәнишьомызт, аду рацәеишьомызт. Аус злаз иман инапылаҟаҵараз амазара!
Нанҳәа-ҳа махәык иазнымкылакәа ихжәаны ишалажьыз илаԥш нақәшәеит. Иаахьааигеит. Маҷк иҳаракызар уиаҟара агәхьаа имкыргьы ҟаларын, аха ари еиқәирхартә иҟан. Есышықәса еиқәыххаа аҵыргәақәа рыҵаиргылон, аха сынтәа инапы мнаӡеит урҭ ацхыраара зҭахыз рахь. Абар даҽа махәык тырны илеины аҩыза иахьақәжьу! Ажьгьери маҷк днаскьаны данҩаҵаԥш, ахжәаразы ихымжәеит, аха агәҭа ашшара ҷылан, ҭкьацк алҳәҳәо иахьыҟаз илаԥш нақәшәеит. «Еҳ!» – иаахьааигеит. Ас шаҟа ҵыргәатәузеи, арахь уажәшьҭа имчгьы кәадахо далагеит, дзыхьӡо ҟаларгьы, дызхьымӡо еиҳахоит. Урҭ ианамух акы рзиуп, хрыҩтәык ылхны иааигар, адгьыл дшықәгылоу иҵиргәап, аха аӡахәа зқәу алқәа! Урҭ ухәнаны иуҭаароуп, еилухроуп. Шықәсык абжьара шықәсык Ажьгьери иҵлақәа еилихлон. Сынтәа реилыхра иаамҭоуп, аха илшарушь?
Алқәа лаԥшыла еиԥхьышьшьаауа, урҭ амч-алша ирыдҵатәу даназхәыц, ихы ааирҵасит...
Ахьча бзиа ирахә реиԥш акәын Ажьгьери ишәыр-баҳча бзиа ишибоз. Уи даара бзиа ибон аԥсабара анҿыхо, нас бӷьы еҵәалеи шәҭышлеи аҽанаҩычо. Аӡынра наскьо ианалагалак нахыс ааԥынра гәхьааигон. Иааиуан уи аамҭагьы. Усҟан Ажьгьери, гәҿыӷьрак ҟамҵакәа, ишәыр-иқәыр, иқәаҵара-ибаҳча еснагь илаԥш рхын, ашәырқәа ирышәҭышьоу, аӡахәа шаҟа жьымжәа ылнагауа – ԥшьбахәба рҿынӡа иналаршә-ааларшә ианылнаго ашықәсан ажь бзианы ишиуа гәеиҭахьан, — нас аҵыхәтәан аҽшарыцқьо. Ҿыц еихеиҳаз шәырзар – уи ахылҵ шыҟоу, азҳашьа зеиԥшроу, џьара вҵиаак ҩавҵиааргьы, имырхьааӡакәа, наҟ инамиршәон. Абарҭқәа Ажьгьери агәахәа ду ирҭон. Уимоу, усҟан уи игәы ҷкәынан, игәашьамх ласын, аԥсабара аԥсы алагаҩагара иԥсы иалага-ҩагаран, ааԥсареи гәҿыӷьреи издырӡомызт.
Даараӡа бзиа ибон Ажьгьери анхаҩы иааԥсара аԥхынра иаҳа алҵшәа ибо-иаҳауа ианыҟоу.
Ашықәс аамҭақәа зегь реиҳа бзиа ибон ҽаҩраҭагалара – аԥсабара хьҩежьха изазо иангылоу, бӷьыцк ҿшәацыԥхьаӡа абарақьаҭра цәырҵуа ианыҟоу.
Абыржә еиԥш!
Днеиуан Ажьгьери дынҭгыла-ааҭгыло, даараӡа даара бзиа иибоз аԥсабара илаԥш нахыжьуа, инапала ииааӡаз ишәыр-ибаҳча акакала илаԥш нарыдхало.
Ааигәа ирхыз аҭәа итатаӡа, афҩы лаҳа-лаҳауа ишьҭан. Уи ахьгьы илаԥш ниаигон. «Даҽа ҽнак амра анақәԥха иаарҳәызар ауеит» ааигәахәт. Аҭәа уҳәеит ҳәа! Иара иатәым ҵиаак аларшәым. Аҭәагьы «рашәатәуп» иара атәала. Абга-ҵыхәа уҳәарыма, адырӡы, амаркаҷы уҳәарыма, иарбан араҟа имгылоз! Урҭ азымхошәа, амброзиа ҳәа ҵиаа ҿаасҭак цәырҵын – Американтә иааит рҳәеит, ибзиазар арахь иаауазма – уик уаҩ дахәомызт. Ажьгьери даалаган, арҭ агәам-самқәа рыжәла карԥсаанӡа, рдац ианкны иҵхуа мацара рышьаҭа анирӡӡааит. Адырӡы даара аҽарӷәӷәан – уи жәлала еиԥш дацлагьы иазҳауан, – аха даалаган жыгала иҵҳәаны икаижьит. Абас ала, аԥхәыс бзиа лашҭа еиԥш, знык иҭәархырҭа кеи-кеиуа ианыҟаиҵа, нас дҭынчын. Аҭәа қашә-қашәо шьамхахьы ианҩеилак, днахыкәша-аахыкәшаны илаԥш нахижьуан. Иара иажәлам џьара ак налашәар, аҵла иалҩааз амахә еиԥш, еразнак илаԥш нақәшәон...
Дышнеиуаз ҵәак днамҵагылеит. Аҭаара инахыԥома угәахәыртә, иҩежьӡа иҟаланы иҿан, ҩтаҷкәымк ааилоуҵар аҟара иҟәаз-ҟәазӡа. Ажьгьери иааигәалашәеит ари аихаҳатә ахьынтәааигаз.
Абыржәааны акәын, нанҳәамзазы. Бамбора ииҭахыз Ӡыӷәаа рҿы сасра дахьнеиз абасҵәҟьа ихьыхәаны рашҭаҿы игылан. Ажьгьери иаразнак илаԥш надхалеит.
– Аԥшреи асахьеи ухнахыртә иҟоуп, – иҳәеит Ажьгьери аҵыхәтәан, аԥшәмеи иареи ҭынч ианаатәа.
– Агәаҭагьы убасҵәҟьоуп ишыҟоу, – иҳәан, аԥшәма Мачагәа дҩагылан, Ажьгьери илаԥш зыдхалаз аҵәа шыҟаз иҿынеихеит.
«Ӡыӷәаа уаҩ иԥыхьамшәоз акы ӡхыргахт!» – игәы иааҭиҳәааит Ажьгьери. Уи иаб иҿынтә иаҳахьан аҳардан жьы «изабелла» хәа изышьтоу, раԥхьаӡа Аԥсны игәаразгалаз Ӡыӷәаа роуп ҳәа.
Мачагәа ҵәақәак ҿыхны даахынҳәын, Ажьгьери инаииркит. Агәаӷь хәыҷкәа ахьагәылаԥсоу убартә, ацәа-цәашь еиԥш, еилԥхаауа, инарҳәы-аарҳәуа ҳамҭакы икын, иџьашьауа.
– Иабоуԥыхьашәа абри еиԥш аҵәа ссир?! – иџьашьаны диазҵааит. – Наҟ амшын нырцәынтә иаашәгахзар акәхап?
Дааччеит Мачагәа, Ажьгьери ус зхиҳәааз дырны.
– Сара исызҭаз америкатә жәлоуп иҳәеит, уаҳа хьыӡ ҷыдак аманы издыруамызт.
– Саргьы убас ҭоурыхк шамаз сцәа иалашәан, – иҳәеит Ажьгьери. – Ари ҳажь ӡхызгаз биԥарала кыр ишәзааигәоу?
– Сабду иаб иакәын, Қәыблыхә ихьӡын. Абри агәараҭа аҿыҵәҟьа акәын дахьынхоз.
– Ҟоҳ! Аҭоурых ду змоу гәараҭазаап! Аԥсны ахьӡ зларҳәаша амал ду азӡхыжәгеит.
– Абри аха-ӡахәа иубо ахьыҟоу акәын раԥхьаӡа уи ахьеиҭеиҳаз. Ҵлашьапык уардынк ҿыҵуан, рҳәеит, убас шьахәла ианаалазаап. Ус иҟан аменшевикцәа рхаанынӡагьы.
Ҳара ҳҩы ахьнеиз даҽа ҩык рхәҳауамызт, рҳәоит. Убасҟак ибзиан, аҵаҵындра фҩы ахшәшәо. Ҽнак иааин, рҳәеит, шәӡахәа «фелексера» ҳәа изышьҭоу ачымазара иацәыҳахьчоит рҳәан, ҩбаҳа ҿышәарак иаажны, акьыр ӡҩа еиԥш, ишкәакәаӡа, ашәах хаччала хәшәык лҭаҭәаны, анышә нақәрыԥсазаап. Ҳажь ачымазара иацәызыхьчаз патук рықәҵатәуп, уиадагьы исасцәоуп рҳәазаарын, ашьтәа шьны рхәы ҟарҵазаап, даара ҳаҭыр рықәырҵазаап. Убас ҳауезд аҿы ақыҭақәа, шамахамзар зегьы ирылсзаап. Ажь аӷырла ааланаршәуа иҟан, мчыбжьыкгьы мҵыцкәа аӡахәа абыӷьқәа хьссы, ажьымжәақәа аканӡара иналагеит.
– Уи сара цқьа сахаанны издыруеит, – инышьақәирӷәӷәеит Ажьгьеригьы.
– Ачымазара аласхьан, ахәшә амыхәеит рҳәоит шьоукы, аҽашьоукых, чымазара ҳәа егьыҟамызт, ахәшә иҵарҵаз ауп изгаз рҳәоит. Уи иахьагьы еилкаамкәа ус иаанхаӡеит.
– Ус акә, егьыс акә, уи аахыс ҳӡахәақәа краамҭа ирзеиҭамҳәеит, уажәы иҿыцны ианыҟасҵа, ибзиахеит акәымзар.
– Ҳара ҳҿы иаақәхӡаны абри иубо ҟасҵеит, – иҳәеит Мачагәа. – Аа, ажьш ауп ӡахәас исымаӡоу!
– Аҳардан зынӡа иумаӡами?! – иџьеишьеит Ажьгьери.
– Исымаӡам.
– Ҳаи, уанаџьалбеит! Аԥсуаа зегьы инырхыргьы, уара ишԥанухуаз!
– Ус ауп аха, аҵлагьы рықәлара мариам. Ари аҟаша-маша цәгьоуп, ҵабыргуп, иубаҳалароуп, иуҵкәалароуп, иухәшәтәлароуп, аха адгьыл ушықәгылоу ауп урҭкәа зегь шыҟоуҵо.
– Уи ахәшә иақәуҭәогьы даарак иауузеиӷьху?
– Азеиӷьра абаҟоу, аха уи иазхәыцуада! Уиадагьы уажә ҳаазқәылаз даҽакала ҳхәыцуа ҳалагеит. Аӡын-ҵәақәа жәашықәса рхыҵаанӡа ииӡом ҳҳәан, рыҟаҵара
ҳааҟәыҵын, инахыӡӡаа ацара иаҿуп. Арҭ хышықәса рыла аира иалагоит. Уажә сшәыр баҳчеи сқәаҵареи унарҭыс-аарҭысыр, амилаҭқәа ршәыр баҳча аброуп иахьыҟоу уҳәап, аҭырқәа лаҳа, аиапон хәырма, ақырҭуа жьы «цоликаури», америкатәи абри аҵәа, афранцыз ҳа, канадатәи аҵәа... Урҭ зегьы злеиқәысыԥхьаӡарызеи!
– Ҳабацәа рџьынџь шәырқәа рыда зегьы ыҟоуп?
– Зегьы ыҟоуп, зегьы! Уи еицәоу-еиӷьу сыздыруам аха.
– Доус ишигәаԥхо, гәаԥхарами иҟоу! – иҳәан, инарҳәы-аарҳәуа иикыз аҵәа днафҩит Ажьгьери. Аҵәа, иааџьоушьартә, ахаа фҩы ахшәшәон. Данцоз махә ҟатак аахҵәаны иманы дцеит...
Ажьгьери ихәыцрақәа даарылҵын илаԥш аҵәа-ҵла амҵахь ианылаирха, абар ақаруа еиԥшҵәҟьа еилԥхаауа ҵәак аҭәа иахьыларшәу! Длаҟәны иаашьҭихын, мшаҽны еиԥш, инарҳәы-аарҳәуа днахәаԥшит, дагьынафҩит. Ахаҭаҵәҟьа!.. «Амброзиа аҵкьыс абас иҟоу аашәышьҭлар, иҭабуп ҳәа ҳаншәықәымныҳәалари!» игәы иааҭиҳәааит Ажьгьери. Афара аҵкьыс аԥшӡара еиҳа агәахәа унаҭартә иҟан уи аҵәа. Уи адагьы Ажьгьери ашәыр ааӡара акәын бзиа иибоз. Уи ахаан ҳак, ҵәак усгьы уаҩы сибом хәа, инапы нахьшьы-аахьшьны, аҟәырҿҳәа длацҳаны, ихаԥыц ҭыԥқәа анӷӷала иаамырԥаны имфацызт. Данажә акәым, даныҷкәыназгьы. ашәыр шԥаимфоз, ифон, днеилаҳаӡаны акәымзаргьы. Уажәгьы исфандаз ааигәахәт еилԥхаауа, афҩы хаа лаҳа-лаҳауа иикыз аҵәа. Афрангь еиԥш аҿы цырцыруа иаҳәызба аҭра иааҭихын, аҵәа ахәҵәы ахьамоу ихаргьежьааны ацәа ҵаӷаӡаны иаахирссан, уи инаԥшьны мацәак аҟара аҭбаара наҭаны, ишәа-иза еиҟараны еиҵыхәхәо ацәа аахихын, ладеи-ҩадеи аҳәызба ларха-ларханы сак аамихын, днацҳаит. Дгылан ҳамҭакы, иҵәа ифаанӡа, нас еиҭа иҿынеихеит.
Уи уажәгьы дзызхәыцуаз абри ишәыр баҳча акәын. Иахьа уажәраанӡа уи нап агмызт. Иадиҵахьоу ааԥсара
анакәха, уи шәашьа-зашьас иоуҭараны иҟоузеи, алҵшәа бзиа ибла иабо иханаршҭуеит акәымзар. Аха уи акәымызт Ажьгьери уажә дзызхәыцуаз – уи дазхәыцуан уаҵәтәи аԥеиԥш. Иҵегь анапы агхар, изеиԥшрахозеи уи уаҵәы?!.. Уаҵәашьҭахь?.. Аха ус акәымкәа, мшкы зны – уи иааигәоу, ихароу здыруада – ари зынӡа иаҳцәыԥхасҭахар аҵкьыс, аԥсы шалоу ҳхы иаҳархәап хәа ӡбаны, аӡлагара ҽы еиԥш «анахәҭа нахаҵаны», хырхарҭак арҭар?..
Ажьгьери ицәа-ижьы ҩеихԥа-ҩеихԥан, ихәижьгьы қақаӡа иҩеилагылан, ицәа дынҭыхьҭшьааит. Дааҭгылан, ихьыз џьашьаны даазхәыцит. Ахаан ус еиԥш цәанырра имоуцызт, ус еиԥшгьы дымлашьцакыцызт. «Акаамеҭ схаҿы ианааи ус сҟамлакәа!» – данааиԥхьхәыц игәы иааҭиҳәаан, иҿынеихеит. Ажьгьери иҭахын урҭ ахәыцра бааԥскәа ихы-игәы иҭицар, уаҳа имԥахьгьы иқәимыжьлар. Ихәыцра даҽа џьара иниагашәа дышнеиуаз, ибаҳча дныҵсын, шҭак аҟара аҵанакуа ҭәархырҭа мацараны иахьыҟаз дынкылсит. Арыӷьарахьтәи аган зегьы амҽхакны игылан аџь-ҵла, Ажьгьери иаб иқәлаз. Улаԥш аадхалартә даара еиҿкаан уи аџь-ҵла. Ажьгьери абри еиӷьаишьоз шәаԥыџьаԥ имамызт. Абрахь даақәлацыԥхьаӡа, даарак дмыццакуазар, абри аџь ашьапаны даатәаны иԥсы ишьалон, ажәытә-аҿатә дрызхәыцлон. Араантә дахьԥшуа Ҳәмарқыҭ азбжак, аԥсҭа еиужьра ду надкыланы, хыхь «ахҭырԥа шкәакәа» зхоу ашьха ахыкәцә аҿынӡа, илаԥш рхигон. Лада архантә ахәхәаҳәа аԥшыхь хәынҟьаны иҩеиуан. Анкьа ацуныҳәара аамҭала рҳабла абраҟа акәын ныҳәарҭас иахьрымаз. Нас урҭ аӡиас ааигәарахь ииасит, аха Ажьгьери иԥшьоу ныҳәарҭак еиԥш дахәаԥшуеит иахьагьы. Акәша-мыкәша еснагь ицқьаӡа, иҟаҵаны имоуп. Абра дааицыԥхьаӡа дааныҳәа-ныԥхьоит иара итәала, данцогьы иара убас.
«Шьыри, ҽабаак аҵкьысгьы, сашҭаҿы абас џьык ҭагыландаз!» игәы иааҭиҳәааит, шҭак аҿы џьык гыланы ишимбацызгьы. Ари ахаҭа акәымызт, – даҽакы, амала абри еиԥш иԥшӡаны, еиҿартәны. Ари ахаҭа ара акәын еиҳа иахьанаалоз, Анцәа иахьазишаз ара акәын. Иџьоушьаша, уажәада Ажьгьери ианакәзаалак абри аҩыза агәаҳәара имоуцызт, аха уажәы иаалырҟьаны убас игәы иаҭаххеит, анҵыреи амшьҭабзиареи ахьацыз акәхап, аԥшӡара аиҳагьы.
Ашьшьыҳәа аџь-ҵла амҵан днатәан, иҽынхыршәҭны имашьхәлҵ ныҵаргыланы, иҽынкыдиҵеит.
Ишиҭахымыз Ажьгьери еиҭа игәалақәа рахь ихәыцрақәа нииаигеит. Уажә дзызхәыцуаз абри аџь-ҵла иалахьынҵахози ҳәа акәын. Уи «аԥшәма ҿыц» инхара ҿыц гәаҭо абра данааилак, хыхь дҩаҵаԥшны, иҳәозар акәхап, «Ҟоҳ, ӡынрак сызбаша амҿы амоуп, убама!..»
Ажьгьери еиҭа ицәа нихыбзааит, игәы ихьухьууа акы ныҵалан, ихы игәы ақәмаҷны, аӡы иӷрашоушәа, дҭацәӡа, ԥхарак иӷраӡамкәа дааҟалеит. Асҵәҟьа уажәада уи ихы имбацызт. Мчыла урҭ ихәыцрақәагь наҟ днарывсын даҽа хәыцрак ахь ихшыҩ ниаигеит. Иааигәалашәеит рҳабла зегьы абраҟа еизаны ацуныҳәа аныҟарҵоз. Шаҟантә агәаҵәа кны Анцәа иашьапкхьази, аԥааимбарцәа ирыҳәахьази! Уи Ажьгьери раԥхьа ихы идыруа даныҟала инаркны – иқәыԥшра, иарԥысра, иҭәымҭа – иреиӷьыз шықәсқәан.
Ажьгьери ари ахәыцрахь ихшыҩ анниаига, хәыҷы-хәыҷы ишьа-ида аус ааруны, игәы аԥхара ҭало, игәалаҟара шьҭыҵуа дналаган, уи уажә ихәыцрақәа ахьыҟазтәи аԥсҭазаарахь ашьшьыҳәа днианагеит.
Амра ласкьаӡаны аҭашәара аҽазнакуан. Аԥсымра хааӡа иԥхон. Уи ашәахәақәа, абырфын рахәыцқәа реиԥш, Ажьгьери изиашаны иааиуаз, акакала иуԥхьаӡарын. Ажьгьери урҭ ашәахәақәа дрықәԥшуа ихәыцра ӡмыжь дӡаакәкәала аҵанӡа днеихьан еиԥш, хьархьарҳәа ҽуаҩк иҟәынаԥссараха иҟаз икәадыр маҭәа ашьҭыбжь ааиаҳаит.
Ус дыԥшызар, убри ибырфын рахәыцха иҟаз аԥсымра ашәахәақәа дрылаланы даауеит ҽуаҩык, уи ҽыхәа цқьак дақәтәоуп,убла хнакыртә. Ажьгьери ашырҳәа дҩаҵҟьан аҽуаҩ иҽы аӷәра кны дҽыжәихырц игәы иааҵаххын, аха иҽирҵысаанӡа аҽыуаҩ ахьшәҭҳәа дылҽыжәԥан, иаԥхьа даагылеит. Ажьгьери дааршанхеит уи аҽуаҩ исахьа. Ижакьа ӡышӡа игәшԥы илахысуеит, ихахәгьы ҟәашӡа ижәҩахыр илықәгылоит. Имаҭәа акәзар, аш рышҳаны ҿыц иӡахны иааишәиҵазшәа, иара убас ишкәакәоуп.
Амра аҭыԥ аҿы иаангылеит. Аҽыхәа ҭынч уи ахьышәахәақәа ирықәгылоуп, излаҩычоу аҟәынақәа еилаарцыруа.
– Уа Анцәа ду зхьышьаргәыҵа сакәыхшоу!.. – иҳәан, уаҳа изацымҵакәа даашанхеит Ажьгьери.
– Уҳәашьа бзиоуп, исгәаԥхеит, аха Анцәа ишәзиуз абзиара шәзеилымкааит! – иҳәеит аҽуаҩ. – Сара схазы иалсхыз адгьыл рысҭан, пату рзақәымҵеит, иҳәеит.
– Избан пату заҳзақәымҵаз?! Амдыр дрыцҳауп, аӡәы гаӡарак ихьзар, ҳаҭаимҵааит, зхьышьаргәыҵа сакәыхшоу, – дааӷьаҵәы-ӷьаҵәит Ажьгьери.
– Гаӡараӡам, жәларык гаӡаны изыҟалаӡом. Рыԥсҭазаара аныцәгьаха, ажәлар рыԥсадгьыл кажьны, иртәышьҭрамыз тәылак ахь нхара ицеит. Насгьы закәытә ԥсадгьылузеи икарыжьыз – Анцәа ихазы иалихыз! Зхьышьаргәыҵа сакәыхшоу, Анцәа ду, ҳаҭоумҵан, ҳрыцҳашьа! – дааматанеиит Ажьгьери.
– Шәыԥсадгьыл анкашәыжь, аџьнышцәеи аҩсҭаацәеи имҵадырсит – уажә араҟа урҭ роуп иаԥшәымацәоу, шәара шәакәӡам.
– Анцәа ҳаҭеимҵарц ҳазиҳәогьы убри азами, иаҳҭахуп ҳгаӡара ҳанажьны, ҳаԥсадгьыл ҳазирхынҳәырц.
– Уажәшьҭа уи шәара ишәырхынҳә – нас Анцәа шәыгхақәа зегьы шәанаижьуеит.
– Иа Анцәа, ҳрыцҳашьа, зхьышьаргәыҵа ҳакәыхшоу! Уи ҳара иҳалшо абаҟоу, Аԥсны рнаԥхыцқәа алаԥсны иркупеи!
– Урҭ раамҭагьы ааиуеит, шәара шәхы шәзахәозар, зхы иахәо, Анцәагьы дицхраауеит!
– Иа, Анцәа ду, зхьышьаргәыҵа сакәыхшоу, ҳаԥсадгьыл аҿы бӷеиҵыхрак ҳаҭәашьа!
– Зхы иахәо, Анцәгьы дицхраауеит! – еиҭеиҳәан аԥааимбар, ашырҳәа днаҳәын, аԥсымра ашәахәақәа ирықәгылаз иҽыхәа ахьшәҭҳәа дҩақәтәан, дшааз еиԥш, ахьы шәахәақәа дрықәланы, ахьар-хьархьархәа димбаӡо аҳауа дналаӡҭит. Иааҭгыланы иҟаз амрагьы ашьшьыхәа аҿынанахан, минуҭқәак рышьҭахь нахьхьи амшыни ажәҩани ахьеивоу ашьшьыхәа аӡы илӡаалеит.
Ажьгьерии аԥаимбари реиқәшәара иԥхыӡзу, лаԥшҵашәаразу, мамзаргьы лабҿабазу иахьагьы издыруам, избанзар, урҭ реиқәшәареи реицәажәареи иагьԥхыӡын, иагьлаԥшҵашәаран, иагьлабҿабан. Аха арҭ рыхԥагьы еицыҟалашьа рымамызт аҟнытә, аҭаҳмада ихы агәра аиргон уи шлабҿабаз. Убри аламҭала Ажьгьери ихы-игәы иҭаӡаз уи ахҭыс акәӡан.
Даазқәылаз аҭаҳмада даҽа гәыҵхак иоуа далагеит. Уи хьаас ианбаимамыз, ихы идыруа дааҟалеи уажәи рыбжьара, еиҳараӡак дшыжәлазаҵәу идыруа дааҟалеижьҭеи хьаас имоу ауп, аха уажәы Ҭырқәтәылаҟа иашьцәа рахь Асҭамыр ашәҟәы ишьҭижьҭеи, аҭаҳмада ари ихьаа еиҳа ҭаха инамҭо иалагеит. «Урҭ аӡәы илакҭа сынҭаԥшны сыԥсыр – сыԥсы раҳаҭхон», – иҳәалон.
Ажьгьери убри аҽнгьы абас дхәыцуа адәны аҭәарҭаҿы дтәан. Иааикәыршан рфҩы лаҳа-лаҳауа еиқәаҵәамлаҳӡа икыдышьшьы икыдын ажь, изазон иҟьантазӡа игылаз ахәырмақәа, еиқәҩа иҭагылаз аџьықәреигьы ацахьы иԥшуан. Аха Ажьгьери урҭ иагьибомызт, дагьрызхәыцуамызт. Асаби иԥхыӡ еиԥш, ихәыцра хаақәа хыхәхәала амшын еиқәара ихын. Абри аамҭаз агәашә аҷараҳәа
абжьы аагеит. Ажьгьери анаԥшыха иамраӡакәа, аԥхьатәи ашьапқәа ахы рынҵаны итәаз Араԥ ахьшәҭҳәа иҩаҵҟьан, инаҭрысит. Аха Қәҭыл шиакәыз анаба, «атормоз» аркны мчылашәа аҽааннакылан, иԥхашьазар акәхап, ахы ҵырҟәылан икәеит-меитуа иаахынҳәит. Ала анҩаҵҟьа нахысгьы днақәцәҟьаны дҩагылахьан аҭаҳмада. Уажәы игәыла иааира дазԥшны дгылан. Ажәабжь бзиак шиаҳауаз идырратә, цәалашәарак ааиоуит.
Агәылеи агәылеи ишеибырхәац аԥсшәа иеибырҳәан, илатәеит. Ажьгьери иааигәалашәеит зны гәрамгарҭас даникыз атәы, аха уи азхәыцха имоукәа Қәҭыл илахҿыхрахь ихшыҩ ниаигеит. Уи гәырӷьарак дшамырҭынчуаз удырратә илжжуан, уажәы-уажә ачча иҿықәххуа, аха зны дымлатәакәа излацәыригарызеи акәымзар.
«Анаџьалбеит сажәымҭа лахҿыххаран иҟазма?! – игәы иааҭихәааит Ажьгьери. – Хымԥада сашьцәа рҟнытә дыррак ҟалеит, уаҳа изакәхарызеи?!»
Ажьгьери ишиҟазшьаз еиԥш, игәы змырҭынчуа мыргамакәа, ҭынч-ҭынч даацәажәеит: – Иҟоузеи, Қәҭыл, ажәабжьс иуаҳауазеи?
– Бзиароуп, Ажьгьери, бзиароуп! – «бзиароуп» инаҵшьны даацәажәеит.
– Анцәа абзиара ҟаиҵалааит, уи ауми ибзиоу, – иҳәеит Ажьгьери,игәгьы иааҭиҳәааит, «Иудыруазеи...»
– Гәырӷьаҿҳәаша сыманы сузааит, Ажьгьери! – игәаӷьит ацәыргара. Арԥызба ибзиабаҩ лыӡбахә аниаҳалак еиԥш, аҭаҳмада игәы ааисит аҭҳараҳәа, аха уи мыргамакәа: – Уажәшьҭа сара сзыргәырӷьаран иҟахи, аха уеизгьы? – диазҵааит илымҳа изышьҭӡаны.
– Абра ҳашкол аҿы уачытлас аус зуа Амаан-ԥҳа думдыруеи? Аӡҩыбжьатәи аҭыԥҳа? Убри Рома дигеит рҳәеит, инагӡаны урықәгәырӷьааит Ажьгьери, – иҳәан Қәҭыл ашырҳәа дҩаҵҟьаны Ажьгьери дыштәаз инапқәа ааикәиршан, аҵәах-аҵәахҳәа ихы днагәӡит. – Рынасыԥ
уалагәырӷьааит, уҵәҩаншьап дырӷьацааит! – еиҳа игәы иҵхоз имдыруази, уигьы нациҵеит.
Ажьгьери даалашьцакит азныказ, «Исаҳауа ԥхыӡу, лабҿабоу?» ааигәахәын.
– Рома дарбан? – иаҳаз агәра изымгакәа дизҵааит. Уаҳа ииҳәарыз иҿамшәеит.
– Рома, мшәан, Рома иоуми, уаҳа дарбан, у-Маџь, – дааԥышәырччеит Қәҭыл.
Ажьгьери сыхшыҩ еизыркәкәаны сазхәыцуеит ҳәа даҿуп, аха иауам, ихшыҩ изеидкылом, хәыцра шәкы, зҵаара шәкы изцәырҵуеит,иаликаауа издыруам... Ари иҭагылазаашьа збоз Қәҭыл иажәа инациҵеит: – Уажәы аамҭа акала иауҟам, – даҿын иара, – аҩызара лзызуз арԥысгьы ҳҭаца хәыҷгьы иԥырны Москва инеизаап, Рома уа дырзыԥшын, рҳәеит! Иҩызцәеи иареи рԥылеит. Зегь реиҳа сгәы иахәаз умбои, Ажьгьери, – еиҳа ихшыҩ аазишьҭыртә инақәирӷәӷәеит, – уа аҳәсақәа ауҟамыз, аха абрантә дигеит. Уи башагьы акәымшәа збоит сара, хымԥада уи Ҳәмарқыҭахь ауп ихы ахьхоу. – Дансыргәырӷьах дсыргәырӷьаӡап игәахәын, инациҵеит – Нырбеи иареи ашәҟәқәа рыбжьами, уигьы ус ауп ииҳәауа.
Аҭаҳмада ихәарҽхахьаз ишьа-ида ирҭалан ихааӡа цәаныррак дааимнадеит. Аха уи уажәгьы иаҳаз ажәабжь ихшыҩ еизыркәкәаны цқьа дзазхәыцуам. Иҟалаз шыҟалаз, иазҳәаз ишиаиҳәаз, иигаз аԥҳәызбеи уи аҩызара лзызузи зегьы-зегьы аханатә еиҭаҭиҵааит.
– Нырбеи идыруазаарын урҭқәа зегьы, – иҳәеит Қәҭыл. – Дгаӡами, абыржәоуп иансеиҳәаз! Рома данцоз уи аԥҳәызбеи иареи Гәдоуҭа еиқәшәазаарын, Нырбеи ихаҭагьы дыҟазаарын, еицәажәеит, авокзал аҿынӡагьы днаскьаргазаап! Убасҟан русқәа зегьы рыӡбазаап, анапеимдахьгьы еимырдазаап! Убри аахыс урҭ еибыркааны иҟазаарын, иахьа ҳара ҳзы идырҿыцит акәымзар.
«Абри уажәраанӡа издыруазар сара сзы кыр игәынкылагамзи! – ааигәахәт Ажьгьери. – Анаџьалбеит, иудыруазеи...»
Ажьгьери дааиԥхьхәыцын ҿыц иааны иҟаз Марыка лахь ибжьы наиргеит: – Қәҭыл ажәабжь иаҳзааигаз баҳҳәап, бааишь ара! – Марыка хыхь акәасқьаҿы дыҟан, лаб игәалаҟара бзианы ибжьы анлаҳа дгәырӷьан, ӡӷабҵас аддыҳәа амардуан длалбааҟьан дааҩнаххит, исаҳарызеишь ҳәа лгәы хыҭ-хыҭуа.
– Ажәабжь ҿыц ҳзааигеит Қәҭыл! – иҳәан, инапы наирххеит ргәыла иахь. – Уажәшьҭа уи ажәабжь иаҳзааигаз ихаҭа ибаиҳәааит.
Марыка иҟалаз ажәабжь лаҳаанӡа, лаб игәалаҟара зеиԥшраз анылба, иаразнак Рома лхы дааҭашәеит.
– Рома иакәзар?! – дшанханы Қәҭыл днаизыԥшит. – Анцәа иныс ԥҳәыс дшааигаз!
– Ус бгәы изаанагеи?! – иааџьеишьеит Қәҭыл.
– Нас иаалырҟьаны саб игәалаҟара зырбзиозеи? – ҿыц дизшәа шаҟа длахҿыххаз умбаӡои!..
Ауаҩы иқәра аннеилак игәы ҵаӷахоит, амаҷ гәырҩа дуны изыҟалоит. Агәырҩа ауаҩы иаалырҟьан ажә-цәа иҟәыннаҵоит, ибӷа арџьыҟәуеит, аха нас дзыргәырӷьаша акы иаҳар, иара убасҵәҟьа ибӷа еиҵнахуеит... Абас иаҳаз ажәабжь Ажьгьери иаалырҟьаны иҟазшьа еиҭанакит. Уи игәалаҟара иԥҳагьы дарԥарԥарит, иҟалаз ажәабжь акәзар, амҵәыжәҩа лнаҭеит.
Афареи ажәреи ианакәзаалак ҳаҭыр ду аманы иахьыҟаз Ажьгьери игәараҭаҿы, изаҟаразаалак ҽыҵгак аныҟала, абжьааԥнытәи амшгьы ныҳәа мшны иааҟалон. Шәи-шәи рбаӷьк ахы хӷәыцәааны, Марыкеи Татулии еивагьежьит.
Сааҭк ашьҭахь рхәы иахатәан урҭ рҩыџьагьы, нас ибжьы нарганы иааиԥхьаз даҽа ҩыџьа агәылацәагьы рыхьӡеит. Ажьгьери иаҵәца аақәхны дҩагылан, Анцәа диҳәеит, аԥааимбарцәа дрыҳәеит ҭабуп ҳәа реиҳәеит... Ҭацаагарак аиԥш, гәырӷьаран уи ауха Ажьгьери иҩнаҭа...
Ажьгьери игәырӷьара гәырӷьара дуун агәылацәа рзгьы, ари игәараҭа гәырӷьара анагмыз аамҭаз еиԥш акәын уи
аҽынгьы урҭ штәаз. Атамада далхны, аҩыжәра иалагеит. Иҷыданы еиднагалаз рныҳәаҿа шьҭырхит. Агәылацәа усгьы ирдыруан Ажьгьери еиҳа иахьихьаауаз, уаҟа ахәша ахьшьуа, «Аӡәк дышәҩыкхоит рҳәоит, дышәҩыкхааит Ажьгьери уԥа-иԥа!» – аҵәца шьҭызхлак еицҿакны ирҳәон. Урҭ уаҟагьы иаанымгылакәа инацырҵон, убарҭ еиднагалаз рыла игәараҭа шыԥшӡахаша, ишышәҭышхаша, аханкәа еихачаԥа ишавагылаша, урҭ ахәыҷқәа рыччабжьи рыкьаасбжьи шдәылҩҩлаша...
Рқьафқәа ӷәӷәаны иҟарҵеит. Ахәылԥаз агәылацәа анцоз, ишьапы маҷк ишааилахәозгьы, агәашә аҿынӡа инаскьеигеит Ажьгьери. Игәылацәа анца, ҳамҭакы дхәыцуа дгылан, нас днаԥшы-ааԥшуа, уаҩы дшимбоз агәра анига, алашьцара иҽналак, инықәыршәны иԥшәма лнышәынҭрахь дцеит. Днеиуа, днеиуа анышәынҭра днадгылан, излакәыршаз адаан иҽнадҵан даагылеит. Дгылан ус еимгеимцарак аҟара. Нас, иԥшәма лыԥсы ҭаны длацәажәозар еиԥш, даацәажәеит,
– Ирҳәаз баҳау бара? Аҷкәын ԥҳәыс дигеит рҳәеит, – игәырӷьара гәырӷьаҿҳәашаны иҳәеит, иԥшәма уа дахьыҟоу диргәырӷьарац.
Аҷкәын дзусҭада ҳәа иџьашьаны иԥшәма диазҵаазшәа игәы иабеит.
– Аҷкәын, мшәан, ҳара ҳтәы, Маџь иоуми зыӡбахә сымоу! Қәҭыл дгәырӷьаҵәа дааин абас-абас иҟалаз ҳәа исеиҳәеит. Уи уажә зегьы ирдыруеит, бара бсыргәырӷьап сгәахәын, сааит ибасҳәарц.
«Унан, ииашаҵәҟьаны иуҳәону?! Аллаҳ иџьшьоуп! Уи сара сахаанымхеит, аха уара иубазааит, рыцҳа. Дызусҭада лара?» – еиҭа иԥшәма дааӷьаҵәы-ӷьаҵәызшәа иаҳаит.
– Аӡҩыбжьатә иаҳзаарышьҭыз аучытла. Агрба Алиас иаҳәшьаԥҳа. Ибгәалашәауоу, ара даныҟаз зынгьы ажәа рбжьоуп ҳәа ажәаны игәарырҵахьан? Убри аԥҳәызба лакәзаап!
«Цәгьа ԥҳәызба еинаалак лоуп, днагӡаны Анцәа ҳгәараҭа даҭәеишьааит. Ус сҳәеит ҳәа ҳара ҳахь рхы дырхома, убри ауп иуҳәаша?»
– Уи хьаас иҟабымҵан. Маџь иаб ишьҭра дықәлаӡом, аԥацәа рацәаны ианроулак, нас акәхап арахь ианхынҳәуа.Уаанӡагьы иԥшӡом дара. Ран дуачытлами, урҭ зегьы аҷҷаҳәа аԥсышәала ицәажәоит, ҳҵас-ҳқьабз рдыруа еилфаҷа ирааӡоит. – «Аллаҳ иџьшьоуп, уҵәҩаншьап мыӡырц уҟазаарын! Ҳәмараа акы рықәӡамзар зынӡа наҟ ихымӡылози!»
– Уи уамашәагьы ибатәӡам. Ани аби анҟәышха... Уа бареи сареи иҳагугьы ыҟами! Ҳаҷкәын аҵара иҳарҵеит, аха ҳара ҳхьааҵәҟьа ихьааны даҳзымааӡеит. Иабаҟоу ҳаԥҳацәа? Атәымуаа рзоуп изаҳааӡаз! Ухшара улаԥш рхызароуп, еснагь қыҭа ԥҳәызбак ҭацас даҳҭахуп ҳҳәар, уаҳа аҭахӡамызт.
«Мшәан, ахәыҷы иибои иаҳауеи роуми ииҵо! Ихы иҭоу ами гәыс изҭало! Ҳара қьаадла, шәҟәылоуп ишаҳааӡаз!»
– Лхаҵкы сцааит уи ҳҭаца хәыҷы. Ауаҩы иҵәҩаншьап зырӡуагьы еихазҳауагьы аԥҳәыс лоуп тәа! Аџьма имԥсыша амаҵә азылаҟәуеит ҳәа, уи лан дызлыхшаауаз ҳара ҳҵәҩаншьап амырӡраз акәын. Лангьы ларгьы рхаҵкы сцааит.
«Сгәы иаахәеит исоуҳәаз ажәабжь, шьҭа сыԥсы ҭынчуп. Анцәа иҳәар уажәымҭа бзиахап. Уажәшьҭа уҽырӷәӷәаны уҟаз. Асҭамыргьы дгаӡаӡамкәа дызқәшәаз гаӡаралоуп дшақәшәа, дрыцҳауп мыцхәы игәы нумырхан. Иумҳәеи мшәан, ҳара иҳагугьы рацәами!»
– Уажәшьҭа уигьы хьаас дҟабымҵан. Амала, урҭқәа зымбаӡакәа иҳацәцаз бара боуп ирыцҳасшьо. Урҭқәа егьбымбагәышьеит, бара хәаша, аха бгәы рҭынч, изаҟаразаалак уажәшьҭа акы сацәшәом... Бымш аабзиахааит, зажәымҭаз гәырӷьарак зымбаӡаз, бара хәаша...
«Сыда хьаа шәмоуааит, срыцҳауп...»
– Марыка дсышьҭазар ҟалап, сцоит шьҭа сара...
Иҵабыргыҵәҟьаны, Ажьгьери иԥшәмеи иареи «ахьынӡеицәажәоз», Марыка аҩны-адәны деимдо лаб дишьҭан. Ус џьаргьы данылымба, лхы иааҭашәашәа ашырҳәа анышәынҭра шыҟаз лҿыналхан, дыԥшызар, лаб дууаӡа анышәынҭра дшахагылаз алашьцара дналылбааит. Усҟан игәы инамырҳәо иаҳаз ажәабжь ҿыц иԥшәма «ианлеиҳәоз» акәын. Лышьҭыбжь иаҳар ҳәа дшәаны ашьшьыҳәа даахынҳәит Марыка. Уи ус лгәы иаанагеит аҟароуп акәымзар, ҽыла аԥҟараҳәа днаидыххыларгьы уи усҟан аӡә дибо, акы иаҳауа дыҟамызт.
Аҭаҳмада даныхнҳәы, Марыка дахьыҟаз амаҵурҭахь дымнеикәа, дышиашаз еиқәылашьца игылаз амҳара ашә аартны дныҩнашылан, аҷак ҳәа алашара ааиркит.
Ажьгьери игәы ҭгәырӷьаауа амҳара илаԥш нахигеит, нас даахынҳәын ишьҭаларҭа ауадахь иҿынаихеит. Даныныҩнашыла, дышиашаз ахышә днадгылан, ҳамҭакы иҩнылашаауаз амҳара дазыԥшуа дгылан. Марыкагьы иаулымбоз лаб алашара ахьаиркыз, лгәы ааҭнаргәырӷьааит. Лчысымҭа еилырганы дышьҭаларц данцоз лаб иуада дныҩнаԥшит, уи дҭаҳәахаа дыцәахьан.
Адырҩаҽны шырԥазы дшааҿыхаз еиԥш дгылт Ажьгьери. Шықәсыбжак аахысгьы ас шырԥазы дымгылацызт. Ацәа дауалахоз, аха ус дынкахәыцуа амра гылаанӡагьы иҽирҵысуамызт. Уажә игылашьа џьашьашәа, ишьҭыбжь шаалаҳаз еиԥш, ишьҭархх Марыкагьы дгылт. Ажьгьери баҳак иԥшаан, иеигәышәгьы аашьҭихын, агәашә дынҭыҵны днеиуан, абнахь ихы рханы.
Амра бзиа ихалаанӡа дызхнымҳәӡеит Ажьгьери. Марыка уажәы-уажәы агәашә ахь дшынаԥшуаз, ҵәҩанк иаадҩыло иҟаз ҵла ҟатак иҟәаҟәа иқәҵаны ашҭа дааҭалеит. Зынгьы аандак инеиҭарц ахак ааигоз џьылшьан, аха нас дыԥшызар, ишеиҭаҳатәу удырратә, адацқәа анышә чаҟәаӡа ирыман. Ажьгьери ашҭа агәҭаны данааи, иеиҭаҳатә лышьҭеиҵан, баҳала ажра далагеит.
«Изԥшьеигеи, мшәан, саб?! – иџьашьаны лгәы дааҭаҟәынд-ҟәындит Марыка, аҩны ддәылҵны дизыԥшуа. — Агәара агәҭаны аҵла шԥеиҭеиҳауеи, насгьы уажәааны?!»
Ажьгьери аԥхӡы наԥхьаҳәо, даара краамҭа ирҭбааны, ирҵауланы ажра даҿын. Даналга, дцан калаҭла ауац ааганы иаҵеиԥсан, анышәи иареи еилырхны еиҭеиҳаит, ведрак азна аӡгьы аҵеиҭәеит. Нас ашәыр еилыхга ааиган, аҟаза деиҽырбан ауаҩы ихы шҵирффо еиԥш, ақәцә хиҵәан, давагьежьны иҵкәан, ихыгьежьааӡа илықәиргылеит. Дгылан ҳамҭакы иеиҭеиҳаз дазыԥшуа, башагь дазԥшуамызт, дҟәындҟәындуа Анцәа диҳәо, лԥха аиҭон аԥсҭазаара ҿыц зирбоз аџь ҿыс ӷьацарц, амахәҭақәа алҳәа итәырԥсса иазҳарц, агәараҭа ашәшьыра азуа, адунеи иақәлахарц. Ус иҭаххеит иара, агәарԥ аҿы аџь-ҵла шеиҭарымҳауа шидыруазгьы. Уи уажә дзызхәыцуаз аџь-ҵла аӷәӷәареи анҵыреи иамаз акәын.
Ажьгьери ибаҳаи иеигәышәи рҭыԥ инықәҵаны, абарҵа дааҵалан, анапыӡәӡәара дналагоит, иеиҭеиҳаз игәы ахьыблны дазԥшуа. Иԥҳагьы, ихала акыр иҳәозар лгәахәын, илыӡбеит лхаҭа иҭҵаара даламгарц.
– Марыка, – иҳәан, лгәы иҭалкыз идырызшәа, ибжьы налықәиргеит. Ларгьы ашырҳәа ашә даалаххит. – Иббома аџь-ҿыс еиҭасҳаз? Аџь ақәра амоуп, амшьҭа бзиоупгьы рҳәоит. Ауаа уи амҵан ацоуныҳәақәа мҩаԥыргоит. Марыка уажәыраанӡа лгәы ишҭалкыз еиԥш иҭҵаара даламгакәа, ус аушәақә дазҵааит: – Изаацәаӡами?
Уи ихаҭагьы дазхәыцхьан: – Ҵабыргуп, аамҭа анакәха, иауы-иамуы ҳәоуп ишыҟоу, – иҳәеит. – Маҷк сзықәгәыӷуа, абӷьы каԥсеит, ус анакәха, аӡгьы алабахьеит. Иауаны иҟалозар, адац-ԥашә алӡынрак, анышә иалиаазшәа, иалаланы иҟалоит, нас ааԥынра, ацәа иаалҵны, ԥынгылак амаӡамкәа аҿыҩанахоит, аарҩара ҟаларгьы, иазԥнакӡом… Ԥшӡала, ааԥынра иаҳнарбап.
– Ԥшӡала, мшьҭабзиала!.. – лҳәеит Марыка, лаб игәалаҟара лгәы иахәаны.
Уи аԥшьынҩажәатәи ааԥынран Ажьгьери изы, аха уи иара ихахьгьы иҟамызт.
Ицон аамҭа. Аха уажәы Ажьгьери игәы змырҭынчуаз ашықәсқәа ракәымзт, амзақәа ракәын. Уи игәы хыҭ-хыҭуа дазԥшын ааԥынра ааира, ичара аҿҳәара ԥҵәаны иҟоушәа. Ажьгьери изы инымҵәаӡоз мҩан, зхыҵра бааԥсыз шьхаран уи ааԥынра аҿынӡа анеира. Уи уажәы уаха ҩажәантә днаҳәуан, ҩажәантә дааҳәуан. Уаанӡа игәырҩақәа маҷызшәа, уажәы даҽа гәыҵхак изацлан, ашьыжь дангылалак уи акәын зегь раԥхьа илаԥш назыдхалоз, аӡынра, насгьы уахык ала аԥсы ҭаланы, иазҳауаз џьушьап. Аха нас даалеи-ҩеины, иҿы ӡык нақәҭәан, «иаҳзымдыруа ҳаҭоумҵан, унапы ҳануп» ҳәа дааҟәынд-шәындны, дыззыхынҳәыз ифырџьан анижәлак, кыр даарлахҿыхуан. Ирахә-ишәахә рҭыԥ инықәҵаны, иеигәышә аашьҭыхны иҳәаақәа днарывалон. Ана акы днасуашәа, ара акы даасуашәа, лак ахькылсуа ибар акы наԥыражьны ишәаҳауа, зышык аҳәаа «еиланагашәа» ибар, аҭыԥ иқәҵо дышдәықәу, шьыбжь аауан. Убасҟан акәын уи шьыжьхьа анифоз. Зны-зынлагьы ихьархь хәыҷи ишәыр еилыхгеи аашьҭыхны, амардуан нкыдыргыла-аакыдыргыло ишәырқәеи ибаҳчеи реилыхра дналагон. Урҭ ирылхны икаижьыз, амахә-чымахә ракәзар, рҭыԥ ақәҵара ҽнак иҽаирбон. Ишьыжьыз, ихәылԥазыз инабжьаршәны иԥшәма лнышәынҭрахь дцаны днықәыԥш-аақәыԥшуан. Уа дахьнеиуа ибжьы ныҵакшәа ажәақәакгьы налеиҳәон, аха уажәы урҭ рҭак ҳәа акгьы дазыԥшӡамызт.
Абас ицон уи имшқәеи иҵхқәеи. Аӡәы даамҩахыҵыр, уи илагьы ҽнактәи имш ихигон. Мшцәгьак аҩны дааҩнанакыргьы, иҟаиҵаша акы иԥшаауан, амҳабысҭақәа, аҟәыдыршьшьыгақәа, аҟәардәқәа цәгьа дырзыманшәалан иҟаиҵон. Ианраамҭоу иара убас дырзыманшәалан амҵәышәқәагь, акалаҭқәагьы. «Иҟазааит, иабасԥырхагоу?»
– иҳәалон, арахь хазгьы аамҭа рылеихигон. Нас агәыла-азла иааиуаз ириҭон, асасцәа ираҭәашьан ианриҭозгьы ыҟан, иаҳҳәап амҵәышә ма акалаҭ.
– Арҭ гәырҿыхагак аҳасаб ала иҟасҵаз роуп, салашәгәалашәалап, – иҳәон. Урҭ зегьы ҵәыршыла икылблааны ихҵарақәа рниҵон, иагьбаша хҵарамызт, ихала ииӡбыз орнаментын. Уи Ажьгьери автограф изаҩызан, избалакгьы, уи ихҵара аӡбахә раҳахьазар, еразнакы ирдыруан инапкымҭақәа ишреиуоу…
Иааит ааԥынра – Ажьгьери дзыргәаҟуаз, ибла ихгылаз аԥсабара аҿыхара. Ицәҳәны иҟьантазӡа иҟаз аԥсабара ҿыхан, доус рымаҭәала аҽеилаҳәара иалагеит, асышәаб рықәҳазшәа ишәҭны ибыбышӡа иаагылеит абҳәасақәа, абҳәақәа, ацақәа, аҳақәа… Ашьыжьтәи ашәаԥшь анцәырҵуа еиԥш, иҟаԥшьуаркалеиуа апатҟәырқәа агәылптра рҽазыркуан атамақәа. Урҭ иаарыкәыршаны аԥсабара есааира тлаз иаҵәала аҽеиланаҳәон.
Ажьгьери даазқәылаз, ԥаса еиԥш, шьыжьӡа дгыло далагеит. Уи дшыҩагылалак харԥзаҵәы дҟәашӡа абарҵа даақәгылон, агәахәа ду изҭоз аԥсабара илаԥш нахыжьны, иашҭа агәҭан еиҭаҳаз аџь-ҿыс ахь илаԥш ниаигон. Убасҟан уи аҭаҳмада игәгьы аархыҭ-хыҭуан. Ихәыцрақәа зны иԥытло, зны дызхәаԥшуаз ахь иниаг ҳамҭакы дааҭгылон. Иара аџь-ҿыс акәзар, ихаххала ишгылац игылан, ҽырҵасы амаӡамкәа. «Макьана ихьшәам, ацәа иалоуп, – игәы ирҭынчуан Ажьгьери, – аџь ашьҭахьшәоуп абӷьы анԥытло насгьы уи хсырффеит – уигьы аԥырхагоуп».
Ажьгьери убри аџь-ҿыс еиҭеиҳаи уажәи рыбжьара, днадгылан дахәамԥшыцызт, дызқәымгәыӷуаз акы адиблар ауан. Иҭахын ианамуӡахгьы, аамҭа гәыӷрала инаскьеигалар. Уи абарҵа даақәгылан акәын дшахәаԥшуаз.
Убри аламҭалаз, шьыжьы лаԥшы хаак азы акәын. Ажәҩан хьыҵәцаран. Аҭаца дахьаанагаз агәараҭа еиԥш,
аџьџьаҳәа гәырӷьа бжьыла иҭәын аԥсабара. Ажьгьери уажәыҵәҟьа деибга-деизҩыда даныҟаз еиԥш, аԥсабара даннықәыԥш, уи агәалаҟара игәалаҟаран дааҟалеит. Иџь-ҿысгьы илаԥш надирхалеит, аха егьадимбалеит. Ихарԥ ахәда нҵеирҽылан, имаӷра еизҳәҳәа имашьхәылҵ иҩахиган, аҿырӡәӡәага ахьаҩ-ахьаҩҳәа дҩаҵас-ҩаҵасуа иҿы иӡәӡәеит. Иҿы анирба ашьҭахьы, иԥаҵа хьыдышьшьқәа инапы нарылшьуа, еиҭа аџь-ҿыс дазԥшуа даагылеит. Иара убри ада, ԥсы зханы иҟаз зегь аеҵәара рҟәыншьшьыла иԥшӡаҟәаҟәараӡа игылан. Еиҭа аԥсабара илаԥш нахижьын дааиԥхьхәыцит Ажьгьери, «Абри иара сажьауоу, сара схы сжьауоу?» Анс акә, арс акә уажәшьҭа еилкаатәын. Абарҵа дныҵыҵын аџь-ҿыс ахь иҿынеихеит. Кыр даназааигәаха, акы илаԥш иҵашәазшәагьы дҟалеит. «Иудыруеи…» ааигәахәын, игәгьы аархыҭ-хыҭит. Днадгылазар, аџь-ҿыс апатҟәырқәа ылнаган, агәылптра аҽазнакуан, иҵкәамыз амахәҭа хәыҷыкгьы ақәцәан ииаҵәа-иаҵәаӡа ҩбӷьыцк аагәылптхьан. Илаԥш иҵашәазгьы убри акәын. Ажьгьери иԥсцәа гылазшәа, игәаҵанӡа инҭгәырӷьаан инапы адақәа алпыҟҟа иҵыс-ҵысуа инаирххан, аџь-ҿыс агәҭа рӷәӷәаны иааникылеит. Уи уажәы иԥа-иԥагьы иҭаца хәыҷгьы, урҭ «ирхылҵызгьы» инапқәа аарыкәыршаны игәыдыҳәҳәала игәыдикылозшәа игәы иабон.
Ажьгьери ибла иаахгылеит ибаҳча анаӡараҿы игылоу аџь-ҵла. Уи амҵан акәын иқәыԥшра ашықәсқәа раан ацуныҳәа ахьыруаз, уи аџь-ҵла аԥааимбарцәа зҭаауаз, иԥшьоу ҵланы иԥхьаӡон. Уажәы дзыдгылоу аџь-ҿыс ахь ихәыцра ааиаиган, убри ажәытәтәи аџь-ҵла еиԥш, иџаџаӡа, иблахкыгаха ибла иаахгылеит, уи ашәшьыраҿы ихәмаруан-иччон иҭаацәа ду, – ихылҵшьҭра…
Аџь – ақәра ду нызҵуа ашәаԥыџьаԥ раҳ!
Уи зымшьҭа бзиоу, ажәлар зымҵаныҳәоз, аа, абар, уажәы иашҭаҿы иахьазҳауа!
Абри акәын уажәы Ажьгьери дзызхәыцуаз.
– Марыка! – данаахынҳәы ибжьы наиргеит Ажьгьери. – Абысҭа ныбҵаанӡа, ана Қәҭыл адырра иҭ, саб аказы уибар иҭахуп ҳәа.
– Уажәыҵәҟьа! – лҳәан Марыка, ашырҳәа лҿыналхеит. Минуҭқәак рышьҭахь даахынҳәын, абысҭанҵара дналагеит. Қәҭылгьы иҽааиҵамырхакәа ашырҳәа иҿааихеит. Агәара данааҭалаҵәҟьа илаԥш наиқәшәеит, еразнакгьы Ажьгьери иааигәалашәеит зны, ихы игәахшәаны даныҟала, Қәҭыл гәрамгарҭас даникыз. Уи аахыс ԥыҭкгьы ааҵуеит, аха днаихәаԥшцыԥхьаӡа иааигәалашәоит, аҵәымӷ аиԥш, игәгьы иалоуп. Разҟны уи Қәҭылгьы издыруам, – даҽаӡәгьы, иараӡәзаҵәык иоуп издыруа, аха иламыс дшаҟаҟац даҟаҟалоит, «Сыԥсхы сылашәаны саныҟаз акәгәышьоуп» игәы иааҭиҳәааит.
Аџь-ҿыс ааигәара дгылан Ажьгьери, иара уа дааидгылеит Қәҭылгьы. Агәылеи агәылеи ирыбжьоу аԥсшәа анааибырҳәа: – Аа, иубоит, апатҟәырқәа аунашьҭит, – иҳәан Ажьгьери, Қәҭыл днаизԥшит. – Уажәшьҭа ԥырхага амаӡам, агәақьҳәа иазҳалоит.
– Иазымҳакәа, изазымҳараны иҟоузеи? – иҳәеит Қәҭыл, илаԥш надырхаланы. – Нхаҩҵас еиҭоуҳаит, иара иауалу азҳароуп!
– Марыка абысҭа нылҵеит, уаала ҳақәныҳәап, – иҳәан Ажьгьери, игәыла дихьырԥшны, амаҵурҭахь иҿынеихеит. Қәҭыл даалак-ҩакит, аха «ҳақәныҳәап» аниҳәа, мап изымккәа, дишьҭаланы иҿынеихеит. Рхәы мазеин, рнапқәа ӡык нарықәҭәаны, илахатәеит.
– Ҳхәы ҳнапы аҳаркаанӡа, Анцәа илԥха ҳаиҭарц ҳиҳәап, – иҳәан, дҩагылеит Ажьгьери. – Анцәа улԥха ҳаҭ, угәаԥха ҳаҭ. Ҳумҵаныҳәаноуп ҳҿаҵа ҳҿахьы ишҩааго. Уи аҵас агәаҟроуп изхылҿиааз. Ҳуҳәоит ҳгәаҟрақәа ҳзырханы, ҳаԥсҭазаара урлашарц. Иахьа гәыӷра хәыҷык исоуз, сажәымҭа арԥшӡартә сҟоуҵарц суҳәоит.
– Амин! – иҳәеит Қәҭыл. – Анцәа дыҟоуп, уи ақьиацәа рныҳәаԥхьыӡ иаҳауеит, идоуҳа угымзааит, илԥха-игәаԥха ҳамазааит! – иҳәан, Қәҭылгьы аныҳәаҿа икит. Илеибартәан, рхәы рнапы надыркит. Марыка дырхагьежьуа рымаҵ луан. Акы ианнацҳа, Қәҭыл аҵәца аақәихын: – Ажьгьери, уныҳәаҿа скыр сҭахуп, – иҳәан дҩагылеит. – Аԥсуаҵас ус иахәҭоуп, иагьҳақуп.
– Ус иахәҭоуп, аха уажәы ишәзымдыруа маӡак шәасҳәар сҭахуп, – Ажьгьери, Қәҭыл дҩаиҵаԥшын – уи ушьҭан иукып, уажәы аџь-ҿыс аҭоурых шәасҳәоит, уаҵәца ықәыргыланы, улатәеи. Марыка, бааскьеи арахь, – ибжьы налықәиргеит. – Ари аџь-ҿыс анеиҭасҳауаз, ажәабжь ссир ансаҳаз акәын, исыӡбеит рыхьӡала аџь-ҿыс сгәара агәҭаны еиҭасҳарц. Сныҳәеит-сныԥхьеит, ааԥынра аԥсы ҭаланы ианызба, сҳабла ааизганы, счара аҿҳәара шасҭо ҳәагьы нацсҵеит. Анцәа иҳәаны, сыбла иабеит. Даҽакала иҟаларгьы ауан – ус еиԥш ашәарҭагьы ыҟан, аха Анцәа, сгәаҵа дҭаԥшны, адоуҳа ҟаиҵазшәа, сыбла иабеит.
– Инагӡаны Анцәа идоуҳа ухылаԥшааит! – иаҳаз ажәабжь деигәырӷьаны, диқәныҳәеит Қәҭыл.
– Саб, ари аҭоурых уажәраанӡа исоуҳәар, еиҳагьы сеигәырӷьон, – лҳәеит Марыкагьы.
Ажьгьери иажәа ас еиԥш ахҳәаақәа иарҭаз даарызхәыцит.
– Ус ауп, аха ауаҩы еснагь игәаҵа иҭаҵәахны маӡак имазароуп, – иҳәеит Ажьгьери. – Уи гәыӷроуп! Агәыӷроуп ауаҩ ԥсҭазаарас имоу – уи уажә исраргамеит. Ианду лыԥсхәы аауит, ашықәс нас иаармаҷны ихҳаркәшоит. Исраргамаз амаӡа акәзар, ҿҳәарас иамаз иахьа акәын, исраргамеит.
– Умаӡагьы, уаргамагьы урықәгәырӷьалааит! – еиҭах днаиқәныҳәеит Қәҭыл.
– Иааиуа асабшаз, ҳҳабла ааизганы, ҳчара аҿҳәара ԥаҳҵәоит, – игәыла днаизԥшит Ажьгьери. – Қәҭыл,
убри аиҿкара унапы ианысҵоит. Уи иазкны ҩышықәса зхыҵуа ацәҟата сымоуп. Бара, Марыка, Асҭамыр адырра иҭ, баншьцәа, Гәнаа рахьгьы адырра ҟаҵа. Ачара аан сабхәараа раншьцәа Жәанаа усгьы ачарахь иаасԥхьауеит. Бан лыԥсы ҭазар ланшьцәа Жәанаа бжьалыжьуазма, аха урҭ – ачараан. Абарҭ роуп Ҳәмараа Аԥсны жьрацәарасгьы уацәасгьы иҳамоу. Нас ҳақәныҳәап иахьатәи ҳгәырӷьара! – иҳәан, дҩагылеит Ажьгьери. Ҳрықәныҳәап ҳхәыҷқәа.
Ароман «Абду Ажьгьери» зхы иақәиҭны иҩу сахьаркыратә ҩымҭоуп. Ажәла «Ҳәмарба» акәзар, хатәы ҭоурых аманы иҟалеит. Аҵыхәтәажәа аҩра зыбзоуроугьы еиҳараӡак иароуп. Аха уи аҭоурых сҳәаанӡа, зны амҳаџьырра атема шышьҭысхыз атәы сҳәар сҭахуп.
Ишдыру еиԥш, аҵыхәтәантәи амҳаџьырра, ажәлар рҿы ишырҳәауала – имҳаџьырраҵәҟьан, аҭырқәа иӷбақәа ааины ҳагаҿа иааӡыхгылеит, ҳажәлар зыхьԥшыз ҭауади-аамсҭеи ажәлар ирылагьежьны агитациа ҟарҵеит, уажәшьҭа ара нхашьа ҳамаӡам, Ҭырқәтәылаҟа ҳцароуп ҳәа. Абасала, ҭауади-аамысҭеи ирхьыԥшыз ҳажәлар еидырхеит. Ус ауп ажәлар ишырдыруа. Ари ҟалеит 1877–78 шықәсқәа рзы.
«Аурыс ҳәынҭқар Аԥсны инапаҿы иааигеит, аха уи ичынуаа аԥсуаа рнапаҿы ирзаамгеит, – рҳәоит аҵарауаа шьоукы. – Аурыс ҳәынҭқар Аԥсны зиҭахыз амшын агаҿазы акәын, аҭырқәа султан иакәзар, аибашьцәа ракәын ииҭахыз – аԥсуаа шеибашьцәаз идыруан. Абасала, урҭ аимпериақәа шеиӷацәазгьы, араҟа ринтересқәа еиқәшәеит. Нас аԥсуаа рыҩнуҵҟа «ацҳаражәҳәаҩцәа» рыԥшаан, Анцәа ду ираҭәеишьаз рыԥсадгьыл лкажьны, иртәышьҭрамыз тәым тәылак ахь ицеит».
«Усҵәҟьоу?!» – иџьшьаны ухы уазымҵаарц залшом. Иџьаҳшьаргьы, уи аҵабырг иазааигәоуп, чарҳәаралоуп ҳажәлар рыԥсадгьыл ишықәҵыз.
Зегьы еицҿакны ирҳәауа акоуп, амҳаџьырра зыхҟьаҵәҟьаз 1866 шықәсазы Лыхнашҭа иҟалаз ажәлар реизареи нас уи иахылҿиааз атрагедиеи роуп. Уи еимактәӡам, аха уаҟа иҟалаз атрагедиа зыхҟьази уи аҭоурыхи ртәы зҳәауа қьаадк ҳкӡам. Арахь иаадыруеит аҳәынҭқарратә комиссиа алхны ишҭырҵааз, алкаагьы шыҟарҵаз, аԥсуа жәлар ахара рыдҵаны. Уи уҳәан-сҳәанӡам, ҭоурых ҵабыргны иаадыруоуп. Аха иабаҟоу аҳәынҭқарратә комиссиа ирӡбыз адокумент? Ф-сааҭк ажәахә ҟазҵоз Ашамба ииҳәаз иажәахә абаҟоу? Урҭ зегьы инхәыҵаршәны ирҵәахит, иахьагьы иҵәахуп.
Уажәы ҳара иҳалшо, аҭоурых ҵабырг аилкаараз, ҳашьҭахьҟа ҳхьаԥшны, ҳҭоурых ҳалаԥш ахгароуп. Убри еиҳа мҩакы ҳақәнаҵоит.
Аԥсны Византиатәи аимпериа ианалаз ауп, аԥсуа хылҵшьҭрақәа хаз-хазы иҟаз рҽеидкыланы, VIII-тәи ашәышықәсазы Аԥсны аҳра аныҟарҵаз. Урҭ еидызкылаз, аҳрагьы шьаҭас иарҭаз аԥсуа жәлар рҭоурых традициоуп, р-Аԥсуароуп. Ишдыру еиԥш, Аԥсуара зхылҿиааз аԥсуа иламыс ауп, Аламыс зырҿиаз Аԥсуароуп. Ишаабо еиԥш, урҭ еициз, еихааӡалоу, еиҟәыҭхашьа рымамкәа еизгәакьоу ракәны иҟоуп. Урҭ Византиантә иаарымгаӡеит, рыԥсадгьыл Аԥсноуп иахьыҟаз, аԥсуа жәлар хеиқәырхагас идырҿиаз ауп. Аҳәынҭқарреи ажәлари еимаздоз Аԥсуара акәын. Аԥсуара иарҿиаз ахьӡи ахьымӡӷи шьаҭас иамоуп Аԥсны аҳра аусӡбаратә системагьы. Аметрополиа акәзар, Аԥсны аҳра аҩнуҵҟатәи аусқәа рыҽрыланагалаӡомызт, аԥсуаа ишрымац ирыман рхатәы аҳра, рхатәы напхгара, рхатәы традициа, рыжәлари дареи шеимадац еимадан.
Аԥсны Ҭырқәтәылатәи аимпериахь ианиасгьы, аҳра шамац иаман, Аԥсҳа Кьалышьбеи иакәзар, Ҭырқәтәыла дазыҟаҵаны ауп Аԥсны аҳра дшахадыргылаз. Ажәлар рнапхгара аформагьы аметодқәагьы шыҟац иҟан. Аԥсуара акәын анхаҩы инаиркны аҳ иҿынӡа изықәныҟәоз. Аҵыхәтәан Қьалышьбеии аҭырқәа Султани еивазгалазгьы, еилызхызгьы убри Аԥсуароуп…
Аҟарулцәа реиԥш усгьы аимпериақәа рҽырԥсахуан, аҵыхәтәан Урыстәылатәи аимпериа ахылаԥшрахь ииасит Аԥсны. Уаанӡа Урыстәылеи Қырҭтәылеи аиқәшаҳаҭра рыбжьаҵаны, Қарҭ аҳәынҭқар ихаҭарнак дааганы ддыртәахьан…
Кавказ зегьы, абасала, аурыс ҳәынҭқар инапаҿы ианааига, уи зыԥсадгьылыз ажәларқәа дырзымҵааӡакәа, Урыстәыла ишыҟаз еиԥш, губерниалеи, округлеи, уездлеи ишеит, атәылақәа рмилаҭ хьыӡқәа рхыхны.
Аԥсны аҵыхәтәан ауп, 1864 шықәсазы, аҳрагьы ахьыӡгьы анахырхыз. Уигьы иазмырхакәа ажәлар рнапхгара аурыс чынуаа рахь ииаргеит. Ус ҟарҵеит зехьынџьара. Ақырҭқәа «чемо батоно» рҳәеит, Имам Шамиль, иаҳәа ҭӷәыцәаа, ҵыс ҭыҩрак иаҟараз сыԥсадгьыл сыхьчоит ҳәа дырҿагылт. Аԥсуаа аурыс ҳәынҭқар ичынуаа рнапхгара ҩышықәса ирчҳаит. Аурыс изакәан ала, ацәгьара ҟазҵаз иус ӡыбны дҭаркуан, иреиҳау шьауӷазар – ашьра иқәырҵон, ма ашьамҭлаҳәқәа лаишьаҵаны, Сибраҟа дахыргон, – уи иахьӡын «ддырӡит». Уи ажәа усҟан ауп ианцәырҵыз, Сибраҟа ихырҵаз, ҿааҳәра иоуӡомызт. Урҭқәа аԥсуа дзышьцыламыз ракәын.
Нас аҵыхәтәан, асовет аамҭазы 30-тәи арепрессиатә шықәсқәа рышьҭахь, ари ажәа аҵакы аҽарҭбаан, «ауаа андырӡуаз» рҳәара иалагеит, акгьы зхараӡамыз ауаа.
Ацәгьоура еснагь иҟан – уи ажәларқәа зегьы ирзеиԥшуп. Урҭ, дара рҵаси рқьабзи рмилаҭ ԥсихологиа излақәшәо ала, рус ӡыбны, иахьдырхәуан. Аԥсуаа ирыман рхатәы усӡбаратә система, ацәгьара ҟазҵаз дчарҳәаҩзаргьы, дыԥсахыҩзаргьы, дагьҭаркуамызт, дагьыршьуамызт, моральла дахьдырхәуан, ауаа рҿы анеира азин имамкәа, аӡәы иҿгьы аӡәгьы дзымнеиуа, ажәлар дрыларцон. Аҩны дшыҟац дыҟан – уи азин иман. Адунеи аҿы усӡбра системас иҟаз зегь реиҳа агуманизмра змаз Аԥсуара иарҿиаз аусӡбаратә система акәын. Ауаҩы иус ӡыбны ишьра, XXI-тәи ашәышықәсазоуп иаанаҳкылоит ҳәа иаҿуп, аха ирзыҟаҵом, ҳара ҳҟны ахаангьы иҟамызт, Анцәа иишаз дара дышԥаршьуаз?! Абжьааԥны ауаҩшьреи ашьоуреи ыҟан, аха уи закәандаран…
Абасала, Урыстәыла ҳаналала, еиҳараӡак аԥсуаа рхатә напхгара аарымхны, Урыстәыла ачынуаа рнапхгарахь ҳаниарга, иааиҿагылеит ҩ-дунеик идырҿиаз ҩ-культурак, атәы иԥсихологиа змаз Европатәи акультуреи доуҳала зхы иақәиҭыз, Амрагыларатәи ацивилизациа иахылҿиааз Кавказтәи акультуреи. Убри иҟалаз азалымдарра аҭыԥ иқәырҵарц, ҳажәлар традициала ргәырӷьареи ргәалеи ахьеибырҳәоз Лыхнашҭа аизара ду ҟаҵаны, уахь днарԥхьарц рӡбеит Аԥсны аҳ иҭыԥ аанызкылаз аполковник Кониар. Ажәлар ирҭахын ргәынамӡарагьы, ргәалагьы иарҳәарц. Ари цивилизациатә методын.
Усҟан Аԥсны аҳ дахыргахьан, ҭауади-аамсҭеи мчы рымамкәа иҟан, убри аҟнытә, ажәлар ирӡбеит, аурыс чынуаа анапхгара зырҭоз ажәлар рахьтә, анхаҩы Шамы Осман рҿахәы идырҳәарц. Ф-сааҭк ажәа иҳәон Осман, хҩык аҵара змаз аҭырџьманцәа иажәахә неиҭак-ааиҭакуа еиҭаргон. Аполковник, аҟанҭаруаз еиԥш, аказакцәа икәыршан дгыланы дӡырҩуан. Аҵыхәтәан уи аҭак ажәа аниҳәоз, аҭырџьманцәа аӡәы, Акониар иажәа, ицәаԥҽыгаз бызшәала еиҭеигеит. Ус ажәала аҭоурых аҿы уи ауп ирҳәо. Ари провокациан. Уи ззымчҳаз аԥсуа нхаҩык иабџьар дахеит – иҟалеит атрагедиа…
Уи атргаедиа ашьҭахь аҳәынҭқарратә комиссиа алхны, аус ҭырҵааит, ахарагьы рыдырҵеит ҳажәлар. Аха иабаҟоу урҭ иҭырҵааз аматериал? Аҭырџьманцәагьы ирҿцәажәеит (урҭ қырҭқәан рҳәоит, ирҳәоит аҟароуп), нас ф-сааҭк еиҭаргоз Осман иажәахә абаҟоу? Ус ажәала иаадыруеит «ажәлар ахара шрыдырҵаз», ус анакәха, Осман Шамба ф-сааҭк дгыланы ажәахә иҟаиҵоз убри
атрагедиахь икылигарц акәызма? Сара, ари аҭоурых сазхәыццыԥхьаӡа агәра згоит «ахԥатәи аган» ала апровокациа шыҟаҵаз. Иахьа урҭ аҭоурыхтә рхивқәа драргамоит, рҳәеит. Аҭоурых – ҭоурыхуп, ҳара иаадыруазароуп аҭоурых ҵабырг. Ҳара уи аҭоурых ртытуа аполитика алҳхырц акәӡам изаҳҭахугьы. Ҳара ҳажәлар, Аԥсны иҟоугьы амшын нырцә инхогьы, агәра згоит, ибзиаҵәҟьаны ишеилыркаауа, иахьатәи Урыстәылеи азежәтәи ашәышықәсазтәи Урыстәылатәи аимпериеи акы шракәым. Сара ари аҭоурых зҵаара зцәырзгаз, Анцәа ҳажәлар нхарҭас ириҭаз рыԥсадгьыл ааныжьны рцашьа еилкаамкәа иахьыҟоу азоуп. Уи хьымӡӷуп ҳажәлар рзы. Иара шҳауз алегенда акәым, афакт ахаҭоуп, аҭырқәа иӷбақәа ааины иааӡыхгылан, ҳажәлар рынхара-рынҵыра зегь лкажьны, еицырхәхәа инеин инҭаланы ирзымдыруаз атәылахь хатәгәаԥхарала иқәҵны ицеит. Аҭоурых ҭоурыхуп, уи аҵабырг маӡамхароуп. Сара сырхаануп амҳаџьырра иахаанны издыруаз, саб иашьеиҳабацәа ҩыџьа амҳаџьырра ҟалаанӡа иихьан, саб амҳаџьырра адырҩашықәсан диит. Ус анакәха, рабацәа ибзиаҵәҟьаны издыруаз ракәын. Уи аус, «қәыџьма лаԥсшәа ажәлар дрылагьежьны», еиҿызкаауази сабдуи аиҩызара рыбжьазаарын, еизааигәан. «Ҳақәымҵыр ҟалом уҳәеит, аха ҳахьцо ҳзықәгәыӷуа иҟоузеи?» ҳәа сабду диазҵааит уи ауаҩ.
«Уахьгьы ҳзықәгәыӷуа ссирк ыҟам, аха ара аурыс имагәшьхәа ҳҭацаланы нхашьа ҳамам» иҳәазаап. Сабду акгьы ахимҳәааӡеит, аха ииӡыбшаз убасҟанҵәҟьа иӡбеит, зегь амҩа иқәымлар ҟамло аусқәа еиҿкаан, аха иашьцәа ргәырҽаниҵеит, амҩа ианықәлалак хәыҷ-хәыҷла маӡала рыҽԥхьаркырц, ус иагьыҟарҵеит, бнак аҿы ауха ирхыргеит. Абасала, сабду иҭаацәа ракәым, иашьцәа Ҳашыгаагьы еиқәирхеит. Мҵара инхоз Ҳашыгаа роуп амҳаџьырра ицаз.
Сабду Селықә 1890 шықәсазы Хәаԥҟа нхара дааит. Ҳахьынхо аҳабла «Дбар ихәы» ахьӡуп. Ахьӡ ауп инхаз, Хәаԥ 400 ҭӡы нхозаарын, зегьы лықәыӡәӡәа амҳаџьырра иагеит.
Сабду иԥшәма Есма Пап-ԥҳаи иареи 8-ҩык ахшара рхылҵит, ԥшь-ҩык аԥацәеи ԥшьҩык аԥҳацәеи. Аеҳәшьцәа аҩнрақәа ицеит, аишьцәа еиҿыҵуан, Аҩнду аҿы саб даанхеит.
Ес-ныҳәа аишьцәа зегьы Аҩнду иааиуан, ҽаанбзиала еибырҳәон. Нас урҭ ирыцлеит егьырҭ ҳгәылацәа ԥшьҭӡакгьы. Аныҳәа ныҳәоуп, ирфон-иржәуан, иахьа хәлаанӡа еидтәалан, изхааныз-изхаанымыз ажәытә-аҿатә ирылацәажәон. Ус акәын ишыҟаз сасык, ма сасцәақәак ҳҭазаргьы.
Урҭқәа раан, шамахамзар, амҳаџьырра ахҵәара ҳажәлар ирзыҟалаз ианаламцәажәоз ыҟамызт. Иҟан уи иахаанны издыруазгьы. Урҭ еиҳагьы ихьааганы ирылацәажәон, иҭацәыз ҳадгьылқәа рҿы ақырҭқәа ааганы рнырхара ианалагаз. Убасҟан ауп амҳаџьырра атрагедиа, хатә хьаак аиԥшҵәҟьа игәнырго ианалагаз.
«Знымзар-зны урҭ арахь ихнымҳәыр ҟалаӡом, аха иабанҳархо?» – ихьааганы лассы-лассы еизҵаауан.
«Уара, рҽеибаркны изымаауазаргьы, аӡәы-ҩыџьа зны икылшәаны иаар, ҳармыцхраауази, инҳмырхози, нас егьырҭ рашьцәагьы аӡәа-ӡәала, ҩыџьа-ҩыџьала иаарымгарызи!» – иҳәеит аӡәы, реицәажәарақәа раан. Зегь реиҳа убри схы-сгәаҿы иаанхеит. Ашьҭахь «Абду Ажьгьери» аҩра сҽаназыскуаз Ажьгьери иаб Аҳмаҭ Аԥсныҟа иаагараҿы убри «аӡәа-ӡәала» раагара схы иасырхәеит.
Уахык Ҟәланырхәантә Есава Қьаазым ҳәа сасык даҳҭан. Зегь реиҳа игәыҭшьаагаз иҳәеит ҳасас убри ауха.
– Арҭ иааганы индырхо ақырҭқәа, хыԥхьаӡарала ҳара ҳаҵкьыс ианеиҳахалак, нас Аԥсны ахьӡ ахырхыр ауеит, – иҳәеит иара.
Саб ииҳәо иҿамшәо дцәышӡа дизԥшуан ҳамҭакы, асас ииҳәаз иҟалаҵәҟьаз акы аиԥш иԥхьаӡаны.
– Усҵәҟьоу?! – иҿы ааихԥхьеит, аҵыхәтәан.
– Рнапаҿы ҳаҟоуп, ирҭаху ҟарымҵои! – иҳәеит Қьаазым. – Ҳашколқәа аркны рбызшәа баша иаҳдырҵома…
Уи ашьҭахь шьоук анҳҭоу саб кырынтә еиҭеиҳәахьан, Қьаазым ииҳәаз ҳәа.
Сара схы здыруа санааҟала инаркны, ус еиԥш еицәажәарак аныҟоу, снаскьаны, сҟәардә хәыҷы сықәтәаны, сырзыӡырҩлон. Ари гәазҭаз сасык зынгьы саб диазҵааит.
– Уара абри ахәыҷы иҩызцәа рахь хәмаррагьы дцом, иахьак абра дтәаны даҳзыӡырҩуеит, – иҳәан, саб днаизԥшит, – иаҳҳәо акыр еиликаауоу?!
Саб, сара даасзыԥшын: – Дӡырҩлааит, – иҳәеит иара, – иахьа изеилымкаар, уаҵәы еиликаауеит…
Иҵабыргыҵәҟьаны, ахәыҷы игәынкылара бзиами, исаҳауаз зегьы, мшаҽны еиԥшҵәҟьа, исгәалашәоит, урҭ ҵакыс ирымаз ашьҭахь ауп еилыскаауа саналагаз. Рҵакы аилкаара мацарагь акәым, ҳабацәа рхьаагьы саргьы исхьаауа салагеит, дара ҳабацәа реиԥш, еснагьтәи сгәыҵхақәа ируакны иҟалеит амҳаџьырра ахьаа. Усҟан «смилаҭ хдырра» ҵара змамыз ҳабацәа рыхдырра акәын ҩаӡарас иамаз, аха нас, аинститут аҿы аҵара анысҵоз, Гьаргь Ӡиӡариа Аԥсны аҭоурых даҳзаԥхьон факультатив ҳасабла, семеистрк иҭагӡаны. Иахьагьы исгәалашәоит, алекциа ашьҭахь ҳааикәшаны азҵаарақәа аниаҳҭоз. Убасҟан ҿыц сгәаҵаҿы иҿыхеит ҳабацәа рхьаа. Срыԥхьеит, Аԥсны Урыстәыла адлара иазкыз иусумҭа. XIX ашәышықәсазы Аԥсны асоциалтә еизыҟазаашьа иазкыз иусумҭагьы саԥхьеит – уи идоктортә диссертациа акәын. Уаҟа Аԥсуара закәыз атәы маҷымкәа избеит. Нас, аҵыхәтәан, Гьаргь Ӡиӡариа Амҳаџьырра иазкны ииҩыз санаԥхьа, Аԥсны иахнагаз аполитикатә закәандарагьы, ҳажәлар ртрагедиагьы, зегьы-зегь реиҳа адемографиатә катастрофагьы, еиҳа еилхха избо салагеит. Ҳажәлар ирхыргаз атрагедиа дуӡӡа игәыҭшьааганы иааирԥшит Баграт Шьынқәба «Амҳаџьырқәа ргарашәа» аҿы. Уаҳа егьсгәалашәом ҳлитератураҿы уи атема иазкны иҳамоу. Ҳлитература ӷаргәышьоуп аибашьрақәеи агәаҟрақәеи
ҳажәлар ирхыргахьоу раарԥшраҿы. Аха уи уажәоуп сазхәыцуа саналагаз.
«Абду Ажьгьери» аҩра сҽаназыскуаз урҭқәа ракәымзт сзызхәыцуаз, ҳабацәа рхьаа акәын, урҭ ргәынқьбжьы сгәа ишанырц ианыруан. Усҟан 37–38-ҟа шықәса схыҵуан, хԥаҟа шәҟәы ракәын иҭсыжьхьаз, аԥышәа маҷны исыман, аха нап асыркит. Уи саныхәыҷыз аахыс гәыҵхас исымаз акәын. Аԥсуа жәытә хьӡы – Ажьгьери ирласны ишьақәсырӷәӷәеит, аха ипроблеманы исзыҟалаз ажәла аԥшаара акәын. Уи апринципра злаз акы акәымзт, аха сара исҭаххеит, Аԥсны иҟам, аха Ҭырқәтәыла еиқәханы иҟоу ԥсыуа жәлак алсхырц. Ажәла жәлоуп, аха иаауԥыхьашәо узалхуам, раԥхьа иргыланы аԥхьаҩ зыгәра игаша акакәны иҟазароуп. Убри аламҭалашәа, алакә џьашьахәы аиԥш, исаҳаит исҭахыҵәҟьаз ажәлеи уи иахылҿиааз аҭыԥ хьӡи.
Хәаԥ аусҳәарҭа анаҩсан, аҩадеи амраҭашәареи иахьрыбжьанакыз аҳабла «Лаҳәыреиҭа» ҳәа иашьҭоуп. Реиҳараҩык Ҳашыгаа роуп иахьа инхауа. Урҭ дреиуан Ҟанчобеи Кәакәеи-иԥа. Ҟанчобеи ианиааз еицырдыруаз уаҩын. Иахьа дыҟазар, 100 ш. раҟара ихыҵуан. Мирод Гәажәба иаҳәшьаду лԥа иакәын, нхаралагьы еизааигәан. Уахык ҳҩыџьегь ҳнеиԥхьан, ҳаиҭан. Ҳшеицәажәоз, рҳабла ахьӡ цәырызгеит.
– Изахьӡузеи, «Лаҳәыреиҭа», иабаанага ахьӡ? – сиазҵааит сара.
– Лаҳәыреиҭа иаанаго сыздыруам, аха саныҷкәыназ ирҳәо саҳаит, амҳаџьырра ҟалаанӡа, ара ҳахьынхо Ҳәмараа нхон ҳәа, – иҳәеит иара. – Ари аҳаблагьы «Ҳәмарқыҭ» ҳәа иашьҭан, рҳәеит…
Аџьашьахәы! Аа, абар сзышьҭаз Ажьгьери «ижәла» ахьысԥшааз! Ижәла мацарагь акәым, иқыҭа гәакьагьы. Уажәшьҭа, Ҳәмараа рыдгьыл сықәгыланы, Ажьгьери игәыҵха аӡбараҿы сивагылоит.
Абасала, нап асыркит иӡхьоу ажәла архынҳәра, урҭ рқыҭа гәакьа аиҭарҿиара. Уи ҭакԥхықәра дууп, рыхьӡ уҳәазар, рыжәла уҳәазар, иахьынхоз рқыҭа уԥшаазар, уажәшьҭа ажәлар идурдырроуп.
Ашәҟәы, аҩра џьамыӷәоуп, даараӡа, даараӡа! Аха аҭыжьра еиҳагьы иуадаҩхеит, 1970 шықәсазы иҩны салгеит – 1975 шықәсазы, ибжамҽамны акәзаргьы, иҭсыжьит. Аха иџьасшьаз, ибжамҽамны акәзаргьы, ашәҟәы иаԥхьаз ирацәаҩны арҽхәаԥхьыӡқәа рҳәеит. Даара кыр угәаӷьит зҳәазгьы ыҟоуп, амҳаџьырқәа рыӡбахә аҳәара иаҟәырххьеит, уара Аԥсныҟа рырхынҳәра апроблема ықәургылеит!
Владимир Анқәаб данаԥхьа, ҳамҭа дук иоузшәа, даара деигәырӷьеит – уи ус иҟазшьан иара, иҩызак иҩымҭа игәаԥхар, ҳамҭа дук аиԥш иԥхьаӡаны, деигәырӷьон. «Гәлиа ихьӡ зху Апремиахь хымԥада иқәҳаргылоит!» – иҳәеит иара. Уи излымҵуаз усын аҟнытә, иаартны иасҳәеит ус акы иаԥшьеимгарц. Аха Владимир Платон-иԥа ииҳәаз ҳәан, ауниверситет аҿы, аизара мҩаԥганы, иқәдыргылеит. Уи ашьҭахь, ианахцәажәоз ажәа бзиақәа шахырҳәаазгьы, акомиссиа анахәаԥшуаз ирӡбеит мап ацәыркырц.
Акомиссиа ахантәаҩы Иван Ҭарба дсыԥхьаны снеиган, аицәажәара ҳаман.
– Аҩымҭа зегьы еицҳгәаԥхеит, – иҳәеит иара, – аурыс бызшәа даҿагылоит, уи нас иҳаҽԥнырҳәоит, рҳәеит. Саргьы ус сгәы иаанагоит, – иҳәеит Иван Константин-иԥа. Убасҵәҟьа сеиҳәеит акомиссиа иалахәыз «Аԥсны ҟаԥшь» аредактор Сергеи Кәыҵниагьы. Иџьасшьаз, еиҳа изыцәшәашаз амҳаџьырра апроблема урҭ аӡәгьы дахьаламцәажәаз ауп. Сгәы иаанагоит абдуи амаҭеи рбызшәа еибамкзар аурыс бызшәа иахароузеи?! Иаартны ирзымҳәеит акәымзар, амҳаџьырра атема ауп урҭ ирзышьҭымхыз, рхаҭа уи хьаас ишрымазгьы, арахь идраргамар рҭахымхеит.
Уи аахыс ҳӡиасқәа ииаҩры шаҟа амшын иазцахьоузеи! Ажьгьери дзыргәырӷьоз Ааԥынра шаҟантәы Аԥсны иазаахьоузеи! Урҭгьы ракәым, уи ашьҭахь Аԥсадгьыл агәаҟрагьы иҭагылахьеит, иагьалҵхьеит… Убри аҵыхәтәантәи иабзоураны, Аԥсни Ҭырқәтәылеи Ажьгьери дзыҳәалоз «ахьтәы цҳа» хылан, аиҭанеиааирагьы ҟалеит... Ацҳаражәҳәаҩ Сырма Ашә-ԥҳа лакәзар, уи ахьтәы цҳа днықәланы, нырцә ҳашьцәа рахь дцоит, ажәабжьқәа ҳзаалгоит. Уи илыбзоураны Ҳәмараа рџьынџь қыҭа – Ҳәмарқыҭ иааны ирбахьеит, ираҳахьеит…
Уи ҟалеит 2011 шықәсазы. Ҽнак, мшы бзиахәк азы, Сырма имҩаԥылго адырраҭара «Агәыӷра», сшахәаԥшуаз, улаԥш наидхалартә иҟаз хаҵа шьахәки лареи реиҿцәажәарахь иниасит.
– Ари Ҭырқәтәылантә иааны иҟоу Ҳәмарбоуп, Сонер ихьӡуп, – лҳәеит. Иааларҟьаны исаҳаз ажәла саргачамкит, аргама исаҳаз агәра сзымго сҟалеит. Уи инашьҭарххны ҵаҟа «Ҳәмарба» ҳәа ижәла ҿаҿаӡа снаԥхьеит. Алакә аҿы ишыҟалало аиԥш! Ижәлагьы акәым, ԥшрала-сахьалагьы гәыла зсахьа ҭысххьаз Ажьгьери иԥа Асҭамыр ихаҭа! Урҭ аби аԥеи рхаҿсахьа еснагь сгәы иҭан.
– Ҳабацәа Аԥсны иқәҵит, – иҳәеит Сонер, – издыруада ҳажәла аӡәыр иаҳахьазар, ҳахьынхоз аӡәыр идыруазар?.. – ҳәа дҳазҵааит ателехәаԥшцәа. Адырраҭара ишаалгаз еиԥшҵәҟьа, Сырма ателефон сылзасит. Сҩымҭа аӡбахә цәырганы, Ажьгьери ихьӡ анысҳәа, еразнакы илгәалашәеит, анкьа зны дшаԥхьахьаз. Сара сеиԥш, ларгьы деигәырӷьеит. Уи акәын, адырҩаҽны ҳаиқәлыршәеит, Хәаԥҟагьы ҳцеит, Ҳәмарқыҭ лабҿаба иҳарбеит Сонер. Уаантә Ҭырқәтәыла иашьак ателефон дизасын, иеиҳәеит Ҳәмарқыҭантә дышиацәажәо. Нас сара исиҭан, саргьы сиацәажәеит, шәџьынџь тәылаҿы шәыхьӡ зху Ҳәмарқыҭ шәызԥшуп ҳәагьы нацсҵеит.
Урҭ ҳаиқәшәарақәа ателехәаԥшрала идырбан. Мшқәак рышьҭахь Сонер ателефон дысзаст:
– Ҳәмараа рнышәынҭрақәа ахьыҟоу здыруа дыҟазаап! – иҳәеит иара. – Аухат-ԥҳа Света лыхьӡуп.
– Уи сара дыздыруеит, дыԥшааны слацәажәоит, сҳәеит сара. – Хымԥада ҳцаны иаабароуп…
Сонергьы ииҭахыз уи акәын…
Абасала еиҭах Ҳәмарқыҭҟа ҳцеит, Сырма даашьҭхны.
Уажәраанӡа ҳахьыҟаз ажәытәтәи Ҳәмарқыҭ кыр инацәыхараны, амраҭашәаратәи аган ала, хәыԥшӡак аҿы иҟан уи аԥсыжырҭа. Иахьагьы уи аԥсыжырҭа акәша-мыкәша инхо анхацәа «Ҳәмараа рыԥсыжырҭа» ҳәа иашьҭазаап.
Анышәынҭрақәа цаҟьа-хаҳә ԥҽыхала икәыршаны, хԥаҟа ԥсыжырҭа еиҳа иубартә иҟан. Ацаҟьа-хаҳә акәзар, џьарантә иааргеит хымԥада, Ҳәмарқыҭ иахьаҵанакуа иҟаӡам – уа аҟәара хаҳә ауп иҟаӡоу, уи ала ахаҳәгәарақәагьы ыҟоуп, урҭгьы даара ижәытәқәоуп, ашьҭахь ауп санрызхәыцыз, иҟалап, Ҳәмараа рхаҳәгәарақәа ракәзаргьы.
Сонер пакетк иџьыба иааҭиган, анышәынҭрақәа ргәы аҟнытә анышә аақәхны инҭеиԥсеит.
– Ари саб инышәынҭра агәы иқәсԥсуеит, – иҳәеит иара…
Жәабаҟа мшы ҵхьан аиԥш, Сонер ателефон дысзасын, ҳаиқәшәеит. Уи ихаҭа дархитекторуп, Аԥсны ргыларак аҿы аус иуан.
– Ҭырқәтәылаҟа сцаны сааит, – иҳәеит иара. – Саб хәбаҟа шықәса ԥхыӡла дзымбаӡацызт, араантә иназгаз анышә игәы ианықәсԥса, убри аухаҵәҟьа ԥхыӡла дызбеит.
Иџьашьатәуп, аиашазы, иџьасшьеит, сагьархәыцит. Ари ҳажәлар ртрагедиоуп ҳабацәа ишырҳәоз еиԥш, ҳаԥсцәагьы рыԥсы ҭынчӡам.
Абас асахьаркыратә хҭҳәааи ҳажәлар ргәынқьреи ирылсхыз ҩымҭоуп «Абду Ажьгьери». Уи ахаҿсахьа, зыԥсы ҭоу сҭынха дук иеиԥш, сгәыбылра ацуп, Ҳәмарба Сонер иакәзар, Ажьгьери иԥа иакәушәа сгәы дабоит.
Сара, ари ашәҟәы зҩымҭоу, насыԥ сыманы схы сыԥхьаӡоит, ҩынҩажәа шықәса уажә аԥхьа Ажьгьери ииҳәахьаз иныҳәаԥхьыӡ сыбла иахьабаз.
«Иа Анцәаду, зхьышьаргәыҵа сакәыхшоу, суҳәоит, – иаҵәца аақәхны, Амрагыларахь ихы рханы, ибжьы ҩаҳареикуан, – улаԥш хаа ҳзырханы, зыԥсадгьыл иахҟьаны иҟоу ҳауаажәлари ҳареи иҳабжьоу амшын, «ахьтәы цҳа» рызхыланы, рыԥсадгьыл ахь иурхынҳәырц!..»
Абас гәҭыӷьӷьаала Анцәа даниҳәалак ашьҭахь, дааҳә-ны инациҵалон: «Шәышгылоу ишәкы абри аныҳәаҿа, ишәкла ҩыџьа-хҩы шәанеидтәалогьы, ишәкла шьыжьи-хәылԥази шәхала фырџьанк анышәкуагьы. Ишәкла, шәкы рҿынтә акы иақәшәоит, рҳәоит…».
Абас Ажьгьери ииҳәалоз иныҳәаԥхьыӡ иахьа сыбла иахьабо сара насыԥны исыԥхьаӡоит.
Насыԥны исыԥхьаӡоит, сҩымҭа афырхаҵа хада Ажьгьери ижәлантәы, алакә аҿы аиԥш, убри «ахьыцҳа» дықәсны иџьынџь ԥсадгьыл ахь дахьааз, ҳахьеибадырыз, уимоу Ҳәмарқыҭ дганы, рџьынџьқыҭа ахьисырбаз – уигьы иџьшьахәу насыԥны иҟалеит сара сзы.
