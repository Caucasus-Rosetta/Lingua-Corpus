

Аҧсуа сахьаркыратә литература ҳаҧхьаҟагьы еиҧҟьарада арҿиаратә разҟы лаша шазыҧшу  абаҩхатәра злоу, згәы азыбылуа абиҧара ҿа шаҵагылауа узырбо афакторқәа ируакуп ҳмилаҭ кьыҧхь (аҧсышәала иҭыҵуа ауп араҟа зыӡбахә сымоу) аҿы аҵыхәтәантәи ашықәсқәа (аибашьра хлымӡаах ҳхаагаз аахыс) рыҩнуҵҟа ацәырҵра иалагаз ахьӡ ҿыцқәа. Ҳәарада, урҭ аҿарацәа рҩымҭақәа – ажурналқәеи агазеҭқәеи ирнылахьоу – гха-ҧхақәак рымамкәа, ишшәра ишәны иауҟаху, макьаназ ашьаҟьар иаҩызоуп, иҧшқарахқәоуп, азҳазыҕьара амҩа иануп. Аха аҧхьаҩ дзыргәырҕьо акоуп, амилаҭ литература абзиабареи аихаҳара шаҭахуи зныҧшуа арҿиратә гәаҕь дара рҿы иахьубо. Ари акыр аҵанакуеит ҿыц аҩра иалагаз дарбанзаалак изгьы, насгьы шаҳаҭра ауеит ашәҟәыҩҩра зда ихәарҭам иҧсабаратәу абаҩхатәра акәиц игәаҵаҿы иххаӡа ишаку. Уи ада асахьаркыратә ҩымҭа зыҟалом иага ҵарадыррала уеибыҭазаргьы. Баша ирҳәом амца ахьеиқәым алҩа ҩеиуам ҳәа. 
Сара аҧсуа шәҟәқәа бзиа ибаны, доуҳала истәны исыманы иаҧхьо аӡәы иаҳасабла ҳлитератураҿы иагәылҵуа аҿарацәа рҩымҭақәа срызҿлымҳауп, рызҿлымҳара анаҩсангьы, аҩада исҳәаз ахшыҩзцарақәа рыҵызбаауеит, насгьы агәра сдыргоит еихсыҕьра ақәымкәа ҳмилаҭ культура адоуҳа дуқәа ируаку ҳсахьаркыратә литература зырҿиауа абаҩхатәра ҿыцқәа абиҧарацыҧхьаӡа ишаҵагылауа.
Убас ҳлитература ззааигәоу, бзиа ибаны иаҧхьо, зхаҭагьы ажәеинраалақәа зыҩуа, агәырҵҟәыл змоу дреиуоуп Фаина Валери-иҧҳа Хышба. Уи дышқәыҧшыз инаркны ажәеинраалақәа рыҩра далагеит, акымкәа-ҩбамкәагьы илкьыҧхьхьеит. Агазеҭ «Аҧсны» №54, 2010 шықәсазы иҭыҵыз аномер иану лажәеинраалақәа ирыҧхьалак ибоит Фаина Хышба апоезиатә кәиц ҧхеиҧхеиуа лгәаҵа ишҭоу, - насгьы дшаргәаҭеиуа, аҧсҭазаараҿы илыхҭынхьаауи лгәыҵхақәеи цәанырра ҧхала аҳәара дшамароу, ишлыцааиуа. Ус шакәу дырҵабыргуеит аҧхьаҩ уажәы иудаагалауа лажәеинраалақәагьы.

Руслан Қапба

                    ***
Убла ссирқәа сыбла ихгылоуп,
Уахынла саныцәоу сыҧхыӡ уалоуп.
Уҧсы ҭоушәа саҧхьа угылоуп,
Уаргьы саргьы ахрақәа ҳарҿысуан.
Уаргьы саргьы ацҳақәа ҳрықәсуан.
Лабҿаба уаныҟаз еиҧш ублақәа ччауан.
Иубоз, иуаҳауаз, угәы иалаз соуҳәауан.
Уажәшьҭа ҳааит, ҳааит аҩныҟа:
– Бымҩахыҵ саҳәшьа аҩныҟа.
Уа уаанҿасраз сыбла хыстит,
Сыҧхыӡ самжьеит, сыбла ухыҵит,
Амҩабжара са саанужьит.
Уара иуҭахын уаб игәара,
Ишәҭ-быбышны иҟаларц.
Аха уанишаз иуцимшеит.
Аразҟы бзиа, наунагӡа унхарц!

                     *** 
Уашҭа уахьынҭаҧшуа иаҵәароуп,
Уашҭа дууп, цәгьа иҭбаауп.
Уашҭа аҩныҵҟа ашәҭқәа шәҭлароуп,
Шәаҧыџьаҧла зегь еиҿкаауп.

Амра гылаанӡагьы угылон,
Урахә, ушәахә еилургон.
Иуааӡароуп, иухьчароуп,
Иацуҵароуп, ҧхьаҟа уцон.

Абаҩ ҷыда анцәа иануиҭа,
Уаҵкыс еицәоу утәы имҳәароуп,
Ламыс патула уа унхарҭа,
Саси ԥшәымеи идырлашароуп..


                   ***
Ахра дуқәа са сырҿысуан,
Арха сықәсуан смааҧсаӡо.
Иара ҿымҭ аҭынчра далан,
Сымыш дыцәан уа дмааҧшӡо.

Агеи Ашьхеи рҳауа еилалон, 
Сышьҭыҧраа срыман ишҟа ицон.
Иахьа хәлаанӡа сирҟьалон,
Сымыш дсыхьӡар сҭаххон.

        Сгәы зытҟәаз…
            (Алаф ашәа)

Сара сзыҳәан дыблахкыгоуп,
Иара идагь сзынхауам.
Изалшома уи сиҟәыган,
Иаргьы саргьы ҳаицәынхауам.

Са сзытҟәазгьы ибла хаароуп,
Саанызкыло иҟазшьа ауп.
Асас дааир искуа мароуп,
Ҳаивагьежьуа аҩны ҳаҩноуп.

Сгәы разуп  аҩнаҭа азыҳәа,
Иаргьы убасҵәҟьа  дшоуп.
Зегьы дырнаалоит хәыҷла-дула,
Ак узивбом, цәгьа деиқәшәоуп.

Иара ида сыцәа ҭынчым,
Иара ида сзынхауам.
Иара ида ҧсҭазаара сымам,
Жәҩанҟа мҵәыжәҩадагь сҧыруам! 



 



