Терент Ҷаниа еицырдыруа аԥсуа поетуп. Уи иҭижьхеьеит ҩажәа инарыцны апоезиеи апрозеи рышәҟәқәа. Иажәеинраалақәа ирылхны аԥсуа композиторцҟәа акымкәа-иҩбамкәа ашәақәа аԥырҵахьеит. Ҳазну ашықәс азы апоет 75 шықәса ихыҵит. Агазеҭ «Еҵәаџьаа» реилазаара апоет идырныҳәалоит имш ира, изеиӷьыршьоит агәабзеиреи арҿиаратә лшара ҿыцқәеи насгьы изыркьыԥхьуеит аҵыхәтәантәи аамҭаз ииҩыз ажәеинраалақәак.














































Аиҵбы

Нарҭаа дуқәа – шәҩык ахацәа,
Нарҭ Сасрыҟәа дреҵабын.
Аха драҭәаршьомызт иашьцәа, – 
Изабн акәзар – уи днашԥын.

Дара рзы – ишар ихәломызт, – 
Дгьыли жәҩани ирыбжьан.
Урҭ ахьцоз рашьа дыргомызт,
Иара дбашан, дара ԥшьан.

Аха зны, харак ишыҟаз, – 
Аԥсабараҿ зегь ааҳәит:
Рымҩа шәит,  изцом аҩныҟа,
Ахьҭа рылсын, илаҳәит.

Иқәнакит аҵаа хьшәашәа,
Нас ишәны ишьҭанаҵеит.
Аха игәаҟыз нарҭаа рашәа,
Рашьа иҟынӡа инаӡеит.

Нас иԥрит Сасрыҟәа иҽыхәа,
Ашьхақәа дырхыууа дцон.
Ажәҩан аеҵәақәа ҿыхан,
Урҭ еиҿаччон, иҽырбон.

Шьҭа днаӡон, инықәкны хыцла,
Еҵәак ҭеиҵеит ижжаӡа…
Уи аҽны инҵәеит ашьыцра, – 
Ашьыц имҩа лашаӡа…

Иԥсҭаҵаган аеҵә амца – 
Нарҭаа шәҩык аҩныҟа ицон.
Иашьцәа уи дрыхьӡеит, избанзар,
Урҭ дырхәьымӡар иҭахон.



Анарха змоу…

Схы амца аркызар
Арцәаха сымам, 
Арахь – ажәеинраала
Схышәаҿ иԥшуп.
Уи амца сырцәарц
Саҿуп хыма-ԥсыма,
Ажәеинраалагьы
Зҩып ҳәа саҿуп.

Схы амца аркызар
Арцәаха сымам,
Аха гәхьаас
Сызкыда, сбылуан.
Усҟан гәаныла
Ажәҩанаҿ сыҟан,
Сара ҳазхылҵыз
Ибжьы саҳауан.

Схы амца аркызар
Арцәаха сымам…
Абар, игәасҭеит
Иссирӡоу цәаҳәак.
Илакәын, иҟәандан,
Убас ихазынан,
Уи ҟармаҵысын
Изнаалоз иаҳа!

Схы амца аркызар
Арцәаха сымам…
Ажәа – агәаҵаҿ
Иизар – иашәоуп.
Аха макьана
Иауам сара сымаҵ – 
Амцеи уи ашәеи
Рҳәаақәа ҭшәоуп.

Ажәеинраала
Умҩын хыма-ԥсыма,
Шьхазаргь узхылҵыз,
Жәҩанзаргь узԥоу.
Ухы амца аркызар, – 
Арцәаха нумам
Иуҩыз, – уи акәхоит
Анарха змоу.




Ишьҭоу…
Амра карахеит ушьҭа,
Ажәҩан дуӡӡа иалан…
Ахы нықәҵан ацәарҭа,
Аҽаҵәахуан ԥшьаала.

Аҵла агага хәхәаӡа,
Ҳашҭа маҽхак иаман.
Уаҟа ақәиара цәгьаӡа,
Амархәац иагьаман.

Шьамханынӡа икаԥсон,
Акаканқәа ҷаԥшьӡа.
Ахра амҵан ҭынч ишьҭан,
Ашьабсҭа-аԥшӡара.

ҭынч дышьҭан ашәҟәы зыҩуа,
Ԥхыӡк, иссиру далан.
Аха дрыцҳауп ҿыц ииуа,
Изҳәаӡом игәала.

Ҳӡаӡа ҳәит, ишьҭоуп ашьац! – 
Маҷк ишәызаргь ҳшьала.
Аха ишоит, ишоит ишшац,
Ҳамрагь цәырҵып ԥшьаала.

Ишьҭоуп аԥшқагь, Анцәагьы, – 
Урҭ ирымам гәнаҳак.
Наҟ-арахь ишьҭоуп зегьы, – 
Сара соуп икнаҳау.




Уара  иухьчаз Аԥсны
Аԥсны Афырхаҵа
Леонид Арӡынба ихьӡынҩылоуп

Ахәра узхәышәтәуам лабжышла,
Ахәра уаузар Аԥсназы.
Сара сықәла, сара сышла,
Улахь маҷк еиқәын ецы.

Аибашьра дыдран, мацәысран,
Шҳамын, азаҵәра иазкын.
Иазкын ан хлаҳәада лысра.
Аԥсуа ишә аркра иазкын.

Аха имҩа ԥҵәан иқәылаз,
Агәра игазаргь иабџьар зны.
Арԥарцәа аԥсра иаԥылон,
Рыԥсы нақәҵаны Аԥсны.

Урҭ цәашьын, цәашьын ахацәа,
Уара ублаҿ уӡыҭуан.
Аҷкәын, аӡӷаб, – ахьырҵәаҵәа.
Ицәеит шуҳәо, ҿыц иакуан.

Урҭ убоит… Утәом, угылом,
Мцак еиқәуп уара угәаҟны.
Ихьчатәызар аԥснтәыла,
ҿыц удәықәлоит уабџьар кны.

Аха ҭаха урҭом, сгәыраз,
Дызхашҭыз зынӡаск Анцәа.
Урҭ ддырқәуеит аҭшәараҿ ирбаз,
Ма дадырҟьашьуеит ҳәынҵәак.

Аԥсуа ихаҵара сырџьома,
Аха сгәы лакҩакуеит зны…
Џьым, иуҳәарауеи, шьҭа ихьчоума,
Уара иухьчаз Аԥсны!?



Аҩыга

Дарбан изхәыцыз аҩыга?
Уи сахьцалакгьы игоит.
Избоит, ашәақәа рыдагь.
Сахьак сгәы ианнаҵоит.

Аҩыга – иссиру жәа-ҳәаган,
Аԥшӡа жызмырцәо шьҭыбжьын.
ҵәаԥшьын, исақәын, иҳәаган,
Ажәҩан икыду цәашьын.

Сапфо излалҳәаз лыгәҭыха
Аҩыга, ԥшӡазыз заҟа?!
Дырмит изыҳәан иныхын, – 
Ахаан имыӡуаз баҟан.

Аҩыга ицын наӡаӡа,
Зыдгьыл азыҳәан иблыз.
Аиаша иазықәԥлз ахаҵа,
Ацәгьа иагәыдҵан изшьыз.

Аха ишнеиуаз, аргама,
Иԥшьоуп ҳәа шаҳҳәоз ҳара,
Иарӡит уи ҳӡиас агьама,
Ҳқәыԥшраҿ иннажьит агра.

Иажәлон ашәҭыц аԥашәқәа,
Иахан, иҵнахуан зны.
Иацҟьон иџыртәу агәашәқәа,
Иҟан уи маӡаны.

Шәарҭас иамамызт ахьҭа, – 
Иннажьуан ҩажәак еихьшьны…
Дашьҭуан агәыла абахҭахь,
Ижәла иахьсуан дҟьашьны.

Аиқәаҵәа, ацәгьа уҭахызар,
Ашҳам, агәам, аҳәынҵәа…
Аҩыза диԥсахуан аҩыза, – 
Аҩыга даздырӡом Анцәа.

Сақәшәиуа сгылоуп аҩыга,
Аҩыга, шәы-гәнаҳак ҟазҵаз.
Инзыжьыз ахшара абыда,
Ақәыԥшра мҵазырсыз, изгаз.

Суҳәоит, уеибгазар. Аҩыга,
Ажәақәа раҳ, раԥҵаҩы:
Ужәлар ирныхла ашәыта,
Бзиа дбала ауаҩы!


Даршәар ҳәа сшәоит…
Авариант

Ажәҩан иалҟьан, адыд ҭҟьеит, –
Кәаҷабк ҳаҵла ихнашьит.
Амацәсгьы аҽаҟьеит, – 
Зҩак аҽакәыршан иашьит.

Аԥша абгыӡ аиԥш иҳәҳәеит, – 
Цгәы-ԥсык каршәын адәаҟны.
Сан дшьамхнышлан, акы лҳәеит, – 
Анцәа диҳәон ҳнапқәа кны.

Анцәа диҳәон уахь дыԥшны, – 
Уаҳа длымамызт ҽаӡәы.
Ҳнапқәа лкын зынӡа дшәаны,
Мшәан, ианбаҟало уаҵәы?!

Ашықәсқәа ццакуан, ицоит,
Иарбан еиӷьыз, иреицәаз?
Аха усҟан аиԥш избоит,
Сан дышиашьапкуаз Анцәа.

Аҵла хжәоит, ахыб хнашәоит,
Иахьагьы итәом, иааԥсан..
Са сахьгылоу – дшәар ҳәа сшәоит,
Анышә иамоу сара сан.




Асас изҵаара…

– Ари шәашҭа – шҭам, ибаҳчоуп, – 
Сысас дсазҵааит сара зны.
– Аԥсуа иашҭа – асас иашҭоуп, – 
Днасыԥуп ҳәа рҳәоит Аԥсны!

– Ишԥассиру шәчыс агьама,
Мшәан, излышәхи уи шәара?
– Асас уи изкуп аргама,
Иԥсы ациҵеит иара!

– Уадак хиоуп, ихиоуп зегьрыла,
Аԥшәма уи ицәоуп, ижьуп.
– шә-уадак имазаргь хкы-хкыла,
Еиӷьу асас изыԥшуп!

– Шәҵеицәа амца иалагылан, – 
Еиқәзырхазеи Аԥсынра?
– Ԥсроу бзароу ҳәа зҵаарак гылан,
Аԥсра еиӷьыршьеит дара.

– Нас, ишәымои шәара шәзыҳәа,
Иарбан шәашҭаҿ иԥшьатәу?
– Асас ицны иааз аныҳәа, – 
Уи наӡаӡа ҳа иаҳтәуп.



Иаргьы ажәҩантәқәа драшьан
Урыстәыла аҳәынҭқар Д. Медведев ихьӡынҩулоуп

Уи амшын дыхнахзыр, иамои, – 
Уи асаркьа аиԥш ицқьоуп.
Даҽакуп са сӡыхь агьама, – 
Ага ду ахь ашьҭа гоуп.

Сымра уи дыхнахзар иамои,
Сымра ҟәандоуп ,уи разуп.
Сышьха ӡышқәа рышҟа амҩа,
Имариамзаргь, иласуп.

Иҟалап даахьазар ԥсшьара,
Дхырхзар ашақәа иаҳаз,
Дгьыли жәҩани… Урҭ рыбжьара,
Ажәҵыс агага инхаз.

Игәы идырхьзар ан агараҿ,
Лыҷкәын иалҳәоз ашәаны? –
«Угы, сыҷкәын, иҳахьчароуп,
Уаргьы-саргь ҳазшаз Аԥсны!»

Дыдмырцәазар уи аԥхыӡқәа,
Анцәа, Аԥсны, ашьа…
Иццакуан асааҭ ахыцқәа,
Иаргьы ажәҩантәқәа дыршьан.

Иаргьы ажәҩантәқәа дырҩызан,
Дкәицны ҳажәлар уи дрыхьӡеит.
Сыжәлар рылахь ус анызаап – 
Нарҭаа дрыцлеит даҽа ҵеик.




Дықәҵуан…

Дықәҵуан ақыҭа
Иамаз хадас,
Ажәларгьы гәырӷьон, иныҳәан.
Изхырхәон, дышьҭырхуан,
Уи амш дзырбаз,
Игәырӷьон иҵәыуо аҳәҳәыҳәа.

Игәырӷьон аҵысгьы,
Аӡиас, амшын,
Ашҭаҿ ашәҭ уҳәарыма.
Дықәҵуан, урҭ ауаа
Уи иазыԥшын – 
Дықәҵуан ԥызас ирымаз.

ҵлакаҿ ардәынак
Зҿыз шәаҳәаран, – 
Ҳқәаҵаҿ аҳра ду аман.
Уажә атамаҵәҟьагь
Иаман ҽа-ԥшрак,
Уимоу иаман ҽа-гьамак.

Игәырӷьон, ихысуан,
Инеиуан жәлара,
Инаргон рбираҟгьы кәицха…
Рылахь еиқәырҵар
Данықәҵуаз иара,
Ибаргәызыз, арыцҳа!

Аха ишгәырӷьо
Сызшәаҳәом сара, – 
Иамои, уи рыцҳаразар?!
Зынгьы гәырӷьароуп аӡә ицара, – 
Урҭқәа ҳархысхьеит ҳара зегь.



Ахьышьҭрахь…
Ҳашьцәа рхьышьҭрахь ирыԥхьо Сырма ашә-ԥҳа илызкуп

Сыԥсымзар, икыдлом амза машәыршәа,
Ицәырҵуам аӡыхьгьы аблақәа хтны.
Ахьааи агәамҵреи аԥыршәоит ишԥыршәац,
Иқәҵыз, инзыжьыз аԥсадгьыл Аԥсны.

Иарбан мацәысу шәашҭа-ԥшӡа иқәлаз,
Уаҟа ашьацра ангылоз изшьыз?
Дасуан атәымуаа ҳныха шьапԥықәла,
Икнихуан архнышьна асуан ду зыхшьыз

Аԥсуа инижьуан Џьгьарда, Ешыра,
Дали Ҵабали – нас иҭацәын.
Имам аӡыхьқә, иҟам ишәшьыра,
Иҿиҭуам сашьа ҳәа игәашәаҿ аӡәы.

Ашықәсқәа – ацәқәырԥ иаҩызан, еишьҭалан,
Амшқәеи аҵыхқәеи нрыжьуан, ицон.
Аԥсуа дахьыҟаз игәыҵак игәала,
Ҽынла-уахынла лабжышла иӡәӡәон.

Аха дахьнеилак ицын ақыҭа,
Иламыс, иашәа – ҵәахын игәаҿы.
Ԥсуа маҭәала дымҩашьо деибыҭан,
Архаҿ ихәмаруан имцабзыз иҽы. 

Аха, тәымџьара – иарбану имчу, – 
Дзыцәаӡом ԥхыӡла имбозар Аԥсны.
Дгылоит ашьшьыҳәа, гәылагьы дҭынчым,
Дгылоит лабжышла ихчы кәабаны.

Бҭалоит урҭ рашҭа, бҭалоит ашьшьыҳәа,
Ба – бгәырӷьаҽҳәашоуп, гәыӷроуп – дара.
Нас амҳаџьырқәа ирымоуп аныҳәа, – 
Маҷк быԥхашьозаргь – уи ԥхашьарам.

Брыԥхьоит Аԥсныҟа, брыԥхьоит аҩныҟа,
Аха, ибыздырӡом ибылшаз бара!
Ак ыҟам, сыԥсымзар, Аԥсадгьыл аныцҟам,
Аԥсадгьыл ануҳәо – умыч ҽакуп.

Анацәа рсахьа хнаҩоит акыҷыра.
Ргәаҵаҿ икнаҳауп уарҳалҵас ашәшьы…
Ахацәа рыбжьакәын ирыԥхьоз мҳаџьырра, – 
Ахьышьҭрахь ирыԥхьоз бара быбжьы!



***
Аныҳәарҭа аԥхьа сгылоуп, – 
Ибылуеит сара сцәашьы.
Бара бҟынтәи гәнаҳак сымоуп,–
Мана бсыхәа, мана сшьы!

Са сцәашьы былуан ашьшьыҳәа, – 
Иагхон, алабжыш каԥсон.
Уи каԥсозшәа збон са сзыҳәа, – 
Мцак са сгәаҵаҿ еиқәнаҵон.

Илаԥшхырԥаган, илакәын,
Дарбан еиӷьу зыԥшаарыз?
Аха искыз ацәашь акәу,
Бара бакәу са сызблыз?


Ибхашҭит…

Амш анҵәамҭаз бдәықәлеит бара,
Амш анҵәамҭа лашьцоуп.
Садырсызшәа сгылоуп џьарак, – 
Сылабжыш ала скәабоуп.

Даҽа шьаҿакоуп иҟоу, инхаз,
Нас алашьцара ҳашоит,
Исцәыбгеит амра, амра иԥхаз,
Сиаҵәагь башоуп, сажьоит.

Ибзымариамшәа збон ацара,
Аха бсахьа сзынхон.
Исцәыбгон, ҳәарада, убрыгьы бара,
Аха ибхашҭит банцоз.




Ибхарои?
Гәыли Кьычба лахь

Ахьҭагь бычҳароуп,
Амцагь бацәцароуп.
Ажәҩан аҟынӡа
Бажәагь наӡароуп.
Аеҵәа аҵкыс
Бгәаҵа ҳзыԥхароуп,
Ибылшарыма?
Иарбан ибхароу?

Быҷкәын дахьжугьы
Зны бнықәыԥшлароуп,
Анацәа рызқәагь
Зны ибшьышьлароуп.
Ианыччатәугьы
Ба быччалароуп, – 
Зны ачарахьгьы
Бцароуп – баалароуп.

Ибыхьчоит гәаныла
Кындыӷ, ешыра,
Ҳгәыӷрақәа уаҟа
Игылоуп ишгылац…
Зыхәра иаргәаҟуа, – 
Рыбла бхыԥшыла,
Иахәышәтәыр алшоит
Урҭ ба бышәшьыра.




Амш ира

Сара ашьыжь Аҟәа сакәшеит, 
Аҟәа салсит еимданы.
Ашәҭқәа срышьҭлуп, иахьа сабшоуп,
Ирҭиуеит ирацәаны.

Аха иҟам, иҟам, иҟам,
Бара ибаҭәоу сымбаӡеит…
Сара сцозшәа збон аҩныҟа,
Аха, усгьы, сымцаӡеит.

Ари гәылымҵыц, аиашаз,
Иахыԥахьеит даҽакы…
Шәҭык уҿаччон, гәырӷьаҿҳәашан,
Егьи – неиуамызт ӡакы.

Ашәҭқәа малым, ашәҭқәа ҳамоуп,
Хыхь удырԥыруеит даргьы.
Аха иабаҭәоу, бара ибаҭәоу,
Сылаԥш рықәымшәеит џьаргьы.

Бымыш ираз, бымыш ираз,
Издыруеит, бара бзаҵәым.
Дҟалап амаалықь, агәыраз,
Ашәа бзызҳәо даҽаӡәы.

Ашәҭ зынӡаск иахараӡамызт,
Урҭ сахьрылаз сгәы ԥшаауа.
Бымыш ира саҳәаӡомызт,
Баша ашәҭқәа сыԥшаауан.












