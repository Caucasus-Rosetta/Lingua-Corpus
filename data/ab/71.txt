Шьалодиа Аџьынџьал
Р!(ҲПИГҨКОР
ӠИпхирҩчркор пџантоиӡ
Ашәҟәҭыжьырҭа “Алашара” Аҟәа – 2006
Дгьыли жәҩани еиниҟьарашәа ирдыдуа ирмацәысуа даацәырҵын “дыхьӡырҳәагаха, ихи ишьапи еинҟьо дцеит дӡагә-ӡагәуа дцеит дыхьӡыдаԥшадаха.
Аҩысҭаацәа иқәтәан абгахәыҷы аԥа ацәиӡон, ажьа ыҩны ишцоз дахьӡаны исон!..
Мҳаҵәк азна ахшыҩ изҭамызт, ауаа ахшыҩ дсырҵоит ҳәа даҿын!
Уажәымҭа зырӷәӷәо уанҿаз ишьҭоуҵаз ауасхыр ауп.
Ихылԥа аҵкыс ихы ласын, ԥшак асцыԥхьаӡа ихԥааны иагон.
Шьакаҭәарада аиааира, хәамаӡам.
Агәеилашәара шимаз еиԥш, агәхьаԥссарагьы иман.
Анцәа изқәикыз ауаҩы изахырԥом.
Абаҩхатәра ауаҩы игәаҿы ишәыроуп, ашәыр аҵла ишҿоу ишәышәуа еиԥш.
Згәы каҳаз, аҩаршьҭраҵәҟьагьы иҽеиҭар дагоит.
Аҵәца ҟьашь аӡыхь иҭыршьыр, аӡы зегьы аҟьашьуеит.
Аӡиас амҩа укыр, аҽа мҩак аԥшаауеит.
Агәабзиара зыԥсоу уздырӡом иуцәыӡуа уалагаанӡа.
Ашәҭ лқьышә ианықәу, ашҳам лыбз иаҵоуп.
Иҳаздыруам акәымзар, шанашәа ҳшоуп, ҳаниз амш инаркны ҳазегь ҳаҿхәара 8ҵәоуп.
Агаӡа есқьынагьы аԥхьагылара дашьҭоуп ишьҭахь игылоу ихы дирбаларц. Аҟәыш иҽааникылоит иаԥхьа инеиуа ахьцо ибаларц азы.
Ала акәац аагара иуздәықәҵараҳа, иаргьы акы сзаага ҳәа игәра ганы ашә аҟынӡа дузынашьҭуамызт.
Амаамынқәа ҳашрыхәаԥшуа аиԥш акәзар ҳаргьы џьоук хыхьынтәи ишҳахәаԥшуа.
Дӷьаз-ӷьазуа иԥшра исахьа уахьихәаԥшуаз акы игуп узҳәомызт, аха анцәа данишоз ахшыҩ иҭара ихашҭызшәа ихы ҭацәын.
Убасҟак иӷәӷәан иажәа, ақәаб азна аӡы мцада иаршуан, илымҳагьы убасҟак иҵарын, ҵыси-ҳәыҳәи еибырҳәоз иаҳауан.
Иԥынҵа аԥссашьа иҵаанӡа, ахар7ҵалара далагеит.
Џьоукы-џьоукы зымҩа игыланы рхы рбозҭгьы, ауаа рахь ацәырҵра иаҟәыҵуан.
Абга шыбгоу ахашҭуан, алажәқәа ацрашуа иашьҭамлозҭгьы.
Ахьча бзиа иуасақәа ирҟәыдуеит, исаӡом.
Уи ихшыҩ убасҟак иҵарын, аӡиас хшыҩҵакык хыршәланы ишаго ибаргьы дахьӡаны иамихуан.
Зышәқәа маатуа аҩны мра ҩнаԥхом.
Ауаҩы, аҵла иҿало ашәыр деиԥшуп, дииуеит, дҟалоит, диасуеит.
Џьаҳаными џьанаҭи рцаԥха иара идыркызшәа ихы ибон.
Аиаша уавызго амҩақәа рацәоуп, ашҟа узго акызаҵәык ауп.
Аҳәынҭқарцәа амчра ирымоу иацназго ахшыҩ рымазҭгьы, еибашьра ҟалаӡомызт.
Есымша аха змам ахаангьы ҟаҵа имаӡам.
Зхы уазырхәарц иушьҭоу ушәшьыра дыҵагылоуп амра ахьынӡауқәԥхо,
уқәԥхара ианаҟәыҵ нахыс, угага убараҳа дубаӡом.
Агәы ахәра заҟа имариоу аҟара арӷьара мариазҭгьы гәыхь ҟалаӡомызт.
Ухазы анасыԥ анучаԥо, уҩыза игәы аҵәымӷ алоумҵан.
Аласра ахшыҩ ианаԥысуа ауаҩы дҭанархоит.
Сыгәра зымго сиқәшаҳаҭхаргьы, зегь рыгәра зго сызиқәшаҳаҭхом.
Ашәаргәында лассы-лассы игәы дҭасуеит сфырхаҵаны сзымизеи ҳәа.
Амца зыцрамсыц абылра хьаа закәу издырӡом.
Арашь иақәтәоугьы ԥинак ицҳахьеит.
Мал умаӡамкәа аӷәыцәҳәы уқәтәазар еиӷьуп, ламыс умаӡамкәа амал уалатәазар аасҭа.
Адгьыл гароуп, ауаа зегьы уи игароуп, Иисус заҵәык иоуп игарҵхьоу.
Даҩысҭаауп, дгызмалуп, ашьацҳәа иакны иацәцахьоу абгахәыҷы деиԥшуп.
Аԥсҭазаара зынӡа иуцәыӡыр аасҭа, иқәыршә-ҵаршәны акәзаргьы иумазар еиӷьуп.
Ала зырӷыӷуа, ишицҳауагьы идыруазар ауп.
Санқәыԥшыз аԥсра сышьҭан сазыԥшаауамызт, санажә сара сашьҭоуп исзыԥшаауам.
Ашәирақәа зегьы иреицәоуп «жәлар рылахь уоуааит». Аныҳәарақәа зегьы иреиҳауп «жәлар рылԥха уоуааит».
Иабалак умҳәалан уҿы аартны улақәа хҩаны.
Абнахьынтәи знапқәа ҭацәны зыҩныҟа ихынҳәуа дынхаҩӡам.
Амца урцых-цыхцыԥхьаӡа аҽараапкуеит.
Ауаа еибамжьозҭгьы изеицынхомызт.
Амал ацәеижьы арԥхоит, аламыс агәы.
Аԥсра мыжда ажәра аҿара еилнахӡом, аха ацәгьеи абзиеи еилнахуеит, изышьҭоу абзиақәа роуп.
Ақьаад цқьаиԥш, ирласны анапы зҟьашьуа аҽакы ыҟаӡам.
Аиҳабы-аиҵбы аныҟамла, ауаа еиҟарахоит.
Аџьмагыды атәыҩа иашьҭалаз лымҳада иаанхеит.
Агаӡақәа реиԥш ирласны еилибакаауа аҽа џьоук ҟалаӡом.
Аԥсра аҵкыс ахьымӡӷ дацәшәон, убасҟак дахӡыӡаауан иламыс.
Иуцыччо духашҭуеит, иуцҵәыуо духашҭӡом.
Ууаҩыбжара уанахыслак нахыс, уаныҷкәыназ абзиара ззуухьаз урыцәшәала.
Абга акәацфара иаҟәыҵыр ахаԥыцқәа каԥсоит.
Аԥша иҿнаршәаз абӷьыц иара ахьцо иагоит.
Амал зцәыӡыз акгьы ицәымӡит, аҩыза дызцәыӡыз ибжа ицәыӡит, заԥсуара зцәыӡыз зегьы ицәыӡит.
Аӡышра уакӡаанӡа аҵеџь ажра уаламгар, аӡы аҟны унаӡаанӡа уҿажәкны уԥсуеит.
Абзиагьы ззымдыруа, ацәгьагьы ззымдыруа, зегьы идыруашәа игәы иабоит.
Агаӡақәа ҳҟәышхеит ҳәа рҳәо ианалага, аамҭа цәгьахоит.
Ахьыӡ адәныҟатәи ҽырбагоуп, аламыс – ҩныҵҟатәи рԥшӡагоуп.
Ҳашԥаҟоу уҳәарауазеи, Анцәа ҳиҳәоит уҳацхраа ҳәа, аҳәынҭқар ҳиҳәоит ҳаумшьын ҳәа...
Ахшыҩ аҟәышрахь ушаго еиԥш, агаӡарахьгьы уагоит.
Зхацәа рыцәгьа еибызҳәо аҳәсақәа реиԥш ирласны еизааигәахо ҟалаӡом.
Кәицк алшәан скылнаблааит ҳәа амца уацәгәааны ухәшҭаара умырцәан, зынгьы ушарԥхахьаз ухоумыршҭын.
Имажәуа ҳәа иҟоузеи? Агәырҩаҵәҟьагьы ажәуеит.
Аԥсҭазаараҿы аԥсра аҵкыс еицәоу арыцҳарақәа ҟалалоит.
Ауаҩы игәы ишаанаго еиԥш зынӡа днасыԥдаҵәҟьангьы дҟамлаӡац, игәы ишаҭахыу еиԥш насыԥ дуӡӡак, имангьы дҟамлаӡац.
Иааҟәымҵӡакәа иҳаҩсхьоу аамҭа иалацәажәо, зԥынҵа иахыҳәҳәаны заԥхьаҟа акгьы зымбо иоуп.
Аҵааршә иалагылоу ашәҭыҵла, узымышәҭуазеи ҳәа уазгәаан ихумҵәан.
Хык бзиоуп, аха хшыҩла ианҭәу иаҳагьы еиӷьуп.
Ахы бзиан аус анауа, агәы аԥсашьоит.
Ҩныҵҟала иҟьашьу иаҟара адәахьала аҽырԥшӡара иашьҭоу дҟалаӡом.
Ажәра аӡәгьы иҭахӡам, аха ақәра ду зегьы ирҭахуп.
Зышьҭахь хызтыз аиқәа зиҭахузеи.
Заа дшәымҵәыуан, зны дымԥсыр аушам, усҟан азы иқәшәыԥсаша лаӷырӡқәак аанышәкыл.
Ауаҩы адунеи данықәлоз дҟьантазӡа дшааз еиԥш даналҵуагьы дҟьантазӡа дцоит.
Зҿаҵа зырдууа иԥсҭазаара иркьаҿуеит.
Ухы-уԥсы иагужьыз уԥсҭазаара иацнаҵоит.
Ауаҩы цәгьа, абзиагьы ацәгьа алихуеит.
Аӡы анхыҵуа ахаҳәссақәа роуп иаго, адуқәа аанхоит.
Ухаԥыцқәа ыҵырхаанӡа убз аҭра иҭоумкыр, излаанукыло узнымхар алшоит.
Адәныҟатәи ахәра аҩныҵҟатәи амчра иарӷьароуп.
Адәахьала анцәа дитәушәа ихы уирбон, аха ҩнуҵҟала аџьныш дитәитәхьан.
Изакәытә насыԥузеи ауаҩы имоу, иибои, иаҳауеи иашоу ахьынӡаџьишьо.
Аҟьаҟьараҿгьы ушьапы уаԥшны иумыргылар укаҳауеит.
Уи аума далашан, ала аҵыхәа акьаԥа адҳәаланы уасоуп ҳәа иҭиуан!
Заҟа ҳамдырқәозеи ҳарҭ ахәашақәа, «Адгьыл уара иутәым», «Сара
истәуп» ҳәа ҳаԥсы ахьынӡаҭоу ҳаиҿагыланы ҳаибашьуеит. Иара ҿымҭӡакәа ҳаманы ишцо аабаӡом.
Акәыбрыҵәҟьагьы ԥшак аҵасны ашьхарахь ианҩанагалак, шьауардынушәа ахы або иалагоит.
Уахгьы-ҽынгьы акрыфарада хьаа змам, ихаԥыцқәа рыла инышәынҭра ажра даҿуп.
Ауаҩы лаҟә есқьынгьы ауаҩ ҳаракы дицәымӷуп, сара саҵкыс иара дзеиҳаузеи ҳәа.
Утәы-стәы ыҟамызҭгьы, изакәытә насыԥыз ажәлар ироураны иҟаз.
Акгьы ззымдыруа, зегьы рыгәра игалароуп.
Ауаҩы лаҟә ашьха дхаугалеит ҳәа дузеиҳаракуам, аҳарак ҵаҟа дылбааугеит ҳәа дузыларҟәуам.
Ааҵәа иҭоу ахы ҿазҳәо итәуп.
Азакәан ауаа еилнахуа иалагар, аҳәынҭқарра ҟьантазӡа еилнахуеит.
Ахьӡ бзиа арҳара акыр аҭахуп, арӡра акгьы аҭахӡам.
Шәҩык аӷацәа умазар ишәарҭам, ухы уаӷахар аасҭа.
Аҩы зҭаны игылоу ауалыр уахагылацәар, уаванариоит.
Ҵәык азна акәац аӡразы иҩны рбганы амца еиқәиҵеит.
Уҽаанкыл! Уара ҩнапык умазар, саргьы снапызаҵәны сшымиз удыруаз!
Узҭахым шәҩык умазар еиӷьуп, узҭаху аӡәгьы думамзар аасҭа.
Ҳаӷоу иҭаацәа рыҩныҵҟа дмыцхәхааит.
Аиҩызцәа хьшәашәара хәыҷык зыбжьалаз, иаразнак ианрызмырҟәанда, ирыбжьаҵаауеит.
Ашәыр хәаԥса ахалагьы иҿшәоит, зҿыхра мариам абзиа ауп.
Аҩын ду гылоуп ҳәа акәӡам ауаа зымҩахыҵуаз, ауаҩ ду дынхоит ҳәа ауп.
Улацәа аныхтуа инаркны ауаҩра уашьҭамлар, ихуҩаанӡа иузыԥшаауам.
Ибз ҟьаҟьаӡа иҟан, аха ицагәын.
Аԥсыӡ аҵыхәа есқьаангьы иазгәааны иҟоуп, уара усхагыламызгьы сара аӡәгьы сизкуамызт, симпыҵҵәраауан ҳәа.
Аԥсра мацара азхом уанахырго рнапы уқәыргыланы унаскьагаразы.
Абааш адәахьала егьа аахаргьы иачҳауеит ҩныҵҟала аҷҷара иалагаанӡа.
Иԥсадгьыл аныбылуаз иацраз амца дыҽҳәатәаны иҽирԥхон.
Аԥсра уацәшәаны ацә атәыҩа уҭаларгьы уаԥшаауеит.
Ажәа ҟәанда аҵааршә арӡыҭуеит.
Аԥсра уацәшәо уалагар, иҩны иушьҭалоит.
Ашәахсҭа зну, ахәра закәу ихашҭӡом.
Ауаҩы ихы данаӷахалак, ихшыҩ шәаны аҽаҵәахуеит.
Агәы мыжда иалаӡозеи, ишуеит, ихьшәашәоит, иҵаауеит, ихаҳәхоит.
Адунеи хкаам еиужьроуп зҳәада... адунеи хкаауп бахҭоуп, ахаан аӡәы иԥсы ҭаны дызҭымҵыц.
Ушыбзоу уԥсны адгьыл уқәзар аасҭа, уԥсы шҭоу иара уқәзар еиӷьуп.
Унапы мырбааӡакәа иузыӡәӡәом. Аччара иаҟәыҵыз иҿы еималоит.
Иаалырҟьаны иузцәырҵыз абзиабара уҽаумырблын, уи афархьмца еиԥш ирласны иҿыцәаауеит.
Шьыбжьонынӡа дуцәнымхо укәа дҭалон, ашьыбжьышьҭахь дмаҭханы ухәда дакәшон.
Уԥарц азы, аԥхьа ашьапы еихгашьа уҵароуп.
Уԥрырц азы, аԥхьа амҵәыжәҩақәа ылугароуп.
Уаӷа иԥшааразы хара умцан, укәшамыкәша унаԥшы-ааԥшы.
Аласреи аҷкәынреи еибарԥшӡоит, аха ишеицу ажәра иҭалар, ажә дарԥхашьоит.
Аҩызцәа рацәаҩны измоу ҩыза гәакьа димаӡам.
Аҳцәа чымазара зҭааз ихаҭа дамгаргьы иԥшӡара агоит.
Иаакылҟьаны узго ачымазара аҵкыс еицәоуп уагьызымго, уагьаазымго ачымазара.
Сгәырҩа схәаҽуеит ҳәа аҩы уӡаалар, ухаҭа уахәаҽуеит.
Ачымазаҩ исыхәоит ҳәа агәра ганы аӡыҵәҟьа ижәыргьы ихәоит.
Зыхшыҩ кьаҿу иԥсҭазаара аухоит.
Аполитика ҩ-ҿык амоуп, ҩ-цәак ахоуп, ахшыҩ змоу амыч змам имҩа акуеит, ахшыҩ змам, аха амыч змоу имҩа аанартуеит.
Акры муӡакәа итәаны крызфо, иифо дафоит.
Абз ҟьашь иҿы аӡы ҭыршаны алаҵәҟьа ахы иақәиҭәаргьы хәыц ықәымиаауа ицәнарҳәуеит.
Абзиабара мыжда акалашәа иҟоуп, амҵәыжәҩақәа уҭаны аҩада ушышьҭнахуа еиԥш, умҵәыжәҩақәа рҟәыдны аладагьы улбаанашьҭуеит.
Уҩны амца акны ибылуеит ҳәа иарҳәаргьы иахьтәоу имгыло аашьаҩ, крыфароуп анырҳәалак, иаԥхьа аӡә дызгылом.
Амра ажәҩан аԥҭақәа шахнацо еиԥш ауп аччарагьы ауаҩы амамиқәара шихнацо.
Аамҭа ҳәазо иушьҭоушәа ахы унарбоит, аха уажьоит, иануаҩслак иԥыруеит хьӡашьа умаӡам.
Ашықәсқәа унҵыра иацырҵоит, угәабзиара иагдырхоит.
Зыԥсадгьыли зыжәлари зҭахыу иԥсҭазаара зегьы қәԥароуп.
Анцәа иоуп издыруа адгьыл заҟа ӡы аржәтәу, амра заҟа ақәрԥхатәу, заҟаҩ ықәнырхатәу, заҟаҩ џьанаҭҟа ишьҭтәу, заҟаҩ џьаҳанымҟа идәықәҵатәу?11
Ацгәы еиԥш аԥсыӡ бзиа ибон, аха ашьапы рбааӡара иҭахымызт.
Иҩуа ауаҩдура иашьҭоу дыԥсаанӡа дахьӡараны дыҟам.
Аԥсуара акәымжәы шкәакәа еиԥшуп, аныҟәгара зегьы ирылшом.
Ихы укыр иҵыхәа узкуамызт, унаԥшны уаахьаԥшаанӡа ажәҩан дналапҟа дцоу, анышә дныҵапҟа дцоу умбо, улаԥш дныҵаӡуан.
Ҳзеилибакаауам акәымзар ҳазегьы ҳхы знаҳҟьо гәашьак ауп.
Аҟәраанҵәҟьа ԥыруеит, ҳара аԥрышьа ҳзымҵацт... Издыруада уи ҳара ҳаҵкыс еиҳабызар?
Ажьа хәҷыҵәҟьа, аҽада ду аҵкыс иҟәышуп. Ажьа аншәалак алымҳацәқәа ақәнаԥсоит схы сҵәахуеит ҳәа, аҽада алымҳақәа ирҩахоит схы дсырбоит ҳәа.
Уахынла зегьы рыԥсы ршьоит, ицәоит, агәырҩа заҵәык ада.
Агәхашҭра змоу “ибаргәызеи” аԥсра шизыԥшу ихы аҟынӡа инеиӡом.
Сгәы аҵәымӷ алоуп иалысхуеит шиҳәоз изалымхӡакәа ижьакцеит.
Уи убасҟак ибзианы акәараҵара идыруан, ақәа кыдҵәаны ианлеиуазгьы, қәа цырак имырсӡакәа, ацәыкәбарқәа днарыбжьыс-аарыбжьысуа, дрылҵуан дбахҵәаӡа.
Уи ароман азы автор иакәӡам апремиа зҭатәу, аԥхьаҩ иоуп. Аԥхьаразы уи аџьабаа иадибалаз аҟара автор аҩразы иадимбалаӡеит!
Аԥсымҭәра агәы ҭанарцәуеит, аԥсыцқьара агәы арҭәуеит.
Уи убасҟак дкын, аихаршы икызар иузимпыҵхуамзт.
Зхы аиааира злымшаз шәҩык аӷацәа дыриааиуеит.
Дуаҩбзоуп ҳәа ззырҳәо ацәгьа ҟазымҵо изы акуӡам, ацәгьа аҟаҵашьа ззымдыруа изы ауп.
Ԥшаӷьык анаслак, аԥхьа иканажьуа здацқәа ҵауланы иззымышьҭӡакуа изызҳаз аҵла ауп.
Аҿымҭра еиӷьу узымдыруазар, ҿумҭыр еиӷьуп.
Уи цәгьарак аӡәы изурц аниҭаххалак, иқьышәқәа рхырбзаара далагон.
Хнырҳәышьа змамкуа иуцәыӡыз сыргьежьуеит ҳәа уашьҭамлан. Ухаҭа узымгьежьыр алшоит.
Иӡсо амал иалоу, иааимҵәар аӡы зҵабаз аԥсыӡ деиԥшхоит.
Убасҟак ауаа иргәаҟхьан, шахала дыкнаҳатәуп ҳәа ажәлар иқәӡбеит, аха ишьапы акәу ихәда акәу ашаха зхадыршәша рзымӡбеит.
Зыламыс кьаҿхаз, иԥсҭазара иркьаҿуеит.
Абылра иалҵхьоу иоуп издыруа, амца уаналахалак уалызгаша амҩа шузааннамыжьуа.
Зегьы ианраамҭоу иҟалоит ичҳаны ааԥшра зылшо изы.
Аҽада иканажьуа иӷрагылоит. Аҽы иканажьуа иӷрагылаӡом.
Абзиабара укны уахьынӡамоу акгьы убаӡом иара ада, уаноунажьлак зегьы убо ула аатуеит, аха ихьшәахоит.
Даара акры аҭахуп ауаҩрахьы акылсразы, аха еиҳагьы аҭахуп ушуаҩу аанхаразы.
Зхы нкыдҟьо аразҟы зхазы иашьҭоу иаԥхьа, зшьапы кыдымҟьаӡакәа ауаа рзы иашьҭоу иоуеит.
Аргәыбзыӷра бзиа изымбода, амаҭқәаҵәҟьагьы аргәыбзыӷра рнаалоит.
Уаӷа ипара убарц уҭахызар, дузааигәатә.
Ауаҩы ега шықәса рацәа ихыҵыргьы амыцҳәара далагаанӡа асаби диеиԥшуп.
Агәырӷьара уҩны ҩнырлашаауа ианыҩноу иудыруазааит угәашә агәрҩа лашьца адгьажьыло ишадгылоу.
Амаҭ ацҳара азырҵаз ауаҩ иоуп.
Иааҟеиҵоз зегьы нарҳәы-аарҳәны акәын ишыҟаиҵоз, чалаала аҵла каиҿон, еигәышәла аҭәа ирхуан.
Абырг аҿар дрылахар дгаӡахоит, аҿа абыргцәа дрылахар дҟәышхоит.
Зџьыба ҭәу ихы ҭацәуп, Зхы ҭәу иџьыба ҭацәуп.
Угәы ҟьаҟьаӡа иааумыртлан, иаарту агәашә избалак ҭалоит.
Ушьхәа уқәымгылакәа ԥхьаҟа ушьаҿа узеихгом.
Ухы шьҭумхлацәан уеиҳабы иҿаԥхьа хыда уаанхарц уҭахымзар.
Ажәа бзиа нырхагоуп, ажәа бааԥс хырҵәагоуп.
Уԥсы заҟа узагырхо уԥсҭазаара иацлоит.
Гаӡарак-гаӡарак зламсуа дыҟаӡам, аха ҽнак знык еиҳаны агаӡара ҟазымҵаз, дгаӡоуп ҳәа узизҳәом.
Аԥсра уацәшәаны сҽысҵәахуеит ҳәа адунеи уакәшаргьы амҩақәа зегьы иара аҿы унаргоит.
Аӷа дызмам ҩызагь димам.
Аҭаацәа среиҳабуп, схаҵоуп ҳәа зхы зыԥхьаӡо иԥҳәыс ихы дықәимыртәароуп, ихәыҷқәа ижакьа иахьнимырҳалароуп.
Агәеилга шәҩык агәеилымгақәа аӡаҿы иганы ӡы дмыржәӡакәа иааигоит.
Агәымшәа шәҩык агәеилымгақәа амацәаз ахы иҭаиргьежьуеит.
Аԥсра аҵкыс еицәоуп аԥсра азыԥшра.
Аԥсра ааины ианааудгылалак, иаразнак уагар еиӷьуп, уагьымԥсуа уагьыбзамхо уааннажьыр аасҭа.
Угәы ацыгәқәа кыдыхәмарло ианалага ухы уацәшәа, уи иаанаго аҳәынаԥқәа угәы иҭеибаҳәа иҭалеит ауп.
Иахьа зыжәлар ргәеисыбжь змаҳауа, уаҵәтәи рқьыбжьы иаҳараны дыҟаӡам.
Заԥхьаҟа иԥшуа дахькаҳауа ибоит.
Анцәа ҳазшаз ида издыруада адгьыл шаҟаҩы ааӡахьоу шаҟаҩ афахьоу?
Зыҵа кылҵәоу аҳаԥшьа ҩыла иузырҭәраҳа, ахшыҩда ихгьы хшыҩла иузырҭәуам.
Агаӡа ииҳәо ицуҳәо уалагар, иара уиеиԥшхоит, иҟаиҵо ицҟауҵо уалагар иара иаҵкыс уеицәахоит.
Аџьеи аҭынчреи роуп адунеи еибаркны измоу.
Зхы ҭацәу ашәҟәы даԥхьеит ҳәа акыр ҭалома, зыла лашәу асаркьа даныԥшылеит ҳәа акры ибома.
Аӡәы иуал аниқәу ишшәатәу ихашҭуеит, иара итәы агәыр ԥынҵа акәзаргьы аӡәы ианиқәу ихашҭӡом.
Гхак змаӡам даазгоит ҳәа илышьҭалаз ихаан ԥҳәыс дизаагом.
Ажә уихымыччан, уи иқәраҿы саннеилак сара сзакәхозеи ҳәа уазхәыцла.
Ауаҩы нцәас имоу ихшыҩ ауп.
Ашьыцҩы ашәы шишәу дыԥсуеит, сҩызцәа раҵкыс сзеиӷьымхазеи ҳәа ишиџьабо.
Зыбз ауыу ихшыҩ кьаҿуп.
Аамҭа иамеигӡакәа изырӡуа, иаргьы имеигӡакәа дарӡуеит.
Ухәшҭаара иалшәан иуқәшәо акәиц уабылӡом, иахылҵуа алҩа ула ихылаӡом.
Аҭаца дзырԥшӡо лҿымҭра ауп.
Еиӷьу анузымдыруа, иааҟоуҵо зегьы бзиоушәа убо уалагоит.
Аӡә игыу збозар ҳәа иашьҭоу иара игыу имбо длашәхоит.
Ахаан сыԥсуеит ҳәа иҟам акәыба данаахагылалак ауп аԥсра шизыԥшу анигәалашәо.
Зхазы мацаразы иҟоу, аԥсҭазаараҿы дыҟаӡам ҳәа ԥхьаӡатәуп.
Иџьашьатәуп, аха аҳәирагьы шәҭык алиаауеит.
Аԥҳәыс дануго аԥхьа лан дзакәу еилкаа. Ан лкалҭ аԥҳагьы илкалҭхоит.
Ажәра уахымччан, уаргьы уахь амҩа уқәуп.
Амца, амца ацроумҵан.
Бысҭа ҿахрак иӷраӡоит, маӡажәак иӷраӡом.
Азакәан абызкаҭаҳа еиԥшуп, имчыдоу аԥсы ахнахуеит, амыч змоу иара ахаҭа алақәа ҭнахуеит.
Ауаҩы игәыӷра имызхуа аԥсра заҵәык ауп.
Арыцҳара уанақәшәалак, уара уаԥхьа иақәшәахьоу шыҟоу дырны ухы еиқәурхароуп уҽамҭакәа.
Еизааигәоу рыгәқәа еицәыхьшәашәар, изырԥхо мца ҟалом.
Зегьы аадыруа џьаҳшьоит, аха иаҳзымдыруа шеиҳау ҳаздырӡом. Уи ауп ҳаиқәрханы ҳазмоугьы.
Аҩы бзиа избо аҳаԥшьа хытны дахагылацыԥхьаӡа играқәа хнатуеит.
Аҭынчра еилазго ауаа миуазҭгьы адунеи шԥаҭынчхоз.
Аамҭа хәрабӷьыцуп, ахәрақәа зегьы арӷьоит.
Ижакьа аноуижь ихшыҩ умбо иаҵәахит.
Уҿы иҭшәаз ажәа ахаан хнырҳәышьа амаӡам.
Ушхабжьу аӡәы имбарц уҭахызар, зԥынҵа ахы акынҵыҵыра ықәгылоу иԥынҵахь умԥшлан.
Угәҭакыахьӡашьа амаӡамубзанаԥыс.
Имақаруа ицәшәатәым уи зыбжьы цәгьоу аӡыӷӷара деиԥшуп.
Аҟәыш зегьы раҵкыс зҭак аҟаҵара изыцәгьоу агаӡа изҵаарақәа роуп.
Аԥхьа ухатәы ӡбаны нас ауаа рус аӡбарахь уца.
Аӡәгьы ибом ҳәа узырԥхашьаша ҟоумҵан. Уи уара уаԥхьа ауаа ахы днарбоит.
Хаалаауаҩыиурҟаҵо,мчылаиузирҟаҵом.
Иухәлаччо уихәламӷыӷын.
Зынӡа узқәымгәыӷӡо шьапҿаршә анузиу нахыс, ушьапы шәаны-изаны еихгала.
Есқьынагьы ааԥынраӡам. Уааԥшы! Ацәа уалҵ!
Аԥара ацкыс ахаҳә ухы иаҵаҵаны ушьҭалар, уцәа ҭынчхоит.
Иахьатәи агхақәа рацкыс еицәоуп иацтәи ахгақәа рмыриашара.
Уаӷа уиааиуеит иара уиеиԥшымхар.
Зегьы урзыԥшыз, уаҵәтәи амш иузаанаго уздырӡом.
Иахьа иҟаҵатәу уаҵәы ашҟа иумган. Уаҵәы уара уҟамлар алшоит.
Есқьынгьы зылахь ҵархәылоуи зылахь еиҵыхыуи зеиҿаԥшӡом.
Адунеи ҳазкуам ара ҳаныҟоу. Уахь ҳаннеилак џьарак ҳазкру?
Ашьыцҩы, игәыла иқабла ачыргә иара ижәхьа атәы ацкыс идуушәа ибоит.
Агәнаҳа ҟазҵо аԥхьа иара ихаҭа дахьнархәуазҭгьы, агәнаҳаҟаҵара аҵыхәа 8ҵәон.
Гәырҩамзар гәырӷьарак зымбаӡакәа иԥсхьоу дҟамлаӡацт.
Гәырӷьарамзар гәырҩак змоуӡакәа иԥсхьоугьы дмиӡацт.
Амыцҳәаҩ еицәоу уаҩ дыҟам ҳәа амыцҳәаҩ иаԥхьа аҽаӡәы изҳәом.
Уаԥхьа сыԥсааит ҳәа иуцәнымхо иушьҭоу уаныҟам нахыс ҽнакгьы уигәалаиршәом.
Иҳәазо инеиуа дкаҳаӡом, иҩны ицо иоуп икаҳауа, аха уи зны дгылоит. Иҳәазо дшыҳәазо диасуеит.
Амра зынӡа иҭамшәаӡеит. Уаҵәгьы игылоит.
Ауаҩы заҟа изхо идыруазҭгьы ҩынҩықәра ниҵуан.
Зылаӷырӡ уаҩы имырбаӡакәа иџьабо иоуп агәырҩа ду змоу.
Уара ухаҭа узакәу удыруазар, ауаа иузырҳәо уацәшәаӡом.
Имԥсуа дыҟаӡам. Ари адунеи зегьы аҩнахуеит, аха зны дыҟан ҳәа ухьӡ зларҳәаша узааныжьыр уԥсӡом.
Аца аҭәҳәара ушаҿу илбааудар уабылуеит.
Зыламыс зцәыӡыр ҳәа ишәо дахьцалакгьы иман дныҟәоит, данышьҭалогь ицышьҭеиҵоит.
Шәҩык рлымҳа иаҳауа ацкыс аӡәы илала иибаз еиҳа ииашоуп.
Шәҩык узҭахым аҵашьыццәа умазар еиӷьуп, уара аӡәы уиҵашьыцуа уҟалар аасҭа.
Аҵырҭыш зго дыктәуп, дырӡтәуп, дышьтәуп ҳәа аҵырҭыш гаҩы иаԥхьа аӡәы изҳәом.
Кәыдри Аамҭеи еиҳа иццакны ииасуазеи?
Амра абзагьы иқәыԥхоит аԥсгьы иқәԥхоит.
Иахьа ихәларгьы уаҵәы ишоит, улақәа хумҩан заа.
Иҩны аҩнуҵҟа дыбгахәыҷуп, адәахьы дыбгадууп
Аԥша иузаанагаз аԥша иагоит, аӡы иузаанагаз аӡы иагоит.
Абзиабара акалашәа иҟоуп, уаргәырӷьоит, уаргәрҩоит, уарччоит,
уарҵәуеит, аха иарада аԥсҭазара зыҟалом.
Зны-зынла аҳәызба аԥхьа ажәа ауаҩы дашьуеит.
Ухы ахлымӡаах ианақәуршәалак, сақәзыршәада ҳәа умҵаан.
Иҿабызшәа убасҟак ирхаауеит, ашҳам шалоу узгәаҭаӡом.
Бжам-ҽам иудыруа, зынӡа иузымдыруазар еиӷьуп.
Ауаа зегьы лахьынҵала еиԥшым, знык ада имԥсуа дыҟоуп, ҩынтә-хынтә иԥсуагьы дыҟоуп. Знык ада имԥсуа, игәыҿкаагоу дицәымԥсӡакәа иԥсуа иоуп. Игәҿкаагоу зцәыԥсуа, иԥсыцыԥхьаӡа иаргьы дрыцыԥсуеит.
Ахьӡ бзиа нзыжьыз, ихылҵшьҭра рзы ибаҟоуп.
Ахьӡ бааԥсы нзыжьыз, ихылҵшьҭра рзы ихьмыӡӷуп.
Узлаҟам ацәгьара уалаҟоушәа узырҳәалар еиӷьуп, аҭак ҟасҵоит ҳәа уашьҭалар аасҭа.
Абзиара ззухьоу иҿумхын.
Ацәгьара ззуухьоу иҟынтәи абзиа уазымԥшын.
Ахәшә ацкыс ирласны ахәра арӷьоит анышәара.
Ишимыргьажьуа дырны аԥара умзыԥсахуа еицәоу мыцҳәаҩ дҟалаӡом.
Алымҳа иаҳауа ацкыс ала иабо ачҳара амоуп.
Иухоумыршҭын, тәымџьара уаныҟоу ухымҩаԥгашьала ауп узлыҵыз ахәшьара шрырҭо.
Ахәыҷы дмаалықьуп, даныччо ажәҩанҵәҟьагьы ицыччоит.
Абзиа ушазыԥшу еиԥш, ацәгьагьы уазыԥшыз.
Амаҷ уазхьамԥшыр, аду ахылҿиаауеит.
Ахырҟьара акгьы азы ихәарҭам, абзиагьы иаҭахым ацәгьагь иаҭахым.
Ихаан бзиарас иҟаиҵахьаз дахьыԥсыз заҵәык акәын.
Азҩа зыхьыз ирласны данамга иааигәа-сигәа зегьы идирхьуеит.
Иуҭахыу зегьы узыҟамҵозаргьы, иулшо ҟаҵа.
Азакәан ацкыс аԥсуара амыч анамоу ҟалоит аԥсҭазараҿы.
Уԥсы ҭанаҵы уқәԥалароуп уԥсадгьыл азы.
Ауаа рзы абзиа ҟазҵо, иара ихазгьы иацҟаиҵоит.
Аԥара уатәнатәыр, узтәу урзымдыруа уҟанаҵоит.
Аҟәыш, бџьарда ихы ихьчоит хшыҩла.
Адгьыл иагаз архынҳәӡом.
Аԥшцәа ԥхамшьаӡакәа дара дара злеиҿаԥшуазеи?
Аиаша ада зегьы хьчатәуп.
Иҟоуп џьоукы, аиаша анырҳәогьы зыгәра узымго.
Амцҳәаҩ зегьы мыцҳәаҩцәоу џьишьоит.
Зхатәы бызшәа ззымдыруа ацәажәашьа зымҵац ахәыҷы диҩызоуп.
Ахәымга игәра згаз даргьы ирхәымгоит.
Ажәлар гәамҵны акы иннамкыло, амшын еиԥш ихыҵны иандәықәло аамҭазы, ԥсыҭбарада, ажәала иаанызкыло аԥхьагыла дызмоу ажәлар ҭахаӡом.
Срыхьӡоит ҳәа иҩуа зегьы ирышьҭалаз акгьы дахьымӡаӡакәа дыхәжәоит.
Ауаа рҿы данцәажәо иажәа нҵәом иара ихы данацәажәо ажәак иҿшәом.
Амамзара зхы анызраалаз, амазара изыԥшуп.
Аргама иуҿагылоу аӷа иацкыс дшәарҭоуп маӡала иушьҭоу иацтәи уҩыза.
Аҩы иаанахәаз аҩы даҭиуеит.
Зхәыҷы адгьыл дықәмыргылаӡакәа зыхәда дықәртәаны дзааӡо ани аби ирыздырӡом дандухалакгьы рыхәда дшылымбаауа.
Ацәгьауҩы дзыхьчо иаргьы дыцәгьауҩуп.
Абзиабара иаанахәаз, абзиабара даҭиуеит.
Ажәҩан ахь џьоукы иҵагыланы дхаргалт. Дынцәоушәа ихы ибо даналага џьоук ишьацә данкны дылбааргеит, аха ашьапыргыларҭа аҭыԥ имоуит, ҿаҵак аанмыжькәа адгьыл иҭихьан.
Анцәа дхазҵо, исахьа зыхәда иахаҵаны иныҟәо иакәӡам, згәы дҭаҵаны дныҟәызго иоуп.
Ахьымӡӷ зхылаз ицәа ихухыргьы, ихьмыӡӷ узихыхуам.
Агаӡара ацкыс еицәоуп ахьымӡӷ.
Агаӡа иҿымҭра игаӡара аҵәахуеит.
Аҟәышра, агаӡара иацәшәаны харахара иавысуеит.
Идуу амаҷгьы иҽалаигӡоит, ихәыҷу адугьы иҽизалагӡом.
Аҿымҭра хшыҩуп ҳәа узазымҳәаргьы, ахшыҩдара аҵәахуеит.
Агаӡа аҟәышқәа данрылоуҵалак ауп дахьынӡагаӡоу анудыруа.
Агаӡа џьара данцо гаӡарак ҟасымҵандаз ҳәа ихәцуа, аҟәышрамҩа дықәлоит ауп иаанаго.
Аҟәыш, агаӡа ҭабуп ҳәа еиҳәалароуп, агаӡа дыҟамызҭгьы иаргьы дзыҟаломызт.
Ауаҩы ихаҭа дуҭахызароуп, иуҭахымхаша игыгшәыгра ауп.
Аԥхашьара зцәыӡыз, ауаҩра ицәыӡуеит.
Аламыси ахьмыӡӷи еибабар ҟалаӡом, ауасеи абгеи реиԥш еишьҭоуп.
Аԥсҭазара зыԥсоу здыруа аԥсра ахықә аҟынӡа инеины ихынҳәыз иоуп.
Аграқәа зегьы иреицәоуп досу игра иара ианимбо.
Ахӡырымгаҩ дтәазаргьы зегьы дырбароуп, ахӡыргаҩ схы дсырбоит ҳәа дгыларгьы аӡәгьы дибаӡом.
Зегь рацкыс дҟәышуп ҳәа ирылухуада гаӡарак зламсуа уаҩ дмиӡацзар?
Аламыс зшьуа ахьмыӡӷ ауп.
Аду дышдуу злоудыруа, амаҷ азы дгәааӡом.
Агәнаҳа ҟазҵаз аусӡбаҩцәа ианарыжьыргьы Анцәа ианаижьуам.
Дызлымгаша ачымазара зыхьыз далзырго аԥсра заҵәык ауп.
Џьабаада иурҳаз ухаҳауам, уахьнархәуеит.
Аԥара хыла ианнухуа уннархоит, хыда ианнухуа ухнарҵәоит.
Аччабжь ахьымго аҩнаҭахь ауп аԥсцәаҳа дымшәаӡакәа дахьымҩахыҵуа.
Амал аԥхьа аҩыза дырҳатәуп.
Аӡәы ихазы иичаԥаз аразҟы ицәганы саланхоит ҳәа уалагар, уннархом.
Зхатә ус ззымыӡбыз жәлар рус изыӡбом.
Аԥсҭазаара уазхәыцуа уахьынӡатәоу, иумбаӡакәа иувсны ицоит.
Еиӷьу еицәоу здыруа, аҩбагьы збахьоу иоуп.
Ауаҩы зегьы ицааиуа далагар, иалихша изымдыруа даанхоит.
Хыхьтәи умаҭәа ԥшӡамзаргьы ҵаҟатәи цқьазар уарԥшӡоит.
Аҩыза бзиа дуоурц уҭахызар, аԥхьа уара ухы шуҭаху еиԥш иаргьы дуҭаххароуп.
Унапы ахьынӡанаӡо акәӡам иахьыҟоу уразҟы. Ихароуп. Ихараӡоуп. Уазааигәахацыԥхьаӡа иара наскьоит.
Зхаан аидара шьҭызымхыц есқьаангьы дықьуеит адунеи зегьы изқәа иқәушәа.
Акәтаӷь былгьо иҟасҵоит ҳәа ауаа агәыӷра рызҭо аполитик зышәшьыра ада шәыр зҿамло аҵла деиԥшуп.
Аб даашьаҩызар ихшазгьы аашьаҩцәахоит.
Аҟазара ажәлар иртәхоит дара рбызшәала ианрацәажәо.
Аразҟы зсымамзеи ҳәа есқьаангьы ухы уахашшаауа уалагар, саргьы дысзашшуеит ҳәа иуцәшәаны уааигәа имнеиуа иалагоит.
Аԥсра уацәшәо уаналага иҩны иушьҭалоит.
Иааукәыршаны зегьы агәаҟра ианҭагылоу сара сацәынхеит ҳәа умгәырӷьацәан, уаргьы уаԥшаауеит.
Иацы иҟоуҵаз агха умыриашакәа иахьа аиаша мҩа узықәлом.
Ҿыц напызуркуазаалак алҵшәа умбозар уаламган, илҵшәадахоит.
Арыжәтә ахы угәарԥханы «анапқәа» укәыршаны иуцышьҭалар уԥхыӡ иаламшәац унарҟаҵоит.
Изымдырӡакәа зны заҵәык абзиара ҟаиҵан, ианидыр дахыԥсааит.
Ауаа сырзеилымкааит ҳәа гәыбӷан румҭан. Уара дара ахьузеилымкааз азы ухоуп гәыбӷан зуҭаша.
Ауаҩы иԥсадгьыл бзиа изибо иахьыԥшӡоу азы акәӡам, иара иахьитәу азы ауп.
Атәым жәҩан аҵаҟа ахан хьыҵәцара аҿы унхозар аасҭа, ужәҩан аҵаҟа аҵла амҵан унхозар еиӷьуп.
Ахаҵа имоу ахьыӡ иԥҳәысгьы илоуеит.
Уԥсадгьыл уанацәыхарахалак ауп изыԥсоу анудыруа.
Гәыӷрада уаҩ дзынхом, аха иара еиԥш дызжьогьы аҽак ҟалаӡом.
Ахақәиҭра соуит ҳәа ушьапы уҵхны утәар, угылаанӡа иуцәцоит.
Иулшо акы азы аӡә дануҳәо иугәаларшәа, уаргьы ухазы заҟаҩы урыҳәахьоу.
Ууалԥшьа аныноугӡо иснаҭозеи ҳәа уазымхәыцын, уи ху амаӡам.
Исыхәҭоу соуаанӡа ҳәа умԥшын, аԥхьа уара иухәҭоу ҟаҵа.
Аԥсуара, ахаан бгара зқәм баҟоуп.
Аусура, ахаан уаҩ дамшьӡацт, аашьароуп дызшьуа.
Зхы иаиааиз ҩынтә аиааира игоит ихгьы даиааиуеит аӷагьы дииааиуеит.
Ауаҩы цқьа аҳәынҵәа иқәҭәаргьы даҟьашьӡом.
Аламыс узыҭиуам иузаахәом, измам амалаҳәа иуҭаргьы иҭахӡам, измоу дшахыршьаауа идыруазаргьы иҭиуам.
Аашьаҩ ацәарада зегьы дырцәаашьоит.
Џьабаада уҿаҵагьы узҩагом.
Аашьаҩ маха-шьахас имоу зегьы аашьоит.
Ахақәиҭра зыԥсоу ззымдыруа, иоургьы иазиура издырӡом.
Ахақәиҭра амалаҳәа иуоуӡом, амалаҳәагьы уныҟәнагаӡом.
Ахақәиҭра шьакаҭәарада изоуз изыԥсоу издырӡом.
Аԥсуара ламысуп изцәыӡыз ауаҩра ицәыӡуеит.
Амшә афатә анамҵәалак ауп абыбра ианалаго.
Иахьаҭахугьы иахьаҭахымгьы зхы лазырҟәуа, ахышьҭыхра иашьҭоу иоуп.
Инапы уиҭарц уҭахызар ишьапы уаӷрамгылан.
Ауаацқьақәа ахьеилацәажәо зхы рылазырхәырц зҭахыу, аԥхьа ихы иҿышыроуп.
Аламыс змам ачарагьы аԥсрагьы изеиԥшуп.
Аџьабаа, абзабаа ацуп.
Ишьҭахьҟа иаанижьуазеи, иара дыԥсаанӡа зҩымҭақәа ԥсыз ашәҟәҩҩы.
Ишымгәыӷӡо амал иалаҳаз зҽамыршьыкәа иалҵуа аҟәш иоуп.
Алеишәацәгьа изы леишәабзиа дыҟаӡам.
Аԥсымыцқьа изы ԥсыцқьа дыҟаӡам.
Агаӡа изы ҟәш дыҟаӡам.
Иааҟаҳҵо зегьы збо амра агәы ҳахшәаны уаҳа сзышәҿаԥшуам ҳәа аҳәошәа ес мшы нҵәацыԥхьаӡа ҳааныжьны ицоит, аха иацы аҵкыс иахьа еиӷьхазар збоит ҳәа амыш ҿыц иацны иаацәырҵцеит. Ҳара ҳшыҟац ҳаҟоуп иҟаҳҵац ҟаҳҵоит, ҳагьеиӷьхом ҳагьеицәахом. Адунеи аныршаз аахыс абас ҳааиуеит. Ҳабанӡазычҳари Амра?
Ӷба шахала агәашьа дадуҳәаларгьы иузаанымкыло, бамбашахалааԥсуара «дадуҳәҳәалар» дааннакылоит.
Ииҭахымыз анырҳәоз илымҳа дагәахон, абзарбзан абжьы иаҳауамызт. Ииҭахыз анырҳәоз илымҳа ҵархон аҷытбжьы аҩшәомызт.
Имаҷны иудыруазар, уаӷацәагьы маҷхоит. Ирацәаны иудыруазар уаӷацәа рацәаҩхоит,.
Арахә агәашьа иадҿаҳәалан ишҳамоу еиԥш, ҳаргьы џьоук адгьыл ҳақәҿаҳәаны ҳрымазар?
Аиаша еиҷаҳалатәуп изабалак рзы иныхтәым.
Амц ыҟамзар, аҵабырг зыҟаломызт.
Амал ишьҭыхны иханагалаз аӡыблара дыхнаҵоит.
Арыжәтә даӷахоит, дыргәыбзыӷны ицәа шыԥнаҽыз еилызкааз.
Сҽыргәасырԥхоит ҳәа зхы зырҽхәо ихы рцәымӷитәуеит.
Шәҩык уржьар ацкыс еицәоуп ухы уажьар.
Иашамзар мыц зымҳәо – дзаҵәуп.
Аиаша ашаҳаҭ даҭахӡам.
Анапы ауаҩы дшааӡо еиԥш дагьашьуеит.
Иаҭахыу ҟазымҵо иацкыс деицәоуп иаҭахым ҟазҵо.
Ирҳәахьоу ацкыс еиҳазар ҟалоит ирымҳәацкәа иаанханы иҟоу.
Азаҵәра еиԥш ухы уалазырԥшуа ҟалаӡом.
Ауаҩрада зегьы змоу иԥсҭазаара кьаҿуп аԥсра ада хәыцырҭа имаӡам.
Умч зықәхо азы аҽаӡәы уимыҳәан.
Зегьы ртәы здыруа иара итәы издырӡом.
Иԥсыҽу ӷа димаӡам, зегьы дырнаалоит.
Ауаҩцәгьа, аӷа изимура ацәгьара ихы иазиуеит.
Арыжәтә мыжда ауаҩы дышԥаҟанаҵои уҳәарауазеи? Дуаҩуп ҳәа ушихәаԥшуа дмаамынхоит, дмаамынуп ҳәа ушихәаԥшуа дмышәхоит, дымшәуп ҳәа ушихәаԥшуа дҳәахоит...
Шәыр зҿамлаӡакәа иажәны иныҵҩаа ицаз ашәырҵла деиԥшуп аӡәгьы
дызхылымҵӡакәа иажәны инахыӡаа ицаз ауаҩгьы.
Зхымҩаԥгашьа ззымдыруа аҳәынҭқарра мҩаԥызгоит ҳәа дахагылар ажәлар ҭаирхоит.
Ахыхсаҩы аҳәа иҭаны ажәлар дырхаургылар ижәлар рхәамцқәа рыда хырхагылаӡамкәа дрылгоит .
Ауаҩы дызлаҟам далаҟоушәа ирҽхәара, хыччароуп.
Мрада ашәыр шкәамԥоу ишаанхо еиԥш, ауаҩгьы ҵарада дышцәалоу даанхоит.
Амдырра аҵкыс уланарҟәуеит иузымдыруа удыруашәа уаналацәажәо.
Аҵыхәтәантәи аамҭазы уи аӡынтәи амра еиԥш зны-зынла дцәырҵны ауаа днарылагылан, аха дыԥхарадан, дхаарадан.
Аԥхьа адуқәа ааӡазар ахәыҷқәа рааӡара мариахоит.
Џьаҳанымҟа ацара аӡәгьы изиҭахымзеи, иҟан иаахьада?
Џьанаҭҟа ацара зегьы изырҭахыузеи ибаны ихынҳәхьада?
Аибашьра ҟалаӡомызт аполитикцәа ыҟамызҭгьы.
Абзиара ҟаҵаны урыламыҳәҳәан ҿымҭӡакәа аӡы иоуҭаргьы знымзар зны аԥсыӡқәа иӡхыргоит.
Ахаа мыцхә зфаз иашоушәа ибо далагоит.
Уаҵәы абзабаа уԥыларц уҭахызар, иахьа аџьа уаҵагыл.
Ега деиҳаракызаргьы зхы ҳаҭыр ззақәымҵо длаҟәхоит.
Ауаҩыцқьа ҳәынҵәа идҷаблаӡом.
Аԥсадгьыл абзиабара ауаҩы ициӡом, аха агара ицгарҵуеит.
Аԥсҭазаара иара аныҟалаз аахыс иқәԥоит ауаа еиҟарастәуеит ҳәа, аха егьалымшеит. Аԥсра џьамбаӡакәа зегьы еиҟаранатәуеит.
Убасҟак икапан ласын аҭырас дықәланы икеиҿон.
Заҟа иуадаҩузеи аԥсҭазаара... Заҟа имариоузеи аԥсра.
Аҵашьыцра чмазароуп, ишааизцәырҵыз еиԥш иҽимхәшәтәыр ихы ицәымӷнатәуеит, адунеи лаша хыгагааны инарбо далагоит.
Агәыжь иагьҽым иагьҽадам, аха иҽушәа ахы або ианалага нахыс иҽадахоит.
Аханатә аахыс Анцәеи аџьныши еинышәашьа рымамкәа еиҿагыланы еибашьуеит, еимаркуа ауаа роуп ирыбжьыԥсуагьы дара роуп.
Зхы ҭәу иаԥхьа зхы ҭацәу иҽуирбоит.
Узыԥсоу уара уацкыс иузааигәоу ианырдыруа, атәымуаа ухә ҳаракны иршьо иалагоит.
Зшьапы зыҵызшьуа иаԥхьа, ацыркь аҽаӡәы дизгәаҭом.
Аччарада аҽак ззымдыруа, дшыччо дыԥсуеит.
Ауаҩы дангәаҟуа хәшәыс имоу ауаҩ иоуп.
Зыла ааԥшуа иаԥхьа, агәыр ахькаршәу алашә ианибо ҟалоит.
Хшыҩла еиҟароу ахаан ҟазшьала изеиқәшәом.
Ахырҽхәара иашьцылаз ииҳәо далаҟоушәа агәра иго далагоит.
Знык иаархәаз аҩынтә раан ихә мариахоит.
Зҳәоу еибамкыз абџьар ркуеит.
Збызшәа шьҭибамхыз алаба шьҭырхуеит.
Зҭоурых ззымдыруа ауаҩы зажәрада зҿара ззымдыруа диҩызоуп.
Ахы иаӡбуа агәы ианагәамԥхо ҟалоит, агәы иаднакыло ахы ианаднамкыло ҟалоит. Руа ииашоу здыруада?
Амаҭгьы абызшәала уацәажәар илакьҭашәакьҭо иалагоит.
Угәы ахькыду ахьынӡоузымдыруа агәабзиара умоуп.
Иԥсы ахьынӡаҭаз дӷыӷуан, даныԥсуазгьы дӷыӷуан.
Арежиссиор: – Ҳатеатр аҟны уахагьы ахәаԥшцәа рацкыс ҳара ҳаиҳауп.
Адиректор: – Шәымшәакәа шәыхәмар, абжьааԥны еиԥш уахагьы иҳахәаԥшуа аҭӡамцқәа роуп.
Ҩыџьа ашәҟәҩҩцәа еибырҳәаз:
– Уареи сареи еиднакылашьас иҳамоузеи. Уара ҵыскәтаӷьк иаҟароу шәыҟә хәыҷык ҭужьит. Сара ароман ҭсыжьит иҟәазӡа.
– Ашәишәигьы акәтаӷь ҟәазӡа иаҵон, аха аҵыс кәтаӷь хәыҷы аԥхьа иара шаҟәоит.
Аҵарауаҩ иажәа уашьӡом.
Ахы бзиан аус анауа, агәы аԥсы ашьоит.
Аҵла ашәҭ ала ахә узшьом, иаҿало ашәыр ала ауп.
Ауаа сырччоит ҳәа иахьаҭыԥым алаф зҳәо ихнарччоит.
Ауаҩыцәгьа дааҳәны абзиаҟаҵара далагар, ауаҩ бзиа илымшаша илиршоит.
Адәахьынтәи арҳәцәа иреицәоуп аҩныҵҟатәи арҳәцәа, урҭ рыԥсадгьыл акыр шықәса цәа ахамло ицәдырҳәуеит.
Аҵара ду уманы ауаҩра умамзар аасҭа, ауаҩра уманы аҵара умамзар еиӷьуп.
Ажәлар шны ианыҟоу рынкылара цәгьоуп, ржьара мариоуп.
Аразҟы алаԥшхырԥага еиԥшуп, ианааиуагьы убом ианцогьы убом.
Аӡәы иразҟы иаҵашьыцуа дразҟыдахоит.
Аразҟы узаахәом иузыҭиуам, узшаз иуиҭеит, узшаз иумихуеит.
Ашьжьымҭан аразҟы ззааиз, ианимба, хәлбыҽханӡа ицәыӡуеит.
Ахәмарра-аччара ззымдыруа аҩҵәыҵәы деиԥшуп, дгьамадоуп, дхаарадоуп.
Зны-зынла ажәларгьы еилагоит, абзиа рзыҟазҵарц иаҿу игәра мгакуа цәгьамзар бзиа рзыҟазымҵо игәра ргоит.
Снасыԥеиқәаҵәоуп ҳәа зхы зыԥхьаӡо насыԥшкәакәа иоураны дыҟам.
Аԥсадгьыл азы иқәԥо, раԥхьа иргыланы дзықәԥо ихазоуп, иаргьы иҭахуп ахақәиҭра иоурц.
Хыда ахақәиҭра ажәлар ҭанархоит.
Ахақәиҭра меигӡарахда изоуз ауаҩы дмышгаҩхоит.
Ахақәиҭра ҳауит ҳәа зхы иааҭашәо ҟазҵо иҭанархаанӡа ирымхтәуп.
Атәым хәшҭаара амца ацкыс ухәшҭаара алҩаҵә еҳа уарԥхоит.
Амал уанахыҳәҳәо ууаҩра иаҵанарӡуеит, аха ианухыҳәҳәо ууаҩра аҵанарӡуеит.
Акгьы змам иакуӡам, зегьы змоу зызхара ҟамло иоуп аӷар.
Абеиара иазмырцәыцәуа аӷарра ԥызшәахьоу иоуп.
Ашәаԥыџьаԥ хызшьаауа иԥсадгьыл даӷоуп.
Аԥсҭазара зегьы ирҭахуп, аха ишахәҭоу зеьы ирызныҟәгом.
Дышҵәуоз диит. Дышҵәуоз иԥсҭазара мҩасит. Даныԥсуаз заҵәык дыччеит.
Дзырччазеи? Адунеи хьамҭа далҵны адунеи лас ахь дахьцоз азы акәзар?
Еизарак ааҟалацыԥхьаӡа дымцәажәар иуамызт, ииҳәац ааиҭаҳәо ауаа ргәы анԥиҵәа, изыӡырҩра иаҟәыҵит. Ауаа изымӡырҩуа ианалага аԥсцәа рахь диасит. Ақалақь аҟны аӡә дыԥсит ҳәа аниаҳалак дидыруаз, дизымдыруаз инарцә мҩа данықәыргалоз дихагылан ихцәажәара далагон, иажәа нҵәаӡомызт, аџьабацәа гәӷьны икаҳаанӡа аԥсы хыла адамра даирсаанӡа даҟәҵуамызт. Аԥсцәагьы «иажәа рхы иаламӡо» ианалага, «знык ҳаԥсхьеит, аҽа зныкгьы ҳаишьырц даҿуп» рҳәан урҭгьы изыӡырҩра иаҟәыҵит. Ԥсгьы бзагьы исҳәо шәмаҳауазар, шәеиҭаргааит исзыӡырҩуа сара дсыԥшааит иҳәан, уажәы
ихала ихи иареи аӷаџ ҳәа еицәажәо амҩадуқәа дырнуп.
Ахагацәа ахьышьҭаз апалата ашә аартны аҳақьым данааҩнала, ачымазцәа руаӡәы ашыр ҳәа дҩаҵҟьан уа бзиала уаабеит иҳәан инапы рхаха аҳақьым иахь иҿааихеит.
Аҳақьым ахага ддәылҟьан дцар ҳәа дшәан, «уҵҟьан уабацои» ҳәа дааиҿагылт.
Сара саԥсыуоуп. Сухаҵгылт. Уара сара сҭыԥ аҟны уҟазҭгьы уҩны асас днеир указза ушиаз аԥсшәа иоуҳәозма? – иҳәеит.
– Аиаша уасҳәап, аҩыза, академикыс уахьалрымхыз уамашәа избоит... Иахысҳәаара сыздырам.
– Уҭахызар ихаҵа, уҭахызар ихоумҵан сахьалрымхыз еҳагьы еиӷьысшьоит.
– Еиӷьушьоу, еиӷьумшьоу уара иуусуп, аха иалырхыз дабаҟоу иара дабаҟоу, академикра зыхәҭаҵәҟьаз иара иакәын ҳәа заҟаҩы иузырҳәо саҳахьоузеи.
– Убри азоуп сахьалрымхыз еҳагьы еиӷьысшьоит ҳәа зуасҳәазгьы.
– Аиаша уасҳәап, аҩыза, уиашам. Уара уакәын изыхәҭаз.
– Ихәҭан, аха далрымхит ҳәа сзырҳәалар еиҳа еиӷьысшьоит, далаҟаӡамкәа, даԥсаӡамкәа дакадемикхеит ҳәа џьоукы џьоукы ишырзырҳәо еиԥш, саргьы исзырҳәо сҟалар аасҭа.
Абжьааԥны еиԥш уи аҽны ахәлбыҽхагьы Шоугьан, чароума ԥсыхәроума
дахьынтәиаауаз здыруада, ицәазна ыжәны ихы дакапануа, иҽы зардагь даманы акаҩҳәа ашәа ҳәо дшаауаз, иԥҳәыс ианылба, агәашә изаалыртырц диԥылт. Аха Шьоугьан иҽы иҩныҟа ишихозгьы имукуа, арахь сабоугои ҳәа авардым кыдыршаауа игәашә давысны ддәықәлеит.
Уабацои уара, уеилагама ҳәа иԥҳәыс лбжьы аниқәлырга даахьаԥшит, иԥҳәыс даниба иааџьеишьеит. Сара сеиламгаӡеит сыҩныҟа сцоит. Бара боуп еилагаз, бааны џьоук ргәашә бадгылоуп бзышьҭоузеи? Ихәлеит бымбаӡои? Ԥсаԥыз сҳәеит... Аҩны ҳаннеилак ҳаицәажәап бареи сареи ҳәа дмақаруа иҩны давсны дцон Шоугьан.
Уи ус ҟазшьас иман, кабинетк аҟынтәи аҽакабинетк ахь даниаргалак, иҵадыргылоз аҟәардә агәҭа дықәтәаӡомызт, днаскьаны аҵкар дықәтәон, узусҭада, уабаанагеи ҳәа ианааидгылалак, ддәылыргаанӡа ихала ддәылҟьан ацара иҽазырхианы.
Зны-зынла политикцәак аацәырҵуеит адунеи аарҳәны ахы иқәдыргыларашәа афы рцырҟьо, заҟа иреиԥшузеи урҭ аӡсашьа ззымдыруа, аха аӡеибафара зҽалажьны имадаӷь-мадашәо нырцәҟа ҳаруеит ҳәа иаҿу.
Анцәа, зегьы аӡәы ииҭом. Акы ииҭоит, аҽак имихуеит. Сара сызҿу абаҩхатәра ииҭеит, аха ауаҩра иимҭеит. Удууп... удуӡӡоуп, иуеиҳау дҳамам ҳәа хәыҷгьы дугьы, неилымхрада зегьы бзиа дырбаларц иҭахын, аха
иара ауаа еилыхны ибон. Изблак аартны аӡә иахь ихааӡа ианыԥшуаз, егьи ибла абжа хҩаны аҽаӡәы изыԥшуан, ицәыркшаԥаны дабар аҵкыс дамбар еиӷьнашьо.
Шалодиа Миха-иԥа Аџьынџьал Афоризмқәа
Аредақтор Вл. Басариа Акорреқтор Г. Арҟәыџь
Аформат 6ҭхҭ/3. Иҟаҵә. акь. бӷь. 3,3. Инықә. акь.бӷь.6,7. Атираж 500. Азаказ  407.
Аԥсны Аҳәынҭқарра “Акьыԥхь аҩны” Аҟәа, Ешба имҩа, 168
