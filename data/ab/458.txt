
РУШЬБЕИ СМЫР

                    ҬАМАРА
(Ҭамара Шьаҟрыл-ԥҳа илыхьӡынҩылоуп).

Бара аиҿамс, бара акара, наунагӡа сышьыжь шара,
Бара сиеҵәахә икыду, иазымхәаҽуа аамҭа еикәшара.
Бара сажәа, бара сабџьар, бара икамҳаӡо сбаагәара,
Бара сҟәыбҷа, бара саҳкәажә, бара сынарха, Ҭамара.

Сыжәлар кәакьк ианкыҿацалаз, аӡәгьы игәалақәа анизымҳәоз,
Бара ақәыԥшӡа зыгәаӷьрала, ҳарԥар нагақәа ирхыҳәҳәоз.
Шьамхы кәада игәы шьҭызхуаз, кәарма-кәарма аӡқәа еиҵызхуаз,
Аҵх лашьцаҿы маӡа-аргама, агәыӷрақәа рыԥсқәа ҿызхуаз.

Буалыуашон: «Сышьҭышәымхын, инасхысны уаҩ дыхәнашам,
Сзыхӡыӡаауа сыбла аҷыц еиԥш, сыжәлар гәакьа зынӡа ибашам.
Иааилахазаргь иааилахәыцып, иҟоу гәарымҭо ҟалашам,
Сшьа кәармақәа ирылагыла… ҳаи, џьоушьҭ, агәнаҳа ҟарҵашам».

Аха ибҳәоз заҳауадаз, џьоукы рҩашьан, ҽа џьоук аахәан,
Ибзышьҭымхуаз  ахы цаҳә-цаҳә, гәырҩаӡамызт – џьокы рзы гәахәан.
«Ҭакәажәык арахь дзышьҭазеи?» – рыжәтәк еимырдахуан иҩахан,
Ажәҩан арҭқәа рыгәра азымго, иԥшын аблақәа ҭырхахан…
  
Ус акәгәышьоуп, усоуп, усоуп нарҭаа дуӡӡақәагьы аамҭала,
Дырзыхгомызт рашьа гәакьа ираԥызгоз зхаҵарала.
Урҭ шаҟантә еиқәирхахьазеи, шаҟа ихигахьаз хаҭала?
Аха акы ала ихә мшьакәа, дҭадырхеит реиҵбы рнапала.

Ус акәгәышьоуп, Қьалышьбеигь – зыбжьы ахыҩуаз Аԥсынтәыла,
Зыжәлар рынарха иазхәыцуаз ҟәыӷарыла, гәыла-ԥсыла.
Аԥша ацарҭа-аарҭа  збарҭаз, ҳаӡбахә назгоз изаԥкыла,
Аӡәгьы дзыҟамлеит дзыхьчашаз, илгагәышьеит чарҳәарыла.

Ус акәгәышьоуп амҳаџьырқәагьы – рыгәра  ргомызт реиҳа здыруаз,
Шәа шәҭицәоуп ҳәа ирҿагылан, уахь шәымцан ҳәа иуазыруаз. 
Иршәигәышьон насшәа аамҭа – наҟ амшын еиқәа ианыруаз,
Аха усҟан изхәарҭазеи, иргәаҭеиуаз, ирҳәоз-ируаз»?!

Ус акәгәышьоуп, Алакәаба хәшәыла дшьын акгьы иҭиуам ҳәа,
Уи дыҟанаҵ Аԥсынтәыла, иаҳҭаху ҟаҳҵар иуам ҳәа.
Нас дызԥырызгаз аацәажәеит: деилкааӡамызт, жәлар «драӷан» ҳәа,
Урҭ ирымардеит аԥсуаак: уи «дышҽеимыз» аабахьан ҳәа.

Ус акәгәышьоуп, ҳгәыҳҽанӡамкәа, ҳақәызгашаз ԥшацәгьак асит,
Аха «сыжәлар шәа шәхацкы» ҳәа Владислав ибжьы ҳлымҳа инҭасит.
Аԥыза иԥыза дынҳаԥызан, амца қьоуқьад ҳима далсит,
Аха ҳбираҟ ахә ззымшьаз , џьоук ҳа ҳауп ҳәа инаигәҭасит.

Ас хара амхәыцрақәа роума ҳрыцҳарақәа зегь зыхҟьазгьы?
Алушҭа, Алуԥҟара, Ԥшада наунагӡа изҳаԥхазгьы?
Ҷарыхәынӡа изымпыҵакыз – уахь цәыкәбаршәа ҳзынкабазгьы?
Ҳара ҳмаҷхо, ҳтәыла еиҵало, уаԥсҵәык азна ҳзеизынхазгьы?

Арҭқәа роума быԥсы ацамҭаз, ба ибызхымгаӡоз, Ҭамара?
Арҭқәа роума  быԥсы ацамҭаз, бара ибгәырҩоз, Ҭамара?
Ахьымӡӷ иаҵалаз џьоук роума, бара ибхәыцуаз Ҭамара?
Уаҟа бжьыда ҳлахьынҵоума, бара ибҵәуаз Ҭамара?

Бара зҿыцәаара лашароу, бара сдаҟьа уаз, Ҭамара,
Бара зиашара зқьашаноу, бара сылаӷырӡ, Ҭамара,
Бара зшьала ҳаԥсқәа ҿызхыз, бара сынасыԥ Ҭамара,
Бара сыхәрашәа зырҿыцыз, бара сыхәра ҭыԥ Ҭамара.

                       ***
Аԥша ҟәанда схахәқәа аҳәоит,
Сыкәа ажәабжьк ҭанаҳәоит.
Акы анаҩсан ҽакы иит,
Акы наскьаган, ҽак хынҳәит.

Аеҵә раҳкәыжәра рҷаԥшьоит,
Хыхьӡа рыцқьара рыхьчоит.
Ацәқәырԥа ашьҭабжь аргаӡом,
Еимак-еиҿак уаҳаӡом.

Цәырҟьа-цәырас абгарымҵ,
Абгарымҵ хәыҷ гәырҩа хымҵ.
Маӡа хымтуп аҟәара,
Ныҟәа-ныҟәа ныҟәара!...

Хьыкәыр-хьышәахәа лашоит,
Уаҟа Аергь ҭыԥҳа дкәашоит.
Ҳаи, дышԥарыцҳау уаха,
Ацәа иарцәаз иҭахәхәа…

Акы хьанҭазар, акы ласуп,
Акы аԥшәымоуп, акы сасуп.
Блак иазгәамҭо гәык иабоит,
Хьынапқәакгьы хцәык рԥоит.

Ҿаԥха-ҿаччоуп аҟәара,
Ныҟәа-ныҟәа ныҟәара!...
Ҵхыкаҿ сашәақәак ииуеит,
Ҵхыкаҿ сышьҭақәак зыҩуеит.


                     ***
Адәеиужьқәа адәышәҭқәа иртәуп,
Еибырҳәоишь уа рыхқәа ахьеиларкуа?!
Жәҩан агәыҳәԥы ссақәа хтуп,
Реилақьқәа абарҵәахишь, реилақьқәа?

Амза хара амала инхеит,
Ԥхарк аздәықәымҵо иналкааны.
Арҩаш быжь сыхьаца иқәхеит,
Иҭамханда аҳарҭеиԥш иналҟьаны…

                   ***
Сыблақәа надхалт ахаҳә ахь снаԥшын,
Сыблақәа сцәажәит схыԥшылан амшын.
Сыблақәа аамҵарсны ибналеит аҳәыҳә.
Сыблақәа  лҳәынҷан, уи ныҳәалтәит ныҳә…

Сыблақәа аҽыҩқәа, акаԥкаԥқәа иргахьеит,
Арҩашқәа, ашьабсҭақәа, абӷабқәа ирӡахьеит,
Сыблақәа рықәнауа ашьац иаҵәақәа ааит,
Сыблақәа рыҵаҭәо ашәҭқәа рызҳаит.

Сыблақәа ршоит, аха ӷьычраӡам, мап,
Са изгахьоу аблақәа еиҳазаргь ҟалап.

                              ***
Аҵых еиқәылашьца, икыдҵәоит ақәа,
Ахыу-сыу, ахыу-сыу рымшуп слақәа:
– Ақәыџьмажә абжьоума? – акы саҳаит уара афы аст,
– Дамачажә афҩы аума? – са сԥынҵагь акы ҭаст.
Бга мырцәа-цыгә мырцәақәа, убас шәҷаԥшьала,
Ԥырхагак зҽазызкызгьы заа ишәыбжьала.
Аха усгьы ижәдыруаз гыгшәыг сацәшәаӡом,
Аԥсцәаҳа даашәмышьҭын убри сызицәцом.

                              ***
Ажьыргәыцқәа еиԥшым,
Изааӡаз-жьымжәак.
Дара акәицқәагь шым,
Инеиԥшны алушәак.

Цәқәырԥақәак ааҭрыст,
Рааишьа хаз-хазуп.
Ҩ-цәыкәбарк наухьыст,
Акы иаҳа иласуп.

Шәаҳәаҩцәак збоит, 
Еицырҳәогьы акыуп.
Аӡәы ибжьы уарбоит,
Аӡәы итәы цәаакыуп

Ааԥынрак саԥылт,
Ҽааԥынрак сархәыцт.
Ааԥынрак сынхылт,
Ҽааԥынрак сыӡхыҵт.

Џьоук аиха  еиԥш ихоит,
Џьоук лассы иажәӡом.
Ҳаиԥшымра ҳҭынхоит,
Ҳаиԥшра ҟалаӡом.

                       ***
Абаҩ рыбжьаршәуп, избоит, алақәа,
Урҭ аҩ-лак макьана еибаздырӡом.
Еизӷыӷуеит, игәамҵуеит, иҵҟьаԥуеит рыгәқәа,
Еицәшәоит азы ирымҵоу изакьысӡом.

                     ***
Амш иаздыруам аҵх агәала,
Амш агәалагь аҵх иаздыруам.
Ухьаа узмырыр уара ухала,
Уара узыҳәа даҽаӡә дзыруам.

Амц аиаша неиларҩашьа,
Каҳа-гыла исыҭагәышьоуп.
Ацхқәа ирыларсуп слабашьа,
Шар, аахәлаанӡа аԥсы ҭагәышьоуп.

…Мҩак сангәышьоуп.

                      ***
Аҷныш агәеисыбжь амшын  иныхҭәаланы,
Инаҵалеит ажәҩан ҵамҵамра.
Рацәак харацәамкәа, аха аӡиас ихтәаланы,
Акәата еиԥш аҽакәабоит амра.

                    ***
Иахантәарак ацәа хаа иалан,
Ҳаи, џьоушьҭ иабацәырҵ анша?
Хра-мшык шьапымшла иаҿалан,
Абӷаб еиԥш аҽабӷуеит аԥша.

                   ***
Ахра сықәгылоуп абааш еиԥш,
Аԥсҭҳәа ҟәашқәа срылашәҭны.
Арҩаш ашәақәа ахҭырԥаш еиԥш,
Сыжәҩахырқәа ирықәршәны.
                     
                   ***
Асы шьҭалан хәылԥазы,
Ҵаак наҿықәлеит аҽырҩашьан.
Ихьҭакуашәа збоит асы,
Суапа нақәыршәны исырԥхашан…

                    ***
Аԥсҭҳәа сҿаҳәомызт, хьаак сҿанаҳәомызт,
Гәык сҭанаҳәҳәан.
Арҩашқәа ҳәҳәомызт, арҩашқәа  ҳәомызт,
Рашәақәа рҳәон.

                    ***
Иҟақәаз еибырҳәоит ахәқәа.
Арҩаш ахцәышлақәа аԥоит.
Ашьыжь аӡаӡа ахьыкәкәа,
Сымца иҽҳәагыла аҽарбоит.

                   ***
Дҳаманда, дҳацында ззырҳәоз дыԥсит,
Шәиԥхьыӡ зқәырҵаз ахаҵа деиқәхеит.
Ԥсы разык шкәакәаӡа иҳәыҳәханы иԥрит,
Еиқәхаз дзеигәырӷьоз иԥа заҵә дмаҭхеит.

                   ***
Аԥшатлакә асаба аҿачын акы агәалоуп,
Маҷ-маҷ исзырҭынчыр, аҿгьы  смыӡәӡәари.
Аха ацәаҟәа аҽырхәаны аӡиас ихтәалоуп,
Ԥга-ԥчакгьы сзынмыжькәа зегь амжәгәышьар уи…

                  ***
Избон ушьҭа зегь зымчу са сакәушәа,
Аҵых лашә сагәыҵаҳәҳәа санахьча.
Амацәыс исҿалашоз снапқәа акәырша,
Асаби еиԥш инықәсыриеит скәахьча.

                   ***
Аҽы ашҭа иахьықәым,
Аҽышьҭақәа убом.
Иааухәо дахьыҟам,
Уаазхәогь дҟалом.

                 ***
– Узыргәамҵуеи, иуҭахыи,
Изуԥсаҟьои улша?
Уаҟа аҳаҩраҿ иуҵәахи,
Узышьҭеи аԥша?

– Сааит абраанӡа изулак,
Саргьы хьаак сагоит.
Ҽа ԥшақәак рыԥсыбаҩқәак
Збозар ҳәа сеимдоит.

                  ***
Ишәарҭахар, ажьа атәарҭа аԥсахуеит, иазыхынҳәӡом.
Аха ашәара иаҵагәышьоуп иҟанаҵ, иазыҵәахӡом.

                   ***
Ахра ақәцәа инықәтәаны шәахәақәак еицәажәоит,
Арҩаш ашәа ицәырнагаз акаԥкаԥ исцәажәоит.

                   ***
Аԥша ашьҭыбжь сыхәда иахоуп иԥаны,
Исыхәаԥшуеит ахра уи ссиршәа ибаны.

                   ***
Амцабз акәицқәа ршыра азымчҳаӡазт,
Ахәшҭаара иҽҳәыҵуеит ҳәа иаҿуп.

                    ***
Сқьышәқәа бҿаӡыҭуеит, бқьышәқәа сҿаӡыҭуеит,
Сшәоит уаха ҳқьышәқәа ҳцәынҵәар ҳәа.

                     ***
Амш ашара арашых еиԥш иахын,
Сыблақәагьы ирҭалеит ашәахәа.

                     ***
Шьҭа иаҵәарак ыҟаӡам, абӷьыцқәагь каԥсеит,
Абӷьыцқәа рыԥсы ааԥсақәа сызрыҵымгәо сааԥсеит.

                      ***
Аҵых, аҵых маӡа хымт, 
Зегьы ирыҵгәо зынӡа ҿымҭ.
Гәыӷреи-гәҭыхақәеи рдунеи,
Хәыцреи-гәырӷьареи рдунеи.

Амзеи аеҵәеи – рдунеи,
Ашәеи анацәеи – рдунеи.
Ҷыхьи адыдреи – рдунеи
Гәыхьи уарадеи –  рдунеи

Аҵых аҵых маӡа хымт,
Зегьы ирыҵгәо зынӡа ҿымҭ.
Ӷьычреи гәнаҳареи – рдунеи,
Ҩыжәреи каҳареи – рдунеи.

Амци анагӡеи – рдунеи,
Ажәреи аҷкәынреи – рдунеи.
Хымхәыц ԥагьақәа – рдунеи,
Ԥҳәызба нагақәа – рдунеи.

Аҵых, аҵых маӡа хымт,
Зегьы ирыҵгәо зынӡа ҿымҭ.
Лакәи лафҳәареи – рдунеи,
Чареи қьафуреи – рдунеи.

Еҳ, анымҵәара – адунеи,
Еҳ, аҿыцәаара – адунеи.
Сыччеи сҵәуареи – рдунеи,
Сымҩеи сҽы-уаареи – рдунеи.


                    ***
Бжьыда-шьҭада аԥҭа шкәакәа,
Наҟ инымҩасуеит аҽкәар еиԥш.
Ажәҩан гәалак амаӡамкәа,
Иказказуеит абла қаруа еиԥш.

Хыхь неиқәҿырҭуеит ашьхарҟәырҭқәа:
Уахь ицама, арахь ижәбама?
Дара ашьхыц маӡа хымтқәа,
Ашәҭқәа ирылоуп маӡа-аргама.

Қьақәак наҟ џьара икьыркьыруеит,
Ахыу-хыу ҳәа ишуеит лақәакгьы.
Арԥыс ихәра аҽинардыруеит,
Аха ихьааигаӡом рацәакгьы.

Сеиқәхагәышьеит, дад, уажәыкгьы,
Иашҭа аанижьуеит абырг ԥшьаала.
Зықәра ԥшасраз ҭакәажәыкгьы,
Дтәоуп лхәыцрақәа неихшьала.

Хара, аӡхықәахьтә акыркыр ҳәа,
Гәырӷьаҽҳәашан ччабжьык каҩуеит.
Ахьшь гәаҭеиуеит ҵыск сызкыр ҳәа,
Хьышәахәакгьы саԥхьа акы аҩуеит.

Џьара агәыӷра, џьара агәала, 
Зегь шәагәышьоуп, – изагәышьоуп.
Зегь аамҭалоуп, зегь аамҭала,
Доус иҳаҭәоу ҳрыҵагәышьоуп.



                 ЕГЬУРЫМ
Џьара абнақәа хҳарҵәеит – егьурым,
Џьара ашәарах нҳарҵәеит – егьурым.

Џьара ӡык ҭаҳарбеит – егьурым,
Џьара ахрақәа ҳарбгеит – егьурым.

Лара хаҵа дымцеит – егьурым,
Иара ԥҳәыс дааимгеит – егьурым.

Аӡәы диаанӡа даҳшьит –  егьурым,
Аӡәы  дыԥсаанӡа «даҳжит» – егьурым.

Аӡәы агәыр дыҵныркәкәеит – егьурым,
Аӡәы арыжәтә даҳцәагеит – егьурым.

Џьоук амал еимдырххоит – егьурым,
Ҳҭазырхоз рахь еихоит – егьурым.

Џьоук ҳаԥсуара инагәҭаст – егьурым,
Џьоук ҳашәақәа инырҿаст – егьурым.

Џьоук ҳадгьылқәа рҭиит – егьурым,
Ҳбызшәа хьаас ирымкит – егьурым.
Уа ҳаԥсадгьыл арҭқәа азыхгарым,
Ас мацара  ҳдәықәлар, ҳазцарым.

Сгәы сҭаҵәуеит – сыхәра ӷьара зқәым,
Егьурым ҭырхагоуп, егьурым.

                    ***
Сакәабон иахьак ақәа схьыкәкәа,
Аха  изкәабода сызкәабаз ақәа?

                 ҞӘЫБҶА
Иухьи, Ҟәыбҷа, иухьи?
Схәыцра хәашьқәа ухьысма?
Сымчымхареи сгәыхьи,
Ахьҭа цәгьа еиԥш иулсма?

Сааҵра аҟны уҟауҵәуеит,
Аха аҭӡамцқәа уԥырҵуам.
Сааԥсара схауыуеит,
Уара уахь сыздәылҵуам.

Сеидру слахьынҵа мҩа,
Аха ухы аасшьышьызҭгьы,
Иааурбзазҭгьы сӡамҩа,
Убла снарҭаԥшызҭгьы…

Иудыруазеи урҭқәа,
Сухәаӡаргьы хәшәык еиԥш.
Алашьцара гәымҭәқәа,
Сԥырҵыргьы агыгшәыг реиԥш…

Сызаҵәра схаҟыруеит,
Уи аҿгәышьоуп сныхра.
Сааҵраҿ сла уазыруеит,
Иҵаакәкәалоит сгәыӷра.

Иухьи, Ҟәыбҷа, иухьи?
Уажә зегь улсма ахьҭа еиԥш.
Сара схыхьи сгәыхьи,
Сырҭакыуп абахҭа еиԥш.
 
                ***
Сахәаҽуеит сыԥсы,
Срықәнаҵоит адәқәа.
Ашьхарахь – асы,
Агаҿахь – ақәа.

Сашәақәа сызҳәом,
Сгәаҵа инҭашәит.
Быччабжь сызхом,
Ҽнакала сажәит.

Амахә еиԥш схьыссы,
Срыҵоуп сгәырҩақәа.
Ашьхарахь – асы,
Агаҿахь – ақәа.

Насаз бысҭахым,
Настәи даҽакыуп.
Зеҵә абла зхым,
Заацәаны дыблуп.
Скарахт, бааласы,
Срылоуп аԥшақәа.
Ашьхарахь – асы,
Агаҿахь – ақәа.

                  ***
Базыԥшын акыр аамҭа сбара,
Уажә абар, бысгәыдкыла снатәоит.
Зылабжышқәа идырбааӡаз бара,
Сыбзиабара быцәҵаны бсырбоит.

                  ***
Изцарыда зхы ахьанахаз?
Шәнырзыԥшыр зегь гәашәҭоит.
Арҩаш хьшәашәа асы игәылнахыз,
Ацаҟьа – мшы иаҿашәҭуеит.

Ашьха уарба - қәԥсҳа блақәа,
Хагьыжьуеит ихиаала.
Аԥсҭҳәа ҟәашқәа – урҭ аԥрақәа,
Уҽеиҵыхны урыниаала.

Мра хьышәахәа, ԥша ныҟәара,
Уҽақәыршәала рбашьа!
Ҽырба-ҽырба, наныкьара!
Сацкәашоит слабашьа!

                   ***
Аԥша асуашәа – иамысуашәа…
Ақәа алагашәа – иаҟәыҵуашәа…
Сгәы аҵан акы мацәысуашәа…
Схәыцуашәа – сымхәыцуашәа…

Кәара-кара цәажәошәа,
Ицәоушәа, уа иҿыхоушәа…
Сара гәыӷрак сцәажәошәа,
Имиц џьоук еиҿыхошәа…

Ԥыхьаасҭа зегь хәарҽушәа,
Аҵых уаха акы ахьрашәа…
Ҳаи, абаа сышԥаҿашәа,
Аҩсҭаацәа ршьацҳәа  хьшәашәа?!


