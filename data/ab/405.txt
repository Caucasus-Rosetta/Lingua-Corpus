Ашьанҵамҩеи азхаҵареи

Иҟоуп, ииашаҵәҟьаны, хашҭра зқәым амш гәырӷьахәқәа, жәларык рыԥсҭазаара ҳәаақәызҵо амшқәа. Абри аганахьала ҳауаажәлар бзанҵык ргәалашәара иаламҵуа хҭысуп август 26-тәи амш. Абри аамҭазыҳәа Аахыҵ-Уаԥстәыла иақәлаз ақырҭуа ир еилаԥыххаа иқәҵан, Қырҭтәыла иахьыз азымдыруа еилаҟәаҟәан. Аибашьра ашьҭахь аԥсуаа гәхьаас, хыԥҽыгас иҳамаз Кәыдры аиҩхаа ҭарцәын, Аԥсны аибашьразы уаҟа еизгаз ҵҩа змамыз абџьар рыма ҳаруаа арахь, лбааҟа, амҩа иқәын…
Абри амш аҽны Урыстәыла иахьатәи анапхгаҩцәа Медведеви Путини, наҟ-ааҟ еизыразны адунеи зегьы ирыларҳәеит Аахыҵ-Уаԥстәылеи Аԥсынреи рхьыԥшымра шазхаҵоу!..
Ҳарҭ, аԥсуаа ҳзы ари иаанаго шьала иаагоу ҳхақәиҭра, зықьҩыла ҳаҷкәынцәа рыԥсы зыхҭынҵоу Аԥсынра аеҵәахә акыдлара ауп. Ари иаанаго: ҳауаажәлар цәала-жьыла реиқәырхара, ҳашҟа  нышәара зқәым ҳаӷа бааԥс ихәдацәа аҵкаара ауп. Ари аҩыза ахҭыс алыршан ҳажәлар ақырҭуа-аԥсуа еибашьраҿы иргаз аиааира иабзоураны, В. Г. Арӡынба зуасхыр шьҭеиҵаз аԥсуа ҳәынҭқарра ҿыц аидеиа иабзоураны.
Ганкахьала ари ҟалеит иаалырҟьаны, ари аҩыза ахҭыс ҳаҩнуҵҟа, иара убас адәахьы ласы иҟалараны иҟоу ак акәым ҳәа анырҳәоз аамҭазы.
Иҟалаз аҭагылазаашьа ҿыц иабзоураны Урыстәылеи Аԥсни, иуҳәар ауеит, ахааназ рыжәҩа еибырҭеит ҳәа. Адунеи иабаҟоу атәыла амч-алша, агәаҳәара ҳадгьыли ҳауаажәлари ирзылыԥхеит. Ҳаԥхьаҟа еиҳагьы уаҩы ибарҭахашт абри аҩыза аидгылара, аизыразра Аԥсынразы, ҳауажәлар рзы заҟа аҵанакуа иҟало, заҟа ԥнаҟараны иҟоу.
Абри аамҭазгьы, ҳәарада, иаҭахуп абри аидгылара, аизыразра ирыҵаркуа, цәаҩас иаархәо енагь ашәара-азара зҭаху усны ишыҟоу. Зегь раԥхьаӡагьы Аԥсны Урыстәылеи зылшарақәа еибакапануа тәылақәам: зынӡа имариоуп атәыла ду аинерциа аҽаҭара, аҽаларӡра. Аха зны ҳашәҟәыҩҩ хьыӡкамшәа М. Лакырба ишиҳәаз аиԥш «ҳара ҳазҽеихар» абри атәыла ду алыԥха ҳазмырӡуа анарха, макьана цқьа ҳаблаҿ имааикуа алшарақәа ҳнаҭар ҟалоит. Араҟа иаҳгәалаҳаршәар ауеит иацы иаҳабашьуаз Қырҭтәыла ахаҭа Урыстәыла иабзоураны ҩышә шықәса рыҩныҵҟа заҟа абӷа аиуз, заҟа ԥхьаҟа ицаз. Азеижәтәи ашәышықәса алагамҭазы аҟазаареи аҟамзаареи рҳәааҿ игылаз, адгьыл ианырхуаз атәыла аурыс ҳәынҭқаррра, аурыс культура, аурыс шәҟәыҩҩцәа ирыбзоураны ахара ирбартә-ираҳартә аҽеибнаҭеит.
Иахьатәи Аԥсынра акәзаргьы аҽеиқәырхаратә мҩа азаатуп. Абас аиԥш иҟоу амҩа анысраҿ зегьы рхадараҿы иргыланы иҳамазароуп ҳбызшәа, ҳмилаҭ культура, ҳдоуҳа ирыдҳәалоу азҵаарақәа.

Аԥсны ашәҟәыҩҩцәа Рассоциациа аплениум иазкны

Ҳзну ашықәс август мза 4 рзы имҩаԥысит Аԥсны ашәҟәыҩҩцәа Рассоциациа апленум. Апленум аҿы ирзааҭгылан ашәҟәыҩҩцәа рырҿиаратә, рсоциалтә, рыбзазаратә ҭагылазаашьақәа ирыдҳәалоу азҵаарақәа. Урҭ ирызкны инарҭбааз ажәахә ҟаиҵеит Ассоциациа ахада апоет-академик Мушьни Лашәриа.
Иқәгылаз азҵаарақәа рыхцәажәара рҽаладырхәит Ассоциациа аилазаара иалоу ашәҟәыҩҩцәа, аҵарауаа Витали Амаршьан, Рушьбеи Смыр, Уасил Аҩӡба, Шамил Ԥлиа, Рушьни Џьопуа, Владимир Саблин, Владимир Зантариа, Арда Ашәба, Ҭали Џьопуа, Алхас Чхамалиа уҳәа егьырҭгьы.
Арҿиаратә еидгыла аусура аиӷьтәразы иаԥҵоуп еиуеиԥшым акомиссиақәа.
Апленум рыхәаԥшит иара убас аиҿкааратә ҟазшьа змоу азҵаарақәа.
Аԥсны ашәҟәыҩҩцәа Рассоциациа амаӡаныҟәгаҩыс далхуп афилологиатә ҭҵаарадыррақәа рдоктор, апрофессор, Аԥсны аҭҵаара-дыррақәа ракадемиа академик Шоҭа Хьыч-иԥа Салаҟаиа.




Ашәҟәыҩҩцәа рус, рыԥсҭазаара, уаҵәтәи рымш
Аԥсны ашәҟәыҩҩцәа рассоциациа аплениум ахьтә

Имҩаԥысыз апленум аҿы хадара змаз ракәны иқәгылан ашәыҟәҭыжьра уси Аԥсны ашәҟәыҩҩцәа Рассоциациа Алитературатә  фонди ирҭагылазаашьоу азҵаарақәа. Урҭ ирызкны инарҭбаау ажәахә ҟаиҵеит Аԥсны ашәҟәыҩҩцәа Рассоциациа ахада Мушьни Лашәриа.
Ашәыҟәҭыжьра ус аҿы, иазгәеиҭоит ажәахәҟаҵаҩ, – 2007 шықәсазы аҳәынҭқараа рганахьала иҟаҵан акыр зҵазкуаз ашьаҿа: убри иабзоураны Аминистрцәа реилазаара Рықәҵарала 2008 шықәса инаркны еиҭашьақәыргылоуп Аԥснытәи аҳәынҭқарратә шәыҟәҭыжьырҭа,  600 кь. бӷьыц рҟынӡа асахьаркыратә литература аҭыжьра иазыԥҵәаны, алитературатә ҭанхеи, ашәҟәыҩҩцәа рҩымҭақәа реизгақәеи, ралкаақәеи рҭыжьразы, убас аҩымҭа ҿыцқәа (актәи аҭыжьра) ирзыԥҵәоу акьыԥхь бӷьыцқәагьы арбаны: Аԥсны ашәҟәыҩҩцәа реидгыла 180 кь. бӷьыц, Аԥсны ашәҟәыҩҩцәа Рассоциациа 120 кь. бӷьыц. Абри аамҭазгьы ирыдыркылт хадара змоу даҽа документк – ашәҟәыҩҩцәа риубилеиқәа ирыдҳәалоу раԥҵамҭақәа рҭыжьшьа, реихшашьа ҳәаақәызҵо Аԥҟара («Положение»).
Абарҭ адокументқәа рҿы аӡбахә ҳәоуп иара убас агонорар, алитература ажанр хадақәа – апоезиеи апрозеи ирыдҳәаланы, убас ашәҟә аҭыжьра зџьабаа адызҵо рџьабааԥсатәгьы убрахь иналаҵаны. 
Зыӡбахә ҳәоу арҭ адокументқәа зегьы кьыԥхьуп 2007 ш. сентиабр мзазы иҭыҵыз агазеҭ «Еҵәаџьаа» адаҟьақәа рҿы. 
Ишаабо, иҟаҵоуп акыр зҵазкуа, ҳлитература абӷа-амҩа азҭо аус. «Абарҭқәа рыӡбахә, рыбзырзы ҳазҭоу ашықәс азы акыр сырзааҭгылеит «Литературная газета» акорреспондент исҭаз аинтервиу аҿгьы» – иҳәеит ажәахәҟаҵаҩ.
Абри аамҭазгьы уи далацәажәоит ааигәа Аминистрцәа реилазаара ирыдыркылаз Ақәҵарала (уи ҳгазеҭ иахьатәи аномер аҿы икьыԥхьуп) уаанӡатәи (2007 шықәсазтәи) Ақәҵара аԥсахрақәа шалагалахаз: Ашәҟәҭыжьырҭагьы ашәҟәыҩҩцәа Реидгылацәагьы ирзыԥҵәаз акьыԥхьбӷьыцқәа рхыԥхьаӡара шәкы рыла иагдырхоит, убри иалҵшәаны Аԥсны ашәҟәыҩҩцәа Рассоциациа актәи аҭыжьразы иазаанхоит – 100 кь. бӷьыцк (120 рҭыԥан), Аԥсны ашәҟәыҩҩцәа Реидгыла – 150 кь. бӷьыц (180 рҭыԥан). Апрозазы иршәо агонорар ԥыҭк ацлазаргьы иагырхоуп апоезиаз иршәо агонарар.
Абас аиԥш иҟоу Ақәҵара здызкылаз анапхгаҩцәа изларҳәо ала ари аамҭалатәуп, адунеи зымҽхазкыз акризис иахҟьаз ак ауп…
«Ашәыҟәҭыжьра ус аҿы, – иҳәоит ажәахәҟаҵаҩы – хадарала уахәаԥшуазар аус бзиа шыҟаҵоугьы иҟоуп макьана аӡбара, аиҭазыхынҳәра зҭаху азҵаарақәа.
Аҩада зыӡбахә ҳәоу Ақәҵара иабзоураны аҳәынҭқарратә шәыҟәҭыжьырҭа шьақәыргылоуп ҳәа шыԥхьаӡоугьы, арии ҳәарада, ус акәҵәыҟьангьы иҟам: ԥаса аиԥш уаҟа иҭыҵуам аҭҵаарадырратә литература, убас Аԥсны Аҵара Аминистрра иеиқәнаршәо арҵага шәҟәқәа, анкьа, шәыҟәҭыжьырҭак ада аныҟамыз уахь инаргоз еиуеиԥшым алитература…
Излаҳбо ала аҵарауааи арҵага шәыҟәқәа реиқәыршәаҩцәеи азыразым арҵага шәҟәқәа рус, аҭҵаарадырратә ус ирызку аҟәшақәа ахьыҟам ашәҟәҭыжьырҭахь рыпродукциа анагара.
Иҭрыжьуа ашәҟәы-быӷьшәы ирыцу аҭакԥхықәра ргоит Аԥсны аҵара Аминистрра, Аԥсны аҭҵаарадыррақәа Ракадемиа, Д. И. Гәлиа ихьӡ зху Аԥсуаҭҵааратә институт. Русқәагь маншәалан ицоит, ҽыԥныҳәа узрыҭом.
Изтәыда нас иахьатәи аҳәынҭқарратә шәыҟәҭыжьырҭа? Аҭак ҟауҵар алшоит абас: ашәҟәыҩҩцәа.
Ԥаса, асовет аамҭазы, шамахамзар, аидгыларатә республикақәа рҭыжьырҭақәа аԥҵан, ааигәатәи, ҳгәылацәа ҳгозаргьы «Мерани» ҳәа изышьҭаз ашәыҟәҭыжьырҭа рыман.
Москва иаԥын асовет шәҟәыҩҩцәа зегь ирзеиԥшыз, адунеи аҿы еицырдыруаз ашәыҟәҭыжьырҭа ду «Советский писатель». Уи аҭыжьырҭатә план шьақәнарӷәӷәон ашәҟәыҩҩцәа Реидгыла анапхгара. Убарҭ ракәын изыбзоураз ашәҟәҭыжьырҭа анапхгаҩцәа рызҵаарагьы.
Абас аиԥш иҟоу аҭагылазаашьа, ара, ҳара ҳҿы, ашәҟәҭыжьырҭа, убас ҳарҿиаратә Еидгылақәа рыҩбагьы рнапхгарақәа аҭакԥхықәра ӷәӷәа рыднаҵоит азалымдарақәа, аҽыԥныҳәақәа аҭыԥ рмоуразы, ашәыҟәҭыжьра ус заанаҭтә дыррала ашьапы ақәыргыларазы.
Ашәыҟәҭыжьырҭа ҳәынҭқарратә усҳәарҭаны ишыҟоугьы енагь аҳәынҭқараа рықәҵарақәа, рнструкциақәа рыла аус азуам, иаԥызароуп аус зырманшәало амеханизм, иҟазароуп аҭыжьырҭатә Ԥҟара, Аустав, (иахьазы ҳрҿиаратә Еидгылақәа уи ахабар ҳәа егьрыздыруам), наҟ-ааҟтәи еизыразрала ишьақәрыӷәӷәазароуп уи аредакциатә Хеилак – асахьазы акәымкәа аус иатәны.
Иара ашәҟәҭыжьырҭа анапхгара аструктураҿ, зегь раԥхьаӡагьы уи анапхгараҿ (адиректор, аредактор хада) ҳасаб рызузароуп зинла еиҟароу арҿиаратә еиҿкаарақәа  ҩба шыҟоу.
Абарҭ арҿиаратә Еидгылақәа ражәа аредакциатә Хеилак аусураҿ хадара змоу иреиуазароуп, ашәҟәҭыжьырҭа  инапхгара инаваргыланы.
Аҩымҭа зыԥсоу изыԥсам алахьынҵа аӡбара, уи аг-абза рзааҭгылара – ари имариам усуп. Арецензиа ҟаҵашьа акәзаргьы иарбан мҩоу иалхтәу: иаарту мамзаргьы иарку арецензиа ҟаҵара (закрытое рецензирование)?
Аурыс кьыԥхь аҿы зыхьӡи зыжәлеи узымдыруа арецензент ашәыҟәҭыжьырҭақәа рҿы ихәыҵатәаны ашәҟәыҩҩцәа зшьуа (акиллер) диддыркылоит… 
Ашәыәҭыжьырҭаҿ. атипографиаҿ «акьыԥхь иазхиоуп, иҭыжьуп» ҳәа ззырҳәаз анапҩырагьы шықәсыла уаҟа ишьҭазар ҟалоит, уи ашьҭахь акьыԥхь иаздырхиаз аҩымҭақәа «аҽыхацәа» ирыбзоураны иаарласны ианҭыҵуау аамҭазы.
Анапҩырақәа реишьҭагылашьа, рхылаԥшшьа, рцашьа-рҭыҵшьа абрыгь ашәыҟәҭыжьырҭа ус аҿы еиҳа имаҷны изҵазкуа ак акәны иҟам.
Ашәҟәқәа сахьала реиқәыршәашьа, Аколиграфиа аганахьала ишахәҭоу аиԥш рҭыжьра азҵаарақәа ракәзаргьы даара иақтуалтәу иреиуоуп: аҳәынҭқараа ахарџь дуқәа ҟарҵоит ашәҟәы аҭыжьразы, арахь иара анҭыҵлакь, унапаҿы еимышәшәоит, ашәи-тәышәи иузнагом. Аредакциа азушьақәа ракәзаргьы изаҟаразаалакь уалаӡартә иҟам, ублаҿ иааиуам, аннотациақәа, аԥхьажәақәа, убас иааидкылан, ашәҟә атекст уҳәа ирымоу агха-ԥхақәа урыхҟьашоит.
Абарҭқәа зегьы «иахьатәи ала уаҳа иауам» ҳәа ҳарнаало, ҳрылаӡо, ирылаҿаҳамҭуа ҳҿынаҳхар, маҷ-маҷ аԥсуа шәҟәы ахьӡ-аҳаҭыр ҳамҟәыҵышшо ҳалагоит. Иҭҳажьуа ҳашәҟәқәа ҳхаҭақәа ҳаблаҿ имааиуазар, ҳархашшауазар, даҽаӡә агәахәара злаирҭарызеи?




Алитературатә фонд – ашәҟәыҩҩцәа рыцхырааҩ, рыдгылаҩ

Ажәахәҟаҵаҩ иқәгылараҿ дазааҭгылоит азеижәтәи ашәышықәсазы Урыстәыла иаԥҵаз Алитературатә фонд ашәҟәыҩҩцәа рматериалтә ҭагылазаашьа аиӷьтәразы иалнаршаз акырӡа ишырацәаз, аҿырԥштәы ҟаимаҭгьы шаԥнаҵаз.
Асовет аамҭазы акәзар, СССР ашәҟәыҩҩцәа Реидгыла анаԥҵаҿ иҟаз ари Афонд еиҳагьы иӷәӷәахеит, аҽарҭбааит, атәыла ашәҟәыҩҩцәа зегь рзы акырӡа иаԥсаны иҟалеит. Уи иабзоураны  республикацыԥхьаӡа иргылахеит арҿиаратә, аԥсшьарҭатә ҩнқәа, ахәышәтәырҭақәа, ашәҟәыҩҩцәа рынхарҭатә ҩнқәа.
Аԥсны аҭагылазаашьатә ҳгозар, абраҟа инхоз, СССР ишәҟәыҩҩцәа Реидгыла иалаз зыҩназ ауадақәа рыбжеиҳараӡак зыргылаз абри Афонд ауп.
А-70-тәи ашықәсқәа рынҵәамҭазы Аԥсны иргылахеит СССР Алитературатә фонд иатәыз, зегь реиҳа иеиҳаз Д. Гәлиа ихьӡ зху Пицундатәи Арҿиаратә ҩны. Рыцҳарас иҟалаз, ари ахыбра ду Аԥсынтәыла ишыргылазгьы ҳаԥсуа шәҟәыҩҩцәа ишахәҭаз аиԥш иалахәны изыҟамлеит. Убасҟантәи Қырҭтәылатәи ашәҟәыҩҩцәа Реидгыла анапхгара иалшеит абри ахыбраҿ етажк шеибгаз ақырҭуа шәҟәыҩҩцәа рзыҳәан агара. Абри аамҭазгьы иазгәаҭатәуп урҭ Гагра ақалақь аҿгьы хаз игоу даҽа хыбра дук шрымаз.
Аԥсны ашәҟәыҩҩцәа Реидгыла анапхгара акәзар ҳашәҟәҩҩцәа ираҭәаз рыхәҭа рауртә аиԥш аҭагылазаашьа азыҟамҵеит, изахамҵгылт, абри иахҟьаны ҳашәҟәҩҩцәа хьыԥшны иаанхеит. Ашьҭахь, а-80-тәи ашықәсқәа раан. Аԥсны ашәҟәыҩҩцәа Реидгыла анапхгара абри азалымдара аӡбахә СССР ашәҟәҩҩцәа Реидгылеи уи Алитфонди рҿаԥхьа изныкымкәа азҵаара ықәнаргылт, аха ишахәҭаз аиԥш аӡбара уадаҩхеит: акы иҟалашаз ҟалахьан, ҩбагьы, Қырҭтәылатәи ашәҟәыҩҩцәа Реидгылеи Рлитфонди рнапхгарақәа Москваа рҿаԥхьа ари азҵаара аҿаапкра иалагеит, ишахәҭаз аиԥш аӡбара алдмыршеит, ақырҭуа шәҟәыҩҩцәагьы аԥсуа шәҟәыҩҩцәагьы ҭаацәарак аҿ ҳаҟоуп, аӡә ҳауп ҳәа ахьыӡҵаны. Абри аимак-аиҿак шцоз М. Горбачиов иаамҭа цәырҵит, уи ари азҵаара еиҳагьы анышә  ақәнаԥсеит…
Иаҳхысыз аибашьра ашьҭахь, 2001 шықәсазы абри ахыбра шҟәыла-быӷьшәыла ишьақәырӷәӷәаны 15 шықәса ҳәа аҿҳәара аҭаны ахархәаразы Минатом иатәу аиҿкаарақәа Рассоциациа иагоит. Абри азҵаара аӡбара иалахәын Усҟантәи Аԥсны ашәҟәыҩҩцәа Реидгылеи Алитературатә фонди рнапхгарақәа. Изыхҟьазаалакь, иҟаз-шыҟаз ала иаҳҳәозар, иалахәын инхәыҵакшәа, ишахәҭаз аиԥш ашәҟәыҩҩцәа рлымҳаҟынӡа инагӡамкәа.
Абас аиԥш иҟоу, ҳашәҟәҩҩцәа рыԥсҭазаараҿ акырӡа зҵазкуаз азҵаара апроект ҳашәҟәыҩҩцәа Рыпленум ма Реизара ду аҿы инагазар акәын, аха ус иҟамлеит, хыма-ԥсыматәи усхеит, Ареспублика анапхгареи Минатомааи ирыбжьарҵаз Аиқәшаҳаҭраҿ  ишахәҭоу аиԥш ашәҟәыҩҩцәа рган арбамхеит. Абарҭқәа ирыхҟьаны ԥаса ақырҭуа шәҟәыҩҩцәа етажк ахьрымаз аҭыԥан Аԥснытәи ашәҟәыҩҩцәа ашықәсан ҩ-уадак (20-24) путиовка раҭәахеит!..
Хадара злоу даҽакгьы: Аԥсны аҳәынҭқарреи Минатомааи Реиқәшаҳаҭраҿ иарбамхеит ашәҟәыҩҩцәеи дареи наҟ-ааҟ Аиқәшаҳаҭра рыбжьаҵара. Минатомас рнапхгара, «ааи, ус ауп, уи ҳабжьаҳҵароуп рҳәоит», аха, иахыццакуам, идыргәагәоит. Абри азҵаара иазку аиԥыларақәа раан Минатомаа, иахьатәи аԥшәмацәа, ражәа иаладыршәуеит абрахь» шәызлаауа апутиовкақәа ҳхабзиаразы, ҳгәыҳалалразы иҟаҳҵо ак ауп («акт доброй воли») акәымзар, уи ус ауп ҳәа иҳадызҵо қьаадла-шәҟәыла џьаргьы акгьы арбаӡам» рҳәоит…
Дара апутиовкақәа ракәзаргьы аԥхын мызқәа раан ҳаҭара иазыразым, ҭагалан ахь ҳдырԥшуеит, аӡынрагьы убрахь инаԥшьны…
Абас аиԥш иҟоу аҭагылазаашьақәа раан, иаазқәылаз, Арҿиараҩны  аԥшәмацәа  ҳзинқәа еиҳа-еиҳа идырҟәыдуа иалагеит. 
Ишдыру, макьана џьаргьы ианым, џьаргьы иарбам ҿырҳәалатәи аиқәшаҳаҭрала ауадақәа рыхә ҳшәаӡом, зыхә ҳшәо афатә-афжәтә ауп.
Аха, ааигәа, Минатомаа рнапхгара аалаган, еиуеиԥшым ацыфақәа аҭаны абраҟагь ирзеиӷьу аус ҟарҵоит: афатә-ажәтә рыхә хынтә ишьҭырхит!.. Ари иаанаго Миантомаа рахьтә еиқәшаҳаҭрала ҳара ҳлитфонд аума, Аԥсны ашәҟәыҩҩцәа Реидгыла алитфонд аума ашәҟәыҩҩцәа рыԥсшьаразы иршәоз ахә сынтәа нахыс (сынтәагьы налаҵаны) даҽа хынтә ишьҭыҵуеит. Даҽакала иуҳәозар ҳлитературатә фондқәа цхыраара ҳасабла иҳарҭо аԥарақәа рыбжак ҩаԥхьа уахь, Минатомаа ркассахь ицоит. Арахь уԥшыр, абри аамҭазы Арҿиаратә ҩны иауа ахашәалахәы, анцәа имчала, акырӡа ашьҭыҵра иаҿуп, аԥсшьара ианаскьаҳәамҭоу хԥа-ԥшьба мзы уаҟа уада заҵәыкгьы ҭацәым! Минатомаа рахьтә иҳауа акәзар аханатә аахыс аҽаԥсахуам, ишыҟац иҟоуп!..
Абри аҭагылазаашьа иахҟьаны арҭ Алитературатә фондқәа уажәшьҭарнахыс еиҳагьы ирцәыуадаҩхоит инарҭбааны 24-24 мшы рыҭаны усура ҳәа аума, ԥсшьара ҳәа аума ҳашәҟәыҩҩцәа уахь рышьҭра, дара ашәҟәыҩҩцәа рахь аматериалтә цхыраара аҟаҵара, Алитературатә фонд аусзуҩцәа алафахәы рызшәара, Алитфонд ацхыраарала џьара акы амҩаԥгара.
Абарҭқәа абас шакәу атәы Аԥсны ашәҟәыҩҩцәа Рассоциациа анапхгара ааигәа Минатом иатәу аиҿкаарақәа Рассоциациа анапхгарахь ашәҟәы рҩит абарҭ иӡбам азҵаарақәа Ареспублика анапхгара алархәымкәа ӡбашьа шыҟам арбаны.
Уаанӡа, шықәсык аԥхьа Аԥсны ашәҟәыҩҩцәа Рассоциациеи Аԥсны ашәҟәыҩҩцәа Реидгылеи рнапхгарақәа абарҭ азҵаарақәа шьҭызхуа ашәҟәы наргахьан Ареспублика анапхгара ашҟа.
Аха, рыцҳарас иҟалаз, ишаабо, макьана урҭ раха аӡәгьы имам, ҳашәҟәыҩҩцәа зегь реинтерес злоу ари аус аӡбара, аиҭахәаԥшра аҭахны зегь ҳаԥхьа ишышьҭац ишьҭоуп.

Ашәҟәыҩҩцәа зегьы – напынҵак-напынҵак
Ашәҟәыҩҩцәа ҳарҿиаратә еиҿкаарақәа, Ҳаидгылақәа ауаажәларратә ҟазшьа шрымоугьы урҭ аҳәынҭқарратә харџьқәа рыла иҳәаақәҵоуп, аҳәынҭқарратә биуџьет аҿы иҟоуп, 1928 шықәсазы ихацыркыз Аԥсны ашәҟәыҩҩцәа Рассоциациагьы убрахь иналаҵаны.
Ашәҟәыҩҩцәа рыԥсҭазаара, русура аханатә ауаажәлар ирымадоуп. Урҭ рҿаԥхьа ишахәҭоу ацәырҵразы, Аидгыла аҿаԥхьа иқәгылоу аусқәа рынагӡаразы Ассоциациа аппарат аҿы аус зуа мацара рылшара азхом, иаҭахуп Аидгыла иалахәу зегьы напынҵак-напынҵак рыдзаара, убри алагьы дара злоу, изыдҳәалоу аусҳәарҭа амҽхак арҭбаара, аиӷьтәра.
Абарҭқәа ҳасабс иҟаҵаны, шамахамзар аӡә дыбжьамыжькәа иазгәаҭоуп ҳашәҟәыҩҩцәа напынҵак-напынҵак рыҭара, гәыԥ-гәыԥла, комиссиа-комиссиала еихшаны.

Аԥсны ашәҟәыҩҩцәа Рссоциациеи Аԥсны ашәҟәыҩҩцәа Реидгыла русурақәа реимадараҿы: М.Лашәриа, Ш. Салаҟаиа, Р. Смыр, В. Занҭариа.

Аҳәаанырцәтәи азҵаарақәа ирызку акомиссиа: С. Зыхәба, В. занҭариа, Р. Смыр, Ҭ. Џьопуа.

Аԥсуа ҳәынҭқарратә университет аҿы: У. Аҩӡба, Ш. Салаҟаиа, А. Ашәба, А. Чхамалиа.

Аҳәынҭқарратә телехәаԥшра, ателехәаԥшра «Абаза» ирыдҳәалоу азҵаарақәа рҿы: У. Аҩӡба, Р. Лашәриа, В. Занҭариа.

Аԥсуа радио: А. Ашәба, Ҭ. Џьопуа, В. Қапба, Б. Қаџьаиа.

Ашәҟәҭыжьырҭеи атипогарфиеи: Е. Ажьиба, Р. Лашәриа, А. Ашәба.

Гагра араион аҿтәи аимадарақәа: Ш. Ԥлиа, Б. Барцыц-ԥҳа, Л. Гыцба.

Гәдоуҭа-Афон рыҿтәи аимадарақәа: Р. Смыр, Е. Ажьиба, И. Ԥкьын.

Очамчыра-Тҟәарчалтәи аимадарақәа: Ш. Салаҟаиа, В. Амаршьан, А.  Ашәба, Р. Џьопуа, С. Агындиа.

Д.И. Гәлиа ихьӡ зху Пицундатәи Арҿиаратә ҩни Ассоциациеи рызҵаарақәа рзы: М. Лашәриа, Ш. Салаҟаиа, Ш. Ԥлиа, Р. Смыр, В. Занҭариа.

Агәынамӡарақәа, аимак-аиҿакқәа рыхәаԥшра иазку Аизыразратә комиссиа: Ш. Салаҟиа, Р. Смыр, А. Ашәба.

* * *
Апленум аусура аҽны Ассоциациа иалоу ирызшан уи аилазаара ишалоу зырҵабыргуа абилеҭқәа.
Ари аус аханатә ианапы ианҵан Ассоциациа амаӡаныҟәгаҩ А. Ашәба. Урҭ ҿаҵан Шәача ақалақь аҿтәи атипографиаҿ. Абилеҭқәа рҿы иарбоуп доусы СССР ашәҟәыҩҩцәа Реидгыла, Урыстәылатәи ашәҟәыҩҩцәа Реидгыла, убас Аԥсны ашәҟәыҩҩцәа Рассоциациа данрылалазтәи аамҭақәа.
Иахьа Аԥсны ашәҟәыҩҩцәа Рассоциациа иалоу рхыԥхьаӡара 32 – ҩык ыҟоуп: аԥсышәала иҩуа  29-ҩык, урысшәала – хҩуаак. Урҭ рахьтә 11 – ҩык СССР-и Урыстәылатәи ашәҟәыҩҩцәа Реидгылақәа ирылоу роуп: Б. ҭыжәба (1958), М. Лашәриа (1967), Ш. Ԥлиа (1967), М. Миқаиа (1967), М. Чикатуев (1967), В. Амаршьан (1973), Ш. Салаҟаиа (1973), С. Зыхәба (1976),  Р. Лашәриа (1976), Р. Џьопуа (1979), Р. Смыр (1979), В. Занҭариа (1983).
Егьырҭ зегьы Ассоциациа аилазаарахь ирыдкылоуп 2003 шықәса раахыс.
Ассоциациа аилазаара иалоу рахьтә 8 – ҩык Аԥсны Аҳәынҭқарратә премиақәа ирлауреатцәоуп: Ш. Салаҟаиа, С. Зыхәба, М. Лашәриа, В. Амаршьан, Р. Смыр, М. Чикатуев, В. Чкадуа, У. Аҩӡба (рыԥсҭазаара иалҵхьеит Аҳәынҭқарратә  премиа занашьаз В. Аҵнариеи И. Лакрбеи). иҟоуп хҩы-уаак академикцәа, убас даҽа хҩы-уаак акандидатцәа.
Абри аҽны актәи аномер ҳәа зну абилеҭ ианашьан 1958 шықәсазы СССР ашәҟәыҩҩцәа Реидгылахь ирыдыркылаз Б. Ҭыжәба. М. Миқаиа иаҭәаз абилеҭ игәамбзиара иахҟьаны заа иҩныҟа изнаган, егьыс, Аԥсны анҭыҵ иҟоу рыда, апленум аусура иалахәыз зегьы ирыхәҭаз абилеҭқәа рызшан.
Апленум аусура мҩаԥысит азҿлымҳареи агәацԥыҳәареи рыманы, арҿиаратә  ҟазшьа змаз еизыразрала.



