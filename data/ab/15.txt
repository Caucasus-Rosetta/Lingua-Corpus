БАГРАТ ШЬЫНҚӘБА

И А Л К А АУ
Ҩ-томкны
Актәи атом
Апоезиатә рҿиамҭақәа, аиҭагақәа

Аҟәа
Аԥҳәынҭшәҟәҭыжьырҭа
2017

УДК 821.35
ББК 84(5Абх) 6-5я44
Шь 81

Еиқәиршәеит
апоет-академик Мушьни Лашәриа
Шьынқәба, Б. У.

Шь 81 Иалкаау. Ҩ-томкны. Актәи атом : апоезиатә рҿиамҭақәа, аиҭагақәа / Баграт Шьынқәба. – Аҟәа :
Аԥҳәынҭ­шәҟәҭыжьырҭа, 2017. – 496 д.
Г/р 978-5-122-66-09017

Актәи атом еиднакылоит Аԥсны жәлар рпоет
Баграт Шьынқәба (1917–2004) иажәеинраалақәа
ралкаа, ипоемақәа «Аҩныҟа», «Иаирума», ибалладақәа «Асаби», «Гәында ԥшӡа», «Аҿырпын», «Риҵа»,
иажәеинраалоу ироманқәа «Аҿатә уаа», «Ахра ашәа»
рцыԥҵәахақәа, иеиҭагамҭақәа.
Атом аҿы ажәеинраалақәа еишьҭаргылоуп хроникала – ирыҵагылоуп акьыԥхь анырбаз ашықәс, автор
ишазгәеиҭахьаз аиԥш аамҭа-аамҭала инықәырԥшны
еихшоуп.
УДК 821.35
ББК 84(5Абх) 6-5я44

© Шьынқәба, Б. У., аҭынхацәа, 2017
© Аԥҳәынҭшәҟәҭыжьырҭа, 2017

Баграт Шьынқәба
А Ш Ы ҚӘ С ҚӘА Р Ы Ш ЬҬА
Амра кыр иҩхашлахьан, ҽы хәашлаԥсак иҵахыԥ­
хыԥуа, ҽуаҩык агәарабжьара дыбжьаланы дшааиуаз,
Шьынқә Жьажьа игәашә данаавала, ибеит аҳәсақәа
рацәаҩны, амаҵурҭа иҩнало-идәылҵуа, еилаҩеиласуа.
«Санцоз ибзиахәха иҟан, ирыхьзеи, мшәан, чма­
заҩ дрымоума?» – даахәыцит агәыла Едгьагә, иҽа­
ӷәра наҿархханы иаанкылауа.
– Иҟоузеи ара? – дҵааит аҽыуаҩ.
– Жьажьа дыззыԥшыз амаҭа диоуит, гәырӷьароуп! – иаҳаит аҭак.
– Ҳаи, Анцәа иџьшьоуп, аха, ак сҳәашан, ахьӡ
ирҭахьоума, уара, ахьӡ? – ҿааиҭит Едгьагә.
– Уажәыҵәҟьа ауп даниз, ахьӡ иҭара иагьанбахьӡарыз! – рҳәеит иацәажәозгьы.
– Ҳаи, ус акәзар, бзиа сахҭыгәлазаап, уи иқәнаго
ахьӡ сара исҭоит. Абри асаби иахьарнахыс Кәашшьап
ихьӡзааит. Иабацәа усгьы анхаразы рыԥсы цәгьоуп, ҵла нрыжьуам, бажә нрыжьуам, кәаш нрыжьуам.
Иаргьы дҩеидасыр, еихаԥсыхә аашьҭыхны, кәашк
ашьапы днадгылозар акәхап, уаҳа илҵып зугәахәуазеи нхаҩык ихҭылҵ?! Мамоу, Анцәа иныс, Кәашшьап
аҵкыс иқәнаго ахьӡ уаҩы изыԥшаауам! – неиҳәан,
Едгьагә иҽабаа днаҵаҟьан, амҩаду днанылеит.
Агәыла лафҳәаҩын, дыхәмаруашәа акы иҳәазаргьы, згәы иалсыз ҟалақәеит.
– Ҳаи, ҳара ҳҵеи заҵәы аиыха имҭакәаны
Кәашшьап шԥаихьӡиҵеи, бзиак илҵуазаргьы издыруамеи! – рҳәеит урҭгьы.
3

Ари ҟалеит 1917 шықәса, маи мза 12 рзы, Очамчыра араион, Ҷлоу ақыҭан, ииз ахәыҷы, Кәашшьап
зыхьӡырҵозгьы, сара сакәын.
Баша ргәы нибархон аигәылацәа. Уи аҽны агәырӷьара ду змаз сабацәа ракәзааит, «анхаҩы ихҭылҵ»
илҵгәышьозеи ҳәа аамҭа згәы ԥнаҵәахьаз анхаҩ
ӷар ҳгәыла Едгьагә иакәзааит, иабардыргәышьоз
убри аҽны инаркны даҽа хәымз рышьҭахь, уа, нахьхьи Петроград, Нева аԥшаҳәаҿы, «Аврора» абзарбзан ҭҟьараны ишыҟаз, уи абжьы адунеи ишахьнагӡауаз аепоха ҿыц ашьыжь ҟьаҟьаӡа ишшаз, аусуцәеи
анхацәеи амчра рнапаҿы ишааргоз, уи аҽны инаркны ауаатәыҩса рҭоурых даҽа хьышьҭрак ианымлар
ԥсыхәа амамкәа ишыҟалоз...
Гәыбӷан рызҭода, ирзымдыргәышьазар урҭ анхацәа-аигәылацәа, дук хара имгакәа Аԥсныҟагьы
иааираны иҟаз уи аамҭа ҿыц, ажәытәрахь, акәаш
ашьапахьы акәымкәа, сара сеиԥш убас миллионла
егьырҭгьы рлахьынҵа, рымҩа даҽаџьара иархараны
ишыҟаз...
Сқыҭа гәакьа Ҷлоу шьҭоуп аразныш зхарҭәоу Кав­
каз шьха аикақәа зхацырцыруа Ԥанаҩ ахәада аҵаҟа,
иааԥсазшәа ахы нкыдҵаны.
Шәаԥыџьаԥла ихҩоу Ԥанаҩ ҳарак иалыҽҽаны
илеиуеит ахаан ҭабара зқәым арҩашқәа, аӡиасқәа:
Дәаб, Қәмарча, Ӡиқәа... Ҷлоу уалаланы унеиуазар, иуԥылоит акаршәрақәа, аҟәаԥаҿаԥақәа, аԥша
хаа ахьықәсуа ахәқәа, мра ахьҭамԥхаӡац агәаҩа
ҭахьрақәа, иҭбааҭыцәу аԥсҭақәа, аԥшаҳәақәа...
Ҷлоу мрагыларатәи аган иацәыхарамкәа иҟоуп
Анцәа иеиканыз Абрыскьыл фырхаҵа дахьҭаҿарҳәаз аҳаԥы.
Сара сахьиҵәҟьаз аҳабла иахьӡуп Лаганиахә. Иҳаракыроуп, кынҩалароуп. Уахьынтәи амшын агәы
иказказуа ухыԥшылоит. Аԥхын ашоура егьа ицә4

гьазаргьы, ахәхәаҳәа аԥша хаа еихсыӷьӡом. Лаганиахә амра иаԥнуп, ианыҩагыло инаркны акәапаҳәа
инҭашәаанӡа мрахәагала иаҩычоит ахәы ҳарак
агәышԥы.
Уамашәа сҟалоит, ашышкамс еиԥш исықәпапоит
ахәыцрақәа уажәыгь уахь саннықәло. Аҵлақәа игылоу снарыхәаԥшыр, избоит сабацәа реихацҭыԥқәа,
раԥҳәаҟәа еиқәҵарақәа. Адәқәа снарықәыԥшыр,
избоит урҭ рымхылаҵарҭақәа, рҽагаҿқәа еизыр­
ҳәҳәаз анышә ҳәыԥқәа. Арҭ адәқәа меигӡарахда
ирықәҭәахьоу сабацәа рыԥхӡы афҩы саҳауашәа сҟалоит.
Сгәы ҩарханы, анкьа саныхәыҷыз ишыҟасҵалоз
еиԥш, ажәҩан кеикеи саҵаԥшуа ашьац татара снылаиоит, исаҳауеит нырцә анаараҿы аҳәра иаҿу камбашьк ахәда иахоу aҟәapҟәap абжьы, ма уасак иахоу
акыркырҳәа аҵәҵәа абжьы. Ааԥынтәи ацәа еиԥш
ихааӡа снарылалоит хара ицахьоу схәыҷра амшқәа...
Аха ус сымацара сынрыжьуам, арахь сшықәлаз заҳаз
гәылак ма ҭахык, ма аџьџьаҳәа хәыҷ гәарҭак аасыкәшоит, саргьы сгәырӷьаҵәа уахь снарԥылоит.
Сабду Жьажьа Азнаур-иԥа аҵыхәтәантәи амҳа­
џьырра (1878) даԥыхьашәеит, аха ииулакгьы ихы
ацәигеит. Азнаур ихи ихшареи иманы Ҭырқәтәыланҟа ддәықәлеит. Зыҽны аашар аӷба иҭалоны, ауха
Кьалашәыр абааҿы иԥхьеит ихҵәаны ицоз аҭаацәа. Ашамҭазы Жьажьа иԥҳәыс диманы дыбналеит.
Ирулакгьы Кәыдры ацҳаҿы иааит, изыруаз џьшьаны, аха асолдаҭ гылахьан, иқәырмыжьлеит. Аӡиас
иҩаваланы Наа иҩеит, аха ррыцҳара ақәшәартә,
апаран нырцә ихгылан. Жьажьа дҩаԥан, апаран
шаха днахьынҳалан, икуа-ишьҭуа мацара, нырцә
днаӡеит, ԥсыуа маҟа бзиак имӷагәышьан, апаранхьча инаиҭаны, иԥҳәыси иареи нырцәҟа ирит. Лассы Асар рымҩа инхалеит. Уантәи ианԥшы, ӷбақәак
5

амшын ихыхәхәала ишцоз рбеит. Сабду иаби иани,
иашьеи иаҳәшьцәеи наӡаӡа иаԥырҵуан рыԥсадгьыл. Иара инкаиршәит ихҭарԥа, лара – лкасы. Иара
игәы дааҭасуа, лара лӡамҩа даахо, абра абна агәҭаны ирҵәыуеит-ирхьит уаҳа зла аҭаԥшылара рмоуаз, ԥсра-ӡра амшын ихыланы ицоз рҭаацәа. Марҭх,
аҵәыуабжь агәырқьҳәа ауаа еизнагап ҳәа уҟазу,
ақыҭақәа ҭацәын иууаӡа.
Абас Жьажьа дмидагәидаха, ииулак иԥҳәыс диманы дырхылеит иҩныжәқәа, еихымцала амца ахы
икит, алҩа ҩахылҵит ихәышҭаара. Анхара напаиркит.
Ихшеит ҩыџьа аԥацәеи ҩыџьа аԥҳацәеи. Зегьы
дреиҳабын саб, ихьӡын Басила. Сан Адлеиԥҳан,
илыхьӡын Џьарымхан.
Сара сызхылҵыз мыцхәы анхара рҽадырцалон,
ишырҳәо еиԥш, анхаразы анышә рфон. Ҽҟазарак,
шәарыцарак, ма ныҟәарак, ма хәаахәҭрак урҭ ирыламызт, егьашьҭамызт. Изҿыз нхаран. Аиашазы, даргьы рыфатә-рыжәтә, рысас-рыцәас зҳәаз еиԥш, рхатә
џьабаа амчала хар рымамкәа, бысҭак рфартә иҟан.
Аха ҳҭаацәара ахьынеихьыԥшыз дрыламызт
нбанк здыруаз аӡәы. Ҳаҩны ахаан иҩнанамгалацызт ашәҟәы. Ҵабыргуп, уи ҩнанагалт ашьҭахь, 1926
шықәсазы, сара раԥхьаӡа Ҷлоутәи алагарҭатә школ
санҭала.
Абык ихшаз ҳара хәҩык ҳаҟан. Сараӡәк сакәын
ахаҵарԥыс, егьырҭ ӡӷабцәан, насгьы ԥшьышықәса
рыла среиҵбын. Убри иахҟьозар акәхарын, аҭаацәа
рҿы сара иаҳа салкаашәа сыԥхьаӡан. Сшьапы нкыдсыкшаларгьы, ма баша еимҳәак сыхьыргьы, урҭ мыцхәы хьаас иркуан, ирҭахын, дара ртәала, уаҳа зеиӷьа рылымшоз ала ибзианы срааӡарц.
Аԥсны аҿаҩа қыҭақәа рҿы раԥхьаӡа агалстук
ҟаԥшь зыхәда иарҭаз апионерцәа среиуан сара.
6

Алахтра... Ашкол... Апионерра... Даҽа ганкахьала – амшаԥы... акәтаӷь ҟаԥшь... сабду иныҳәарақәа.
Усҟан аҿатә иаҳа-иаҳа иӷәӷәахон, аха ажәытәрагьы
ус иԥсыҽмызт, сцом ҳәа аҽрыххара иаҿын.
Ашкол сҭалеижьҭеи мызқәак ракәхарын иҵуаз...
Санхәыҷыз уамашәа бзиа избон, сагьазыманшәалан
аҩарқәа рҿы аҟәынџь ӡлагарақәа рҭаҵара.
Ҽнак, ақәа ауны ианаахкәа, ҳгәашә аҿаԥхьа, ам­
ҩа­ду аҿы, аҩар сыхтәаланы аҟәынџь ӡлагара аҭаҵара
саҿын. Ус аӡәы ҟамчыла сыжәҩа днаснасит, схы сҩахазар, зықәрахь инеихьаз хаҵак, иуапа ишәхашьшьы
дысхагылоуп, иҽы аҿы ианкны. Сызусҭаз анеиликаа,
снапы санкны симаны ҳгәашә дааҭалеит.
Сабду амаҵурҭа абарҵа дыҵатәаны, иткьацқәа
тартаруа, акалаҭ ашышра даҿын, уаҳагьы аҩны уаҩ
дыҟамызт уи аҽны.
Жьажьа инеиуаз ҳаниба, абарҵа дааҵыҵны дааҳ­
ԥылеит.
– Бзиала уаабеит, Ҳабыџь! – иҳәеит уи, асас ддырны. – Иаӷәра имхны иҽы аҽхарԥарҭахь унах, уара!
– ҳәагьы насыдиҵеит.
– Maп, Жьажьа, уахь снеиӡом, маҷкгьы сыццак­
уеит, исҭахыз уара уакәын, уагьызбеит.
– Егьа уццакуазаргьы, уанҽыжәҵх, аҩны уҩнам­
лакәа уцома, уаатәа, уԥсы ааиҭоукып.
Анс-арс акәымкәа, уа адәы дшықәгылаз, Ҳабыџь
иаахҵәаны дналагеит:
– Жьажьа, угәы иалымсын, иахьанӡа аҟәышқәа
рахь усыԥхьаӡон, хар змам рахь усыргылон, аха
иахьа еилсыргеит урҭ зегь шбашаз!
– Ҳаи, џьушьҭ, Ҳабыџьхеит, иҟалазеи, исыхьзеи?
– Уара анхаразы уԥсы цәгьоуп, Лаганиахә зегьы цәыртаӷаны икаужьхьеит. Амш анузымхалак,
уахынла угыланы, мзала урашәоит. Аҽагеи аигәышәи рыда уаҳа аԥсҭазараҿы акы ыҟац уздырӡом.
7

– Уажәа ахы ахьцо сзеилкаауам, Ҳабыџь, уххь
згеит! – иџьаишьоит Жьажьа.
– Маҭа заҵәык иоуп убла ҭаа узхәаԥшуа, унхара-унҵыра ззуҭаху. Нас убри аӡлагара ҟаҵара ада
даҽак иурҵар зыҟамлозеи? Акласс дҭоуҵар, аҵара
лахтырахь ихы урхар, иудыруазеи бзиак илҵыргьы,
ишубо еиԥш, иа­хьа анхаҩы иаамҭа ҳануп.
– Сынтәа акласс дҭаҳҵеит, акыр изҵозар! – иҳәеит сабду, дааччашәа.
– Уԥшишь, уԥшишь, уцәажәашьа! Акласс дҭаҳҵеит ҳәа... Уара утәаны аклаҭ ашышра уаҿуп, иара
амҩа агәҭаны аҩарқәа дрыхтәаланы аҟәынџь ӡлагара ҭеиҵоит. Аҵара иурҵозар, аҵара дазкы, аҵара
змоу ауаа рнапы данҵа, убарҭ рылаԥш ихымԥартә
дҟаҵа. Иулшартә уҟоуп, дганы Aҟәa аԥсуаа ркласс
дҭаҵа!
– Ее, Ҳабыџь, иара аӡә заҵәык иоуп сыҵәҩан
ашьапы, ахара ишьҭра ҳзыгәаӷьуам...
– Иуасҳәаз уазхәыц, уаҳа акгьы сзацҵом! – иҳәан,
иҽы аӷәра аасымхны абӷьааҳәа дынҽыжәлеит. Бзиала ҳәа аԥшәма инаиаҳәаны, агәашә дынҭҟьан, агәарабжьара дныбжьахәашеит.
Сабду, инапқәа ишьҭахь иҟаҵаны, ԥыҭраамҭак
дгылан, дшәышәуа. Ауха аҭаацәа анааилатәа, иаацәырганы иреиҳәеит Ҳабыџь имҩахыҵра атәы. Уи
Ашәы Ҳабыџь иакәзаарын, еицырдыруаз уаҩын абжьыуаа рҿы.
Хымшҟа ааҵуаны, сабду дҽыжәланы аусҳәарҭахь
дцеит. Ҳашкол аҟынгьы дыҟан. Ақыҭа аиҳабыра
драцәажәан, аԥсшәа ҳзырҵоз Естат Хажьомиа (Рекатәын) аагыларҭас ҳаҩныҟа даарышьҭыртә ҟаи­
ҵеит. Шықәсыки бжаки инареиҳаны ҳаҩны дыҟан
уи ауаҩ. Ҳәарас иаҭахузеи, ашкол иҭаз саҳәшьеи сареи аҵараҿы ацхыраара ҳаиҭон. Ҳабыџь иажәақәа
ирыхҟьаны акәу, иара ус Жьа­жьа ихала ихәыцу
8

адырра уадаҩуп, аха, ишакәхалакгьы, арҵаҩы ҳаҩны дыҟан.
Ҳара ҳаҩнаҭа ҭаацәара дуун. Исгәалашәоит 12ҩык аишәачара ҳанахатәоз. Лассы-лассы ҳаҩныҟа
асасцәа мҩахыҵлон, сабду деизарауаҩын аҟнытә,
ара иҟалалон аиқәшәарақәа, аилацәажәарақәа, аус
ӡбарақәа.
Исгәалашәоит, еиҳаракгьы аӡын ҵыхқәа раан,
аккаҳәа арбаӷьқәа иааиларыԥсаанӡа алакәқәа ҳанырзыӡырҩуаз, акьатеиԥҵәага алаф анырҳәоз, ақьачақьрақәа аныҟарҵоз. Иахьагьы ихааӡа сгәы иқәыҩуеит усҟан сгәы зырхыҭхыҭуаз аԥхьарцеи ачамгәыри рыбжьы. Ара нҵәашьа рымамызт ацуфарақәа,
ахьӡыртәрақәа, ажәабжьқәа. Убарҭ роуп раԥхьаӡа,
сан лкыкахш инаваргыланы, сыԥсҭазара аҟырҟы зырхәыхәыз, сыбла хызтыз, сҿы зырцәажәаз.
Иахьа уажәраанӡагьы исхашҭуам сгәи сыԥси
ирнымҵуа зышьҭа анхалаз хәылԥазык. Ҳгәылара
дынхон ақыҭа зегь еицырдыруаз аԥхьарцарҳәаҩы,
ашәаҳәаҩы Басиаҭ ҳәа Џьапыуак. Дҭаҳмадан сара
санихьӡаз. Ҽнак, иҩны азааигәара хьацак шԥиҟоз,
ишьапы иаахан, ижәтәашшара ԥнаҵәеит. Дычмазаҩ гәаҟны дышьҭан. Аҷаԥшьацәа есыуаха еизаны
итәан. Сан, дланшьа гәакьан аҟнытә, лассы-лассы
ибара дцалон, уахык саргьы сылгеит.
Ауха ачымазаҩ ихьаа мыцхәы даргәаҟуан, уажәы-уажәы аӡы днахәон, ихаԥыцқәа аӷырҿ дыргон,
аха ибжьы ҭганы дықьуамызт. Ус ишыҟаз, – Иаажәг,
уара! Иаажәг! – ибжьы ааиргеит ачымазаҩ.
– Иарбан инааго? – иҳәеит арԥыс, аӡы кны дахьихагылаз.
– Иаажәг сымҳәеи, уара, иаажәг! – иҳәахт ачымазаҩ.
– Аӡы акәзар иуҭаху, абар иахьыҟоу, Басиаҭ, –
иҳәахт арԥыс, ачымазаҩ иахь ихы ларҟәны.
9

– Аӡы сымҳәеит! Иаажәг ахьаахаршҭга, агәырӷәӷәага! – иҳәеит ачымазаҩ, хәыҷык днақәымчшәа.
– Аԥхьарца ауп дызҿу, уара, аԥхьарца! – рҳәеит
арахь итәақәазгьы.
Аҭӡывараҿ икнаҳаз аԥхьарца аакныхны, инаган
инаирҭеит, уажә избо џьысшьоит, уи алҩақ иаганы
ицәышәшәӡа, акыр шахыҵуаз ҩашьомызт.
Ачымазаҩ аԥхьарца игәы инықәиҵан, ахыц
наҿишь-ааҿишьит. Нас ашьшьыҳәа дналагеит арҳәара. Ус ашәак ахапагьы аацәыригеит Басиаҭ. Изласгәалашәо ала, уи Нарҭ Сасрыҟәа иашәақәа руак акәын,
иҟалап, уи афырхаҵа иҭахара ашәа акәзаргьы.
Ашәа ахапа анцәыригоз ибжьы рмаҷны ауп дшалагаз, нас иаҳа-иаҳа ироууа иҿынеихеит. Угәы иаанагарымызт абас зыбжьы каҩуаз џьара хьаацәгьак
имоуп ҳәа. Аԥхьарца ӷызы-ӷызуан, иҵәаа-ҵәаауан,
усҟан игәаҟуаз, ахьаацәгьа змаз иара аԥхьарца ахаҭа
акәын, иазырҳәоз иакәмызт угәахәрын. Аҷаԥшьацәагьы иаарылаҩыз ашәа аашьҭԥааны, рыбжьы
ҭымцацәакәан иақәырӷызуа рҿынархеит.
Уиакәхеит, аҭаҳмада иашәа ҳаашьҭԥааны адунеи
ҳакәнаршеит: зны ҳанхыԥшылеит Амшын Еиқәа
еишьылӡа, нас ашьхақәа еилыҿҿа ҳнархысит... Абар,
Ашәтәыла арха... Ҟәбина аӡиас.... Нарҭаа рашҭа...
99-ҩык Нарҭаа ррашьқәа ирықәтәан аибашьра ицоит, апҟара-апҟараҳәа рҽышьҭыбжьқәа улымҳа ҵырхуеит. Дәышкәаӷьазк дықәгылоуп Сасрыҟәа, Бзоу
дақәтәаны. Бзоу қәарқәашьеиуеит, нас Нарҭаа аишьцәеи Сасрыҟәеи реибашьра, аҿывсывҳәа ахҿақәа
рыԥырбжьы... Абас аки-аки еиԥшымкәа асахьақәа
ҳаԥхьа ииасуеит.
Ус аԥхьарца абжьы ааиқәтәеит, ашәаҳәарагьы
иааҟәыҵит... Усҟан ауп, ацәа иалҵыз иеиԥш, аԥацха аҩныҵҟа аҷаԥшьацәа рыгәҭа соупцәа хылԥа
10

хәыҷы еиларӷәӷәа икны, сыбла ҭырхаха сышгылаз анызба. Ачымазаҩ игәы ҩарханы дшышьҭац
дышьҭан, иԥхьарца игәы иқәҵаны. Иубартә иҟан
акырӡа изҭынчраны дшыҟаз. Уи гәазҭаз аҷаԥшьацәагьы иаа­ҟалаз аҭынчра аилагара рҭахымызт.
Ҳамҭак ус ҭынчран. Ачымазаҩ дааҳәыцымыцит. Аӡы иҭаххан – ҿамҩак днахәеит. Даахьаԥшын,
итәазгьы даарылаԥшит, сашәа шәылахь еиқәна­
ҵеит, аха гәыбӷан сышәымҭан иҳәозшәа.
Дырҩегь абжьы гахит аԥхьарца, аха уажәы –
алаф ашәа «Уан лҭаца дшыҟоу уасҳәап!» акәын.
Аҷаԥшьацәа иаразнак иаалахҿыххеит. Зны-зынлагьы аччабжь уаҳауан.
Рацәак мырҵыкәа аԥхьарца аақәгьежьны аркәашага арҳәара иналагеит. Итәаз анапеинҟьара иаҿын,
ҷкәынакгьы инаигәҭасын, кәашара днықәыр­
ҵеит. Аԥхьарца аб­жьы иаҳа-иаҳа еиқәтәо иалагеит, иара азырҳәоз хәыҷы-хәыҷла анаскьара даҿызшәа. Ус зынӡакгьы иааиқәтәеит. Ачымазаҩ ихы наҟ
инаирҳәын, илацәа нҭааит.
Аҷаԥшьацәа, – Ҳшәышьҭқәа, хәыҷык изҭынчрахеит, – рҳәан, аӡәаӡәала, ашьшьыҳәа адәахьы ҳандәылҵит. Амза каҷҷон, агәыр каршәзар иубаратәы.
– Ашәа уҳәеит ҳәа, закә мчузеи иамоу! – иҳәеит
аӡаӡа ԥхьаҳәо инеиуаз гәылак. – Зны ҳархәыцит,
зны ҳаргәырӷьеит, зны ҳҵәыуартә аҟынӡа ҳнана­
геит, зныхгьы ҳаиланаршит, ус ҳашԥшуаз акыркырҳәа ҳарччеит, уимоу ҳагьаркәашеит, игәаҟуаз ачымазаҩ иакәзар, хәшәык неиҿашәазшәа дарҭынчит,
ишыжәбо, илацәа нҭааит. Шәыԥшишь, ани аҟармаҵысҵәҟьагьы уахантәарак шәаҳәароуп изҿу.
Ашәа амҳәар аҟырҟы аҟарма ҭиаар ҳәа ишәоит,
ажәакала, ашәа амҳәар иԥсыр ҳәа ишәоит...
Иҟалап, Басиаҭ иашәеи иԥхьарцеи, сара схәыҷы
хшыҩ зытҟәаз, изыршанхаз усҵәҟьа иџьашьатәым11

заргьы. Аха, ауаҩы даныхәыҷу иибо ихашҭуам ҳәа,
аҭаҳмада иашәеи иԥхьарцеи сгәы иҭахәхәа иҭоуп.
Иҟалап, иара убри хашҭра зқәым ауха акәзаргьы
схәыҷхшыҩ аҿы изырҿыхаз апоезиа цәалашәара.
Ажәеинраалақәа рыҩра сзалагаз, уи сгәазырԥхаз,
егьарааны сазхәыцхьеит, аха еилкаашьа сзаҭом. Салагеит ус, сара схала. Аха сызлагаз ауп иуҳәаша! Аҩны
ма агәылара исаҳақәаз, насгьы сара схала ҿыр­ҳәала
издырқәозгьы налаҵаны, ажәлар ражәеин­раалақәа,
ахьӡыртәрақәа ақьаад ранҵара салагеит. Уажәыгьы
исгәалашәоит акык-ҩбак, иаҳҳәап, ҳаныхәыҷқәаз
ашәаны иаҳҳәон, амшцәгьа ианыхнарҟьалак:
Қәеи си Ҵабалҟа уца,
Амра ԥхо арахь уааи!

Ма еицырдыруа ахәыҷы хәмарра иацу ажәақәа:
Ина, ина,
Ҩаԥа, ҩаԥа,
Ҩаԥа ршәшәа,
Сеиуандыҟа!..

Ма ахьӡыртәра иалаҵаны ирҳәоз:
Ҩажәи жәаба ԥуҭ кылигеит,
Абаз ԥса чак аҭнихит,
Мықә дҩеиаанӡа зегь иамхафеит,
Ҷлоу дҩеиаанӡа хы-ӡмахк ижәит...

Ма абас иҟаз ахьӡыртәрақәа:
Аҷкәын ԥагьа, ԥаҵакьакьа,
Ҽыкәбал хыс-хыс, қәаҵа аамсҭа...

12

Ма ҵакык змаӡамыз ажәа еиқәыԥхьаӡарақәа:
Уанаана, уана-кьыркьыр,
Пендарада, дача-хәаԥса.

Рифмала ихыркыз ажәеинраалақәа (усҟан арифма абаздыргәышьоз, амала, ацәаҳәа анҵәамҭаҿы
ашьҭыбжьқәа реиқәыршәара сыхнахуазар акәхарын):
Аҭаҳмада қабада,
Ала дырфеит лабада!

Абарҭқәа иреиԥшыз ажәеинраалақәа рыла ихасырҭәааит ишаанагара иҟаз зеиԥш тетрадк (аибашьраан исцәыӡит). Сызцәыԥхамшьоз аӡәыкҩыџьак стет­рад аахтны сырзаԥхьалон. Ашкол ахьгьы иныҟәызгалон, сырҵага шәҟәқәа ирылаҵаны.
Ахԥатәи акласс аҿы сантәаз акәын (1928). Ҷлоу
ашкол ахь рҵаҩыс даҳзаарышьҭит Тарас Гындиа
(қыҭала Ԥақәашьтәын, аибашьра ашьҭахь дыԥсит). Уи аԥсшәа ҳирҵон. Хымз реиҳа дҳадымхалеит, нас даҽаџьара диаргеит. Ҽнак аҩра ҳаман. Дасу
ҳаҩтәқәа ҳхы рықәырԥсны аҩра ҳаҿын. Арбага акәзу, аперо акәзу акы сҭаххан, сеимдо сшәыра сынҭалеит. Сажәеинраалақәа зныз сзеиԥш тетрад цәырганы, саԥхьа апарта иқәҵаны, сеимдон. Ашьҭахь уа
ишықәыз схашҭны, аҩра сеиҭаналагеит. Ҳарҵаҩы
ҳҩышьақәа дрыхәаԥшуа дшааиуаз, стетрад аақәхны
днахәаԥшит. Аурок ианалга даасыԥхьан, ари уаха
аҩныҟа изгоит, саԥхьарц сҭахуп ҳәа сеиҳәеит. Аиашаз, даара иаасцәымыӷхеит, исеиҳәарызеишь ҳәа
хьаас иҟасҵеит.
Адырҩаҽны аурок алагамҭазы, Тарас аҵаҩцәа
даарылагыланы, стетрад ҩеиҵыхны инадирбеит.
13

Бзиак ҟазҵаз аӡә иеиԥш сирҽхәеит. Уимоу, санҵамҭа
акык-ҩбак раҟарагьы аҵаҩцәа дырзаԥхьеит.
Хымш ракәу, ԥшьымш ракәу агәырӷьара сханагалан саман, џьарак сызтәомызт, мҵәыжәҩада сԥыруа
адәы сықәын, аха сара сгәырӷьара зыхҟьоз, аҩны
акәзааит, аш­кол аҿы акәзааит, аӡәгьы исырдырырц
сҭахымызт.
Аԥсуа шәҟәыҩҩцәа рахьтә, Д. Гәлиа иажәеинраалақәа раамышьҭахь, Иуа Коӷониа иҩымҭақәа роуп
раԥхьаӡа избаз. Уи ҟалеит 1928 шықәсазы. Коӷониаа ирыуаз, Лиза ҳәа ҳгәыла ԥҳәыск, Иуа дыԥсит
ҳәа анлаҳа аҽны ишәҟәы лымҵаҵаны дшақәҵәыуаз гәасҭеит. Егьарааны са­ра избахьан иԥсыз ахаҵа
иҽы кәадырны, иабџьармаҭәа ахшьны иадҵәыуало, иара убас ма ипатреҭ, ма иеишәамаҭәа кҿаҵаны
амыткәма ахырҳәаауа. Аха сара бзанҵык исымбацызт ашәҟәы иақәҵәыуауа.
«Абри закәытә шәҟәузеишь, анаџьалбеит, ианузеишь, иаԥхьалакгьы?..» Абри еиԥш азҵаара иаразнак сааимнадеит сахьгылаз. Аха аҭак сазҳәодаз, уи
ахагьы змадаз. Ҳгәыла ԥҳәыс ашә рқыҭан лҭынха
ааигәак дыԥсит. Аҳәсақәа уажәы-уажәы Лиза лыгәшәамшә ҳәауа, илыкәшан илыдгылан, лыԥсы ҿызкааз агәырҩа лыцеиҩшауа.
Уи ашьҭахь мызкы аҟара ҵхьаны, ҳгәыла ԥҳәыс
слыҳәан, хымш аҿҳәара лыҭаны илымсхит И. Ко­
ӷониа ишәҟәы. Уи 1925 шықәсазы иҭыҵыз акәын.
Сара сымацара сакәым, ҳҭаацәа зегьы урҭ ахымшк
уи ашәҟәы ала рыԥсы ҭан. Хәылбыҽхала агәылацәагьы ааиуан уи иазыӡырҩырц. Сара избон pгәы
шыҭгәырӷьаауаз, рхаҿқәа шылашоз, ашәҟәы ианыз
анраҳауаз...
Абас ауп хаҭала исымбацыз Иуа Коӷониа ишәҟәы
раԥхьаӡа ишысԥыхьашәаз. Машәыршәа ишсыднагалазгьы, сара сыԥсҭазараҟны уи хҭысны иҟалеит.
14

Урҭ амшқәа рзы сара еидызбалеит алаӷырӡи ашәҟәи,
ахәы ҳаракыреи ахаҵареи, ашәаԥшьи ажәҩан
ҵамҵами, ашәҟәи азыӡырҩцәа ргәырӷьареи. Иҟалап, уи ашәҟәы иснарҳазар аԥсшәа ахаара, иснарбазар еицамкуа апоезиатә сахьақәа. Иҟамлари уи
ашәҟәы иабзоураны схәыҷы хшыҩ азцазар, ажәлар
афатә шырҭаху еиԥш апоезиагьы шырҭаху?
1928 шықәсазы Ҷлоутәи алагарҭатә школ ҳал­
геит саҳәшьагьы саргьы. Саҳәшьа Очамчыра ашкол
дҭарҵеит, сара, ари дхәыҷуп макьана, дабаҳашьҭ­уеи
рҳәан, џьаргьы сдәықәымҵакәан, аҩны сааныркылеит. Сҩызцәа, шамахамзар зегьы, аҵарахьы рымҩа
иқәлеит, хҩык-ԥшьҩык раҟарагьы Аҟәа аԥсуа школ
иҭалеит. Чмазарак еиԥш исызгәаҟрахеит сҩызцәа срылхәданы ақыҭаҿы сахьаанхаз. Уарлашәарла
акәзаргьы, исоуан урҭ рысалам шәҟәқәа. Исыԥхьон
ақалақь ахь, насгьы, ҽааны уахь ашкол аҭаларазы
ацхыраара сырҭаран ишыҟоу иалацәажәон, сгәы
дырӷәӷәон. Исгәалашәоит, Лаганиахә аҵла ҳаракқәа
рықәцәа сықәтәаны амшын санхыԥшылоз, ақалақь
салаԥшуазшәа, уахь ицаз сҩызцәа збозшәа акәын
сшыҟалоз. Убасҟан акәхап раԥхьаӡа аҩыза изгәыкра,
игәхьаагара самырҭынчуа цәалашәараны аҽанснардыр.
Аха ус сшыҟаху, ақалақь ахь уажә умцар ҟалом
ҳәа насыдырҵаргьы, акыр саалакҩакуан. Сҭаацәа
рныжьра, сызлиааз ақыҭа алҵра ус исзымариамызт.
Иааит 1930 шықәса. Сҭалеит сара Џьгьардатәи
быжьшықәсатәи ашкол. Шықәсы заҵәык ауп убра
санаԥхьоз (ԥшь-класск срылган, хәба рахь сцеит),
аха уи аамҭа аҩнуҵҟала сымҩа иазеиӷьхашаз акыр
сзыҟалеит.
Aԥшьбатәи акласс аҟны ҳара рҵаҩыс дҳаман,
аԥс­уа литературеи аԥсуа бызшәеи ибзианы издыруаз, хаҭалагьы аҩра иаҿыз Владимир Маан. Анаҩс,
15

араҟа ҳаибадырит Қьаазым Агәмааи сареи. Усҟан
иара быжьба рҟны дтәан, аԥсуа литературатә кружокгьы напхгара азиуан. Қьаазыми са­реи акыр
ҳаизааигәахеит акружок саналала ашьҭахь.
Раԥхьаӡа Қьаазым иҟны ауп иахьызбаз томкны иҭыжьыз А. С. Пушкин иҩымҭақәа. Дӷамшь
аԥшаҳәа лаԥанк ашәшьыра ҳаҵатәаны егьараан ҳаицахәаԥшхьан уи сахьала ирхиаз ашәҟәы.
Исгәалашәоит, Қьаазым лассы-лассы иаахитлон
A. С. Пушкини Дантеси рдиуал асахьа. Ахы зықәшәаз апоет ду иҩызцәа асекундантцәа иҵагыла
дыркуп, Дантес наҟ иҿы нарҳәны дгылоуп.
– Ааҳ, аԥсра уқәшәандаз! – иҳәон Қьаазым, инацәа Дантес инаиқәкны. Саргьы убас ак насҳәон,
сгәы еиҟәыҷҷо. Нас Қьаазым дналалан исеиҳәалон
А. С. Пуш­кин иԥсҭазаара аҟнытә ахҭысқәа. Ибжьы
ҩеиҵыхынгьы дрыԥхьалон аурыс поет ду иажәеин­
раалақәа, бзиа иибоз рахьтә исгәалашәоит «Анчар»,
«Кавказ», «Аԥсҭҳәа», «Амшын ахь».
Шықәсык акәын абас ҳаиқәшәо ҳаныҟаз Қьаазыми сареи, аха дунеихаан сгәы дҭынҵәом уи. Иразра,
иаҳаҭырбара, ичҳара... Дызбахьаз, дыздыруаз уаҩы
ихашҭуа иҟам.
Ажәеинраалақәак анызыҩлак, акык-ҩбак аалхны
сизаԥхьалон.
– Да, уеиҭаԥхьеишь! – иҳәон ибжьы мырдуцәакәа,
илымҳа кыдҵаны дысзыӡырҩуа. Сеиҭаԥхьауан сара.
– Мамоу, ишьахәуп, удыруоу! – иҳәон Қьаазым
дааччашәа, нас ашьшьы-шьшьыҳәа, сжьы сирхьыр
ҳәа дшәозшәа, смаршәа куа, иагыз-иабзаз рҳәара
дналагон.
Жәиԥшь шықәса убри ашьҭахь Қь. Агәмаа дыз­
беит сара афронт ахьтә амца далҵны даныхынҳә.
Избахьаз арԥыс еинҭәыла, ашьабсҭа еиԥш зыбаҩ
зцәыласыз дабаҟаз?! Саԥхьа дгылан деиқәышла,
16

ахәажәцәа ихьныҳәҳәы, ӷьара зқәымыз ахәрақәа
идыргәаҟуаз, аха ахаан ақьра ззымгәаӷьыцыз аибашьҩы.
Џьгьарда ақыҭа иаҳагьы дысзааигәанатәит,
хаҭала исымбацыз, аха уаанӡа зҩымҭақәа здыр­
уаз Иуа Коӷониа. Уи ақыҭаҿы ауп апоет иԥсҭазаара дахьалҵыз. Уиижьҭеи ҩышықәса ракәын иҵуаз,
ашәы зшәыз макьана иршәырымхыцызт, макьана
иҿыцын агәырҩацәгьа иннажьыз ахәра... Иацы иҟалазшәа, хәыҷи-дуи еимдырҟьон уи арыцҳара, иааргәаладыршәон Џьгьардаа акәыба иаҵагыланы апоет
иқыҭахь, Кәтолҟа дшынаскьаргоз...
Ҳашкол инаркны апоет инышәынҭраҟынӡа хәверск иреиҳамызт. Ҳцахьан ҳара аԥсуа литкружок
иалаз уахь, агәы иқәаҳҵахьан ашәҭқәа. Убарҭқәа
рнаҩс ҳара лассы-лассы Иуа даҳгәаланаршәон
иаҳәшьа гәакьа Магәа лбара. Уи – ҳарҵаҩы Владимир Маан иԥшәма лакәын, ҳашкол иазааигәаӡаны
иҩнан.
1931 шықәсазы Aҟәaҟa саауеит. Сҭалоит Аԥсуа
рҵаҩратә техникум. Ари акрызҵазкуа хҭысны иҟалеит сыԥсҭазаараҿы. Ԥыхьагьы еиԥшымкәа уажәы
ажәеинраалақәа рыҩра сгәы азыҳаҵҳаҵон. Иара
убасҟан ауп сыбжьы ҭганы, ажәлар рашәақәа ирхаршалан акәымкәа, сара исхатәны ажәеинраалақәа
раԥҵара саналага, ҵабыргуп, урҭ макьана ихьысҳан,
ихьыԥшын, сызшьцылаз ажәлар рашәақәа рцәа
рхан (урҭ рахьтә акык-ҩбак абри ашәҟәы аҟынгьы
уаҩы иԥыхьашәоит).
Иааит 1935 шықәса. Убри инаркны акәхоит ишалаго сара слитературатә биографиа. Уи ашықәс азы
алитературатә журнал ианылеит «Ахаҵара» ҳәа хыс
измоу сажәеинраала. Aҟәa атехникум аҿы, избахьаз
акәмызт, аԥсҭазаара даҽакын, сыкәшамыкәша сеи­
ҳа здыруаз рацәаҩын, атеатр, акино, абиблиотека –
17

ақыҭа ҷкәын изы урҭ мыцхәымызт. Аха урҭқәа ирҷыданы, насыԥшәа дҳақәшәеит арҵаҩ бзиа. Уи аԥсшәа
ҳзырҵоз Васили (Мышьа) Маан иакәын. Шәагаала
рацәак иҟамыз, еиқәакы, ихахәыжәпа алаҳәахӡы
еиԥш ицырцыруа, есымша еилшәарак амамкәа аҩада иԥхьаҳәаны, ицәажәара хрыжь-хрыжьны, ибла
еиқәарақәа аразра рхыҳәҳәыла, уажәыгь абра саԥхьа
дгылоушәа ауп ишызбо. Уи уамашәа злахьынҵа
ыҟаз уаҩын. Изуҳәар алшоит: зегь ирҿыз, зегь ирызгәаҟуаз, аха акгьы зыҭнымхаз, зегь ирхашҭыз.
Васили Маан дырҵаҩын атехникум аҿы, днапхгаҩын Аԥсуа драматә студиаҿы, Аԥсуа театр иара
даларсын, ибзианы исгәалашәоит рольқәакгьы
анынаигӡоз. Аԥсуа нбан ашәҟәы аиқәыршәара иара
даԥшьын, редакторсгьы даман, Аԥсуа аҵара-еилкаа­
ратә институт аҿы аԥсуа жәар еиқәиршәон, жәлар
рҿаԥыц ҳәамҭа аниҵон, ажәакала, усҟантәи аамҭазы аԥсуа культура арҿиара аус аҿы, ишырҳәо еиԥш,
аџьыка зхы иқәызхуаз уаҩын. 1945 шықәсазы Васили
Маан машәырла Егры аӡиас дашьит, джуп ихатә қыҭа
Аӡҩыбжьа. Иџьоушьартә иҟоуп, иахьа иара хаҭала
дыздыруаз рыда, абри аҟара аџьабаа збахьаз, акадр
рааӡараҿы акыр зылшахьаз аӡәгьы диздыруам, аӡәгьы дигәалашәом. Иҟалап, иусумҭақәа бжьаӡны иҟазар! Издыруада, уаҩы ицәыригаша џьаракыр акрынханы иҟазар? Иԥшаатәыми!..
Атехникум аҿы Васили Маан инапхгарала иҭ­
ҳажь­уан анапылаҩыратә журнал «Ԥхьаҟа». Уи ҳаиднакылеит аҩра иаҿыз аҿарацәа. Ҳарҵаҩы Васили
Маан ибзоурала сара иаҳа-иаҳа еилсырго салагеит
уажәраанӡа ҳахәмаруашәа ҳазҿыз ажәеинраалақәа
рыҩра шьҭа ишыхәмаргамыз, ишус уадаҩыз, аха
жәлар ирҭаху ак шакәу. В. Маан иҟазшьа бзиахә
ала, абри аус ҳадиԥхьалон, ҳгәы азыҟаиҵон, ҳгәабылра ҳареикуан. Зны атехникум аҿы азеиԥш еи18

зара ҟаҵаны ҳақәыргыланы ҳҩымҭақәа ҳаирԥхьаларын, даҽазных ҳаԥхьа дгыланы Н. А. Лакоба
ихьӡ зху аԥсуа школ ахь ҳаигаларын, ма ҳара ҳахь
шәҟәыҩҩык дааиԥхьаларын. Исгәалашәоит, зны
атехникум аклуб аҿы, аԥсуа шәҟәыҩҩцәа рхаҭарнакцәа алархәны, В. Маан ажәеинраалақәа еиӷьны изыҩуа ҳәа аконкурс ҟаиҵеит. Аԥхьахә ҳамҭас
изанаршьаз иҳарҭеит ҳазынмаҭәа. Исгәалашәоит,
ҳарҵаҩы саԥхьа дгыланы, агалстук еилаҵашьа
ансирҵоз, иара инапала сыхәда ианеиҭоз...
В. Маан имҩаԥигоз иааӡара усқәа абасҟак изыманшәалахомызт, атехникум директорс Симон
Басариа дамамзар. Уи иеиԥш аинтеллигент иаша,
акрызбахьаз, ааӡаҩ ҟәыӷа, иҟалап, иахьагьы даара
дмаҷзар. Шәҩыла аҵара зирҵоз ауаа ирылҵыз абзиара хәҭа ӷәӷәак иара ишибзоуроу урҭ идырҩашьаран иҟам рыԥсы ҭанаҵы.
Ҳарҭ аҩра иаҿыз ҷыдала ҳаилкааны илаԥш ҳхын
С. Басариа. Уи ибзиаӡаны еилкааны иман ҳара
ҳахьынтәааз ҳқыҭақәа рыдагьы, ҳазлыҵыз ҳҭаацәарагьы. Уи идыруан, аҵара шаҳҵоз анаҩсгьы,
дасу ҳҷыда ҟазшьақәа. Есжәохәымш рыбжьара
даа­ҳаԥхьон ма аӡәаӡәала, ма ҳазынтәык. Дҳазҵаа­
уан, уи аамҭала ҳзыԥхьаз еиликаауан, абиблиотека
аиҳабгьы уа дтәазар акәын. Имҩаԥигон инеиҵыхны
аиҿцәажәарақәа, еиҳаракгьы алитературатә темала. Исгәалашәоит, лассы-лассы иажәа иалеиҵалон:
«Ашәҟәыҩҩы зегь раҵкысгьы аиаша ибозароуп!
Ашәҟәыҩҩы – диашаҳәаҩуп! Аҵәа ҿшәеит – уигьы
иашоуп. Иаха ақәа ауит – уигьы иашоуп. Урҭ ргәаҭара зегьы ирылшоит. Аха ауаҩы игәы, иԥсы зеиԥшроу
зегьы ирбарҭам!»
Ҽнак зны ҳдиректор Симон Басариа дсыԥхьеит.
– Уца, АбНИИК аҟны Самсон Ҷанба уибарц иҭахуп, – иҳәеит иара, – уанцо уажәеинраалақәа унарылаԥшны иреиӷьуп зугәахәуа аалхны изга.
19

Ишиҳәаз еиԥш, сцеит сҩымҭақәагьы сыманы.
Уажәы амузеи зыҩноу ахыбраҿы акәын усҟан АбНИИК ҳәа изышьҭаз Аԥсуа институт ахьыҟаз. Уада
хәыҷык аҿы, рҩыга столқәа еизааигәаны еидыргыланы, аус еицыруан Д. Гәлиеи С. Ҷанбеи. Сара
схьаҳәхьачо ашә саалахеит, аҩналара сзымгәаӷьуа.
Ус, аӡә даасықәшәан, уа аус зуаз дреиуахарын, дара
рахь сныҩнагалан, иара даагьежьны дцеит.
Саԥхьа итәан, ҭынч ажәақәа неимда-ааимдо,
нцәаҵас исыԥхьаӡоз ҩыџьа ауаа. Схы-сҵыхәа, аҵара шысҵо уҳәа акыраамҭа исазҵаауан, нас, – Да,
иаҳзааугаз ҳахәарԥшишь! – иҳәеит Самсон Ҷанба.
Сажәеинраалакәа наисҭеит. Иара даԥхьаны даналга, дҩагылан инаган Д. Гәлиа иаԥхьа инықәиҵеит.
Уи икарандашь астол иқәкшо дтәан. Аԥхьара данналагагьы тыгә-тыгәҳәа икарандашь астол иқәкшон.
Ацырақәа имԥхьаӡакәа дыҟам аасгәахәт, ԥсым-бзам
астол аханы сахьгылаз. Аҳауа маҷхазшәа сыԥсыԥ
сызхомызт, ихьшәашәаӡа сылахь аԥхӡы ықәнаҭәон.
– Уаҵәы уажәааны уааи араҟа, усҟан цқьа
ҳаицәажәап, уажәы еизарак ҳамоуп, ҳахьӡом! –
иҳәеит Д. Гә­лиа, аԥхьара данаалга.
Адырҩаҽны еиԥш акырынтә срыднагалеит урҭ
ҳашәҟәыҩҩцәа дуқәа. Рнапы сԥыршьит, иаҭахыз
ацхыраара сырҭеит, ус ҟамларгьы, иалшон арҿиаратә мҩа сацәыхҟьаргьы.
Акырынтә сиқәшәақәахьан Д. Гәлиа, аха руак лассы-лассы исгәалашәалоит. 1936 шықәса алагамҭаз
акәын. Аԥсны жәлар рпоет сизаԥхьеит сажәеинраала
ҿыцқәа. Уи игәы иахәан, иалихит х-жәеинраалак:
«Агара ашәа», «Ҭагалантәи абаҳча», «Аеҵәақәа
еиԥшны иԥхашам». Инапалагьы инаган С. Ҷанба
ииҭеит акьыԥхьразы.
Мышқәак рышьҭахь ашәҟәыҩҩцәа Реидгылаҿы
иҟан еизарак. Д. Гәлиа дахьцәажәоз иажәа иалаҵа20

ны иҳәеит сажәеинраалақәа игәы ишахәаз. Ари башамызт сара сзы, зегь раԥхьаӡагьы ҳаҭыр ду змаз
Дырмит иажәа сгәы арӷәӷәеит, сызҿыз иаҳагьы
исгәанарԥхеит. Убри ашьҭахь мчыбжьык аҟара ҵуаны, акинотеатр «Аԥсны» ахьыҟоу аԥхьа дсықәшәеит
иара. Аӡшәах еиԥш ихахәы ҟәашӡа, деиқәҷаб деилаҳәаны, илаба хылакьыта асфальт инықәкшо дааиуан Дырмит. Сааникылан, ҳамҭак дсацәажәо дгылан, данындәықәлоз:
– Мшәан, ани уажәеинраала шалгоз схамышҭи,
зшоура хьшәашәаз ҳәа акәу, зшоура лаҟәыз ҳәа
акәу? – дҵааит иара.
– «Зшоура хьшәашәаз уи дпоетым,
Аԥшқа иԥхыӡ еиԥш наҟ дымҩасуеит», – сҳәеит
сара.
Дырмит даахәыцит.
– Ашоураҵәҟьа акәзар узлацәажәо, иаҳҳәап, нас,
ауаҩы данычмазаҩу ишьҭихуа, ма нанҳәа мзазы
иҟоу ашоура, усҟан ихьшәашәеит ҳәа узҳәомызт, ма
ашоура лаҟәит уҳәар акәын. Уара узҿу апоезиа мца
ауп, агәы цаҳәцаҳә ауп. Уи ашоура ауп ихьшәашәарц
иуҭахым. Ажәа «ахьшәашәа» ара даара иақәнагоит. Ус акәымзар, уа уазхәыци арҭ ажәақәа реидҳәалашьа, насгьы ирыҵаркуа: «Ҳаи, уара аԥсы!» – ари
иӷәӷәаны иҳәоуп, аха «Ҳаи, уара аԥсы хьшәашәа!»
иаҳагьы иӷәӷәаны иҳәоуп. Мамзаргьы ус рымҳәои:
«Деиқәыхьшәашәа дтәан», «Дыхьшәашәаӡа даҳԥылеит». Ажәакала, «ахьшәашәа» ара аҩныҵҟатәи
ауаҩы ицәалашәара аанарԥшуеит, убри аҟнытә
уара уцәаҳәа: «Зшоура хьшәашәаз уи дпоетым!»
ицәгьамкәаны иҳәоуп.
Д. Гәлиа ииҳәаз уамашәа сархәыцит. Сара сцәа­
ҳәаҿы машәыршәа акәхап ажәақәа шеиқәшәаз,
акәымзар, усҟан урҭ ас реилыԥшаара абасылшоз.
Аха уинахыс ажәақәа ршәара, рыкапанра мыцхәы
21

сҽадысцало салагеит. Акы зҩырц санынатәоз Дырмит исеиҳәаз аасгәалашәон, нас ашәарыцаҩ иеиԥш
ажәақәа среиҩаӡо снарышьҭалон.
Аԥсны ашәҟәыҩҩцәа Реидгыла анышьақәгыла нахыс С. Ҷанба лассы-лассы дсыԥхьалон, дсацәажәон, ацхыраара сиҭон, илаԥш сыхижьуамызт.
1935 шықәсазы арҵаҩратә техникум сшалгазҵәҟьа, даара исыдырцалазаргьы, сзанааҭ ала
амаҵурахьы сымцакәа, С. Ҷанба ицхыраара ала
Аҟәа­тәи апедагогтә ин­ститут сҭалеит, факультет­
сгьы иалсхит абызшәеи алитературеи.
Аинститут ҳагьеицҭалеит, џьарак ҳшеиватәаз
мацара ҳагьеицалгеит Сҭеԥан Қәычбериеи сареи.
Уии сареи ҳаиҩызцәа гәакьан, ԥсык еицаҳхан,
ишырҳәо еиԥш, ҳҿаҵа еиҩшаны еицаҳфон. Сара
сыԥсҭазаараҟны уи иеиԥш ауаҩ гәыраз, ауаҩ иаша,
аҩыза изыҳәа хеигӡара змамыз уаҳа сиқәшәоит ҳәа
сыҟам. Аԥсуа прозаҿы шьардаӡа зылшараны иҟаз
шәҟәыҩҩхон Сҭеԥан Қәычбериа, аха игәыхәтәы
дахьымӡеит, ишдыру еиԥш, афронт аҿы дҭахеит.
Араҟа ҳаиқәшәеит Леонти Лабахәуеи сареи, уи
усҟан еицырдыруаз поетын, сара смаҷын. Ҳшеибабазҵәҟьа иаразнак ҳзеиҩызцәамхеит. Уи иаҭахын
аамҭа. Зҵаарақәак рҿгьы ҳгәаанагарақәа еиқәшәомызт. Иаҳҳәап, аклассикатә формеи иахьатәи аԥсуа
поезиа аҿиашьеи, мамзаргьы афольклортә традициеи иахьатәи аамҭаз аԥсуа поезиеи, ҷыдалагьы ажәеинраала ашьақәгылашьа апринципқәа реилкаараҿы.
Аамҭа цацыԥхьаӡа ҳара иаҳа-иаҳа ҳаизааигәахо,
ҳаилибакаауа ҳалагеит, аҵыхәтәаны бзиа ҳаибабеит,
ҳаиҩызцәахеит.
1937 шықәсазы Л. Лабахәуа ихатә қыҭа Рекантәи
дырбаандаҩны дааргон. Дранда автобус аанкыланы
данылбааргоз, даахьаҳәны ихы налықәикит ҳара
аинститут иҳацҭаз аԥҳәызба, Очамчырантәи Aҟәaҟa
иаауаз Дина Қәчулориаԥҳа:
22

– Уа бахьнеиуа сҩыза дыббоит, салам сызиҭ! –
иҳәеит, сара сыхьӡи сыжәлеи налаҳәаны. Аинститут аҿы лекциақәак рыбжьара Дина снаскьаԥхьаны исалҳәеит иҟалаз, издыргәышьеит сҩыза
дзықәшәаз, аха исымчызи?!
Уи исалам сара сахь ирхаз аҵыхәтәантәи апоет
иажәақәа ракәын.
Л. Лабахәуа сара сзыниахьаз апоетцәа аӡәгьы дицәыжәламызт. Уи аԥырԥырҳәа апоезиа мца икын.
Зынӡак изычҳауамызт ахәахәа, амц. Иахьа избо
џьысшьоит, акы игәы ианамыхәалак, инап дуқәа
шьҭыхны, ихысга нацәа ырмақаруа, амца еиԥш деибакны данцәажәоз. Џьоукы-џьоукы Л. Лабахәуа
иҩымҭақәа ирыгыз-ирыбзаз дырҳауҳауцәеит, аҵәы
иахарҵеит, даҽа џьоукых ирҭахызгьы уи акәын, рхы
дакәрыхшеит.
Л. Лабахәуа иҟазшьақәа ируакын: иааиҩхьаз
зе­гьы ҿырҳәала идыруан. Насгьы, ибжьы ҭганы,
уамашәа ибзианы даԥхьон. Исгәалашәоит, зны
Аҳәынҭқарратә театр аҿы дықәгылан даԥхьон
«Тҟәарчал абжьы». Дыдраҵас напеинҟьарала иԥылеит азал, иҟаз зегьы ршьапы иқәгылан кыраамҭа.
Ари апоет ссир иҩымҭақәа зегьы зымааит
ҳара ҳҟынӡа. Аинститут даналга, ақыҭарахь аус
иуан. Лассы-лассы Aҟәaҟa даалон, ҳаиқәшәалон.
Ацәыргаха имоур ҳәа дшәозшәа, иҩымҭақәа дыццакы-ццакуа дысзаԥхьалон. Уи иҩны далгахьан
апоема «Абрагь Ҳабыџь». Ашәҟәыҩҩцәа Реидгыла аҟынгьы еилдыргахьан, арҽеирақәа дырҿын.
Аҵыхәтәантәи ашықәсқәа раан Л. Лабахәуа иҽадцаланы аус азиуан алирикатә жәеинраалақәа, уамашәақәагьы иқәҿион дара.
Ақыҭахьтә Aҟәa дшааилак, џьарантә ателефон
дысзаслон, сара усгьы аицынхарҭаҿ ада ԥсыхәа сымамызт, уа сынхагәышьон.
– Ҳахьеиқәшәац ҳаиқәшәап! – иҳәон иара.
Ҳахьеиқәшәоз – уи абульвар аҵыхәан, Аԥсуа инсти23

тут аҿаԥхьа, ҩ-евкалипт дуқәак ахьгылоу рымҵаҿы
акәын.
Саннеилак, ма аҵла ибӷа адҵашәа дышгылаз
збон, ма амахә дуқәа дрыҵаԥшуа дшынеиҩеиуаз
сиқәшәон.
– Абарҭ каҳар ҳабеиқәшәари, Қьышьуард (ихәыҷы
хьӡы)? – сҳәон сара сыхәмаруа.
– Умшәан, арҭ ахаангьы икаҳаӡом! – иҳәон иара,
изнапык ала ихыԥҷаҷар хьыдҳа ԥхьаҳәауа.
Ашьҭахь ҵаацәгьак ҟалан, аевкалиптқәа рымахәқәа анҩа, икарҿеит, аха ршьапқәа мҩеит,
иахьагьы игылоуп. Леонти Лабахәуа игәыхәтәы
дахьымгӡаӡакәа дҭадырхеит, аха иҩымҭақәа ибзоу
махәҭаны аԥсуа литература аҵла џарџар иалагы­
лоуп.
Ишысҳәаз еиԥш, 1935 шықәсазы сҭалеит Аҟәатәи
апедагогтә институт. Салагеит схы адырԥсыланы аҵара, аусура, раԥхьаӡагьы, ирацәаны аԥхьара.
Арҿиара аганахь ала гәҭыхас исыман сара сзынгьы,
иара усгьы ҳлитератураҿы еилкааны иҟамыз, аԥсуа
жәеинраала ашьақәгылашьа. Усҟан аԥсуа литература қәыԥш аинылара, аҽеибыҭара иаҿын. Ҿыц аҩра
иалагаз иҟны мацара акәымкәа, инеиҳангьы, уаҩы
иԥылон агхақәа, ахьыԥшрақәа, ауадаҩрақәа.
Усҵәҟьа имариамызт хатәымҩахәасҭала апоезиа
иаша азкылсра. Ҳакәшамыкәша еилашуан аԥсҭазаара ҿыц. Аҿатә гәаҭа змамыз апоезиа иаҭахын иара
иақәнагахашаз аформа ҿыцгьы. Имаҷын алитературатә традициа, имаҷын аԥышәа, иара убас адыррагьы, арахь ирацәан ауадаҩрақәа, амҩа ҳазныз ҩадаран.
Аха уеизгьы иаҳа-иаҳа еилкаахон акы: ахатәы
бызшәа аҟазшьа ҷыда агәхьаа мкыкәа, аешьаратә
литературақәа рклассикцәа рпоетикатә шәагақәа
аԥсуа поезиа алагалара хәарҭарак аламызт. Ус
24

акәымкәа, ажәлар рашәақәа ршәагақәа шьҭыхны,
урҭ ирықәыршәаны аҩрагьы – харҳага заҵаломызт.
Иԥшаатәын иҿыцу акы, аха уи раԥхьаӡагьы аԥсуа бызшәа иажьызар акәын, иацәазар акәын.
Зқьышықәсала иаауаз ажәлар рпоезиа ишьҭнаххьаз
атрадициа мап ацәкра зыҟаломызт. Иара убасгьы
мап узацәкуамызт аешьаратә литературатә традициагьы. Ажәакала, иԥшаатәын зхала аҟазаара зылшашаз акы. Убрирахь акы сылшозар ҳәа схы аџьабаа асырбеит, иҟалап џьара шьаҿақәак сзыҟаҵазаргьы уи азҵаара хьанҭаҿы (уахәаԥш 1938 шықәсазы
иҭыҵыз актәи сышәҟәы «Аԥхьатәи ашәақәа»).
Аурыс бызшәа – аҵабырг азы, иснаҭаз рацәаӡоуп.
Уи исзаанартит аурыс литература ду ашә ҭбаа, иснардырит, исгәанарԥхеит аурыс классикцәа: Пушкин, Лермонтов, Гоголь, Некрасов, Тургенев, Толстои, Чехов, Горки, Блок, Есенин, Маиаковски уҳәа
егьырҭгьы рҩымҭақәа.
Апоет зда дхәарҭам арҭ ԥсра зқәым алитературатә ҭынхақәа рдырра мацара аҟны инҵәом аурыс
бызшәа анарха. Уи иалшоит иахьатәи ашәҟәыҩҩы
идоуҳатә куль­тура арбеиара адунеизегьтәи алитература ашедеврқәа рыла.
Лымкаала иазгәасҭарц сҭахуп, поет ҳасабла азҳара, ашьақәгылара санаҿыз, ӷәӷәала анырра сырҭеит
аԥсуа литература ашьаҭакҩы Дырмит Гәлиеи абаҩхатәра ду змаз Иуа Коӷониеи. Сылацәа анаахыст
избаз урҭ рырҿиамҭақәа ракәын. Егьаанхеит урҭ
аҩыџьагьы наунагӡа сара исырҵаҩцәаны.
1937 шықәса, ииун мза. Ашәҟәыҩҩцәа Реидгылахь дсыԥхьеит С. Ҷанба. Исеиҳәеит аԥсуа литература адекада Қарҭ иҟалараны ишыҟаз, саргьы уи адекада иалахәыз рахь асиа сшаныз.
Мчыбжьык ада мҵыцкәа, шьыжьымҭанк Қарҭ
авокзал аҿы адәыӷба ҳаақәҵит адекада иалахәыз:
25

Д. Гәлиа, С. Ҷанба, Л. Лабахәуа, Г. Гәлиа, Н. Миқава,
Ф. Канониди уҳәа даҽа ҩыџьаҟа, саргьы снарылаҵаны.
Асасцәа ҳаицырхашьшьы авокзал аҿы ҳгылоуп,
аха иаҳԥылараны иҟаз аԥшәмацәа рхабар аабом.
– Ҳаи, џьушьт, иҟалазеи? – еизҵаауеит еицу, аха
еилкаашьа рзаҭом.
Ашьҭахь машьынақәак аанкыланы ҳцеит ҳара
Қырҭтәылатәи ашәҟәыҩҩцәа Реидгылахь.
Иҟалаз уи акәзаап: уаҵәы аашар ҳнеираны уаха
еиԥш, ашәҟәыҩҩцәа Реидгыла аҩны аҟны иҽишьит
еицырдыруаз ақырҭуа поет Паоло Иашвили. Апоезиа бжьы зныҩуаз аҭӡамц иадҭәалеит ашьаӡагәаӡа. Иаҳԥыларан иҟаз ашәҟәыҩҩцәа хҭацәыха
рзыҟамҵеит, урҭ «иразҵаауан» иҟалаз-инылаз...
Абарҭ ашықәсқәа рзы иалагеит ақырҭуа
шәҟәыҩҩцәеи сареи ҳаибадырра. Урҭ амшқәа рзы
асасааирҭахь, С. Ҷанба иахь дааилон ашәҟәыҩҩы
Михаил Џьавахишвили. Ҳахьцалак дҳацныҟәон
В. Гаԥриндашвили.
Қарҭ
аԥсуа
лите­ратура
ахәылԥазқәа раан ҳаибадырит: Г. Табиӡе, Г. Леониӡе, Л. Диачели, Г. Киқоӡе, С. Чиқовани, И. Абашиӡе, К. Калаӡе.
Ҳдекада амҩаԥгаразы Қарҭынтәи Аахыҵ-Уаԥс­
тәылаҟa ҳцеит. Уаҟа ҩ-хәылԥазык мҩаԥаагеит, ҳаибадырит, ҳаизааигәахеит ауаԥс шәҟәыҩҩцәеи ҳареи.
Цхинвал ҳанықәҵ, ҳашиашаз Баҭымҟа ҳцеит.
Гәыкала иаҳԥылеит ҳҩызцәа, аҷаратәи ашәҟәыҩҩцәа. Баҭым ақалақь аҿы инеиҵыхны имҩаԥаагеит
аԥсуа литература ахәылԥазқәа, урҭ рахь ирацәаҩны
иааԥхьан Аҷара инхо аԥсуаагьы.
Қырҭтәыла ҳахьнеилакгьы, аха Баҭым иаҳагьы
ихҭакны, иаацәырганы иалацәажәон Нестор Лакоба иӡбахә. Иахьабалак ргәы далан аԥсуа жәлар рҵеи
бзиахә, акоммунист иаша ҳаамҭа дахьаԥхаз. Усҟан
26

аӡәгьы гәҩарас имамызт, дук мырҵыкәа Н. Лакоба
жәлары «драӷахарц» дшыҟаз, ишьхәамышьхәа акгьы нымхарц ишыҟаз.
1935 шықәса анҵәамҭазы Н. Лакоба дҳаԥхеит.
Қарҭынтәи ашәы зхьыкәкәо иаауаз адәыӷба Кьалашәыр иаангылеит, уанӡа акәын иахьынӡаауаз
усҟан. Аҟәеи Кьалашәыри умацәа узрыламҵо уаала
еимадан, убасҟак ирацәан акәыба иаԥылоз. Ижра
уахык шагыз Н. Лакоба Аҳәынҭқарратә театр аҟны
дыкҿарҵеит. Уахь ауаа рнеира ҵыхәаԥҵәак амамызт. Исгәалашәоит, шьыбжьон еиԥш, атеатр аԥхьа,
уажәы акинотеатр «Русҭавели» ахьыҟоу усҟан дәын,
убраҟа иааҽыжәҵит шәҩык инареиҳаны аҵәыуацәа. Шамахамзар зегь быргцәан, ҷкәына дрыламызт, кәымжәылеи кабалеи еилаҳәан. Рыбжьы ҭганы
иҵәыуо, pгәы иҭасуа, еицырхашьшьы еиҳаб-еиҵ­
была еишьҭагыла аԥсы дахьыкҿаз ахь рҿынархеит.
Иуадаҩын урҭ ҭынч рыхәаԥшра. Шәҩык инареиҳаны ахацәа ахьҵәыуоз, иахьыуазыруаз, насҭха игылаз ашьхақәа хәаауаз џьушьарын, рылабжыш цаҳәцаҳәқәа илеиуаз иахьнықәҭәоз адгьыл кылнаблаап
угәахәрын... Ажәлар дырҵәыуон рыԥсы ирзалымхуаз рԥа иаша, ргәыӷырҭа.
Ахәылбыҽхарахь аамҭа неиуа ианалага, акәыба
дәылыргеит, асасааирҭа «Риҵа» иакәшаны Ленин
иулицала идәықәлеит аџьабацәа. Аботаникатә баҳча
агәашә аҿы ихиан атрибуна. Аулица нымҩахыҵ игылаз аҵлақәа рымахәқәа ҳрықәгылан ҳара џьоукгьы.
Аџьабаратә митинг хыртит... Ицәажәон ахаратәқәа,
ааигәатәқәа... Адашшыларақәа ҟарҵон... Ухраҭ бзиахааит ҳәа иарҳәон Н. Лакоба.
– Ҳ-Нестор бзиахә! – лҳәон лажәа мыткәма иалаҵаны Мина Барганџьиаԥҳа. Апрофессор Симон
Џьанашьиа дықәгылоит аԥсышәала. Гәалсра дула
адышшылара ҟаиҵоит Қарҭтәи аинтеллигенциа
27

рыхьӡала, ҷыдала иазгәеиҭеит Н. Лакоба аԥсуа
жәлар ркультура ашьҭыхразы, аршәҭра-аркакаҷразы иибахьаз аџьабаа. Игәы ца, ибжьы ца дықәгылоит аҭаҳмада Барцыц Басиаҭ. Уи иара итәала еиликаауеит Н. Лакоба иԥсра. Зыҷкәынра ажәытә аамҭа
иафахьаз, иҟалаз арыцҳара игәы имнаҟьеит.
Аԥсы дыржит абыржәы иара ибаҟа ахьгылоуҵәҟьа. Шықәсыбжакгьы мҵыцкәан, ақалақь иаалаҳаит Нестор дыҵырхит, инышәынҭра еимарыԥ­
сеит ҳәа уаҩ изхамҵашаз ажәабжьк. Аха уи ҵабыргын: анышәынҭра абаҟахыз, уи аҭыԥ аҟны аҵла
џарџаруа игылан, иаакәыршан ашьац кашьшьы
ашәҭқәа авеиҭаҳан... Инақәырццакны агазеҭқәагьы алацәажәара иналагеит атеррорист-шпионтә
организациа Аԥсны «ишаадырԥшыз» атәы...
Хыхь ишаҳҳәоз ҳаҟәыҵит, Баҭым аԥсуа литература ахәылԥазқәа анымҩаԥаага ашьҭахь, аӷба «Абхазиа» ҳақәтәан ҳаауан адекада иалахәыз ашәҟәыҩҩцәа. Исгәалашәоит, уахынлан, аҵх каххаа еилган.
С. Ҷанба имацара заҵәык апалуба дықәгылан, зцәырҵра иаҿыз ҳашьха икақәа дырзыԥшуан. Ҵаҟантә
иааҩуан иаҩымцакәан гармонк абжьы...
«Ҩымҭа дук дазхәыцуазар акәхап!» – сгәахә­
уан сара насҭхашәа сгыланы сахьихәаԥшуаз, аха
усҟан, ишырҳәо еиԥш, акыркырҳәа дихыччозаарын
аҩысҭаа.
Ҭагалан дҭаркит Л. Лабахәуа. Қарҭынтәи иааҩит
Михаил Џьавахишвили дшыҟамлаз, Цхинвалнтәи
иҳаҳаит ауаԥс шәҟәыҩҩы Чермен Бегизов жәлары
«дышраӷахаз...»
Аҟәатәи адраматә театр аҟны ицон апроцесс. Жәлар
раӷацәа ҳәа хара рымаӡамкәа иҭадырхаз В. Ладариа,
В. Лакоба, М. Лакоба, М. Чалмаз уҳәа убас егьырҭгьы «рус» рыӡбон. Шьыбжьышьҭахьын. Ҳинститут
аклуб ахьтә сшааиуаз, Енгельс иулицаҿы даасԥы28

леит С. Ҷанба. Есымша еиԥш, еиҿкааны деилаҳәан.
Ихылԥа ихыхны икын, изиацкқәа цырцыруа ишьан.
Саниба, дааҭгылан, ҳнеицәажәеит. Игәасҭеит акыр
илахь шеиқәыз. Иҿынахамҭаз усгьы даацәажәеит:
– Иахьа апроцесс аҿы, иуаҳазар акәхап, сыӡбахә
иакәымкәа ирҳәеит... Аамҭак ҳануп, ҳахькылнаго
седру, ҳалаӡыргьы акгьы шаҳхарам жәдыруазааит,
шәарҭ аҿар. Сара сыцқьоуп, изакәызаалак џьара
шәытарак сымам...
Иҿынеихеит Самсон, cгәы иазымычҳазт саргьы
снаишьҭалеит. Сшихьыԥшыз, аулица архәараҿы
аҩнқәа дырҵәахит. Уи ашьҭахь рацәак ихымҵит,
дҭаркит.
Иахьагьы уи аҭыԥ санаҩсуа аҳаҷаҳәа иаас­
гәалашәоит С. Ҷанба исеиҳәаз ажәақәа. Усҟан еиԥш
саԥхьа даагылоит иара, ибла ҭбаақәа, ибла еиқәа­
ҵәақәа гәрагарыла сырхыԥшылоит, мшаҽны еиԥш
иахьагьы.
1939 шықәсазы снапы иадыркит аинститут сшалгаз ала адиплом. Аха уи азхоуп ҳәа сзаанымгылеит.
Еилкааны исыман араҟа исоуз адырра шысзымхоз,
еиҳаракгьы аԥсуа бызшәа апроблемақәа реилкаараҿы. Сцароуп ҳәа сыӡбеит аҵарахьы. Уи ашықәс
азы сымҩа сырхоит Қарҭҟа. Сагьҭалеит Қырҭтәылатәи Анаукақәа р-Академиа иатәыз абызшәаҵара
аинститут аспирантура. Уаҟа исоуит сара лымкаала
ацхыраара. Зегь раԥхьаӡагьы дсыцхрааит Қырҭтәылатәи Анаукақәа р-Академиа вице-президентс иамаз С. Џьанашьиа. Уи имч ала абызшәаҵара аспирантура иамаз апрограмма инаваргыланы азеиԥш
поетика акурс ахысра саладыргеит.
Абасала, даара сеилахан усҟан. Схатә ҩымҭақәа
раԥҵаразы зынӡак имаҷӡан саамҭа, ажәа ишалоу
еиԥш, схы амца аркызаргьы арцәаха сымамызт.
Аха уеизгьы зынӡак ак смыҩӡаргьы сылшомызт.
29

Аҷкәынра сҭагылан, абзиабаратә лирика жәеин­
раалақәа иаҳа исыманшәалан, егьызҩит жәабаҟа
рҟынӡа. Иара убысҟан ауп ианызҩыз «Амҳаџьыраа
ргара ашәа». Иахәҭазар ҟалап уи аҩымҭа аҵыхәала
ҩбаҟа ажәа. Қарҭ џьарак ҳаицынхон аҭоурых аҟәша
иҭаз аспирант Баз Бигәааи сареи. Уи Аԥсны аҭоурых азы архивқәа рҿы аус ахьиуаз иԥыхьашәеит
амҳаџьырра аҵыхәала материалқәак. Урҭ ирҳәон:
англыз ӷбақәак амҳаџьырқәа Ҭырқәтәылаҟа ргаразы агаҿа иаадгылон, иазкуаз ҭартәаны амшын
агәахьы ианынаскьалак, апалуба ҭабгон, уа иқәтәаз
зегьы амшын аҵахь ицон. Аӷба егьҟамлаӡазшәа
ҩаԥхьа агаҿа иаадгылахуан. Уи анаҩс Б. Бигәаа
иман сахьак: амҳаџьыр ан иԥсыз лхәыҷы длымхны аҭырқә матросцәа амшын дшарҭоз унарбон.
Абарҭқәа санрыԥхьа, санрыхәаԥш ашьҭахь ауп
«Агарашәа» аҩра нап анасыркы. Аха акьыԥхьра
уадаҩхеит. Еиҳарак џьоук рхы рыхнахит абарҭ
ацәаҳәақәа:
Уандухалак, Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа.
Амца еиқәуҵап ицәахьоу!

«Амҳаџьыраа урыԥхьоит арахь, уи шәарҭоуп!» – рҳәон урҭ. Саргьы уаҳа сашьҭамлеит, аха
сажәеинраала аӡәык-ҩыџьак ихҩылааны ирыман.
Ишыҟалаз сыздыруам, ари аҩымҭа иԥыхьашәеит ашәақәа раԥҵаҩы Иван Лакрба. Игәы иахәазар акәхап, длатәан, амузыка иҩит. Аԥсны АССР
ашәаҳәареи акәашареи рансамбаль арепертуар
иалеиҵарцгьы иҭаххеит. Аха, изхәарҭоузеи, ашәа
атекст шьақәырӷәӷәам. Иван Лакрба игәы иҭеикит
уеизгьы-уеизгьы абри ашәа ацәыргара.
30

Ҭагалан, 1940 шықәсазы СССР Анаукақәа р-Ака­
демиа Қырҭтәылатәи афилиал, Аԥсуа институт
аусзуҩцәагьы алархәны, Аҟәа имҩаԥнагон асессиа.
Аԥсуа ин­ститут адиректор А. М. Ҷоҷуа икабинет аҿы
ирацәаҩны иҟан саси ԥшәымеи асессиа иалахәыз
ауаа, академик С. Џьанашьиа днарылаҵаны. Иван
Лакрба ихы иаирхәеит абри аиқәшәара. Ичамгәыр
иман ашьшьыҳәа уахь дныҩналеит. Зны дырзаԥхьеит ажәеинраала атекст, нас ачамгәыр ианҵаны ирзиҳәеит.
Ашьҭахь, иара И. Лакрба ишсеиҳәаз ала, акабинет аҿы иҟаз зегьы уамашәа ргәы иахәеит, зылаӷырӡ аахаҟәҟәалақәазгьы ҟалақәеит.
– Ԥсыхәа амаӡами абри ашәа зегьы ираҳартә
еиԥш ацәыргара? – днарыдгылеит Иван.
– Амузыкагьы ажәеинраалагьы бзиоуп, сара
сгәанала ԥырхага амоуроуп! – иҳәеит зегь раԥхьаӡа
С. Џьанашьиа, ажәеинраала ааимхны ииҳәаз
ажәақәагь наниҵеит, инапгьы лаҵеиҩит. Егьырҭ
иҟазгьы инақәдырӷызит. Иван Лакрба дгәырӷьаҵәа,
иҭабуп ҳәа нараҳәаны дындәылҵит. Уинахыс игәы
иҭакыз анагӡара мариахеит.
Иаԥхьан ишысҳәоз сахнагеит, сынхон сара усҟан
Атентәи агәарабжьара кьаҿ аҟны игылаз, асоф еилыкка змаз, ҩбаны еихагылаз ҩны хәыҷык аҿы. Сара
снаҩсгьы apaҟa инхон егьырҭ аԥсуа аспирантцәа:
Xә. Бӷажәба, Б. Бигәаа, Ш. Инал-иԥа, Ҭ. Маршьанԥҳа.
Аспирантцәа ҳнанагаанӡа араҟа нхарҭас ирыман
Ш. Русҭавели ихьӡ зху Атеатртә институт иҭаз аԥсуа
артистцәа.
Усҟан сҽадцаланы аҵара саҿын ақырҭуа поезиа,
бзиа ибаны еиҭазгон абарҭ аклассикцәа рҩымҭақәа:
И. Ҷавҷаваӡе, Н. Бараҭашвили, А. Ҵереҭели, Ал. Казбеги, Г. Табиӡе, уаанӡа еиҭазгахьан Ш. Русҭавели
ипоема ахьынтәгьы цыԥҵәахак.
31

Зны-зынла ҳаиқәшәалон, сара сахьгьы иаамҩа­
хыҵлон исықәлацәаз апоетцәа-ҿарацәа Р. Маргиани, Гр. Абашиӡе. Иахьагьы бзиа избоит, сгәы азыбылуеит Атентәи ҳҵыс ҭыҩра хәыҷы. Уаҟа макьана
алҩа ҩаишьҭуеит, ҳаннеилакгьы «бзиала шәаабеит»
ҳәа ҳаиҳәоит, аԥшәымас дамоуп, ашәҟәыҩҩцәеи
аспирантцәеи ҳцәынха, зеиԥш дмаҷу Туштәи ашьхаруа арԥыс, анаука усзуҩы, ақырҭуа хәыҷтәы
шәҟәыҩҩы, сара сҩыза Ростом Еланиӡе.
Аџьынџьтәылатәи аибашьра шықәсқәа раан аус
зуан зны рҵаҩыс, нас агазеҭ «Аԥсны ҟаԥшь» аредакциаҿы, Аԥсуа институт аҿы, ашәҟәыҩҩцәа Реидгылаҿы. 1943 шықәсазы ҩаԥхьа Қарҭҟа сцоит аспирантурахь, аҵара анагӡаразы.
Усҟантәи аамҭа хьанҭазы, асовет жәлар рымчи рыхшыҩи зегьы аӷа хәымга иқәхра ианазкыз,
иаԥысҵеит апатриот тема иалхны имаҷымкәа
ажәеинраалақәа, убасҟан ауп ианызҩызгьы апоема
«Аҳәачаԥа». Уи аҩымҭаҿы исҭахын еиҵахара зқәым
аурыс еибашьҩы-хақәиҭрагаҩы ихаҿсахьа аарԥшра.
Урҭ ашықәсқәа раан ауп саналга автобиографиатә
фактқәа ирылху алирикатә поема «Аҩныҟа».
1945 шықәсазы исылшеит сдиссертациа ахьчара. Уи темас иаман «Ахьыӡҟатә жәеилаҵашьа аԥсуа
бызшәаҿы». Ианвар 17 азы, ахьчара аныҟаз аҽны
ахьҭа цәгьан, амца аҭаҵара згәалашәахуадаз, азал
аҿы Анаукатә Совет иалахәыз апрофессорцәа, академикцәа рполтақәа ирҭашьшьы итәан. Абжьыҭира
алҵшәа анрыларҳәа ашьҭахь, академик С. Н. Џьанашьиа дсыдныҳәалеит, насгьы убас нациҵеит аԥсышәала: – Уаҵәы ахәылбыҽха асааҭ ааба рзы еиԥш
аҩнынӡа ункыдгылондаз, усҭахын...
Ианиҳәаз аамҭазы академик ишә снадгыланы
снапы нақәсырӷәӷәеит аҵәҵәа. Ашә ааимылԥааит
Симон Николаи-иԥа иԥҳәыс Марта.
32

– Аԥшәма дузыԥшуп! – лқәеит лара, адиссертациа ахьысыхьчаз сыдныҳәалауа.
Акабинет саныныҩнала, иџьымшь ԥшӡақәа кыдыршала, аныхачаԥа еиԥш иҩырҭа астол днадызбалеит С. Н. Џьанашьиа. Дҩагыланы даасԥылеит, снапы сымхуа, – Бзиала уаабеит! – иҳәеит аԥсы­шәала.
Еизааигәаӡаз ҩызцәақәак еиқәшәазшәа, кыраамҭа
ус ҳаицәажәо ҳтәан. Лассы апоезиахь ҳаиасит. Академик аԥсышәала сизаԥхьеит Николоз Бараҭашвили еицырдыруа иажәеинраала «Мерани». Уи сара
сеиҭагамҭа акәын. Ҩынтә саирԥхьеит. Зны дазыӡырҩит ажәеинраала абжьы иахаз аритм. Нас аоригинал наҳамҵаҵаны цәаҳәанҵала ҳаицаԥхьеит.
Ҩыџьара азгәаҭақәа ҟаиҵеит академик: акы, сеиҭагамҭа аҟны цқьа иазгәаҭамызт аҩныҵҟатәи ацензура, ҩбагьы, цқьа еилганы иҟамызт анҵәамҭа. Урҭ агхақәа иашан, сеигәырӷьаны исыдыскылеит, ашьҭахь
егьсырҽеит.
Уа саанымгылакәа сизаԥхьеит апоема «Аҩныҟа»,
имӡакәангьы исеиҳәеит уи аҩымҭагьы игәы иша­
хәаз.
– Уара Аԥсны уаннеилак иҟоуҵаша рацәоуп, –
дцәажәон академик С. Н. Џьанашьиа. – Раԥхьаӡа нап
аркы аԥсуа жәлар рпоезиа аизгара, нас аҭыжьра. Ишдыру еиԥш, аԥсуа фольклор иахцәажәахьоу дарбанзаалак аӡәгьы игәеимҭац аԥсуаа ишрымоу ажәлар
рпоезиа. Ашәҟәы ианҵа, умаашьан, ақыҭақәа урылал. Иахьынӡаулшо уҽазышәа иара убас Нарҭаа
рҳәамҭақәа, иуцәыбжьамхан Абрыскьыл иажәабжьқәагьы. Ашәҟәы иузанҵагәышьар, нас иӡуам,
иҟоуп, зегьы ирымбаргьы ҟалаӡом. Уажәеинраалақәа рнаҩс, абри хыхь сызлацәажәаз аҵкыс еиҳау
ужәлар рзы акгьы узыҟаҵом, абри ухоумыршҭын,
суҳәоит!.. – Абас адҵа ӷәӷәа сиҭеит уи гәыкала
Аԥсны бзиа избоз ауаҩы. Сгәы ҟәандаӡа аусура
33

сазыҳаҵҳаҵо сдәылҵит академик иҩны. Аҵанӡа
сархәыцыртә еиԥш исоуит сара сзыргәаҟуаз сызҵаарақәа рҭак.
Уи ашықәс азы схынҳәит Aҟәaҟa, салагеит Аԥсуа
ин­ститут аҟны аусура. Ирацәан, еиуеиԥшымызт
анаукаҿы снапы зсыркышаз. Аус азызуан аԥсуа бызшәа, ҷыдалагьы ажәеилаҵашьа азҵаара, иҟасҵон
гәаҭарақәак аԥсуа бызшәаҿы абжьықәыӷәӷәара
иазкны. Инеиԥынкыланы ашәҟәы анҵара салагеит
аԥсуа жәлар рҿаԥыц ҳәамҭа: Нарҭаа, Абрыскьыл,
иара убасгьы ажәлар рашәақәа. Сҽаласырхәт аԥсуа литературазы ахрестоматиақәа реиқәыршәара, изҩит иахьанӡагьы иабжьамыжькәа иҭыҵуеит
1–2-тәи аклассқәа рзы аԥсуа бызшәа аграмматика.
Есымша гәҭыхас исыман, иахьынӡасылшозгьы аус
адызулон аԥсуа жәеинраалашьақәгылашьа азҵаара. Иаԥысҵеит иара убри апринципқәа ирызкны
статиакгьы.
Иалагеит Аџьынџьтәылатә аибашьра ду, дҭахеит адунеи зегьы зтәызтәырц иаҿыз аӷацәгьа, «оф,
гәышьа!» рҳәеит аҭынчра иазгәаҟуаз ажәларқәа.
Рыҩныҟақәа рахь рхы дырхеит аиааира згаз Асовет
еибашьцәа, уаҟа ирылан аф­ронт aҿы афырхаҵара
аарԥшразы аӡә ишьҭахь имгылаз, абџьар зкыз аԥсуаагьы. Уажәшьҭа ҳ-Совет Еидгыла ду иқәынхоз,
рхыԥхьаӡара имаҷ, ирацәа, ажәларқәа зегьы, ҭынч
анхара акәын рнапы злакыз. Аибашьра ашьҭахь,
егьа сеилахазаргьы, ажәеинраалақәа рыҩра гәыгәҭасыжьуамызт, аха сара исҳәарц исҭахыз зегьы
урҭ ирзымҳәарызшәа збо салагеит. Сгәы сыхон инеиҵыху епикатә ҩымҭак ахь, исҭахын убри ала ҳазҭагылаз аԥсҭазаара аасырԥшырц. Еиҳаракгьы сгәы
иҭыхон аибашьра ашьҭахьтәи ақыҭа ԥсҭазаара атема. Уа иҟаз ауадаҩрақәа раԥыхразы ақыҭа интеллигенциа ирыхәҭаз рацәан. Анаукатә експедициақәа
34

схы иархәаны ақыҭа срылалт, салагеит инеиҵыху
ҩымҭак aзы амаҭәахә аизгара.
Хышықәса рыла салгеит жәеинраалала иҩу ароман «Аҿатә уаа». Ашәҟәыҩҩцәа Реидгылаҿы сырзаԥхьеит, ирыдыркылт, аха акьыԥхьра уадаҩхеит.
Џьарак-ҩыџьарак иацҵатәхеит ароман аҭыжьрахь
изланеишаз «амаҵмаба». Абасала уи актәи авариант
альманах ианылеит 1950 шықәсазы. «Аҿатә уаа» хаз
шәҟәны иҭыҵит 1955 шықәсазы, аԥхьаҩ ишидыруаз
аасҭа, кыр аԥсахрақәа аманы.
Аха сгәы ҭынчмызт уи аҩымҭазы, аргама избон иаҭахны иҟаз зегьы шҳәамыз. Хәыҷы-хәыҷла
саҿын, џьара иагсырхон, џьара иацысҵон, рҽеишьа
змаз сырҽеиуан, измамыз наҟ снаҩсуан. Абас, сара
стәала иахьынӡалшоз ала иҿыбааны «Аҿатә уаа»
ҭсыжьит 1963 шықәсазы. Убри аҭыжьра аан, ароман
иагәылалеит, раԥхьаӡа иара анызыҩуаз иаԥҵаз, аха
усҟан зҭыжьра ҟамлоз хәҭақәак, иаҳҳәап, усҟантәи
аԥсуа школқәа рҭагылазаашьа зҳәо аҭыԥқәа.
Ҳлитератураҿы аконфликтдара ианасакьа­ҳәым­
ҭаз, аԥсуа литературазы егьырҭ ауадаҩрақәагьы
аныҟаз ииз уи аҩымҭа, иагу ыҟазаргьы, сара бзиа
избоит, зегь раԥхьаӡагьы, жәлар рџьабаа, жәлар русура ажәа иашала иахьазышәаҳәо азы.
Жәлар рҿаԥыц ҳәамҭақәа анҵо ақыҭа санрылаз акәын, 1948 шықәсазы ҭагалан, Гәдоуҭа араион
Оҭҳара ақыҭан ҳаҟоуп Ш. Инал-иԥеи сареи. Ҳаиҭоуп
еицырдыруа аԥхьарцарҳәаҩы Ҟасҭеи Арсҭаа. Ҳашцәажәоз абраҟа ицәырҵит Кьахь Ҳаџьараҭ иҭыӡшәа,
ҵабыргуп, уаанӡагьы издыруан жәлар рфырхаҵа
иӡбахәқәа, аха раԥхьаӡа абраҟа ауп иахьеилыскааз
Ҳаџьараҭ ихаану ауаа иахьагьы ишыҟоу, иара аԥшәма ҳазҭоугьы зныкымкәа дшибахьаз, Оҭҳара ақыҭан
шакәугьы иҽахьишьыз. Адырҩаҽны ҳнаганы иаҳдырбеит Кьахьба дахьыҵәахыз аҳаԥгьы.
35

Уи ауха Арсҭаа Ҟасҭеи иҩнаҭаҿы ауп раԥхьаӡа
ашәҟәы иахьанысҵаз Кьахь Ҳаџьараҭ ихҳәаау жәлар
рпоемеи афырхаҵа иан лмыткәмеи. Абри ауха
инаркны Ешыратәи анхаҩы ҷкәын ихаҿсахьа ҭаха
снамҭо салагеит. Егьџьашьатәымзи нас: уаҩ иибац
баша нхаҩы ҷкәынак, анапынҵараҵәҟьагь ззымдырӡоз, шәара ҟамҵакәа даҿагылеит асоциалтә залымдара, ӷацәас ишьҭихит усҟан амчра ӷәӷәа зкыз
ҭауади-аамсҭеи, иԥшаарц, насгьы ихьчарц иақәикит
ананамгеи агәаҟи рзин. 1905–1907 шықәсқәа рызтәи
актәи аурыстә револиуциа анеилашуаз акәын Ешыратәи анхаҩы ҷкәын иқәгыларақәа анымҩаԥысуаз.
Усҟан Аԥсны аҭагылазаашьа акырӡа иуадаҩын: ганкахьала, Урыстәылатәи асамодержавие аколониалтә
политика, ҭауади-аамсҭеи азалымдарақәа иныҟәыргоз, Аԥсны еиԥш афеодалтә цәынхақәа ахьыӷәӷәаз,
акапитализм аҿиара иахҟьоз арыцҳарақәа, аҵарадара, ажәытә лашьцара, ашьоура, аха даҽа ганкахьалагьы, Аԥсны иадшылон актәи ареволиуциа ашәаԥшь
ду. Иаҳа-иаҳа иазҳауан анхацәа рсоциалтә хдырра.
Ана-ара иҵҟьон, аҽԥыхәшә еиԥш, знап амса аҵаз
ргәаҟра ихыҵуаз. Урҭ ацыԥхьқәа руак ахьынкашәаз
иҵнарҟьаз мцабзар акәхап Кьахь Ҳаџьараҭ иқәгыларагьы.
Абас нап асыркит абри атема уадаҩ иалхны, Ешыратәи анхаҩы ҷкәын ихаҿсахьа агәҭа инаргыланы,
амҽхак кыр инарҭбааны, иажәеинраалоу ҩымҭак
аԥҵара. Иаарыцқьаны жәашықәса садхалеит аҩра.
Хаз шәҟәны иҭыҵит «Ахра ашәа» 1965 шықәсазы.
Ирҳәоит, ан илыхшаз зегь раҵкыс иаҳа аџьабаа
здылбалаз дреиӷьалшьоит ҳәа. Уи акәу, сҩымҭақәа
зегь рахьтә «Ахра ашәа» иаҳа ирылкаашәа сахәаԥшуеит.
Санмаҷыз инаркны жәлар рҿаԥыц ҳәамҭахь абзиабара исымаз иаҳагьы иарҵаулеит ҳара ҳлитера36

туразы иҟаимаҭу хҭыск. 1932 шықәсазы аԥсуа драматургиа ашьаҭакҩы С. Ҷанба дҳаԥхьеит ашәҟәыҩҩцәа ҿарацәа зегьы. Уи даҳзаԥхьеит Аԥснытәи аҿар
шәҟәыҩҩцәа рахь А. М. Гор­ки иааишьҭыз ишәҟәы.
Акырӡа ибеиуоу аԥсуа фольклор аизгареи аҵареи
дрылацәажәо, аурыс шәҟәыҩҩы ду иҩуан:
«...Жәлар рҿаԥыц поезиа аҵара нап ашәыркы,
еизыжәгала, ашәҟәы ианышәҵала аԥсуа ашәақәа,
алакәқәа, алегендақәа, ажәытә қьабзқәа зеиԥшраз
шәыҩла... Аԥсшәахьтә аурысшәахь еиҭажәгала. Уи
акры уаҩы инаҭоит, шәара шәхаҭа мацара шәнаҩысангьы, егьырҭ ауаагьы идеилнаркаашт анкьаӡа
Аԥсны зеиԥшраз…» Арҭ реиԥш ажәа ҟәыӷақәа ҳара
аҿарацәа ҳзын имҩақәҵаган, игәышьҭыхган. Ҳара
ҳамацара ҳакәымкәа, А. М. Горки ишәҟәы даара
ӷәӷәала иацхрааит аԥсуа фольклор аизгареи аҵареи
рус.
Ма сара схала, ма аекспидициақәа срыланы сны­
ҟәон ақыҭақәа рахь. Агәашәқәа аасыртуан, ахҵыс­
ҭақәа сырхыҵуан, ахухуҳәа алақәа сеишуан, срылан ақыҭақәа ма ҽыла, ма шьапыла… Уаха аӡәы
сиҭан, уаҵәуха – даҽаӡәы, ашарԥаз акисиҳәа ақыҭа
рбаӷьқәа сдырҿыхон. Срықәшәон ажәабжьҳәацәа,
ашәаҳәацәа, аԥхьарцарҳәацәа. Ачеиџьыка ҳаицахатәон, иаажәуан аҩы, ашәа еицаҳҳәон. Арахь сара
даара бзиа сгәысҽанын, сҩыгеи сқьаади еиқәыршәаны исыван. Ианысҵон ажәабжьқәа, алакәқәа,
ашәақәа, ажәаԥҟақәа…
Адунеи насыԥ змаз сара среиӷьын усҟан. Слым­
ҳа иаҳауан, снапала ашәҟәы ианысҵон ԥсра зқәым
аҿаԥыц ҳәамҭа ашедеврқәа: Нарҭаа ирызку аҳәам­
ҭақәа, Абрыскьыл иажәабжьқәа, еиуеиԥшым аԥсуа
жәлар рпоезиатә ҳәамҭақәа.
Абасала еизызгеит, еиқәсыршәеит шәҟәны «Аԥсуа жәлар рпоезиа», иҭыҵит 1959 шықәсазы. Ицә­
37

гьамзар ҟа­лап уи ашәҟәы, избан акәзар, џьоу­кыџьоукы уи маҭәахәыс рхы иархәаны иаԥырҵоит
анаукатә усумҭақәа, амала, аԥсуа жалар рпоезиа
раԥхьаӡа классификациа азызуз уи ҳазлацәажәо
ашәҟәы еиқәзыршәаз автор шиакәу рхашҭгәы­шьоит
акәымзар!
Ҳәара аҭахума, ари еиԥш аус мариамызт, аамҭа
рацәаны исцәагеит, аха апоетра аганахьала ҳахәаԥшуазар, урҭ ашықәсқәа баша исцәымӡит.
Ари аус сызҿыз иснарбеит апоезиа ахыҵхырҭа
аӡыхь, иснаҭеит наунагӡа жәлар ражәа абзиабара, избеит жәлар рҿы иҭыҵуа ажәа заҟа амч амоу, сазааигәанатәит уи зласахьарку амаӡа.
Апоет иҟазара, ма амилаҭ поезиа аҷыда ҟазшьа,
мамзаргьы абызшәа абеиара уҳәа убас иҵегьгьы
азҵаарақәа ианрылацәажәо, сара сгәанала, даараӡа
акраҵанакуа иҟоуп инҭкааны ахатәы фольклор
адырра, еиҳараӡакгьы ашәҟәыҩыратә традициа
ахьыҟам алитературақәа рҿы.
Аҵла дацда изгылоума, адацгьы изырӷьацаша
ахьыҟам иалшозеи? Дарбан шәҟәыҩҩызаалакгьы,
аӡәы еиҳаны, егьи еиҵаны, иахьцалакгьы џьара акала ирҿиамҭа ианымԥшыр залшом ажәлар рҿаԥыц
ҳәамҭа. Иҟам, иҟам шуҳәо, џьара axы аацәыҵнамырҳәҳәар ҟалаӡом...
Поет ҳасабла сара даҽакы еиԥшымкәа ӷәӷәалаӡа крызҵазкуа ҳәа исыԥхьаӡоит ажәа аус адулара. Абызшәа рдыруеит зегьы, иалацәажәоит, ргәы
иҭоу аларҳәоит. Аӡә данцәажәо исаҳаланда уҳәап,
еиқәыршәаны, аԥсы ахаҵаны иҳәоит, егьи данцәажәо еилажәжәа-еилаԥԥы, иаразнак угәы аакыднахуеит. Ус анакәха, иҟоуп абызшәа азҟазацәа, аха
урҭ раҵкыс хараӡа дҟазазароуп ашәҟәыҩҩы. Уи зегь
реиҳа ибзиаӡаны идыруазароуп ихатәы бызшәа.
Идыруазароуп ажәа акапан, цқьа иаҳауазароуп уи
38

ажәа иахоу аб­жьы хаа, есымша иаԥхьа игылоушәа
ибозароуп уи ажәа иҭнахуа асахьа. Абарҭ зегьы
инапаҟны иааигарц азы ашәҟәыҩҩы иуалуп, ихатә
цәаҩа инаҭаз асахьаркыратә цәанырра анаҩсангьы,
иахьеи уахеи тәамҩахә мукәа ижәар арбеиаразы
аусура.
Аӡы рылыжж, икәаптеи-кәаптеины, амажәаӡа
еиԥш еимыҩҩы, ҩымҭақәак ҭыҵлоит, урҭ рхы иаркны рҵыхәанӡа раԥхьара уадаҩуп, хаҳәраҳатәык
иаҩызоуп, аԥхьатәи адаҟьа уанынахыслак инаркны
ахәдцәырххара уалагоит, избан акәзар, аџьықәреи
зыхәлачыз аӡлагара еиԥш, ажәақәа ухәлачуеит.
Изыхҟьозеи абри? Раԥхьаӡагьы урҭ аҩымҭақәа равторцәеи асахьаркыратә ажәеи еинаалом, ахҟа рыбжьоуп.
Ажәа ишәаны-изаны аҭыԥаҿ ианургылалак, агәа­
шьа еиԥш иӷәӷәахоит, иԥшӡахоит, ихаахоит, иуанаҳәо агәра уго уҟалоит. Ус акәымкәа, ажәа иара
иахьаҭыԥу ианузмыргылалак, ирзымбжьаз аҽы
еиԥш иуарчануа иалагоит, иԥсыдахоит, игәыԥҵәагахоит. Идыруп, ахаан аахыс, зегь раԥхьаӡагьы
ашәҟәыҩҩы ибызшәа ирбеиалароуп егьараангьы
нҵәашьа змам ижәлар рбызшәала.
Санқәыԥшыз инаркны иахьанӡагьы бзиа избо
апоетцәа рҩымҭақәа сеилаҳаны реиҭагара саҿуп
схатәы бызшәахьы. Хыхь зыӡбахә ҳҳәаз реиԥш, сара
еиҭазгахьеит: Пуш­кин, Лермонтов, Шевченко, Горки, Мицкевич, Петефи, Гиоте, Баирон рҩымҭақәак
алхны. Ҳәара аҭахума, аиҭагара аус имариоу акы
акәӡам, гәык ала иазныҟәо изыҳәа аҟазара ашьҭкаараҿы даара уаҩы акры инарҵоит. Уи даара исыцх­
рааит ҳәа cгәы иаанагоит саргьы, иҳараку апоезиатә
ҟазара иаҵоу «амаӡа» аилкаараҿы.
КПСС салалеит 1946 шықәсазы. Аспирантура саналга ашьтахь, 1953 шықәсанӡа Аԥсуа институт аҿы
39

наука усзуҩыс сыҟан, нас хәышықәса инареиҳаны
аус зуан Аԥснытәи ашәҟәыҩҩцәа Реидгыла анапхгара ахантәаҩыс. 1958 шықәсазы салырхуеит Аԥсны
АССР Иреиҳаӡоу Асовет Апрезидиум ахантәаҩыс,
иахьанӡагьы иара убра аус зуеит.
Сара споезиа кыкахшыс иамоу Аԥсны – схаан ауп, ауадаҩрақәа ирықәшәазаргьы, уаҩы иааџьеишьартә аҽанеиҭанак, ианышәҭ, ианыкакаҷ.
Сара ибзианы исгәалашәоит уажәы қалақьраны
иҟоу Кәазан дәны ианышьҭаз, уахәамаки дәқьанки рыда акгьы ангыламыз. Исгәалашәоит, Аҟармараҟа адәыӷба анцо Лашькьындар иахьаҿысуа,
аарлаҳәа узлацашаз мҩахәасҭак анаҿгаз, уа Лашькьындар-ныха аҵаныҳәарҭа аныҟаз. Мықәтәи ачаи
совнхара ахьышьҭоу, исгәалашәоит, Дәҩан аӷдара
ҳәа ианашьҭаз, абжьыуаа ркамбашьқәа аԥхын ҳәырҭас ианрымаз. Исгәалашәоит, уажәы ҽырххыла
уашьҭазаргьы иузымԥшаауа, акәмызцәа анырсуаз,
ацәыш андырҵәуаз, ауапа анырхәоз, аҳәынҵәра
анеиларҵоз. Исгәалашәоит, ԥсыуа шәақьла ианышәарыцоз, ацәҟьара ианеихсуаз. Исгәалашәоит,
цҳаҵәырыда Дәаб даҽа цҳак анхымыз, ианхыҵлак
уаҩ данызмыруаз, ауаа каҟьҟьа ианагоз, аҭахцәа
еизаны аԥсы анҭыргоз… Исгәалашәоит, Ҷлоу ақыҭа
акалҭаҿ ауахәама ангылаз, аҩада ахәадахьы аџьаама ангылаз. Исгәалашәоит, уи ақыҭаҿы ԥшьҩыкхәҩык рыда анапынҵараҵәҟьа здыруаз уаҩ даныҟамыз.
Исгәалашәоит, сабду дшықьырсианызгьы анцәарацәа данрыҵаныҳәоз. «Уаа, Анцәа дуқәа, шьарда
зымчу!» ҳәа дналагон иара. Ҳампалк аашьҭихуан,
амра еиԥшыз – уи Амра-нцәа изкын, даҽа ҳампалк
арахә рсахьа аман, уи Џаџа изкын, егьи Еихар-Хаџьгәыгәын, ма Анана-Гәында, ма Алышькьынтыр иазкын. Аҵыхәтәаны иаашьҭихуан Ӡызлан-ӡаҳкәажә
40

илызкыз. Дныҳәан данаалгалак, аҳампал сара инасиркуан. Сара исыманы сцаны ҳӡыхь иаласыршәуан,
нас схьамԥшӡакәа, ус акәын егьшахәҭазгьы, аҩныҟа
сыҭрысуан, сгәы ҭагыломызт, уажәымзар-уажәы
Ӡызлан лҽаасышьклалыжьуаз џьысшьон...
Сара схаан ауп аколнхарақәа, асовнхарақәа
анышьақәгыла, ианбеиаха. Улаԥш рхьымӡо иҭбаахеит ачаирҭақәа, амхырҭақәа, абаҳчарҭақәа. Икаххаа игоуп амҩақәа. Идыргылеит Ҷлоу ашкол ҩны
еихачаԥа. Еиҭасит аԥсуа нхаҩы ибзазашьа. Шәҟәыла иҭәит икҿаҩра, иҩны инеит афымца, ателевизор,
арадио. Уажәы ақыҭаҿы џьашьатәыс аӡәгьы ибаӡом
атеатр, акино. Уахь инеит атехника: атрактор,
амашьына, ачаиҿыхга...
Сызнылаз амҩа џьаргьы сацәхымҟьарц азын, ианакәызаалакгьы сыжәлар срылагылан, ргәырӷьареи
рхәыцреи срыҟәгазарц сҭахымызт. Уаҵәтәи амш
ирзаанаго салхәыдаазарцгьы схахымызт.
Шықәсқәак рышьҭахь зны қыҭак аҿы дсықә­шәеит
анкьа аҵара сыцызҵоз аӡәы. Ҩажәи жәаба шықәса раахыс еибамбацыз, ҳзеиԥырымҵуа ҳаицәажәо
ҳгылан.
Исеиҳәон уи дшынхоз-дшынҵуаз, хатә ҭаацәалагьы дшеиқәшәаз, ахьеиԥш ахшара дышрылатәоу,
ааигәагьы амаҭа дышиоуз, дызлатәоу иқыҭаҿы
ҳаҭыр шиқәырҵо, нхаралагьы млакы-хьҭакы дшамкуаз...
– Сынасыԥ сахашшаартә сыҟам, ҵоуп, шәара
џьоук шәеиԥш аҵара сзымҵазаргьы, – иҳәеит уи
аҵыхәтәа, аҵара ахьизымҵаз игәы иалазу, изҵаз
ҳахь акриҳәарц иҭахызу адырра уадаҩны. Ҵабыргыҵәҟьан уи ауаҩ анасыԥ иман, ус ала анасыԥ еилкаатәызар.
Даҽаӡә изыҳәан даҽакуп анасыԥ: ажәлар хьаа­
баада инхозар, ашьаарҵәыра, аибашьра ҟалап ҳәа
41

ишәарҭамзар, аԥсадгьыл аизҳара, аинылара иаҿызар, ихатәы бызшәа, инеиԥынкыланы имилаҭ культура аҿиара, ашәҭра иаҿызар, уаҵәи уаҵәашьҭахьи
иҩагыло амшқәа игәы рызҭазар, иара ихаҭа имч,
ибаҩхатәра акы аанмыжькәа зегьы-зегьы ижәлар
идирхәартә еиԥш аамҭа имазар, ихәыҷы иду илшаз
ижәлар ҳаҭыр ақәырҵозар – абри ауп, қәԥарада,
џьабаада уаҩы имоуа анасыԥ ду, анасыԥ нагӡа!
Жәлар рҿаԥхьа поет ҳасабла сара исуалу ибзиаӡаны еилкааны исымоуп: ҳазну ашәышықәса ианыԥшуа аҵабырг аҩра, аԥхьаҩ илаԥш рықәшәартә
еиԥш аамҭа асахьақәа рцәыргара, убри ала ҳепоха инарҭбааны дагәылаԥшыртә еиԥш ацхыраара
иҭара.
Сгәы иалоуп арҿиараҿы исылшашаз зегьы
ахьсзы­ҟамҵаз. Ҩажәи жәаба шықәса инареиҳаны
алите­ратураҿы иаасрыхыз аҽаҩра аизакра, аҭагалара саналага, уи ҟьаҟьаӡа иааԥшит. Насыԥ имоуп
ашәҟәыҩҩы есышьжьымҭан ихы цқьаӡа ишыҟоу
иҩырҭа астол днадтәаланы аус зуа, аԥхӡы казҭәо.
Уи еиԥш аамҭа сара исымам иахьа уажәраанӡагьы.
Аха уеизгьы, егьа схы гәыбӷан асҭаргьы, хымԥада иҳақуп абраҟа иазгәаҭазар: исылшаз ахәыҷы,
хықәкыла сҩымҭақәа, сгәамчи, сыхшыҩи меигӡарахда иззысҭахыз, сыԥсы иалысхыз, сгәаҵа
иҭысҳәааз, иреиӷьыз сымшқәа зықәнысхыз ҭынхақәоуп. Сара апоезиа ҽхьынҵас исымамызт,
сахьцалак сгәы иадҳәалан. Ацҳаҵәыры санықәлоз,
саабрыр аӡы исцәагоит ҳәа, аарцә ишьҭаҵаны
ацҳа сықәым­леит, аҩадара цәгьа санаҿалоз, исцәыхьанҭахоит ҳәа сшәаны, ашьаҟьасҭараҿы
ишьҭаҵаны скыдымлеит. Амаҵура ҳарак ахь саннеиуаз, ара санықәҵуа иаашьҭысхып ҳәа, ашә аҿы
ишьҭаҵаны сыҩнамлеит. Уи сыԥсҭазаара ахаҭа
акәын, иареи сареи еиҟәыҭхашьа ҳамамызт.
42

Иуадаҩуп ахы ахцәажәара, иҟалап, абри изҩыз
аҿы зҳәара хымԥада иаҭахны иҟаз бжьажьны, уи
аҟара зҵазымкуаз саланахалацәазар, исырдуцәазар, ма цқьа еил­кааны исзымҳәазар, ишыжәдыруа
еиԥш, ҩынҩажәи жәаба шықәса, даҽак ала иуҳәозар,
шәышықәса рыбжа, егьырацәам, аха егьмаҷцәам
апоет изы.
Аха уеизгьы агәыӷра сымоуп поет ҳасабла акәзаргьы, сыуаҩра атәы акәзаргьы, иаҳа инарҭбааны сеилимкаарцгьы залшашам, зхы аҟны иааганы, сажәеинраалақәеи, споемақәеи, сроманқәеи
ирыԥхьаз.
Ус анакәха, ажәа раҳҭап сҩымҭақәа!
Аҟәа – Шәача
1966

А ЖӘ Е И Н РА А Л А ҚӘА
1930–1940

АЖӘ Ы ТӘТӘ И А ГА РА Ш ӘА
(Ажәлар рҳәамҭа иаҿырԥшуп)

– Уа, абри арԥыс дыцәоума?
Игара лас ҭынчума?
– Уа, дыцәами, дыцәоуп,
Ихам хәыҷы цыӷцәоуп.
– Дыцәоу дмыцәоу сыздыруам,
Аха усгьы дҵәыуам.
– Уа, рабнагә игәыми,
Уа, рабнацәа дыцәами.
– Уа, абри арԥыс дыцәазар,
Бара ишыбҳәо дыҟазар,
Уа, иҿыхара базыԥшыз,
Ала алырҟьан, аҽа зшьыз,
Уа, абри арԥыс иакәымхои,
Шықәсык ала дхаҵамхои!
1930

44

* * *
Сара сгәырӷьоит, сара сыԥоит,
Шьҭа хәылԥазуп, ашәшьы хылоит.
Са стәаӡамызт иахьа ҭынч,
Са еизызгеит ҳамх аҟәынџь!
Уара уҟәиа, уара уҷиа,
Сара еиқәысҵаз абарбанџьиа.
Хәылԥыеҵәа еиԥш наҟ хара,
Уаҿыз, нас, акаҷҷара.
1931

45

Ӡ Ы Р КӘ И
Ҳгәыла ԥҳәызба хәыҷ Ӡыркәи,
Раԥхьа ианылба аӡыркәи,
Ссирс, џьашьахәыс илымки,
Сара дсазҵааит: «Изакәи?»
Ҳара ҳаҩуа, ҳаҩуа ҳцон,
Соупцәа хылԥа ныҟәысцон.
Уи аныҟаз хәылԥазын,
Аҳауа ҟәандаӡа иласын,
Амза ҷаԥшьон ҳара ҳзын.
Аӡыркәиқәа еилыс-еиҩысуан,
Аԥшыртҟәац еиԥш дара тҟәацуан,
Ҳрыхьӡеит шаҳҳәоз, дара бжьаӡуан,
Нас ҳашьҭахьҟа дара еиҭаҵуан,
Ажәакала, цәгьа ҳдыргәамҵуан.
Аха усгьы урҭ ҳрыхьӡон,
Рымҵәыжәҩақәа неикәаԥсон,
Иааган снапы иансыртәалон,
Ӡыркәи хәыҷы дсыдсыртәалон,
Иара убасгьы ашәа сҳәон:
– Уан даанӡа умҵәыуан,
Уаб даанӡа умҿыхан,
Урҭ анааилак удырхиап,
Хышла-гәышла уркәабап.
1932

46

* * *
Нхаҩык дцоит иура ҭагалан,
Иус далгеит – заа икын.
Ашыш-қәԥа еимагалан,
Аԥш аныжьлоуп ауардын!
Ибаҟысаҟуа ажә еинаала
Ахкаара ахьынтә ихынҳәын,
Аҭаацәа рзыҳәа ахш еингала
Иама инеиуеит, бзиа иҳәын!
Ишәыра хәыҷ иҟәынҳәала,
Аҷкәын днеиуеит деилыхха,
Дырра ҿыцк ихы иҭагала,
Дцоит иҩныҟа хәылбыҽха.
Ак уасҳәашан, сажәеинраала,
Сҩыза бзиа, са сҭахы:
Кыр ҳзыҭгома, нас, ҭагалан,
Ҿыц ҳазҭалаз иахьа амхы?!
1933

47

* * *
Ҳгәыла исеиҳәон: – Дад, уаҳҭаа,
Дад, уаҳзаԥхьап «Абаҭаа»,
«Хмыҷ шәарыцаҩ ныҟәаҩы»
Иаднагалоит аӡәырҩы.
Урҭ сырзаԥхьарц «Абаҭаа»,
Сҽазыҟасҵоит сара заа,
Сышәҟәы ҭызгоит еиқәырҷаб,
Афҭил сҩахоит акәаҷаб.
Салгеит шысҳәоз «Абаҭаа»,
Саԥхьа дцәырҵит Ажанаа,
Ишьҭа схылеит нас Наҩеи,
Са сырҿалеит ҳаҩеи хреи!
Џьара дцәырҟьоит нас Баҭаҟәа,
Ҽеиқәак сақәтәоуп сҽысзахамкуа,
Ҳаниф дсыма сыццакӡоит,
Ԥслаҳә ҳасабла дсыма сцоит.
Зны сшәарыцоит наҟ шьхатәыла,
Зных ақыҭаҿ хәык сықәгылоуп,
Аԥсаа рашәа сазыԥшны,
Иуа иеиԥшҵәҟьа сшанханы.
Унан, ҳгәыла шьҭа дабаҟоу?
Далоуп ацәа иԥсыршьагоу.
Имбагәышьеит са схабар,
Мшәан, исыхьзеи, шеит абар!
1933

48

Ҩ Ы Џ ЬА Р Ы Н АС Ы Ԥ А К ХОУ М А?
Иаҳҳәаз ҳәоума? Ҳамҩа акхоума?
Цқьа сыббома? Цқьа бызбоума?
Былаԥш ахаара сызхоума?
Банысымбо – сымра ԥхоума?
Сгәы иҭоу басҳәартә сажәа азхоума?
Уи сызҳәартә еиԥш сажәа хиоума?
Знык ҳахьеиқәшәаз ҳаиҭеиқәшәоума?
Амза мгылар – ҳаиԥнаҟьоума?
Баақәыԥсычҳаит, сара сзоума?
Гәаӷла иҳашьҭоу ӡәыр ҳаибоума?
Бсымбар, сымҩа ԥхьаҟа изхоума?
Ԥхьаҟа ихаргьы – изылашоума?
Агәы зцәажәаӡом ҳазҳәоума?
Ҩыџьа рынасыԥ – акхоума?
Август 7, 1933
Ҷлоу

49

А Ш ӘҬ
(А. С. Пушкин иажәеинраала
«Ашәҭ» иаҿырԥшуп)

Ашәҟәы анаасырт, ашәҭ агәылан,
Аԥсы ахыҵхьан, еиларҽы.
Абар, уажәы хәыцрак сыжәлан,
Иааилагьежьит са сгәаҿы:
«Нас, уанбашәҭи? Уи анбыкәу,
Ааԥныс иарбан узыхьӡаз?
Урылашәҭуазма уажә адә иқәу,
Мамзар иарбан узыхҟьаз?
Дабатәида, уи знапыда,
Уҩызцәа урылхны уаазгаз?
Абзиабара амца зкыда,
Уи акәзар умшқәа еигзырхаз?
Мамзар баша гәаларшәагас,
Уиҵәахрызма ӡәыр абра?
Иҟамлари ус, гәыжьжьагас,
Аӡәы улымҭазар уара?
Уа узхылҵыз ожәгьы ишәҭуама?
Ҿыц иаҿума азҳара?
Насгьы, дарбан, иԥсы ҭоума
Уагәылазҵаз ашәҟә абра?»
Март 25, 1934
Ҷлоу

50

АДӘ Н Ы А Ӡ Ә ДУ Ԥ Х ЬО И Т
…Адәны аӡә дуԥхьоит,
уааццакыроуп,
Иахьадагьы уи дсымбац.
Усқәак имоуп,
уиацәажәароуп,
Дааижьҭеи дгылоуп, дымтәаӡац!..
Снеизар уи дыԥшуп
ахьырҳәаз,
Аӡәгьы дгылам, иҭацәуп:
Апрель мза иахьа игылаз,
Мрала агәырӷьара иаҿуп.
Шьҭа дыздырит сызҭахызгьы,
Сдәылыргазаап са сжьаны.
Сҩызцәа сгәалашәоит
срызгәыкны,
Апрель мза ангыло аҽны!
Апрель 1, 1934
Аҟәа

51

АԤХЫӠ
– Снеихуан ҽыхәа иаҵәак сақәтәаны,
Сан, измааноузеи, сан?
– Уахысит ухәыҷра харҭәааны,
Уарԥысра уқәлеит ауп, нан.
– Сҽы цон ҩадарак иаҿаланы,
Сан, уи змааноузеи, сан?
– Абзиара енагь иҩадарами,
Абзиара зԥеиԥшхаша, нан.
– Шҭак аҿы сахьнеиз сҽыжәҵрацы,
Аџьар жәпа срылаԥшит, сан!
– Зегьы ирҭахуп абзиа улҵрацы,
Уаԥсаха, сыҷкәынзаҵә, нан!
1935

52

Б З И АЛ А
Бзиала, сҩызцәа,
игәырӷьалаша,
Шәыҟаз, шәышьҭахьҟа
шәхынҳәы!
Шьҭа сындәықәлап
сымҩахь иаша,
Асыҭәҳәа сҿасуа еиларҳәы!
Март 27, 1935
Очамчыра, Соиузтранс астанциаҿы

53

* * *
Исаҳаит ирҳәамҭан ҳабацәа:
– Уеҵәахә кыднаҵ – умшәан!
Аха снацәа назқәыскыз аеҵәа,
Икыдшәеит, аҵәарҭ еиԥш иҿшәан.
«Чоу!» ҳәа сҽыхәа иаҵәа снаҵаҟьан,
Адәышшара снықәлеит скаууа,
Ицон наҟ аҵлақәа саҩыҟьҟьан,
Аԥшацәгьа слымҳаҿ ишәышәуан.
Снеиуан адәышшара сҽеиуатәны,
Снеиуан наҟ, шьхеи ҿаҩеи сырхыҵ,
Сыеҵәахә шаԥшаԥуа снаҵаххны,
Икашәаанӡа снамҵасны искырц!
1935

54

МАРТ 4
Ажәҩан саркьоушәа икеикеиуа,
Амра уахьынтә ишеишеит.
Иарлашт ашьхагәы ԥхеиԥхеиуа,
Ага агәеиужь ду лашеит.
Ажәлар неиуеит, ашәа рхылҟьо,
Игәырӷьа-хәмаруеит рхаҿқәа.
Ашәҭыш, ашәҭыш адәы хызҟьо
Реилаҳәашьоуп ахәыҷқәа!
Иҟаԥшьыхәхәароу абираҟқәа
Урҭ инаргоит ишьқьыруа.
Хыхь еилысуеит аеропланқәа,
Жәҩан ԥсаатәҵас иԥыруа.
Ажәлар гәырӷьоит, ашәа ргәаҳәо,
Ныҳәа дуӡӡоуп Аԥсынра!
Октиабр ду, ашәа ззаҳҳәо,
Иамрахәагоуп Март абра!
Март закә ныҳәоу ззымдыруада,
Уи хақәиҭроуп изымшу!
Мцада баша уи зауада,
Мра каԥхароуп изеиԥшу!
Ага, ашьха ашәа рхыҩуеит,
Гәырӷьа-хәмарбыжь гоит хара.
Ачча аҿықәыхх ацәқәырԥ ааиуеит,
Ԥшьаала инасуеит аҟәара!
1936, Аҟәа

55

А ГА РА Ш ӘА
Аҟармара ыцәан, ҭынч, ԥшьаала,
Аҵых еимыггон.
Иҵҟьан ажәҩан ӡыжь ԥштәыла,
Митәы бла лбааҷҷон.
Амза хәмаруа, ахра иахысуа,
Алаԥш ахнаҟьон.
Аалӡга хьшәашәа, аиҩхаа иҭысуа,
Ацыԥхь канаҟьон.
Ԥҳәыск дмыцәа, лымацара
Ҩныкаҿ ашәа лҳәон.
Лысабигьы ҭынч агара
Илацә еиқәнаԥсон:
– Сыеҵә шаша, шьыри ҭали,
Сыҷкәын ахьӡыркы!
Са смыргәаҟкәа ацәа уҭали,
Сымра, сыгәкы!..
Убла ҭыԥха қаруа шами –
Ахьшьыцба ахаҭа,
Ухәда шкәакәа сакәыхшами –
Шәҭышуп уцәарҭа.
Сфелдышь ԥҵәаха, сышәҭ аԥштәыла,
Уцәар узҳалап,
Убарфын хахәы еинышәшәыла
Иҵегь иԥшӡахап.
56

Са сгәырҩада, бырса ҩыча,
Уцәа, сыгәкы!
Узааӡаша ҳаҟоуп ҩыџьа,
Иарбан аҽакы!
Аеҵәақәа кәиц хаҭами,
Аԥырӷ еиԥш иԥхоит.
Ҳәыҳәи ҵыси рашәа тәами,
Уцәара ргәаԥхоит!
Уцәа, сыԥшқа, ҭынч, ухала,
Уаб из умгәырҩан.
Уи дшахтиоруп, џыр напыла
Дашьҭоуп амаден.
Ашьыжь ԥшьаала, умырҿыха,
Убла дагәӡит.
Иҟамҵакәа тәаха, ԥшыха,
Дашьҭоуп антрацит.
Баша икума имыруга,
Ӷьеҩ ҳасабла иҟьоит.
Ҭынч еиқәтәома ирацәа ԥҽыга,
Ацаҟь еиҩнаҟьоит.
Ицәшәатәума даҵахап ҳәа,
Иду акаҿы.
Уи дзацлабыз среицәахап ҳәа,
Иҭам игәаҿы.
Уи Стаханов, дук мырҵыкәа,
Ишиаԥиго дыр.
Аамҭа баша идәықәымҵакәа,
Иалиршоит акыр.
57

Раса махәҵас уҟатароуп,
Амза еиԥш укаҷҷа!
Уаб иусқәа имудароуп,
Арԥыс еилфаҷа.
Са сгәырҩада, бырса ҩыча,
Уцәа, сыгәкы.
Узааӡаша ҳаҟоуп ҩыџьа,
Иарбан аҽакы!
Аеҵәақәа кәиц хаҭами,
Аԥырӷ еиԥш иԥхоит.
Ҳәыҳәи ҵыси рашәа тәами,
Уцәара ргәаԥхоит!
1936

А Ц Ә Ы КӘ Б А Р
Бзиа избоит, иаҩымцакәа
Иԥсатозар уахи-ҽни.
Аҩаршьҭраҿы ацәыкәбарқәа
Ашәа рҳәозар «кәли-ҷли!»
Абаҳчараҿ аҵла ишәҭуа,
Қәац кеикеила ианкәабоу.
Шәҭи какаҷи нхышәҭ-аахышәҭуа,
Аԥша анрысуа, ианҽырбо.
Аҽеиқәнакуеит ақәа алеира,
Анаҟә ажәҩан ныхҩауа,
Шәҭы касушәа аԥша азнеира
Иама ихылоит иӡсауа.
Ажәҩан аҿы аԥҭа цәышхоит,
Амра гылоит ижжаӡа.
Алаԥш иаршәыз разынӡышхеит,
Аҳауа цқьоуп иласӡа.
Ааԥын бзиахә, ааԥын хаара
Иахьеилыџьџьо збоит, абар.
Аҽеибнаҭоит аԥсабара,
Баша икамҭәеит ацәыкәбар!
Мап, уҟамлан, сара сашәа,
Ацәыкәбар еиԥш укаҭәо.
Уарҵаауа аԥша хьшәашәа,
Амра шыра уканарбо!
59

Иамуӡакәа уанцәыкәбарха,
Наунагӡа ушеибакәу –
Уқәӡыҭлааит, умчзырҳагха,
Бзиабарала еисуа агәы!
1936, Ҷлоу

* * *
Аԥхын. Ашьыжь. Арбаӷь ҿырҭуан.
Аҵла ҭынчын. Ԥшак аауан.
Аԥсаа гәырӷьон, ашәа еицхыртуан,
Амза цәышхо иҭаауан!
Аԥсабара аилыџьџьара
Иршанхагоуп иахьа убас –
Иазҟазаӡоу асахьаҭыхра
Иазҭыхрымызт инап ас!
Аха, абар, ожә зегь рыгә иахәо,
Зегь зырҿыхо, зегь зылшо,
Ашәыр махәҭа днаха-аахо,
Ашьыжь ӡаӡа рхәаш-хәашо,
Абаҳчааӡаҩ саԥхьа дцәырҵит
Абаҳчараҿ, деилфаҷа.
Амрагь усҟан дук ахымҵит –
Ашәаԥшь иалсит, еилыџьџьа!
Ауаҩ иеиҳа хәы змоу арбан!
Ари рдырхьеит иагаҩы.
Нас, зегь реиҳа иԥшӡоу арбан?
Аригь ацзааит – ауаҩы!
1936, Ҷлоу

61

ҬА ГАЛ А Н ТӘ И А Б АҲЧ А
Абаҳча гылоуп еижәхашьшьыла,
Ал, ахәырма, нас амжәа.
Уаҟа ирықәуп еиҟәыншәыла,
Рацәаххыран ажьымжәа!
Ашәырҵлақәа рыбӷьы неиуеит,
Хахьтә ихиаало ҵаҟа итәоит.
Аҵар бжьыла еибадыруеит,
Заа аԥхарахь еибагоит.
Ашьақарҵәа уаркалеиуеит,
Амандаринақәа зазоит,
Афҩы ирхылҵуа уа илеиҩеиуеит,
Игәыҟаҵаган иҟалоит.
Ахаа ахьыкәкәоит аҳарданыжь,
Ишԥеидшәылоу акаҷыҷ!
Амахә хьырхәа, ҵаҟа аҽоужь,
Уаҟа игылоуп амыҵмыџь!
Ишԥамӡанроу хәылԥазыла,
Ажь афҩыхаа ангало!
Аԥша анасуа гәыразыла,
Абаҳча шәырла ианзазо!
Иԥхеиԥхеиуа амрахәага,
Мраҭашәарахьтә ирҿаԥхо,
Аҵла рыбӷьы, реилаҳәага,
Ҵаҟа ианлеиуа, иаӷахо...
62

Амш шыбзиоу, напыцқьала,
Ари зџьа иалҵыз, иҭагал.
Аӡын иааиуа қьафурала
Наҟ иухугартә уҽаԥгал!
1936, Ҷлоу

РА Ԥ Х ЬАТӘ И А П О Е Т
(Д. Гәлиа иахь)

Аҿыцнхаҩ, раԥхьа аҵәҩан азырсуа,
Ауаҩызаҵә адәеиужь агәҭаны,
Анхара ҟасҵап ҳәа ихәыцуа,
Хатә џьабаала инхо зыҽҟьаны.
Иҳаҵҳаҵо шьыжьӡа иҩагылан,
Акакала зусқәа ирыхьӡо,
Аҽага зҟьо амхы иҭагылан,
Илашьцаанӡа ҭынч имтәаӡо.
Иахьа, уаҵәы зусқәа еиқәыло,
Знапы ада цхыраа дызмаӡам,
Уи, дазхәыцны иаԥхьаҟа иԥыло,
Аџьа збо, гәкаҳара змаӡам.
Иара убас акәымзи иунхашьаз,
Раԥхьаӡа ианԥушәоз аҩра.
Умала уакәӡан уи аус иашьҭаз,
Аԥхӡы азкоуҭәон ауаҩра.
Ԥсышәала раԥхьаӡа ишьҭухит
Жәлар рашәа иазҟазаз акалам.
Уҟазарагь убри ала идухеит,
Абду ҳәа изушьҭоу ималам.
Узхылҵыз рыбжьала уагьцәажәеит,
Рахәыцны иаҿалт уи аԥхьарца.
Уи ала ицәажәаз рыбжьы иақәшәеит
Абзиарахь еихоз зыҽкынҵа.
64

Умала убжьҭгара уадаҩын,
Уԥсадгьыл гәаҟуан, иџьабон.
Узланеиуаз умҩа зегь ԥаҩын,
Аха уцон, аиашаз ушәаҳәон.
Ԥсышәала аҩышьа ауасхыр шьҭоуҵеит,
Тәамҩахә умаӡам иахьагьы.
Кьаҭара зқәым ашәа аԥуҵеит,
Иҿиашт уи ашәа ԥхьаҟагьы.
Бырлашшәа иҩычоу Аԥсынтәыла,
Ҿыц анхара агәы еимнадеит.
Ашәа иазуҳәо жәеиҿартәыла,
Уи аџьажәлар ргәы ҭнагеит.
Ухахәы гәӡара зеиԥшу ӡшәахуп,
Аԥша хаа нықәсыр иқашәқашәоит.
Уҩыга ҭынчым, зынӡа ишьахәуп,
Жәлар ргәы иахәо еиқәнаршәоит!
Аҿар, иумыздо шәаҳәарала,
Ажәа иазҟазоу ӡәырҩ ҟалеит.
Сара издыруеит, гәырӷьа ажәала
Урҭ анцәажәо, угәы азҳауеит.
1936, Аҟәа

* * *
Аеҵәақәа еиԥшны иԥхашам,
Ашәҭқәа фҩыла зегьгьы бзиам.
Ажәа рҭәамзар, иԥшӡахашам,
Гәыла ирԥхамзар – уи поезиам.
Ага ԥшала зых иақәиҭым
Ацәқәырԥ ҭынчым, ацаҟь иасуеит.
Зшоура хьшәашәаз – уи дпоетым,
Аԥшқа иԥхыӡ еиԥш наҟ дымҩасуеит.
1936

66

И А А И Н Ы РСЛ А Н И ҲӘ ОУ
Ҳаԥхьа дгылоуп Максим Аша,
Иԥаҵа мыжда хьашаԥаша.
Уи иҳәон, иуан Аиаша,
Ҳадиԥхьалон иҟалаша.
Зажәеи зашәеи ус ихиаша,
Ҳарҭ аиҩызцәа – еиԥымхаша!
Апрель 7, 1937

Аҟәа

67

АМЗА
I
Зынӡа иссируп амза ангыло,
Игәырӷьа-хәмаруа ашәахәа.
Иузӡатәуа лгәы ҭамгыло,
Лыбла лхаччо дануԥыло,
Убас адгьыл уи зызгыло,
Ианыҷҷалеит иазыхьуа.
II
Жәҩан ҵаулахьтә алаԥш хаара
Иқәҭәеит ага икәалкәаџьо.
Амза, ушахьӡаз аԥсабара,
Макьа имшәыц сашәа цәаара,
Иахьӡарыма стәыла ҭбаара,
Мамзар баша сгәы сажьоу?!
1937, Аҟәа

68

КО ФҬА Ш КӘА КӘА
О, бара, уа инеиуа,
Кофҭа шкәакәа зшәу!
Сымыш боума сзыргәаҭеиуа,
Мамзар аҽаӡәу?
О, бара, уа инеиуа,
Кофҭа шкәакәа зшәу!
Арахь бааԥшишь, хаир зымбаз,
Исҳәо бмаҳауеи?!
Зыҽны бызбаз аҽны нахыс
Сазкуам адунеи!
Арахь бааԥшишь, ахцәы қамыз,
Исҳәо бмаҳауеи?!
Ашәҭқәа сразҵаан, ихырқәақәеит,
Ажәҵыс наҟ иԥрит.
Лҩыза слыҳәан, дсымбац лҳәеит,
Нас, дабацеи ари?
Сыгәҭыха сҳәартә са сбықәымшәац,
Ашәҭқәа ҿыц ишәҭуеит.
Аеҵәа исбырбаз уа икыдымшәац,
Цәымзан ибылуеит.
Ҭаха снаҭом бхәанга ԥшӡа,
Сахьцалак избоит.
Снеир, уи ԥшами, ихьшәашәаӡа,
Быҟам, сгәы сажьоит.
69

О, бара, уа инеиуа,
Кофҭа шкәакәа зшәу!
Сымыш боума сзыргәаҭеиуа,
Мамзар аҽаӡәу?!
Бара бакәзар, игәаранҵәаз,
Исҳәо аабырҳа,
Аԥсҭазаараҿ ҳаимҩалацәаз,
Сыхаара аҭыԥҳа!
1937

* * *
Бтәан аҳәыҳә еиԥш бҽеидыԥсалан,
Бҩызцәа брылган наскьашәа.
Хәыцрак баман балахалан,
Амшгьы ҭынчын уамашәа.
Ԥшьаала, ԥшьаала бхахәы шьҭнахуан,
Аԥсыԥ иасуаз хәылбыҽха.
Бҩагыларгьы, беиҭатәахуан,
Бшызбац быҟам, беилыхха.
Са соуп бгәаҟра быцеиҩызшо,
Са соуп бгәырӷьара зҭаху!
Исыздыруам сара исылшо,
Бгәырҩа азыҳәа ацҳа ахьху.
Ҵаара-ԥшаара саламлакәа,
Са снышьҭасын хьшьыцбаҵас,
Бацәажәара саламгакәа,
Сбывамтәакәан нас уаҩҵас,
Бгәырҩа хьанҭа сыма сдәықәлап,
Наҟ ибҟәызгап хараӡа.
Бара бгәырӷьо адәы бнықәлап,
Башәа сышьҭаз ихааӡа!
1938, Аҟәа

71

Б Ы С З Ы М Ҵ А А Н…
Аҵла рықәцәа хәылԥаз ашәаԥшь ианарҟаԥшьуа,
Баадәылыԥшишь, бԥенџьыр ахышә нцәырҵраан.
Бгәашә аԥхьа сыббоит сара сыхрааӡраауа,
Аха сбыҳәоит, уабаҟаз ҳәа бысзымҵаан.
– Узыцәшәозеи, ҳа иҳамаӡам алацәгьақәа, –
Усҟан абас ҽмыршьагала бысзымҵаан.
Ҳаи, абасгьы агәлымҩра санымиакәа,
Сагьырфандаз шәа шәлацәгьақәа сеимӷәыцәаан!
Аӡыхтарҭахь есышьыбжьон баннеилауа,
Хьаа змаӡам аӡыхь леиуеит еиҩыжаан.
Усҟан абра сыббоит сара сыхрааӡраауа,
Аха сбыҳәоит, уабаҟаз ҳәа бысзымҵаан.
– Иухьзи, мшәа, ҳакәшамыкәша цәыӡ умоума,
Ижәишь аӡыхь, цәыӡ умазаргь уахымԥсаан. –
Аӡы хьшәашәа са сгәеилашра азыжьжьома,
Ҳаи, амарџьа, ҽмыршьагала бысзымҵаан!
Бара избо, са сгәы каршәны иббозаргьы,
Бнахыкәшаны бцагәышьозаап, баԥырӡаан...
Ус анакәха, сыхрааӡраауа џьа збозаргьы,
Ҳаи, амарџьа, уабаҟаз ҳәа бысзымҵаан!
1938, Ҷлоу

72

* * *
О, мап! О, мап, исҳәарц сашьҭам
Бзиа бызбоит ҳәа, уи аамҭа цеит!
Бгәыкра сцәыӡхьеит, уи ала сҩашьам,
Гызмал ҿаччоушәа исыԥхьаӡеит.
Са сгәы иҭыхо гәалашәароуп,
Ҳамшқәа ссирын зны ихааӡа.
Ҭынч исабҳәон: – Сгәаҿы унхароуп,
Ҳгәырӷьа ашарахь инагӡа!
Дунеи бзиахә, ҳагәқәа анеидыз,
Иаҳтәыз џьаҳшьон зынӡаӡас!
Имеиҭасуа, о, дунеитәыс
Иҟам, усоуп иара аҵас!
Быбла ахьысма жәҩантә инҭалаз,
Аеҵәа кыдшәеит ижжаӡа.
Икаҷҷеит, ицәеит, уи ауп иазалаз,
Еилгоу аҵых, иккаӡа!
Ҳарҭ ҳаизгәыкра, инаӡамыз,
Еҵәаҵасгьы зны иԥхауан.
Аха икыдшәеит! О, саҭамыз,
Са сгәыкра ыцәеит, бымгәырҩан!
1938, Ҷлоу

73

АСТ УД Е Н Т И А Ш ӘА
Сџьыба ҭацәит, изхарада?
Сԥаҵа мыжда сам.
Аԥара, аԥара, аԥарада
Аԥсҭазаара аԥсам!
Иҳамазаргьы гәҭыхақәак,
Дҳазкашәап ҭынхак.
Иҟаԥшьӡа ирӡыз кәтымахак
Сеиԥхыӡуан иахак!
Ҳуардын гәыӷра ҳаҽнаҵаҳҳәан,
Уаҵәы ҳназыԥшып.
Раида цәыргеишь, унаҵаҳәҳәан,
Ҳамлакра хнаҽып!
Сџьыба ҭацәит, изхарада?
Сԥаҵа мыжда сам.
Аԥара, аԥара, аԥарада
Аԥсҭазаара аԥсам.
1938, Аҟәа

74

* * *
Са схәыцрақәа зны исыцәҟьалоит,
Агәыԥҵәара неишьҭаҵо.
Амшын хәыцра сыхнагалоит,
Саԥхьа еишьылӡа, егьсымбаӡо.
Исызцәырҵуа, исгәыжьжьагоу,
Бџьарсгьы изнеиуа сызҭахым,
Сгәамчи сымҩеи ирымрахәагоу –
Уи споезиоуп, шәахәа зхым!
1939, Қарҭ

75

* * *
Ибдыруеит, абаҳча ҳанҭалон,
Шәҭылеи какаҷлеи ихҩаӡан.
Абар, исасуеит ҭагалан,
Ашәҭқәа каԥсоит, иканӡан.
Икаҷҷом амза шәахәала,
Ажәҩангә ԥҭала ихәашьуп.
Ҳаиԥырҵуеит, о, сҩыза, аамҭала,
Уи аамҭа, абар, иаҳзыԥшуп.
Бзиала, сыхаара, саҭамыз,
Бзиала, аҵх еиҩнашоит.
Ҳабзиабара, абасгьы заҭәамыз,
Ааԥнынӡа агәҭыха азынхоит.
Аха убасҟан, адгьыл анҿыхо,
Ашәҭқәа ианрауа азҳара,
Ҳабзиабара ҿыхоу имҿыхоу
Са исылшом аҭак аҳәара!
1939, Аҟәа

76

АҬА К
– Исаҳә, сысас, бзиа сбан иааихьоу,
Иаԥшӡашьоу уи хкы-хкыла,
Зегьы рыԥсы алан, зыӡбахә наҩхьоу
Уара уԥсадгьыл Аԥсынтәыла!
– Аҭак бысҭоит, ҵаны ибҳәозар,
Азҵаара ду збырмариози?
Уи аԥшӡара сажәа азхозар,
Апоетцәа среиӷьымхози!
1939

77

* * *
О, шәабаҟоу, шәымҩа абахоу,
Сара исхызгаз схәыҷраамҭақәа?
Наҟ ианылаз амҩа инахоу,
Сгәы шәзыбылуеит, ԥсшьамҭақәа!
Сгәы шәзыбылуеит, сгәы шәырҭынчуам,
Иац исаҩсыз, избан акәзар,
Исаҩсыз цеит, хынҳәышьа амам,
Саниоит саԥхьатә, сыԥсы ҭазар.
1939 , Қарҭ

78

* * *
Иасон Ашьхарыуа1 ихьӡынҩылоуп

Абри зпатреҭда ҳәа усзымҵаан,
Дыҟам, дахьубо дҵәахума?
Агәырҩа умырҿыхан, о, сгәаҵан,
Сылаӷырӡ убарц уҭахума?
Сара сзы дгәыбылҩын, дыԥсыҽцәан,
Мчыбжьык ҳаибамбар – ҳаиԥхыӡуан.
Дысцәыӡит наӡаӡа, ҳаиҩызцәан,
Ҳхәыҷра ҳшеицыз иаҳхысуан.
Ҳанацәа, хаҵарԥыс дызмамыз,
Аиқәлацәа ҳаихырааӡалон.
Ҳаҳәшьцәа, ҳаԥсы ада ԥсы зхамыз,
Ҳхы нықәаҳҵар, мцоушәа ирыцралон.
Исгәалашәоит, амра аҭашәамҭаз
Ҳҽыжәлан ахәқәа ҳнарыбжьалон.
Амзагь шашаӡа уи аамҭаз,
Ҳахьцоз ҳҽеимаа ианыҷҷалон.
Исгәалашәоит, ҳалатәан ашьацра
Ҳрыхәаԥшуан аԥҭақәа инеиуаз.
Ԥхыӡынгьы ихасҵозма ибжьаӡра,
О, сҩыза, мроушәа ишеишеиуаз!
Исылшоз самеигӡо сизгәаҟит,
Сышгәыӷуаз, саԥхьа дыхьшәашәеит.
Иасон Ашьхарыуа – дпоет қәыԥшын, Ҷлоутәын, дшыҷкәынӡаз
дыԥсит (автор иазгәаҭа).
1

79

Ихы-иҿы гәкыра неицакит,
Ибла ҭыџьџьара ҭашәашәеит.
Умҩасыр, игәоуҭашт дахьжу,
Дәаб арха, амҩақәа ахьеиду.
Макьанагь иаӡами игә иқәжьу,
Уа даҵоуп – абри зпатреҭу!
1939

* * *
Асы ауеит, асы ауеит,
Опыжә-опыжә инкаҳауа,
Аҵла рышәыб еимаҳауа,
Аԥсабара зегьгьы шлоит,
Аԥсабара зегьгьы шлоит.
Асы хкәоит, асы хкәоит,
Амра цәырҵт иԥхашьаԥхаҵо,
Инашьҭаԥхеит иагәамԥхаӡо,
Ицырцыруа ахьӡы каҭәоит,
Ицырцыруа ахьӡы каҭәоит.
Асы цоит, асы цоит,
Аҩар дәықәлеит еихәлаччауа,
Амра цәырҵт иԥхамшьауа,
Иԥсасиуа асы ӡыҭуеит,
Иԥсасиуа асы ӡыҭуеит.
1939, Қарҭ

81

А М ҲА Џ Ь Ы РА А Р ГА РА Ш ӘА
Згәы шьҭыҵуа ацәқәырԥақәа
Уа урҵысуа урымами,
Аԥша унырдоит аԥра шлақәа,
Аимҵәаҩ иӷба угарами.
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
Аԥша анырзас ӷәӷәалашәа,
Ртәыла хәыҷы рымнахырц,
Амшын шаҵааз угәаларшәа
Амҳаџьырқәа рылаӷырӡ.
Урыцҳара угәы иалазарц
Атәра узыԥшуп уаԥхьаҟа,
Аха уԥсадгьыл хашҭра ақәымзарц
Атәым жәҩан аҵаҟа!
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
Уандухалак Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа,
Амца еиқәуҵап ицәахьоу!
82

Асаба ақәтәа аҩны архәараҿ
Иубоит аҳәа мҩашьахуа,
Икных, икных! Уи ақәԥараҿ,
О, изылшода иалшахуа!
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
Нас уи аҳәа уԥсадкылаз
Ахьыӡ зларгоз уабацәа,
Ахаҵа-ихаҵа, уԥсадгьылаз
Раԥхьа унагыл ақәԥацәа!
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
1940

* * *
Зны сзеигәырӷьоз ашәа хаара
Сыԥсы азҭынчын, ожә изгази?!
Лсахьа арҿыхоит сылашара,
О, избан, избан, изсаҳази?!
Исгәалашәоит: ага ихҭәалан,
Амза бзиахә, иԥхалаша,
Ашәа сзылҳәон уа дсыдтәалан,
Ахцәы барфын, абла ҭшаша!
Лашәа бзиахә ԥсыс исхалон,
Уи насыԥын меигӡарахда.
Аҵых ҵәца ссиршәа ианаалон
Ахықә иаҵәа, ашьац тата!
Ага ҭынчын, имеисӡакәа,
Лыбжьы хаара уахьгьы инаҩларц.
Саргьы саҳәон смыцәаӡакәа,
Есыуаха слымҳа иҭаҩларц!
Аха имгеит уи. Са сгәы ишҭыхоз
Краамҭа схызгеит ус гәырҩала,
Иабаздыруаз ас иштәымхоз
Зны сзеигәырӷьоз ашәа еинаала!
Лашәа смаҳарц гәыла саҳәон,
Лсахьа бзиахә са сгәы иҭамшырц!
Аха ибашан, иара схаҩон,
Иҟамлозаап уи дысхашҭырц!
84

Зны сзеигәырӷьоз ашәа хаара
Сыԥсы азҭынчын, ожә изгази?!
Лсахьа арҿыхеит сылашара,
О, избан, избан, изсаҳази?!
1940, Аҟәа

* * *
Мҭаҵминда инавҵалеит амра,
Лбааҟа иссиру апроспект,
Ашоура зыдшылоз аханра
Ашәшьыра амҵәыжәҩа ахаԥеит.
Рыхәдақәа аҽарҳа еиԥш иҭыхны,
Ицәырҵуеит ассирқәа шьҭа.
Рыԥшышьа ԥагьаӡа ишьҭыхны,
Ицәырҵуеит ассирқәа шьҭа!..
Сгәы иқәыҩуеит: амҩақәа ахьеиԥшьу,
Еиқәырццак рышьхәабыжь иго.
Рӡарапаҿ ашәҭ маҟа ахьеилшьу
Избоушәоуп сылаԥш ахго...
Сдәылҵит... Буада сазымкит,
Исабҳәеит: «Узцозар, уца!»
Сабацои, сыблақәа хыбкит,
Сахьцалак бызбоит, ихаҵа!
Мҭаҵминда инавҵалеит амра,
Лбааҟа иссиру апроспект,
Ашоура зыдшылоз аханра
Ашәшьыра амҵәыжәҩа ахаԥеит!..
1940, Қарҭ

86

1941–1960
Ш ЬА РД А А М ҬА
Шьардаамҭа, шьардаамҭа,
Ҳшеибаргәырӷьо, ҳшеилац,
Еихымсыӷьуа ҳаччаамҭа,
Зықьнашықәса ҳнеиларц!
Аҩы шьҭысхуеит, аҩы џьбара,
Абар икәеикәеиуа.
Ашәа еимыжәда уа ҩыџьара,
Ашәа, ҳгәырӷьара аиуа.
Иҟәымшәышәӡа ажь еилашәуа,
Абар, иалҵ жәбома?!
Аҷараҳәа аҩы еилашуа,
Уқьаф ҟамҵакәа инхома?!
Лыбла ихызбалт аҩынаҳа,
Са сызгәыкра шыӡбоу.
Зегьы ижәдыруаз, зегьы ишәаҳа,
Уи гәыкала дшызбо.
– Дышԥанҳажьуеи уа уиеҵәа,
Уӡӷаб – ишеишеиуа,
Зегьы ишьҭаҳхып уи лныҳәаҿа,
Ҳаҵәцақәа шнеиуа!
Гәырӷьа-ччара иагәылҳәааны,
Исҭахуп ишәасҳәарц,
Зегь ҳаҷкәынра еигәылҭәааны,
Ишәҭышраха имҩасларц.
87

Сынтәеиԥш абас зықьнашықәса,
Уаха еиԥш акыр ҩаха,
Аҳы, ахьырԥар, инақәшәыԥса,
Шәаҵәцақәа шәырҩаха!
Шьардаамҭа, шьардаамҭа,
Ҳшеибаргәырӷьо, ҳшеилац,
Еихымсыӷьуа ҳаччаамҭа,
Зықьнашықәса ҳнеиларц!
1941

Л Ы Х Н А Ш ҬАҾ
Аԥсынтәыла икаҷҷоит амра каԥхара,
Игәырӷьоит иахьа, ишәҭуеит аԥсабара,
Алада ихәмаруеит ага цәқәырԥара,
Аҩада иӷьазӷьазуеит ашьха ҩаскьара,
Лыхнашҭа иазымкуа еизеит жәлара,
Март ԥшьба иаԥылоит абра еиԥш Аԥсынра!
Лыхнашҭа, ажәлар агәаҟра ианалаз,
Абраҟа ирҳасабуан аԥсадгьыл агәы иалаз,
Хынҩажәи фба шықәса, аҭоурых ианхалаз,
Абрами раԥхьаӡа амца ахьацралаз.
Аԥсынтәыла убасҟан игылт, еилашуан,
Шәақьымца лҩала ажәҩан хәашьуан.
Иахьа иҭәуеит Лыхнашҭа аҳауа ччабжьыла,
Џьоук ашҭахь инеиуеит, абираҟ рхаргыла,
Џьоукы ирҳәоит ашәақәа, рҽеиҩшан, гәырҭәыла,
Аӡә ҿиҭуеит акиҳәа, дышьҭасуеит шьамхыла,
«Шәнаскьааскьа, амарџьа!» – игоит абыжьқәа,
Арԥызбеи аԥҳәызбеи кәашоит иццакуа.
Џьоук ҽыжәлан, «Азар» ҳәо инеиуеит ихәмаруа,
Урҭ ашьҭам аҽыбӷаҿ ҭынч рыԥсыршьар уа,
Ныҟәашәала ишнеиуа, идәықәлоит икәаруа,
Аҽҟазара иацԥыҳәан иашьҭоуп аҿаруаа,
Зны-зынла аҿеҩҳәа рҟамчы шьҭыбжьы гоит,
Урҭ рыӡбахә еилаҳан ашлақәа ирҳәоит.
Иахьа иҟоуп абраҟа агәырӷьара иалан:
Изырцәаз аҭаҭын, аҵәаԥшь еиԥш ҭагалан,
89

Ихызхыз ачаибыӷь, арадқәа ирыбжьалан,
Иҭазгалаз аџьықәреи, алапҟьара иалан,
Ажь рацәа ҿызхыз мҵәышәла аӡахәа,
Уи иалхны иҭазҭәаз аҩы еилашуа.
Ажәытәан ашәарах абна иахьылаз,
Уа абаҳча аԥызҵаз ихьырхәан ашәыраз,
Аԥацха аҭыԥан акәасқьа зыргылаз,
Рашьҵас ииааӡаз дақәтәоуп иҽылас.
Ҭаацәакны урҭ зегь аҿуп анхара,
Ишьҭыҵуеит, игәырӷьоит абас Аԥсынра.
Шәгәырӷьала абас, ишәҳәала ашәа гәырҭәыла,
Излаҟоу иацҵан ишәҭааит Аԥсынтәыла!
Игылааит ихьырхәан абаҳча еижәхышьшьыла,
Иазҳааит ачаи шьап радла еивагыла,
Имаҷымкәа иҿалааит ажь аӡахәа,
Урҭ зегь аҩычоит амра ашәахәа!
1941

* * *
Арԥыс ихаара дицын,
Дхықәтәалан амшын иҭатәаз.
Арԥыс ихәыцра даҟәыҵын,
Ихаара илеиҳәеит абас:
– Абри ахаҳә амраш ахьҩежьра
Шақәыҷҷоз амшын аҟәара,
Ицырцыруа ишьҭысхит сара.
Уи аламзар ацәқәырԥа реисра,
Уи аламзар ага аҵысра,
Еиԥшымхози абна зхагылаз,
Акәараҵәҟьагь ашьҭыбжь змаҳац,
Уи ахаҳә, ашыцламҭә зқәиааз,
Шәышықәсала мрахәагак зымбац.
Зыԥсадгьыл абзиабарала
Згәы меисуа мшынҵас иара,
Анасыԥ хьыӡрацарала
Ақәԥараҿ иашьҭам агара –
Џьоукыхгьы иара изыҳәа игәжәажәоз,
Зегьакоуп, уи дгылоуп ларҟәы.
Ахаҳә еиԥш, иаԥхьан ҳазлацәажәоз,
Ашыцламҭәа ақәуп иара игәы!
1941

91

* * *
Ожәраанӡа аԥенџьыр илаҷҷон
Амра хаара ашәахәа.
Ожәраанӡа быбла сыхәаччон,
Насыԥла иҭәын ихыхәхәа.
Ицәырҵит аԥҭақәа иаҳамбоз,
Ауада иҩнаст аԥшаҩа.
Ицәырҵит иааӡоз, иаҳамҳәоз,
Ицәырҵит ҩыџьа ргәырҩа.
Инеиԥырҵт ҳаблақәа еизгәыкуаз,
Иҩнабеит ҳаччабжь игоз.
Иаадыргәышьеит бзиа ҳшеибамбоз,
Ҳамҩақәа хазы-хаз ишхоз!
1941, Қарҭ

92

С Ы Ӡ ӶА Б ХӘ Ы Ҷ Ы Б И А Н А Л АХ Ь
Ибԥылоит раԥхьаӡа маи,
Бҿыхоит ԥсаатә шәаҳәабжьыла.
Бтаатиуа, абарҵахь бааи,
Ааԥын гәаҭ благәкыла.
Абла ҳәа ибымоу жәҩангәуп,
Аҭаацәа ргәырӷьара Биана.
Урҭ маӡа хәыцрыла иҭәуп,
Бцәажәан ибзымҳәо макьана.
Ҳадгьыл ашьарҩаш ахьшуп,
Илаԥхоит амраш анцәырҵуа.
Амшқәа гәырҩоит, ишьаршәуп,
Уи акәзар быбла зырхәыцуа?
Маи, 1942

93

АПАРТИЗАН
Днепр аӡиас ҩхала,
Ашьацраҿ дкажьын иара,
Дхәын уи дацәнымхаратә ӷәӷәала,
Ҿымҭкәа дазыԥшуан аԥсра.
Ибжьы ҳәа гомызт, дуазыруа,
Ихьаацәгьа мчыла иҵәахуан.
Иҵаҟа Днепр цырцыруа,
Ашьшьыҳәа ииас ицауан.
Ихатәы дгьыл, анемсаа зқәылаз,
Дазаагылт, ишьларц иаӷацәа,
Аӡәымкәа-ҩыџьамкәа иԥылаз
Ихымҭа иагеит арыҳәцәа.
Амҩаҿ адәыӷбақәа бӷеиҵон,
Ацҳа инапала ирхәашон,
Аскладқәа амца рыцреиҵон,
Ахара уи амца лашон.
Иахьа дызцәыӡуаз итәыла
Игәаҳәон ҽазнык абара.
Ҿымҭ игәырҩон уи гәаныла
Ишаамҭам ахаҵа иԥсра.
Имч зегь еизиган дҩагылеит,
Дацәымшәеит ахәра игәаҿы,
Гәаҟра хьанҭарак анылеит
Ицәышӡа ишьадаз ихаҿы.
94

Дкаҳарц дгазҽазит дахьгылаз,
Еилаԥсеит имч, игәаҭа.
Усҟан идырит: итәылаз
Ақәԥара илшом ожәшьҭа!
Уи аамҭаз иааиуан харамкәа
Аӷацәа еиқәных ижәпаҩны,
Дыркырц уа, хысра ҟамҵкәа,
Насгьы, дыргарц дытҟәаны.
Имлашьуа ақәыџьма ишԥоурыз,
Ирбон, дзықәгылом ишьапы.
Ҿырҭит анемсаа: «Еи, аурыс,
Ирласны уҩах унапы!»
«Амала, баша шәласит ас,
Шәнапаҿы иҟалом сҭахара!
Судкыл уа, Днепр аӡиас,
Уа уоуп исхатәу иахьа ара.
Бзиала, сҩызцәа, шәыбзиаз,
Шәа ишәылшоит абарҭ рахцара!»
Иргәыдиҵеит абомба, дрықәхәаан,
Ишнеиуаз рыгәҭаҵәҟьа иԥжәеит,
Реиҳараҩык иԥыххаа-жьыххаан
Наӡаӡа абраҟа ишьҭахеит.
Аԥаҩ ду, Днепр зыдҭәало,
Дықәгылан ибеит аӡы,
Уахьынтәи дыԥеит, дыхиаало,
Аӡиас дазцеит хланҵы!
Ан лкалҭ еиԥш дхырҩеит гәыблыла,
Ацәқәырԥа илеиуаз данырхьыс.
Даҵәахит Днепр ҵаула,
Еишьылӡа ихатәеит уинахыс!
95

Ирбеит уи мацәысеимҟьаран,
Анемсаа гылт ишанхан!
Ари еиԥш агәаӷьра гәыҭҟьаран,
Бџьарымца змыхәо гәырҩан!
Ацәқәырԥа гәаан игәрымуеит,
Аҽкыдҟьо иаҿуп ацара,
Зны-зынла ашәибжьы ҭыҩуеит,
Атәым «сасцәа» абоит иахьа ара.
Арԥыс дахьыԥаз, џьаҳанымҵас
Анемсаа ианырбо иацәшәауеит.
«Днепр дацәымӷуп атәым сас!» –
Абасгьы аҳәошәа раҳауеит!
Маи, 1942

А Ԥ СУА А А И Б А Ш Ь Ц ӘА Ш ӘАХ Ь
I
Измырӡзи жәытә аахыс ҳабызшәа?!
Ирҿыцуа иаҳҳәоит иахьа ара.
Миллионла ирацәаз ҳакәызшәа,
Иахьагьы ҳанхоит Аԥсынра!
Измрыӡзи ҳчеиџьыка, ҳапату?
Изартузеи иҟьаҟьаӡа ҳгәашә?
Измырӡзи ҳашәақәа ихаҵатәу?
Иаҳцәымӡит ҳаԥсадгьыл ачашә.
Ҳашԥанхеи ҳаԥсадгьыл ҳақәынхо?
Ҳашԥацәцеи аҭоурых ацәқәырԥа?
Аԥсны мра шашаӡа иҳалаԥхо,
Ҳашьха ссирқәа хьӡыла икәаба!
Иҟами, нас, иӡӡаз ажәларқәа –
Аҭоурых аԥшатлакә иагаз.
Жәытә аахыс хкы-хкыла агәаҟрақәа,
Ҵҩа рымаӡам ҳа ҳзыниақәаз.
Абырзенқәа рымчра гәаҳҭахьан,
Абраҟа дыӡхыҵхьан Иазон.
Римлианаа ҳаԥсадгьыл ҳамаркхьан,
Византиаа ӷас ҳрыԥхьаӡон.
Аҭырқә сулҭанцәа хышә шықәса
Ар еиқәаҵәа ӡхыргон абра.
Ҳарԥылон, агаҿа ршьақәкьаса,
Ԥсыбаҩла ихҩон аҟәара.
97

Аха имыӡит усгьы ҳаԥсуара!
Избанда, ҳа ҳ-Нарҭаа рхаҵара
Аԥсуаа ршьа иалан имцаха.
Абрыскьыл ирдыдуан ҳашьхара,
Уи ахара дгәеиҭон аӷа!
Избанда, ҳаԥсадгьыл ахьчара,
Хаҵала иаҿымзи абарҭ:
Кьагәа афырхаҵа, агәыџьбара,
Шәара зқәымыз Кьахь Ҳаџьараҭ.
Избанда, Урыстәыла ду амчхара
Ҳаимҵәацәа рымҩа ԥнаҵәауан.
Избанда, ақырҭқәа ҳгәылара
Ҳаӷацәгьа иныхраз еибашьцәан.
Иаҳхысит ашәышықәса еиқәарақәа,
Аҵыхәтәан ҳразҟы мҩа наӡеит.
Ҳара ҳаиԥш имаҷӡаз ажәларқәа
Октиабр ду рыԥсы иахьӡеит!
II
Иҳажәлеит анемсаа шамҭаказ,
Ихәшьадны ирымаз нарыгӡарц,
Ҳаԥсҭазаара гәырӷьахә иаҳчаԥаз,
Аҭыԥан атәра ҳхадырԥарц.
Аԥсынтәыла аамҭа шәарҭаны
Иҟамлац абас, шамаха.
Кавказтәи амал ду гәаҭаны,
Ацәаҟәа еиԥш уи дакәшон аӷа.
Абџьармца рҿалашеит ҳашьхақәа,
Кавказаа гылеит ишрыхәҭаз.
Шьа ҟаԥшьыла иҭыӡсеит арҩашқәа,
Ирзымгеит анемсаа ргәы иҭаз!
98

Избанда, ажәларқәа рыҷкәынцәа,
Аӷацәгьа иԥылеит имшәауа!
Иазыџьбеи Агрбеи – ҳаԥырҩцәа,
Анемсаа ирхоуп ицҟьауа!
Цыгәбақәа аибашьра иалашӡеит,
Ҳаразиа атанк ишьаҽуан!
Наӡаӡе Дон ԥшӡа лхы ақәылҵеит,
Балтика Цәышба ихьчауан!
Аӷацәгьа дықәызцо ҳаибашьцәа,
Шәрылагылаз ԥхьаҟа ицауа,
Аҳаҳаи, шәеиҵамхан, аԥсацәа,
Ԥхьа шәнеила, ахьыӡ чаԥауа!
Аԥсадгьыл аҳамҭа шәанашьоит,
Шәгәышԥқәа зегь урҭ рыла ичаԥоуп.
Шәхаҵара Аԥсны ԥшӡа арлашоит,
Шәшаиааиуа дыруп, агәра гоуп!
Шәаиааиуеит, избанда, ҽышәала
Иаӡәыкны ҳажәлар ду қәԥоит!
Шәаиааиуеит, избанда, хшыҩ дула
Ҳкомпартиа аиааирахь ҳагоит!
1943

В Л АД И М И Р ҲА РА З И А
АБ
Амра лашо жәхьан еиԥш иҩеихьан,
Џьырхәа ақыҭа аӡаӡа бахьан.
Шьыбжьаанӡа саауеит ҳәа нареиҳәан,
Дындәылҵит Камсагә шьыжьымҭан.
Ҿымҭуа, ҭынч ахацәа еишьҭагыла,
Иныҵарсуа, рлабашьақәа кны,
Рхы рыкәаҽ, еиқәароу касыла
Аҳәсақәа рхы-рҿы ҭаҳәҳәаны,
Ус ашҭа иааҭалт ижәпаҩны...
– Ҳаи, абааԥс, ихәарҭам шәааишьа,
Исыхьзеи? О, издырит шәзышьҭоу!
Уи акәым, исашәҳә иҭахашьа,
Хьыӡла акәу, хьмыӡӷыла дҭахоу? –
Еиҳабык ахацәа даарылсын,
Аҽыҩҳәа илабашьа наирсын:
– Уҷкәын дҭахеит, дад, ҵабыргуп,
Ахаҵара иазықәԥоз арԥысын,
Ахаҵара иҟоу ирыцкуп.
Ахьымӡӷ... Мамоу, дад, уацәымшәан,
Аӷа иахь изқәа имырхеит.
Иԥсадгьыл дазықәԥартә уи дԥышәан,
Ԥсра зқәым ахьӡ ичаԥеит:
Ихымҭақәа баша имкашәакәан
Ҩажәи ԥшьба танк аиргеит!
100

– Ҳаи, нас, ари еиԥш ицәгьарамзар,
Ишәыхьзеи, шәгылоуп шәеиҵаӷәӷәа!
Митә ҟалама ҷкәынак дҭахазар,
Хьӡы игарцоуп ахаҵа дзиуа! –
Даақәгьежьт, абар, иҭаацәа идәылҵыз,
(Еилашәшәеит ишәыз икәымжә аԥшь!)
Ус нареиҳәеит иҳәҳәарц зҽазызкыз:
– Дышәмырԥхашьан шәаб, шәа шәызхылҵыз,
Дышәмырԥхашьан шәашьа адауаԥшь!
Аҵәыуара... О, мап, уи иаҭәам,
Лаӷырӡыла ахьӡ кәабатәӡам!
Иҵәыуатәу ҳарҭ аӡәгьы дҳамам,
Володиа аҵәыуара иҭахӡам! –
Дқәыԥсычҳаит... уаҳагь акы мҳәа,
Ашьшьыҳәа днавалеит зымҩа...

* * *
Уӡбахә, ирхыҩыз ҳашьхақәа,
Мроушәа иԥхоит Аԥсынра,
Ргәашьамх арҵарит ашлақәа,
Ахьырԥар гылт ушьоура.
Узлыҵыз аԥсуаа рхаҵара
Мцабзны иулан аҟәых.
Ажәытәгьы аӷацәгьа ихьацара
Шҳалшоз ануп аҭоурых!
Иучаԥеит ахьӡ ду хаҵала,
Аибашьра мцабз адәаҿы,
Аӷацәгьа днухуан мцабзла
Урыстәыла акаршәра агәаҿы!

101

Уара узы икаҳҭәом алаӷырӡ,
Аҩыза, хьыӡла иҭахаз!
Иҟалом адгьыл иаҩнахырц,
Ԥсра ақәым ухьӡ иаҳзынхаз!
1943

А И А А И РА ДУ А М Ш
Ажәлар рыԥсҭазаараҿ иҟоуп мышқәак,
Ирхашҭран иалшом урҭ алушәак.
Убарҭ иреиуоуп ҩынҩажәи акы,
Шьыжьымҭанк аибашьра амца анакы.
Уи аҽны данықәла ҳадгьыл аӷа –
Ҳанасыԥ ҳазықәгылт ҳарҭ хацәнмырха.
Ахьҭацәгьа, асыҭәҳәа, нас аԥшаҩа,
Алаӷырӡ, агәаҟра, нас агәырҩа –
Иԥышәауа ҳнеиуан, ҳамч еизакын,
Аиааира ҳашьҭан, аиааира ҳҭахын.
Иҩагылт ашықәс ҩынҩажәи хәба,
Иҩагылт амш гәырӷьа – маи мза жәба.
Уи аҽны наӡаӡа ҳаӷа дҭахеит,
Аиаша аиааит, аиаша иагеит!
Иахьа еиԥш шәышықәса цалааит иҭакәкәа,
Иахьатәи ҳамш ду ҟалом ихәашьуа!
Иахьа еиԥш икаххаа мраны иԥхалашт,
Аиааира иамшны наӡаӡа иаанхашт!
1945

103

ҼА А Н Б З И АЛ А
Исҭахуп, аҩызцәа, абарҭ шәыгәҭаны,
Ацыԥхьқәа хаддыло са саҵәца кны,
Сҩагылан ишәасҳәарц абас ажәаны:
– Ҽаанбзиала, аҩызцәа, зегь ҳаибганы,
Ақьафи агәамчи рыла ҳаиқәшәаны,
Хьаа-баа ҳамамкәа зегь ҳаиманы,
Ҳаԥсадгьыл азыҳәа кыр ҳаԥсаны,
Ҳаиниаларц, аҩызцәа, есожәааны.
Ҽаанбзиала, арԥыс, аиааира ганы,
Ԥшьышықәса амцеи ахьҭеи чҳаны,
Зыҩныҟа ихынҳәыз, ашьа каҭәаны.
Ҽаанбзиала, аԥҳәызба, мыцхәы игәыкны,
Быхаара фырхаҵа ибара бҭахны,
Ашықәсқәа заҩзыжьуаз амҩа баԥшны...
Иаанышәкыл адруҳәа! Зегь ҳаибганы,
Ҽаанбзиала, аҩызцәа, есожәааны!
Декабр, 1945

104

С Ы ҚАЛ А Қ Ь
Сықалақь, исзымбо са сгәазхара,
Салоуп снеиҩеиуа ҭынч иахьа ара.
Ажәҩан кеикеиуа, макьана шьыжьуп,
Агаҿа баҳча иаҵәала инашьҭуп.
Избоит сықалақь Аҟәа закәхаз,
Мыцхәы аҽеиҭакны иахьа ишазҳаз,
Избоит, аӡрычра ахьыҟаз ибан,
Ихьыҵәцараха игылеит ахан.
Избоит, адәқьанқәа қәацәк иаҟараз,
Аҩнеихагылақәа гылт рымцхәрас.
Амҩа ҭшәарақәа, иахьажуаз аҩар,
Уа ҭыԥс иахьрымаз агәам, аҟьамсар,
Аԥслыш ахьгылаз, рымҵәыжәҩа хьыҩры,
Ашыӡ ахьырчаԥоз иасны акәыбры,
Избоит, нас, амҩақәа каххаа ичаԥоуп,
Уахьнеилак ҳәынҵәада, ибахҵәаӡа игоуп.
Бзиа избоит, агаԥша хаара сындо,
Сықалақь баҳчара сгәырӷьо санҭоу.
Аӡынгьы махә хаха змоу ҵла убаӡом,
Урҭ злаҩычоу абӷьы иаҵәа канӡом.
Ианвар азыҳәангьы ашәҭқәа ҿассы,
Баҳчак унҭаларгьы, узҭыҵуам лассы.
Амшын ҟәандаӡа иавоуп абра,
Ацәқәырԥ ахьарчҳәа инасуа аҟәара.
105

Сықалақь, избаз сылацәа аныхтыз,
Раԥхьа абзиабара амца закәыз
Аброуп иахьыздыр, аброуп иахьсызҳа,
Аброуп аҩызцәа ӷьеҩқәагь ахьсырҳа.
Урҭ ԥыҭҩык ыҟам, избом иахьа ара,
Аӡәырҩгьы ирԥеиԥшын хаҵала аԥсра.
Иуԥырҵит аибашьра амца анакы,
Ҳаԥсадгьыл ахьчараҿ ицәеит џьоукы.
Иубеит, сықалақь, уи аамҭа закәыз,
Ахҭыԥ унпыҟҟала акәын ишуныз!
Аакьыскьоуп, аибашьра шуан имцаха,
Ҳашьхара даахықәгылт дхыҵырц аӷа.
Ибла ашьа хыҵәало даарц иҭаххеит,
Илымшеит, сықалақь, уара уеиқәхеит.
Наӡаӡа идашьхәа Сталинград иԥҟан,
Фашист ԥсыбаҩла ҳархақәа хҟьан.
Аҟәа! Иҭахаз Диоскуриа аҟәых,
Иунызбаалоит сыԥсадгьыл аҭоурых.
Абракәын уи ақалақь жәытә иахьҭахаз,
Амшын Еиқәахь гәашәсгьы иамаз Кавказ.
Ухықәаҿ, амшын ахьарч ахьарго,
Иазон дызлаӡхыҵхьаз ааихьан «Арго»,
Колхаа рҭыԥҳа ԥшӡа Медеиа лыҽӡаны,
Абракәушь дахьицҭал уи дизгәыкны!
Иԥхеиԥхеиуа иулган иргон арҳәцәа
Уи хьыла иҩычаз абратә ауасцәа.
Заҟантә ушәҭхьази, сықалақь, абра,
Заҟантә уагахьази нас абылра!
106

Зны урацәаххыраха алҩа ухатәан,
Ԥсызхоу дуҭамкәа, шықәсыла уқьаԥҭан.
Агаҿа еималон, бнаҵас иууаӡа,
Ухнаҩон аӡрычра, апҟыз жәпаӡа.
Сықалақь, исзымбо са сгәазхара,
Салоуп снеиҩеиуа ҭынч иахьа ара.
Исҭахуп, Аҟәа, убас узҳаларц,
Баҳчара-быбышла есааира ушәҭларц.
Сасааира патула ухьыӡ галарц,
Изҩыдоу аҭыԥқәа уреиӷьны уҟаларц.
1946

* * *
Бареи сареи ҳҩыџьа ҳҷыдахаз,
Уаҩытәыҩса абаҳча дҭаӡам.
Бгәы ҭзырӡыӡаз, быбла зыршанхаз,
Издыргәышьоит, бҳәара сҭахӡам.
Ҳҩызцәа ҳрылагыла абаҳчара
Ҳҽеибаркны ҳанҭалеит ԥсшьара.
Ихаҳтын ахәмарра, аччара,
Иҵырҭәааны ҳаҵан абра.
Ожәы… Аӡәымзар аӡә дыҟаӡам…
Сишь, рашәаҳәабжь гоит хараӡа.
Абаҳча ҷытбжьык ыҵгауам,
Уаҵәынӡа инхеит иууаӡа.
Бнасҿаԥшит быџьымшь еимархәаны,
Бгәырӷьара гәасҭеит ишыбжьаӡ.
Икаԥсоуп ашәҭшьыҵәра раҵәаны,
Шьапылагьы ишьаҟьоуп ашьац.
Бназыԥшит аеҵәа ԥсыдаха,
Ижжаӡа инҭалаз хара.
Ҿыбҭуам, бааԥсоушәа бқьыԥаха,
Ибҭахым ажәак аҳәара.
Бназыԥшит абаҳча иҭынчрахаз,
Ишызбоз, бцәа акы алашәеит нас,
Бгәы ҭзырӡыӡаз, быбла зыршанхаз,
Ба былахь еиқәызҵаз абас,
108

Бқәыԥсычҳареи, быблеи, быџьымшьи,
Бымаӡа рҳәеит ишеибакәу!
Абаҳча еиԥш иҭацәуа џьыбымшьеи
Бгәыкрала иҭәу сара сгәы!
Сбыдқәылоит, мыцхәы сбызгәакьаны,
Убасгьы басҳәауеит уаха:
«Быбзиабара сгәаҵа инҭаҵәахны,
Наӡаӡа ибымаз ацаԥха!»
1946, Аҟәа

А М ҨА Н
Амҩа сықәуп агәдыҳәа,
Иццакуеит аҽыз.
Уажәоуп амра шьыбжь анхыҳәҳәа,
Амра, зшоура хҽыз.
Сахьырааӡаз ашьха қыҭахь
Са сцоит ԥсшьара.
Адгьыл ссирқәа саԥхьа, сышьҭахь
Избоит сгәазхара.
Абан, Сурам ашьха аҟынӡа
Сықәԥшуеит сара.
Наҟ сарӷьарахь ага еишьылӡа,
Ицәқәырԥоит џьара.
Абан, саԥхьа ҟәаԥаҿаԥа
Тлаз иаҵәала ихҩоуп.
Ерцахә заҵәык, тәыҩа еимҿаԥа,
Ԥҭала аҿы ҭаҳәҳәоуп.
Сааццакып ҳәа сышьхәа наарха,
Сҽы снаҵаҟьеит:«Чоу!»
Аӡы снырын, сланылт арха,
Чашәран уаҟа ишьҭоу.
Аԥш уҳәеит ҳәа, изша исас!
Алапҟьара еихышь,
Арха газгоит саԥхьа мшынҵас,
Агәара аҽахыжь.
110

Уи сагьнавсит, анаҟтәирахь
Абар аҭаҭын,
Еинчылаӡоуп наҟ ахшьырахь,
Иаҵам аҳаскьын.
Аҷҷа-ҷҷаҳәа иара ҿыхуа,
Иалаз уа жәлара,
«Бзиа жәуит!» ҳәа, сҽыҩеиҵыхуа,
Среихырхәоит дара.
Дук набжьамкәа сҩадахьшәала
Игоит аҳаичеи.
Абӷьы ҿыхуа гәырӷьа ашәала,
Иалоуп шьоук ачеи.
Сымҩа аԥыхьа снадгылт аанда,
Сҽаӷәра наҿакуа.
Мыфра-мыжәра салаԥшланда
Уҳәап итҟауа.
Абри шсымаз гәыҟаҵаган,
Хәаданы сыҩхалт.
Уа сналаԥшит гәазырҳаган
Ус апатырқал.
Иҿоуп, аха, ҳаи, ишԥаҿоу!
Амахәқәа таруа,
Ма иубашам џьара ибжьаҿоу,
Арад еишьҭахәхәа.
Ақәаҵара ҵшәааны иҿалаз
Иҟәымшәышәу ажь,
Мза ҭәымҭоушәа исныҷҷалаз
Амандарина ҩежь.
111

Ашьа алыԥхо аҵәахаҳа,
Уаҟа змахә лаҟәыз,
Ирацәаӡоуп избаз уаҳа,
Амҩа сахьаныз.
Насыԥ зауз, гәыраҳаҭла
Иларҵаз рура,
Уи шырԥылаз барақьаҭла
Иахьа избоит абра.
– Умҩахыҵ, уаха ҳаԥшәымаз! –
Сызбалак ирҳәоит.
– Иҭабуп, абзиара шәымаз,
Сцалап, сымҩа нхоит.
Еихачаԥоуп рыҩны, ргәара,
Зыбла хту дара,
Ирзыҟами қьафла анхара
Наӡаӡа жәлара.
Зны иԥашашо, ахы рмақаруа,
Аҽырҭынчуа нас,
Сҽыз хәыҷ ануп иҩны, икәаруа,
Ақыҭа мҩа игаз.
Зашәа беиоу гәырӷьа бжьыла
Шәаҳәаҩуп сара.
Иҳалалу кыкахшыла
Са сзааӡаз жәлара!
Сыԥсадгьыл ду амчра иацҵо
Иахьа абас инхо!
Шәынасыԥоуп хаарас иаҵоу,
Сашәа ԥсыс иахоу!
112

Ҳамҩа дыруп, ҳамҩа иаша,
Иҟьаҟьаӡа игоуп,
Са сымҩасҩым иахьа баша,
Мҩас ҳазну акоуп!
1947

МОСКВА
Москва, иахьеисуа ҳаԥсадгьыл агәы,
Уа Кремль ӡышӡа аеҵәа зхаку,
Ҳтәыла ссир иқәынхо аишьцәа жәлара,
Урҭ зегь ирзеиԥшны иргәакьоу уара,
Бызшәа рацәала убзиабара қәҵо,
Бызшәа рацәалагь уашәақәа аԥҵо,
Аашә шықәса ухыҵра иаԥылоит дара,
Гәадуроуп урҭ рзы ухьӡ аҳәара,
Иреиӷьу асалам уара иузкуа,
Уа, изакә насыԥузи иумоу, Москва,
Москва лашара, Москва!
Кремль ду аҭӡамц аҿы, хыхь ҳаракӡа,
Икәалыкәаџьоит аеҵәа жжаӡа,
Дунеи зегьы иқәыԥхоит уи ашәахәа,
Миллионла аџьажәлар уи иазыхьуа,
Гәыӷырҭа мцабзны ргәаҵа иҭашуп,
Насыԥ рызназго мраны иазыԥшуп.
Ҽаџьара иҟоума қалақьк абас,
Жәлары зегь ирыма ус гәыӷырҭас?
Рыгәҭыхеи рхәыцрақәеи иара иазкуа?
Мап, уараӡәк уоуп иҟоу, Москва,
Москва лашара, Москва!
1947

114

У И ГӘАДУ РОУ П СА РА С З Ы
Стәыла ҭбаара
Аҿацәқәа рҟынтәи,
Ахьҭа ӷәӷәара
Аҭыԥқәа рҟынтәи,
Ҭынч анхара
Азин змоу,
Ҭынч аԥсшьара
Азин змоу,
Стәыла аншәарҭаз
Еиқәзырхаз,
Аӷа иқәылаз
Дҭазырхаз,
Иаалоит Аҟәа
Рыԥсы ршьарц,
Рымч-рылшара
Иаздырҳарц.
***
Ара дыҟоуп
Афырхаҵа,
Арацәа ԥызҟо
Донбасс аҵа,
Ҵара дула
Аус зуа,
Нас жәҩангәыла
Иԥыруа,
Ифырхаҵоу
Ҽаӡә убас,
115

Ажәҩан иаҵоу
Хьшьыцбаҵас,
Нас иҟазоу
Аҳақьым,
Хьӡыла иааӡоу,
Ахьӡ згым –
Сталинградтәи
Еибашьҩык,
Балтикатәи
Ӡысаҩык.
Иааит Аҟәа
Рыԥсы ршьарц,
Рымч-рылшара
Иаздырҳарц.

***
Ажәҩан каххаа,
Икеикеиуа,
Амра ҿыхаа,
Ишеишеиуа,
Иланашьҭуа
Ашәахәа,
Игәыбзыӷуа
Иԥхауа,
Ихьырҟәыбҷоит,
Ихьыркуа,
Урҭ аҩычоит
Игәыкуа,
Мартыз, маиз,
Зегь еиԥшны,
Аҟәа иааиз
Сасцәаны
Ирбоит аӡын
Ашәҭ какаҷуа,
116

Ахьҭа бжьарӡын
Амра ҭхаџьуа,
Агаҿ шәшьыран
Ихҩауа,
Иҟәандашьшьыран
Ишьышьуа,
Уаҟа иавоуп
Ацәқәырԥа,
Ари лакәуп
– Лабҿаба!

***
Ирҳәоит: «Аҟәа
Мра сасырҭоуп,
Ҵаа мбакәа
Баҳча шәҭырҭоуп,
Ашьха ӡышқәа
Ачхынгылоуп,
Ага еишьылӡа
Иаҽԥынгылоуп,
Амра еинҭәыла
Аҭра ҳауп,
Аԥсынтәыла
Иаҭыԥҳауп».
***
Урҭ қәнагала
Рыԥсы ршьароуп,
Хьы шәахәала
Урхаԥхароуп,
Ҳамра имкьаҭо
Иԥхауа,
Ҳтәыла ирнаҭо
Адҵақәа,
117

Гәамч ӷәӷәала
Урҭ азцартә,
Хьӡыла-ԥшала
Инарыгӡартә.
Аҟәа, Аҟәа,
Иџьашьатәу,
Сас изыҳәа
Згәашә аату,
Стәыла нхара
Ду аус,
Нас, уалахәуп
Уаргь аӡәыс,
Уи иазкоуҭәоит
Аԥхӡы,
Аџьа азубоит
Ишәҭырцы.
Аҟәа, Аҟәа,
Знык узбаз,
Уаҳа умбакәа
Хара ицаз,
Игәы уҭымҵәо
Уҭахашт,
Уӡбахә ԥымҵәо
Иҳәалашт.
Нас игааит
Ухьӡ-уԥша,
Узҳалааит
Есымша,
Қалақь зҩыдоуп
Жәлар рзы,
Уи гәадуроуп
Сара сзы.
1947

ҼА А Н Б З И АЛ А, АЖ Ь Ӷ Ы РЛ Е И Т
Ҳара ҳқәаҵа аҽыуаҩ дзакәшом,
Ихьырхәанын уаҳа налшом,
Иқаруашха ажь акәыхь,
Аҵла рықәцәа иақәжьуп хыхь.
Ҽаанбзиала, ус уила! –
Иааланаршәит аӷырла.
Акьатрацәқәа ажь ахьҿалаз,
Ианарзазо ҭынч аԥшалас,
Хәылԥаз ашәаԥшь нархьыршо,
Иҭашәо амра анлашо,
Аҵла ирҳәошәа уаҳауеит:
– Ҽаанбзиала, ажь ӷырлеит!
Аӡахәааӡаҩ ибла ахмыжьуа,
Иԥаҵа ԥшӡа инапы алмыжьуа,
Ал данҩаҵаԥш, ҩаскьашәа,
Ирацәаххыран ажьымжәа,
Дааԥышәырччан, ус имҳәеи:
– Ҽаанбзиала, ажь ҟамлеи!
Ажьҭаацәагьы рҽааизырган,
Рымаҭәахәқәа рбеит ицәырган,
Аткьац дыршьан итаруа,
Қлаҭи мҵәышәи рыхиауа,
– Шәааццакыроуп, дад, – рымҳәеи, –
Ҽаанбзиала, ажь ҟамлеи!
Асоф аҿы арыц гәылхуа,
Иахыццакуаз аџьынџьыхәа,
119

Ахцәы бырфын аҭыԥҳа,
Асеиԥш ажәабжь анлаҳа,
Дгәырӷьа-гәырӷьо ус лымҳәеи:
– Ҽаанбзиала, ажь ҟамлеи!
Дук мырҵыкәа, ураҭагалан,
Уи зџьа иалҵыз ҭынч еидтәалан,
Маҷар хаала раҵәца кны,
Ус неибырҳәашт еизгәыкны:
– Ҽаангьы цахәгьы ҳгәашә аатуп,
Ҳадгьыл бзиахә, иҭабуп!
1947, Ҷлоу

АХӘРА АШӘА
І
Ахьшь ахӡы хнаҵәар ахҿа,
Ҩаԥхьа иалиаауеит аҿа.
Ашьап амса ныхжәар абӷаб
Дук мырҵыкәа аҿа иазҳап.
Аҳәа иахәыз ауаҩ ижьы
Ажьҿа иарӷьоит еимашьшьы.
Аха уанӡа ахә дышьҭоуп,
Иҭахцәа икәшан ихатәоуп.
Иаԥхьа иаҳәоит аԥхьарца,
Иақәдырӷызуеит ихааӡа:
Уа иҳәала, иҳәала макьана,
Аҭла ԥсирири, ԥсиҟәана!
ІІ
Дыҟоуп даҽа чмазаҩык,
Ибацәагь ыҟоуп аӡәырҩык.
Уи ибзиабара аҵла анҩа,
Аҳәеиԥш дахәит агәырҩа.
Игә аҵаҿы аҭра анаҳа,
Ихнахыз ашҳам аназҳа,
Ихәра мжьыжькит ишакәым,
Уа, ишԥазиуеи ӷьара зқәым!
Иабақәиҵоишь ахәырбӷьыц,
Зхаан ақьра зымгәаӷьыц,
Изҭарыда игәы зыжьжьо?
Хьаахҽыга, иԥсы изыршьо?
Уа иҳәала, иҳәала макьана,
Аҭла ԥсирири, ԥсиҟәана!
1947, Аҟәа

121

ДЫРМИТ ГӘЛИА ИАХЬ
Ируҭеит аԥсуаа агәырӷьашәа,
Инагӡаны иуҳәеит уҿахәы,
Ерцахә шла хызҩо асы акәушәа,
Иӡышӡа ишлоуп ухахәы.
Зны-зынла аҿаруаа уҳахәаччо,
Уаннеиуа ажәа ҳәауа,
Ишԥеиԥшу хыхьтәи иҳалаҷҷо
Аҟәатәи амра ашәахәа.
Уашәақәа икьаҭо цәымзаӡам,
Уашәақәа мроуп, иԥхауа!
Апоет дызражәуа мчыҟаӡам,
Шәышықәса царгьы иҭакәкәа!
Дырмит, иума агәабзиара,
Ҳаԥхьа ушгылоу уцала!
Изчаԥаз абасгьы абзиара,
Ишҩыц иҩлааит укалам!
1948

122

АЧАИҾЫХЦӘА РАШӘА
Ажәҩан иаҵәа иадубало,
Ашьха дуқәа еидҽырбало,
Имҿыхаӡац, ацәа иалоуп.
Ашьхакаԥкаԥ урҭ ирхалан,
Ирзамҳәаӡац ашәа еинаала.
Усҟан ҳчаирҭа иаҵәара,
Иарҿыхахьеит ҳашәа хаара.
Ашәа азаҳҳәоит ҳаицынхара,
Ҳарҭ иҳазҭаз абзанхара.
Баша уасуеит, уара аԥшалас,
Уа иуххәыцуам абӷьы иҿалаз,
Ашьыжь ҳгәырӷьо ҳахьынхылаз
Аиаҵәара еиԥынчылаз
Иазыԥшымзи ҳа ҳнапы лас.
Арԥыс бзиахә, абла еиқәара,
Лассы-лассы ариабжьарак
Уазыӡырҩлоит ҳашәа хаара,
Ҳашәа бзиоуп, уи иахарам,
Дубаларцоуп улашара!
1955

123

АХЬӠЫРТӘРА
Аҷкәын
Иҟалазеи, нас, иараби,
Бзиа сбымбаӡои?
Имабкузеи џьоук рысаби,
Уаҳа бгәы мбылӡои?
Аӡӷаб
Ааԥын каԥхоит иргәырӷьаган,
Ажәҵар шәаҳәауеит.
Уара ҳқыҭа ушьапы алуган,
Уаҳагь уҳамбеит.
Аҷкәын
Иҟалозар, абринахыс
Сыбмырџьан, Адқьа.
Аӡыхь хәыҷы ахы ыҵнамхыц,
Изыжәша, макьа.
Аӡӷаб
Ақалақьаҿ кыр уалоушәа,
Уасуеит абадақь.
Умашьынажә уарчануашәа,
Ҳанаргоит афақь.
Аҷкәын
Саншьа дуи сашьеиҳаби
Маҵурала иӷәӷәоуп.
Ишԥасҳәари, урҭ рысаби
Ибӷагь кыр иӷәӷәоуп.
124

Аӡӷаб
Уан заҵә лџьамшқәа акакала
Уфатә иазурхеит,
Есымчыбжьа еидарала
Уахан иугауеит.
Ахор
Ҷкәынак иабду иҽагала
Дшыҽхәауаз аабеит.
Абри иахьӡу аҿатәала –
Арԥыс, умҩахҟьеит.
Аӡӷаб
Амхы еиужьраҿ ҳахьеидгыло,
Уааи, ҳаицынхап!
Нас илоуҵаз анҭоугало,
Исҳәалак уаҳап!
1956

СЫԤШАЛАС
О, сыԥшалас, са исызгәыку,
Аанҿасрада амҩа иқәу,
Иумҩатәны Аԥсны уныдгыл,
Саҳәшьа хәыҷы дгәыдкыл-дхыдкыл,
– Башьазаҵә деибгоуп! – сызҳәа,
– Ихәра шәарҭам, даауеит! – сызҳәа.
О, аԥшалас, о, аԥшалас,
Аҵыхәтәантәи сашәа уалаз!
Унлыхәачча сан ахцәышла,
Дымҵәыуалааит уи лабжышла!
О, ихьанҭами ан лгәырҩа,
– Быҷкәын деибгоуп, даауеит! – сызҳәа.
О, сыԥшалас, суҳәоит, насгьы,
Саб ицәумӡан сышҭахазгьы:
– Ҳаԥсадгьыл ду амца анакыз,
Дықәԥон уҷкәын, дықәԥон аӡәыс,
Шәарҭак ныжьны дымцеит зымҩа,
Уимырԥхашьеит! – абриак сызҳәа.
1958

126

* * *
Уԥсы ҭазар, Қьышьуард2 хәашабга,
Ушәҟәы саԥхьо, суацәажәо сгылоуп,
Самсон даҳцәызфаз уафеит «абга»,
Џьаҳаным иҭарблит иаргьы.
Ушәҟәы саԥхьо, суацәажәо сгылоуп,
Сылабжышқәа сӡамҩа рбылуеит.
Унацәкьар дуқәа сыбла ихгылоуп,
«Гәырр-гәақь!» – убжьы саҳауеит.
Уашәа ссирқәа, макьа инапҩыраз,
Ҿырҳәала узыԥхьалоз, убарҭ,
Ҳаԥсуа жәҩан аҿы ижәҵысхарц иҟаз,
Урҭгьы зшьыз дарбану, Қьышьуард?
Апрель 24, 1958
Аҟәа

2

Леонти Лабахәуа данҿаз Қьышьуард ҳәа иарҳәон ­– Автор.

127

АҲЫ, УҼЕИБЫҬ!
Аҳы, уҽеибыҭ, сажәеинраала,
Астол уқәымхан абра.
Уца, усԥырҵ уара ухала,
Шьаҿак суцнаскьом сара!
Нас, усԥырҵ, усыдымхалан,
Ан крызҿалҵо ахәыҷ иеиԥш,
Скалҭ уҵәыуо уахьнымҳалан,
Уца! Игәаҭ уара уԥеиԥш!
Аԥсы ухасҵеит, сыԥсы иалхны,
Абла усҭеит иҵару.
Удәықәламҭаз нас уаахьаҳәны,
Са сыбжоуп ҳәа узҳәару?!
Уеиқәсыршәеит убас бызшәала,
Џьаргьы ҭырџьман дуҭахӡам.
Унха, унҵы уара ухала,
Умҩа ҟьаҟьоуп, иацәшәатәӡам!
Уцоит, аха нас ухьагәгәа,
Хьӡыда-цәада уаахынҳәыр,
Уара узыҳәа уаҳа иамтуа,
Иалшом агәашә асмыркыр!
Иуасҳәахьеит, сажәеинраала,
Уара иазу нас ҳасаб.
Забџьар кажьны маӡа ибналаз –
Дидикыларц залшом иаб!
128

Азин умам аҽыԥхьакра,
Иахьа сиит ҳәоу? Уи мамоу,
Ажәеинраала иамам ақәра,
Апоет иоуп ақәра змоу!
1959

* * *
Ҷлоу ақыҭа, Лаганиахә,
Схәыҷра гарас иамаӡаз,
Саныҩеидас – сыдгьыл бзиахә,
Сашәа хаара ахьалагаз.
Ушьҭоуп саԥхьа уҷарыхәӡа,
Амза ҭәуп ишашаӡа.
Сыҩуеит, схәыцуеит са слахҿыхӡа,
Иартуп сԥенџьыр ҟьаҟьаӡа.
Имҳәа-мырза рыхқәа еидкылан,
Ерцахә назлоу сышьхақәа,
Сԥенџьыр ахышә илагылан,
Иаасықәыркит рыблақәа.
Иаасықәыркит, уаҳа имхьаҳәит,
Са сгәы иҭаԥшуеит аҵанӡа.
Усгьы рҳәошәа слымҳа иҭаҩит
Урҭ сышьхақәа ԥагьаӡа:
– Уажәа ӷьызар, ус иӷьума,
Ҳарҩаш ҭрысқәа раҟара?!
Уажәа цқьазар, ус ицқьоума,
Ҳӡыхь казказқәа раҟара?!
Уажәа ахшыҩҵак ҳаракума,
Ерцахә ақәцә еиԥш ахара?!
Ҳашьха рашәа абжьы ахума,
Ҳашьха рашәа гәыџьбара!
1959

130

АХАҲӘ ХӘЫҶЫ, ИСУҬАЗ ЗНЫ
Ҟаисын Кәлиев иахь

Иаацәырган снахәаԥшит сара,
Ахаҳә хәыҷ, исуҭаз зны.
Гәаларшәага шьаноуп иара,
Хьушәа исымоуп иҵәахны!
Сахьак лакәҵас саԥхьа иааимҟьеит:
Ахаҳә хәыҷ снапы ианшәаны
Инакашәан, уаҵәҟьа ишьхахеит,
Ельбрус аҵкыс еиҳаны.
Ақәцәа иқәҳаит анаҟә еиқәыцә,
Ҵаҟа Бақсан еилашуеит.
Цқьа сыԥшын: сымариаша, нырцә,
Абӷаб ӡыӡымкуа илаԥшуеит!
Арахь, лбааҟа аԥшаҳәа шьҭоуп,
Аԥсаса ануп еицрыхәхәа.
Хара-хара аҩнқәа аҿаԥсоуп,
Рылҩаҵә цоит еиҵыхәхәа!
Алҩаҵә! Алҩаҵә! Афҩы хааӡа,
Аԥшалас иаман иаауеит!
Ашьхақәа рыгәҭа иххаӡа,
Илич илампа лашауеит!
Ҽыуаҩ хаҵакгьы дцоит дкәалаауа,
Аԥша иалоуп ихҭырԥа,
Сҩыза ида егьырҭ зегь збауа,
Иара дабаҟоу, даба?!
131

Анахь, ақыҭахь, цқьа снаԥшын,
Игәасҭеит ажәлар еилақь,
Иажәеинраала даԥхьоит Ҟаисын,
Рнапқәагьы еинырҟьоит – агәақь!
Ахаҳә хаҳәуп ҳәала уара,
Ахаҳәгьы цәажәоит еиқәыршәа,
Аиҩызара аҟынтә сыхиоуп сара,
Исҵарц ахаҳәҵәҟьа абызшәа!
1959

АӠЫН ШЬЫЖЬЫМҬАН
Сԥенџьыр снахеит шьыжьымҭан,
Унан! Сгәырӷьеит даараӡа:
Ашҭа, абаҳча, абна хҩан
Сыла иҟәашкакараӡа.
Дук мырҵыкәа сыццакуа,
Адәы снықәлеит сҽеилаҳәан.
Ахәырд-хәырдҳәа асы ԥуа Сышьҭа анысҵоит сеилаҳан.
Зны сааҭгылоит, сыҩуеит ма,
Сыҵоуп наҟ абаҳчара.
Ашәыб иархәеит атама,
Ашәыр анҿаз аҟара!
Абиа акәзар, итарын,
Амахә асы иласуеит.
Ардәынакгьы наԥырын,
Наҟ абардра илаӡуеит.
Иҿықәҿықәеит иара нҵәа,
Абна ҽыгәра илатәан.
Амахә снахеит аӡынҵәа,
Ашәыб цоит икыдхәашан!
Ашәырҵлақәа насыршәшәарц,
Џьара иԥымҵәарц амахәҭа,
Ашәыб хьанҭа сырхәашарц,
Са снаҿалеит амарда!
133

Усҟан аԥсҭҳәа неилыҩрын,
Иԥхеит амра шашаӡа,
Уи цхырааҩны исзыԥшын,
Сыццакызаап башаӡа!..
Абықчықҳәа ашәыб цоит,
Рыҽдыриашоит амахәқәа,
Ацәыкәбарқәа кәалкәаџьоит,
Иблахкыгоуп ашьхақәа!
1959

* * *
Убла аҵәыршы ҭакызар иумбо,
Аҵых лашә еимаҳан ианлашьцо,
Арҩаш ҭрысқәа хыҵны ицәқәырԥо,
Аӡыблара шьҭыхны ианцо,
Иара убасҟан сылацәа хҩаны,
Сналаларгьы Ҷлоу зынзаҵәык,
Изалшома џьара сахҟьаны,
Са сзы ишәарҭам цҳаҵәырык.
Ихышхыҵәан илеиуазааит Дәаб,
Агәгәаҳәа атәыла рыбганы,
Уа ихчылаз аӡшәах-ақәадаб
Саларуеит сышьҭа анҵаны.
Аԥсҭҳәа салаҳәып снапы ҩаргӡаны,
Салахалап Ҟада ахәада,
Уантәи Ԥанаҩҟа сҩаскьаны,
Сылҭаԥшып агарахь, лада.
Аԥша наҵасуа сыхҭырԥа ачыхә,
Скәымжәы аԥшьқәа хьарҵәан иаанкыл,
Скаууа снықәԥалап арха Жаныхә,
Анкьа дахьыркыз Абрыскьыл.
Шықәсык сныҟәозаргь, иагхом сшьамхы,
Гәырӷьара мҵәыжәҩоуп сырҩ сызго.
Абан абаҳча, абан амхы,
Ачаирҭа иаҵәара газго!..
135

Иҟазааит қыҭан зегь иреиҵоу,
Аӡбахәгьы рмаҳацзааит хара,
Ауаҩы дахьиз аҟара иԥшӡоу
Иҟоума дгьыл ҿаҵак џьара!
1959

АНАЦӘКЬАРАҚӘА
Иҟоуп ус анацәкьарақәа,
Икәаԥ-кәаԥӡа, икәыр-кәырӡа,
Аха шьардоуп рылшарақәа,
Зынгьы иршоит улахьынҵа.
Ачамгәыр рахәыц иахьысратәы,
Урҭ ашьшьыҳәа иаалаҟәыр,
Аԥсы дықәзар даргыларатәы,
Идырцәажәоит ачамгәыр.
Усҟан аԥхыӡ са салоушәа,
Абжьы хаара сҿанаҳәоит.
Мҿы чамгәырӡам, са сгәы акәушәа,
Сгәы арахәыцқәа зегь шәаҳәоит.
Еҳ, урҭ избо анацәкьарақәа,
Аеропланқәа шьҭууа изго,
Шьарда ирацәоуп рылшарақәа,
Аха срымоуп сгәы сарго.
Ииашоуп, ирбоит са саҳаҭыр,
Аха исхьысуам, исыцәшәоит,
Схахәы шкәакәа рыҽналаркыр,
Асаҟны еиԥш иблыр ҳәа ишәоит!
1960

137

ИҬАБУП, АДЫД!
Санышьҭалоз, аӡаӡа хыҳәҳәылан
Амшын иаҵәа. Ажәҩан еилшәан.
Саныцәа, ԥҭақәак еибарс иаахылан,
Амацәысгьы аҵх еиҩнажәан,
Аҵықьҳәа ихысит исцәыхарамкәа,
Сцәырҳаит! Ишԥассирыз сыԥхыӡ!
Саԥхьа дгыламзи уи кофҭа шкәакәа,
«О, бара!» – зыԥшаара саҿыз.
Ҳанеиқәшәаз аҽны еиԥш дгылан дшамшамуа,
Ишызбац лкофҭа шкәакәа лшәын.
Ак салҳәарц дашьҭан лгәы иауа-иамуа,
Избеит, схахә ӡыш лылаԥш ахьшәын.
Дсымбеит сызхара, о, адыд, адыд!
Сышԥоушьи, сыгәнаҳа зықәшәаз.
Аха, ганкалагь, иҭабуп, адыд,
«Ушԥашлеи!» – лзымҳәакәа дахьцаз.
1960

138

* * *
Иауит ақәа кыдҵәан,
Аҩарқәа кашит.
Ус аԥҭа жәпа нкылҵәан,
Ҵаҟа амра лаԥшит.
Ԥҳәызбак амҩа дықәлан
Днеиуан дыццакуа,
Лыхцәы бааӡыжжыран,
Иахьыкәкәон ақәа.
Лыбла аҭышамшамра
Иаҳагьы иҭыԥхо,
Уи дрыцҳашьан амра,
Ицоит илхаԥхо!
«Амҩа бықәуп, амҩа,
Барбааӡоит ақәа,
Быхцәы аларбала», – ҳәа,
Иаршәуеит ашәахәа.
1960

139

* * *
Ҵәыцак азна аҩы
Дашьлоит ауаҩы.
Уажәақәа еилаԥсо,
Улацәа еиқәыԥсо,
Уакәушәа агаӡа,
Ҿымҭ, уҟәызгаӡа,
Астол уахатәоуп –
Ари ԥхашьароуп!
Аҩы акәзар, аҩы
Иҭеиҭәеит анхаҩы.
Уи игәы разуп,
Асас дизыԥшуп.
Изҭеиҭәоз ҳаԥшьан,
Асаркьа еиԥш ицқьан.
Иҿацоуп, иџьбароуп!
Шьха ӡыхьҵас ицқьоуп.
Амра ца иаршәыз,
Адгьыл иарцәыцәыз
Иалхуп ажьымжәа,
Иара уигь еилыҟәшәа…

140

Аҩы знаҳауаз
Лыблақәа зымбаз,
Са сакәым, уԥшыз,
Уи иоуп аҩ иашьыз!..
1960

Ԥ АҴ Е И ҚӘАҴ ӘА ҚӘАЧ АЛ А
(Ахьӡыртәра)

Ахор
Аҟанҷ лызтәан Кәакәала,
Абӷьы ҿылхырц ԥраҳәала,
Ашҭа дҭыҵуан, ахәала
Уи даалԥылеит Қәачала.
Кә а к ә а л а
Унан, Қәача-Қәачала,
Ас уабаҟаз ахәала?
Иудыруазшәа хаҭала,
Са сшеилахаз иахьала!
Қә а ч а л а
Сымыш Кәакәа-Кәакәала,
Адәы сықәуп гәырҩала,
Банысымбо хаҭала,
Сымыш лашом шәахәала!
Ахор
Оҳ, Кәакәа-Кәакәала,
Ибдыруандаз, Қәачала
Гәҭыхак имоуп ихала,
Ибеиҳәарцы хаҭала!
142

Кәакәала
Еҳ, Қәача-Қәачала,
Еиҭа Қәача-Қәачала,
Аха сымам иахьала,
Абӷьы ҿысхроуп ԥраҳәала!
Қәачала
Бышьҭахьҟа бца, Кәакәала,
Амжәа сықәлап ӡахәала.
Амахә касҿар еихала,
Уахь иназгап еидҳәала.
Бара бтәаны, Кәакәала,
Абӷьы ҿыхла ԥраҳәала!
Ахор
Дцеит аҩныҟа Кәакәала,
Амжәа дықәлеит Қәачала.
Дыԥшуп, дыԥшуп Кәакәала,
Аха дыҟам Қәачала!
Далҟьазаргьы хакәыла,
Дҭахазаргьы машәырла…
Ҿыҭуа ддәықәлоит Кәакәала:
«Қәача-Қәача, с-Қәачала!»
Дихәаԥшызар Кәакәала,
Илбац иакәӡам Қәачала!
Хыхь даныхәноз ӡахәала,
Ԥаҵа барфын Қәачала,
143

Уи данкаԥоз ӡахәала,
Ԥаҵа еиқәаҵәа Қәачала!
Кәакәала
Унан, уара Қәачала,
Избац уакәӡам хаҭала!
Аҵла уқәлеит ӡахәала,
Махәык уамысит еихала!
Амжәа иҿалаз какалла
Уԥаҵа ушәуазаап, Қәачала!
Ахор
Уԥаҵа ԥшӡа, Қәачала,
Ӡык иамыӡәӡәо аамҭала,
Ӡамҩак амшәуа, Қәачала,
Аԥштәы мцауа мариала!..
Кәакәала
Ишеиқәаҵәоу иахьала,
Ус инхозар, Қәачала,
Зегь иреиӷьасшьо хаҭала
Уара уакәхоит, Қәачала!
1960

* * *
Раԥхьаӡа сылацәа аныхтыз,
Шьхоуп еилаарцыр сылаԥш иаԥылаз,
Раԥхьаӡа сылацәа аныхтыз,
Мшынӡуп игазго сызхыԥшылаз.
Сахьгараз ашоура санакы,
Мшынӡуп сызларкәабаз сгархны.
Ахш еиԥш изырхәыхәыз сҟырҟы
Рҩашуп, абахә иаҵҩыруаз ӡшәахны!
Агарашәа еиԥш сарцәон сҭахәхәа
Агәрымбжьы, амшын ду иахылҵуаз!
Сахьгараз, жәҩан ахь икахәхәа,
Ашьхақәа сырҷаԥшьон ҟарулҵас!
Гәыкала сышәзыҟоуп геи-шьхеи,
Аҵәа еиԥш наҟ-ааҟ сгәы еиҩысшарыма?!
Ҩ-анацәак ирааӡаз аҵеи,
Руаӡәк далкааны дизеиӷьшьарыма?
1960

145

АХ РА И АЛ И А А З
Ажәҩан иаҵәа иалакнаҳа,
Ус иакушәа џьара мчык,
Храк агәаҿы, амахә раҳа,
Иаҿагылоуп ҵла хәыҷык!
Ишԥаҿиааи ахаҳә кәамԥа?
Иназгазеи уаҟа абри?
Зыҭра зҳауаз ашьха уарба
Иаҿыҵшәазар ҟамлари?
Зегьы иџьаршьоит уи злагылоу,
Ахаҳә дацла еиҟәырҷҷо,
Иаҳа-иаҳа ирҵауло
Иалнацәцәаауеит уи злачо!
Ашьанҵара, ахаҳә ҵәыцара,
Алҩа еиԥш аԥҭа анаҿачу,
Уи аҵла хәыҷ амацара
Қәԥароуп, хыхьчароуп изҿу!
Аԥша анкылҟьо уа шьхатәыла,
Наанытә аџьқәа анхыжәжәо,
Уи аҽахьчоит аҳәаҭыхла,
Ахра аҽадкыл, агәы мшәо!
Аԥса ҳарак гәыдымӡала
Иҵҩыр ашәыб ианаго,
Иҟоуп аҵла, ишыҟац ала,
Амчи алшареи рыгәра го!
146

Иазҵаатәума уи злабӷамлаз,
Ма изламгьежьыз аблахаҵ?!
Ахра агәы амоуп ахра иалиааз,
Ахра иаласоуп адац!
1960

* * *
Аԥша анасуаз, амахә хыжәжәо,
Ма ианҵаауаз адгьыл еиҩжәо,
Ма амра цаҳәцаҳә ианканаршуаз,
Амаҵә хьашьшьын ианканӡауаз,
Аҵла џарџар, ҭынч зызҳауаз,
Кәалӡыс иашәыз, изыхьчауаз,
Иахьа-уаха иаабжьамырха,
Аҵла цәа акәын, хацәнымырха!
Ус ааԥын лашо ианкаԥха,
Аҵлашьап гәылҭәаан ианазҳа,
Наҟ икаԥсеит ацәа мыцхәхан,
Аха уи иазҭода гәыбӷан!
Дунеи иззықәыз, аԥсы зызҭаз,
Аҵла аҿаԥхьа иара иахәҭаз
Акакала зегь нанагӡеит,
Абарҭ рышьҭахь иара каԥсеит!
1960

148

АԤХЫН
Аԥхын! Амра лаурҟәын,
Иаарықәуршит ашьха ҟәашқәа.
Урҭ ашоурацәгьа иакын,
Аӡы иарҭеит рыхҭырԥашқәа.
Ус игылоуп рыхқәа хтны,
Иахаҽырбо стәыла гәакьа.
Урҭ анԥшылоит илаҟәны
Амшын казказ, амшын саркьа.
Аха асаркьа иднарбом
Аӡын иарҳаз ахахә ӡышра.
Рықәра шдуӡӡоу агәра ргом,
Акоуп ирбо – рыҷкәын шәҭышра!
Уи азоума, нас, даргьы,
Аԥхын, уара унаскьаанӡа,
Хкаарашьҭын абӷьыц ныҿшәаанӡа,
Уаҳаҭыраз хылԥа рхамҵа
Узынаскьарго есқьынгьы!
1960

149

АҼ Ы УАҨ ХАҴ А Д Ш ЬА Ц ӘХ Н Ы СЛ А Р
ҞАЛ О М
Ҽыла сныҟәон, ашьхақәа срыбжьан,
Сымҩа аӡахәа рқьақьа еиԥш еикәыршан.
Зны сышнеиуаз, ахаҳә иахҟьашан,
Сҽы шьацәхныслеит. Ахаҳә аақәацан,
Наҟ иқәԥақәсуа инҭалеит аӷьал,
Акеҩҳәа иасит ахаҳә асаркьал.
Абахәқәа, игылаз аԥҭа рхашьшьы,
Ирныҩуан иалшәаз ахаҳә абжьы:
– Иууазеи, амҩа ҟьаҟьа ушаныз,
Ишԥашьацәхныслеи узықәтәоу аҽыз!
Аӷа дҵысыхыр, шәарҭак ҟалар,
Адгьыл ианшылар амца, аҭакар,
Уфырҭынха, уҽыз кәалаауа,
Бахәла мацара уахь уанцауа,
Аӷа уигәыдларц, амитә зыӡбаз,
Машәыршәа уаашьацәхныслар абас!
Абахә ҭакнаҳа уалҟьоит хагәха,
Умариа дақәшәашт усҟан аӷа!
Аӷа дыҟанаҵ, шәарҭак наскьом,
Аҽыуаҩ хаҵа дшьацәхныслар ҟалом!
150

– Усоуп! – ҿаанаҭит шьхак наскьаӡа,
Ахаԥыц ҟәашқәа збеит ицқьаӡа!
Сыварахь, сышьҭахь, наҟ сладахьы,
Рыбжьы еимдырҩит ашьхақәа зегьы:
– Аӷа дыҟанаҵ, шәарҭак наскьом,
Аҽыуаҩ хаҵа дшьацәхныслар ҟалом!
Аҭынч мҩа уқәыз, аха угәуҽаныз,
Апҟараҳәа инеилааит уара уҽыз!
1960

И З Ы Ш ЬҬ Ы М Х Ы Р ҞАЛ О Н…
Аҭакәажә дыԥсит, шәышықәса ирҭагылаз,
Алзаҵә аҵаҟа иахьа дыржит.
Алыгажә, аҳаҭгәын иахагылаз,
Зегь рышьҭахьынӡа уаҟа дааԥшит.
Дхьаҳәхьачон, ацара иҭахӡамшәа,
Илаԥш кыдхалон уи зымҩакы,
Илеиҳәарц иҭахны, ицәынхазшәа,
Ԥшьынҩажәа шықәса изымҳәаз акы!
Заҟа гәырӷьара урҭ еицырхыргаз,
Заҟа мшы лаша, заҟа ааԥынра,
Ашьхара ӡыш еиԥш, еиқәышла игылаз
Алыгажә иакәӡан издыруаз абра!
Аиҩызара цқьа, ԥшьынҩажәа зхыҵуаз,
Абзиабара, уи аҵкыс еиҳабыз,
Алыгажә аҳаҭгәын данахыҵуаз
Еидаран дрыҵалт урҭ шеибакыз.
Игәыдыҳәҳәала инеигон, ишԥеиуаз,
Аха изышьҭымхыр ҟалон абра,
Имаҭа хәыҷ, иваԥало инеиуаз,
Инапы мкыкәа дцозар иара!
1960

152

КӘА М Ҟ ЬА К АС Ы
О, амра! Раԥхьатәи сшьаҿа инаркны,
Сахьнеилак усыцуп сыгәцаракны.
Сныҟәоит, ианбыкәу… Ҩынҩажәа шықәса…
Зныкгьы суҿамԥшыц улацәа еиқәыԥса!
Алмҩанык иԥысшәоит уара уҭакар,
Аӡиасқәа ҭаурбоит иуҭаххар,
Хыбаҩҵас инхоит иҩашӡа аҟәара,
Усҟан ӡынрацәгьоуп наҟ даҽаџьара,
Унылашәоит асымҟәыл хәдацәахьы,
Игәаан шьапхыцла ибӷьаҭуеит аԥшаӷьы.
Ус, аԥҭақәа неимыцҟьан, уахь уанкашы,
Аҽыр-ҽырҳәа иаҵаҭәазшәа аӡыршы,
Шьақарҵас аҭҭаҳәа иӡыҭуеит асы,
Иӡыҭуеит адгьыл зегь хызҩаз лассы!
Ерцахәҵәҟьагь нужьуам – ажәҩан абааш,
Ирӡыҭны иахухуеит иара ахҭарԥаш.
Усҟан игәырӷьоит аԥсаатә еилаҩҩы,
Архақәа еинылоит, аӡаӡа каҳәҳәы.
Саргьы сухашҭуам, амра, суҭахуп,
Сахьцалакгьы ан леиԥш улаԥш хаа схуп!
Саԥхьаҟа уиасны уансҿаԥхауа,
Сышьҭахь сыгага ӡыӡоит икахәхәа.
Сышьҭахь ианадԥыҵәҵәало ушәахәа,
Сыгага саҩҟьоит, сымҩахь иццакуа.
153

Схагәҭа уанықәшуа амца еиԥш уӷьны,
Сыгага аҽреиџьны итәоит сшьапаҟны.
Акызаҵәык улшом, амраш, уара!
Иудыруеит сымҩа шынаскьо хара.
Нас, иҟалазеи? Суазҵаауеит уеизгьы,
Иузырӡыҭуамеи шьыбжьон агәазгьы,
Сара схы иқәнауз кәамҟьак асы…
Ласхак иаҟароу, кәамҟьак асы!
1960

* * *
Сыԥсы цәгьахеит ожә саазқәылаз,
Сгәаҟуеит, ажәақәа сызхом.
Дара ажәақәагь, зышьҭа схылаз,
Ԥыхьа еиԥш даарак сыгәра ргом!
Ауасхыр еиԥш цәаҳәак шьҭасҵеит,
Изулакгьы шьыжьнаҵы,
Ус ажәак ацәаара гәасҭеит,
Аҭуан ахьтә иԥшын хланҵы!
Сназыҭрысит сара ишсымчыз,
Аха исмоуит лахьынҵас.
Аҭаҭын лҩа, саԥхьа иқәчыз,
Иналашәкәа ицеит ԥсаҵас!
«Са сзеицәада!» – слымҳа иҭаҩит,
Ажәак кылҟьеит ахәда ҭҳәа,
Иахьызгалак аҽарҵәаҳәит,
Ианымаалеит ацәаҳәа!
Ацха назго ашьхыц шишьҭоу,
Иара самоуп сыхҭакны.
Сажәеинраала, саԥхьа ишьҭоу,
Иалахсыркәшарц аҭахны.
Уи алгамҭа «ӡа» ҳәа инҵәозар,
Сара исҭахуп «да» ҳәа инҵәарц.
Нас ухаҵоуп иуҟәуцозар –
Иҟам шьаҿак шьҭахьҟа ицарц!
155

Алулага еиԥш иара ҟьаԥсуп,
Уаҳа налам, иааԥсахьеит,
Баагьы-ԥсгьы рҩымҭа иацуп,
Ауаа рхаԥыц аҿахьеит!
Ажәак сзааит саҭахызшәа,
Егьсыргылт, амаршәа куа,
Аха аԥшатлакә рыласызшәа,
Зныказ иацҟьеит сцәаҳәақәа.
Ажәак шьҭыԥоит шьынҵакьынҵа,
Егьи цыгәхыршәҭ ҟанаҵоит.
Даҽа ажәак астол аԥынҵа
Иқәтәан урҭ зегь ԥханаҵоит!
Иаасықәпапоит ажәа мҵарсқәа,
Сеимдырххоит аҷыҷмаса.
Рыуа-рдыхә егьыҟаӡамкәа
Насгьы рҽарҭоит афаса!
Са исыздырам ҳаинызраало,
Ас ихәарҭам, ухаҵкы,
Уалс иудуп, сажәеинраала,
Ҳаиныршәатәуп, уҽазкы!
1960

* * *
Амра сынцәылеит, хьҭакы сакызшәа,
Сықәнакит амра, маҷ-маҷ илаҟәызшәа,
Сныҽԥынгылт арҩаш, ашьацра наԥхьаҳәа,
Арҩаш еихәлаччон, ицәажәон ахьхьаҳәа.
Қаруаш ҳасабын аӡы аҵаҿ ахаҳәқәа,
Шьацын уарҳалҵас ихызҩоз аԥаҩқәа.
Сеимаақәа сышьысхит, сеиқәа ҵаркәакәан,
Сынҭалеит аӡиас анс-арсгьы мҳәаӡакәа,
Ацәқәырԥа хьшәашәа иарыхьит сшьаргәацәқәа,
Сааԥсара ҭаӡыҭит, нырцә сымнаӡацкәа,
Нырцәҟа саныр ауп ацҳа шхыз анызба,
Ацҳа сымбеит ҳәа, исымам аныӡба!
1960

157

АЛ Ы Қ ЬСА Н Д Р Ч АЧ Б А И З КУ АХӘ Ы Ц РА
1960 шықәса рзы Аԥсны Иреиҳаӡоу Асовет Апрезидиум ахьӡала Аҟәа иааит, аҳәаанырцә зыԥсҭазаара
зхызгоз аԥсуа сахьаҭыхҩы ду Алықьсандр Чачба иарзаҳал. Уи даҳәон иԥсадгьыл Аԥсныҟа дызлахынҳәышаз
азин. Сара усҟан Иреиҳаӡоу Асовет Апрезидиум хантәаҩыс саман.
Аԥсны аиҳабыра ишьҭырхыз ақәҵара амч ала,
асахьаҭыхҩы иԥҳа Биана Чач-ԥҳа лаб иԥсадгьыл ахь
иаагаразы амҩа дықәлеит. Аха, рыцҳарас иҟалаз,
аԥҳа, аб иԥсҭазаара ахьихигоз днеиаанӡа идунеи иԥсаххьан. 1985 шықәсазы Алықьсандр Чачба ибаҩ Аԥсныҟа иааргеит. Д. И. Гәлиа дахьжу Аҟәа апарк аҿы
асахьаҭыхҩгьы идырҭа ҟалеит.
Арҭ ацәаҳәақәа ҩуп асахьаҭыхҩы иԥсадгьыл Аԥсныҟа ихынҳәра иазкыз арзаҳал сара сызхадаз аусбар­
ҭахь ианааи амшқәа рзы.
Иара еицырдыруаз сахьаҭыхҩын,
Шәышықәса иаҭәаз сахьаркыратә хәыцҩын.
Еимидон уи адунеи акәакьқәа,
Еиҳарак Европа аҳҭнықалақьқәа.
Акьыԥхьаҿ дџьаршьон, ихьӡ-иԥша шьҭыҵуан,
Жәпаҩыла ахәаԥшыҩцәа изымҩахыҵуан.
Ашықәсқәа мцеит имҩацәгьа даныжьла,
Парижнӡа даннеи, дыҟан деиқәышла.
158

Уи Францызтәыла нхарҭас ишьҭихит,
Икәымжәы цыҩцыҩ аамҭала ишәихит.
Зынӡас иҽеиҭеит асахьаҭыхра,
«Сыеҵәахә кыдуп! – иман агәыӷра.
***
Зны дахьнышьҭалаз ус ибахит ԥхыӡла:
Дгәырӷьо даақәгылахт уи Аԥсынтәыла.
Дахьиз, дахьааӡаз ақалақь далан,
Аҷнышқәа ҿырҭуан, амшын ихыхәхәала.
Иибахьаз акәӡам, Аҟәа – хьыҵәцароуп,
Агаҿа зҩычо – баҳча иаҵәароуп.
Хынҩажәа шықәса збара дахгәаҟуаз,
Абар иахьышьҭоу ақалақь Аҟәа!
Дақәшәарц изалхын уи лахьынҵала,
Франциатә сасцәақәак неихуан гаҿала.
Ԥшәымак ишиаҭәоу дбаӷьаӡа дгылан,
Ҳаргьра изызуа пальмак ихагылан.
Асасцәа иаҩсит ицәыхарамкәа,
Рыбызшәа идыруеит: ргәы иахәеит Аҟәа!
***
Зны-зынла акы ацрыхоит игәаҵӷа:
Алҩақ иариқәаҵәаз аԥсуа ԥацха.
Еишьылҟаҟароуп алҩаҵә иахылҵуа,
Уахьынтә ԥхьарцоуп уаҩ игәы зырҿыцуа.
159

Уи аккаҳәа иазырҳәо дҭаҳмадоуп,
«Ахәра ашәа» ақәиҳәоит, дышҟазоу гәаҭоуп:
«…Зыԥсадгьыл зцәыӡыз, уи иоуп арыцҳа!
Ашьа азказҭәаз изхырҵоит ахьтәы цҳа…»
Абас аԥсуа ду Аԥсны дазгәаҟуан,
Хәыцырҭас иман иааԥымҵәаӡакәан.
***
Абас дшыгәырҩоз, зны игәиҽанӡамкәа,
Џьарантә иԥыхьашәеит «Аԥсуа лакәқәа».
Идыруп уажәшьҭа уи дзыршанхалаз:
Ахьхьаҳәа ицәажәоит хатәы бызшәала.
Кырӡа ихәарҽхахьаз игәы дыԥдыԥуан,
Бжьы хаак илымҳа иҭахәыҭхәҭуан.
Ианаӡӡеи лакәын, лылаԥш неихылгон,
«Шьышь-наани» ҳәа агарашәа изылҳәон…
***
Зны шьыжьык уи дгәырӷьаҵәа дҩагылан,
Иԥсы злаз исахьақәа неидкылан,
Уасиаҭны иҩыз саламкгьы нарыцҵан,
Дныҳәаныԥхьеит! Нас Аԥсныҟа идәықәҵан:
«О, сыԥсадгьыл, амра зхашеишеиуа,
Сгәи сыԥси рыцуп ссахьақәа инеиуа!
Суасиаҭ усгьы Аԥснынӡа инаӡароуп,
Сыԥсы ахьыҟоу сыбаҩ ҟалароуп!»

160

Абас уи аԥсуа ду Аԥсны дазгәаҟуан,
Хәыцырҭас иман иааԥымҵәаӡакәан.
1960, Аҟәа

1961–1980
СА РА С Р Е С П У Б Л И КА
Ҵабыргуп иуҳәаз, Аԥсны хәыҷуп,
Аҵыхәа убоит аханы угылар.
Мацәа ҭыԥк еиԥш ахсаала иануп,
Ус иахьанӡамгьы ҟалоит иуԥылар.
Аха икьаҿума Аԥсны аҭоурых?
Шьамҩан иалԥшуеит ажәытәра ҵаула.
Стәыла ахақәиҭраз, рабџьарқәа шьҭых,
Заҟаҩ неихьада хаха, гәышԥыла?!
Ҵҩа змам арҳәцәа Аԥсныҟа имаахьеи,
Ҳәаҭыхла иажәлон шьхала, гаҿала.
Иарбан мцаԥшьу избылӡаз Трахьеи?
Иарбан дгьылҿаҵоу икәабам шьала?
Заҟаҩ рҭиида аҿаԥа рҿаҵаны?
Заҟаҩ агада хынтә амҳаџьырра?
Ашьоура мцахәыцәа иахҟьаны,
Иқәӡааӡаз маҷым ажәла еибаркыра!
Аҳцәа рымчхара, стәыла иахаԥаз,
Дгьыл иннакыломызт сыԥсан идәықәлар,
Жәлар рыԥхӡаша, имшынны икаҭәаз,
Иарӡысар алшон аӷба ду нхылар!
Аԥсуа ичеиџьыка мап ҳзацәкру?
Игәы ҭырхаха диԥылон исас.
Шьаҿала, версла ӡәыр изшәару,
Аҳаҭыр бзиахә ажәлар иаԥырҵаз?
162

Цқьа изылашом ҳазҳәару ҳара,
Ианвар аз акәзааит, амра каԥхара?
Маҷ изҩыдоума, сҵаауеит сара,
Агаҿа аҳауа, амшын иаҵәара?!
Изҳәада, Ерцахә цқьа иҳаракым?
Ӡыхьла имаџьаноушәа ҳашьхақәа рымҵа?
Ҳпатырқал ҩежьқәа ҽеила ихьӡыркым?
Иԥшӡамшәа, иршанхагамшәа Риҵа?
Сара среспублика иахьӡуп Аԥсны,
Иссирӡами иара ахьӡ зегь рыла?!
Уи ажәа уахәаԥш хәҭа-хәҭала ишаны,
Иуанаҳәоит: «Аԥсы зну атәыла!»
1961

* * *
Анҭ ашьхақәа еидҽырбало,
Избац роума? Цқьа снаԥшын,
Ишԥассиру, ишԥеинаало,
Қәаршаҩҵас ашәаԥшь рыхьшын!
Ишԥеилаҳәоу, сасра ицошәа,
Ркәымжәы, ркаба, рыхҭарԥа…
Аҟәа икылсырц ргәы иҭоушәа,
Ҳанаԥыло Март ԥшьба!
1961

164

А М ҨА С Ы ҚӘУ П
Амҩа сықәуп, сықәуп, сықәуп,
Бзанҵы исықәым ааԥсарак.
Сишь, закәызеи? Нас иабыкәу?
Акәукәу хәыҷ: кәукәу, кәукәу!
Сеиҭаԥылеит ааԥынрак!
Абахә кнаҳа сымҩа аҿысуеит,
Аԥсҭа ҭахьра сышьҭа ҭгоуп.
Ма жәҩангәыла сышьҭа сырӡуеит,
Амшын еилаш агәы шьҭыҵуеит,
Уахь иналга сышьҭа гоуп!
Сахьынгәарло мҩа хьанҭараз,
Ибнаршәыраз имитәны,
Иладараз, ма иҩадараз,
Зегьакоуп, ацәылашараз
Снеиуеит, снеиуеит сыҭҟьаны.
Мрагылара, мраҭашәара,
Зегь еимыздон еиԥш, абар,
Са сазааит хшыҩеилкаарак:
Иҟамлозаап дгьыл наӡарак –
Сааԥшны сқыҭа хәыҷ сымбартә!
Амҩа сықәуп, сықәуп, сықәуп,
Бзанҵы исықәым ааԥсарак.
Сишь, закәызеи? Нас иабыкәу?
Акәукәу хәыҷ – кәукәу, кәукәу!
Сеиҭаԥылеит ааԥынрак!
1961

165

* * *
Чмазара цәгьак сылаҽит,
Сахьымаара сашьҭырцы.
Џьаҳаным гәашә снылаԥшит,
Егьсыгымкәа сҭаларцы.
Бзиабарак сгәанаҭеит,
Сыжәҩа нҭарс, исылаҵәан.
Сыдгьыл, сыбнеи сгәараҭеи –
Зегь аргылт иҽыхацәан.
Аԥсра ҟадыџь дәылнацеит,
Ашьапхыцқәа сылыжәжәан,
Дунеи ҟьаҟьа сықәнаҵеит,
Агәыр аҵа скылыршәан!
Аԥсра еиҭа счычоума?!
Расацынгьы самҵаршәыз,
Акыр ихьран дыҟоума
Бзиабарак иаӡрыжәыз!
1961

166

А Ԥ С Н Ы Л А Ш А, С Ы М РАТӘ Ы Л А
(Ашәа)

Аԥсны лаша, сымратәыла,
Ашәа узысҳәоит гәырӷьа бжьыла,
Абра иааиз ҽнак мацара,
Бзанҵы ихашҭуам уԥшӡара!
Уга, ушьха, убаҳчара
Иаздырҳауеит аԥсҭазаара!
Баҳча зҩыдан уҟаӡами,
Ҳаԥсадгьыл ду уаласами,
Сгәазырҳага, сылашара,
Уара иусҭоит сымч-сылшара!
Уга, ушьха, убаҳчара
Иаздырҳауеит аԥсҭазаара!
Ԥхьаҟа сымҩахь сгәы зырхаҵо,
Сыԥсҭазаара хаарас иаҵоу,
Уԥшаауазаргь цәымзаркыла,
Уеиԥш абаҟоу даҽа тәылак!
Уга, ушьха, убаҳчара
Иаздырҳауеит аԥсҭазаара!
1961

167

* * *
Угәы иҭашыз ажәа,
Аҵабырг иахшаз,
Уахан угәы иалжәа,
Ухыс, иара хҿаз!
Ԥыҭрак ҵыр, ихьшәашәар,
Иҭҟьом уи зынӡа,
Нас, еибамго абџьар
Наргом ирҟәынҵа!
1961

168

* * *
Иҭырцәажәо аиҩхаа ҵаула,
Иац арҩаш ахьцоз ицқьаӡа
Сынхықәгылт, асаба аныҩҩыла,
Аӡыршьҭра ҭацәын иккаӡа.
Арҩаш иахәлабгеит адгьыл ԥсымҭәра,
Абахә ду иаҿыкәкәом аԥхӡы.
Иҭацәит ихыжжуаз аӡыршьҭра,
Усԥуазаргь иааг – цәыкәбарк аӡы.
Иҟәашӡа, абаҩ хтызшәа инагоуп,
Зны арҩаш еихәлаччо излацоз.
Абахә дуқәа ҿаҳауп, идагәоуп,
Иҭабеит урҭ рыбызшәа зҳәоз!
Исгәалашәоит… дшықәыз иҭәымҭа,
Поет ссирк иаалырҟьан дҭахеит.
Уи дзыдтәалаз истол, иҩырҭа
Еиқәыхьшәашәа убас иаанхеит.
Дҿыхарымашь ҳәа, баша дахьнықәиаз,
Астолаҿ акалам изыԥшын.
Аԥенџьыр, иашәа хаақәа зныҩуаз,
Лашомызт, аԥарда лашьҭын!
Еиԥшыстәуам: апоет қәрахьымӡеи
Арҩаш иҭабази абра.
Апоет иажәа акгьы амыхьӡеит,
Рҩашҵас дныҵабазаргь иара!
169

Адгьыл ду ами арҩаш згәылҵыз,
Ӡышхәыс иажәит уи шеибакәу.
Апоет иашәа гәуп изхылҵыз,
Иалабоит ауаатәыҩса ргәы!
1961

АҲА Р Г Ь
Нанҳәа аншылоит аулица,
Ибааӡажжыроуп ачабра.
Аҳәсахәыҷқәа ркасы аҟынӡа
Амрахәага леит сасра!
Ашәшьырақәа каршәуп Аҟәа,
Урҭ идырхьшәашәоит Басла,
Ҳаргь мыкӡакәа, мра мбаӡакәа
Уцартә иҟоуп, уцала!..
Аха ԥҳәызбак ожәааныла
(Дахьсзымдыруа сгәы сагоит),
Аҳаргь ларҟәны илхаргыла,
Аҟәа далан са дызбоит.
Зны гаҿала дықәуп лымҩа,
Сылаԥш лышьҭоуп дахьцалак,
Лшьаҿа здыруеит атыгә-тыгәҳәа,
Лыгаг хныҟәалоит Басла!
Амра цара амацараз
Аҳаргь налгом илхакны,
Иҵахылҩоит уи лыԥшӡара,
Џьоук аблыр ҳәа дацәшәаны!
Еҳ, уи аҳаргь агәаӷ сымоуп,
Исҭахгәышьоуп сҳәа наӡар:
Ԥшаӷьык насын, хыма-ԥсыма,
Илыхкәыцәааны иама ицар!
171

Заа издыруеит, уи даахьаԥшыр,
Лылаԥш ҟамоуп – уаҳа акгьы.
Аха аҟамаҿ амра нақәшыр,
Имцырцыруеи иаҳагьы!
1961

Ҿ Ы Б Ҭ УА М
Ҿыбҭуам... Иҟалазеи? Бҿымҭра
Аԥырқьҳәа амца снаркит.
Иаҟәыҵит амшын ашыкьра,
Хәыҷы-хәыҷ амра лаҟәит.
Ҳаиԥырҵуеит минуҭқәак рыла,
Наҟ аиха гәашә ахьарту,
Аӷба бҭалан бцоит мшынгәыла,
Саргьы сԥыруеит, салацоит «Ту».
Ԥсыӡак ахьыбжьам ҳабжьара,
Сааҭқәак ниасыр, ҳагәҭа
Иааҳабжьаҳашт арха шара,
Аӡиасқәа, ачарҭа.
Лассы ҳаибабо ҳаздыруам,
Ажәа ҟәандак… са исызхоит.
Ҿыбҭуам… Былабжыш цырцыруам,
Уимоу, акыркыр быччоит!
1961

173

* * *
Изоуҳәо змаҳауа,
Изҭоуҭәо зкылсуа.
Ажәаԥҟа

Егьшухарам гәеиҭаӡом,
Амца қьауқьад ужәиҵоит.
Изхароуҵәҟьа дишьҭаӡам,
Димбаӡошәа иҽыҟаиҵоит.
Ауасҭара ззымдыруа
Дцозар аҵла ахьԥиҟара,
Аҵлақәа зегь нхытаруа,
Иалагоит аӡыӡара!
Зны узыхҟьаз узымдырӡо,
Ибла акакаҷ ыҵашәоит.
Шаҭарак ара изымдырӡо,
Жәала аҳәынҵәа уқәиҭәоит.
«Ҽада лымҳа» налаҵан,
Ибжьы ҭабаа ргәаҩаны,
Уи «дааулгоит» ирласӡан,
Аӡы мыӡәӡәа уаҭаны.
Итәақәаз андәықәлалак,
Уара нас уаанкыланы,
Уиҭахушәа гәыкала,
Дыччо уаԥхьа дгыланы:
174

– Мшәан, сыхәмаруеит акәымзар,
Исҳәаз ҵаҵәҟьоу џьушьома?
Анҭ зыршәаша расымҳәар,
Акы иабжьарц иҟоума?
Узгылоузеи, уааишь уара,
Уагәӡишь сӡамҩа татара,
Нагӡара ақәыз ҳаиуара,
Уаала аҩныҟа акрыфара!..
Ужәҩа инапы нкылданы,
Ддәықәлоит дҿаԥхаҿаччауа,
Дыштаташьу цәырганы
Дбаџуеит, дыҽхырцәажәауа.
Цқьа дудырзар – дџьоушьаӡом,
Иҟам игра иахәаша,
Ихы шеиқәшәам ҩашьаӡом,
Ус дигәышьеит, ахәаша!
Абри иҵгәан дҽыжәызҵаз,
Аӷәра наган имаздаз,
Аҽадацқьа иақәтәақәаз
Дара шракәу рдыруандаз!
1961

* * *
Апоезиаҿ акгьы амчым ашықәсхыҵра,
Ажәытә цәа уцәахамԥагәышьар!
Аӡә дубан, уналышьҭалт: «Кофҭа шкәакәа»,
Узлыхьӡоз џьушьахит ус џьа мбаӡакәа!
Аха лара дузхьамԥшит знызаҵәыкгьы,
Лықәҿуҭыр акәӡами уи даҽазныкгьы?
Мап, мап, дзыхынҳәуа џьумшьан, дцеит уи, дцаӡеит,
Ушықәс џьамыӷәақәа дара ртәы ҟарҵеит!
Маи 21, 1961

176

* * *
Ахра казказ амҩа аҿыргеит,
Амҩа цоит иҵәи-ҵәиуа.
Ожә уԥшишь, уԥшишь, иаацәырҟьеит
Машьыналаск кәалаауа.
Ицырцыруа иара шнеиуаз,
Ахра агәаҿы ианынҿас,
Аԥҭа ԥжәаха игәаҭеиуаз
Еиԥшу џьушьап, иахьаҿаз!
Иақәтәаз дҭыҵит, ихы еиҵыхны
Ахра днаҵаԥшит ҩада.
Нас арахь, ихылԥа ихыхны,
Аҵамҵамра ибеит лада.
Џьаҳаным ҭыԥ шгәеиҭоз аума,
Илаԥш зкыдхалаз абра?
Даҽа хҭыск игәалашәома,
Анкьа ихигахьаз иара?
Игәалашәеит, даныҷкәыназ
Иара убраҵәҟьа дшаҿахаз.
Аԥсреи аӡреи дшырҭагылаз,
Далҟьарц дшыҟаз ихы шхаз!
Закә мчузеи нас даҿызга?
Иахьиҭахыз уи днаӡеит!
Имҩа шиашаз агәра анига,
Игәы анымшәа – ԥхьаҟа дцеит!
1964

177

Д.И. ГӘЛ И А И Б А ҞА А Ԥ Х ЬА
Иԥыххаасан ахра еилаҭәахра,
Аҭҳарцәҳәа даақәтәеит Дырмит.
«Дҽыжәҵит, имшәх, дад, Сасрыҟәа иаӷәра!» –
Иҳәозшәа ҳарҭ днаҳзыԥшит.
Аеҵә шеишеи ажәҩангә ишаджәаз
Абжьы иаҳазшәа дӡырҩит.
– Жәытә хаҳәк ирбаз ԥсышәала ишцәажәаз
Уаҳазар акәхап, Дырмит? –
– Ишԥасмаҳац, ахара инаҩхьоу!
Аха ожәыҵәҟьа – разҟуп:
Ҳҿар иахьатәи ҳанбан ишаԥхьо,
Сишь, ҽеила исаҳарц сҭахуп!
1964

178

* * *
Схәыцуа сгылоуп саҵәца кны:
Иҭабуп, жәларак сызныҳәаз,
Саԥсахааит шәарҭ исзышәҳәаз!
Ҵла дук абнара агәҭаны
Есааԥныла иазҳауеит,
Игәылҭәаахьеит аҵла даара.
Аҵла ацәа ҭшәахан, иахԥеит,
Уажәшьҭа наҟ ацәа каԥсароуп!
Сыжәлар рзын сҟалар сцәаны,
Урҭ рызҳамҭа саԥырхаган,
Наҟ скаԥсааит, срыҟәԥаны,
Дара шьҭыҵлааит гәазырҳаган!
Сыжәлар-ҵла амԥан, сааигәаны,
Ианамухгьы, сазкаԥсааит,
Рҵәыгас, ужәрас сҟаҵаны,
Иџарџаруа иазҳалааит!
1964

179

* * *
Лҩак алачыз џьушьап аҵла,
Нҭыҵ ибыбышӡа изазоит.
Ашьхыҵә гәырӷьо ашәҭ ианацла,
Ашәҭ абӷьыцқәа канаԥсоит.
Уахьынаԥшлак ашәҭыш, ашәҭыш!
Ицырцыруеит ашәахәа.
Акьатрацәқәа роуӡан иашьҭышт,
Амахә иқәлаз аӡахәа!..
Ааԥын зԥылаз насыԥ имоуп,
Зшьапы нылашәаз ашьац.
Аха ҩынтәгьы насыԥ имоуп,
Уи збарым ҳәа згәы мбжьажьац!
1965

180

* * *
Нас мышкызны сыԥсы схыҵып,
Слеиқәыхьшәашәап – уаҳа акгьы.
Алаҳәажәқәа реиԥш исԥырҵып
Сыдгьылтә гәаҟрақәа зегьы.
Аха, сымра, уааи умԥшыкәа,
Сылахь иқәырш ушәахәа.
Са сызхьымӡаз сусқәа-сҳәысқәа
Саԥхьа ииаг еицрыхәхәа!
Суҳәоит усҟан: ан лыбжьы хаа
Слымҳа иҭарыҩ «шьышь, наани»!
Слымҳа иҭарыҩ, арҩаш мчымха
Ҿеихак шамам уахи-ҽни!
«Уаридада!» – днаргоит ҭацак,
Уи ашәала сгәы шьышьы!
Урҭ инрыцҵа ԥсыуа хаҵак
Апҟацаҳәа иҟамч абжьы!..
1965

181

Е Р Ц АХӘ Ӷ ЬА З Ӷ ЬА З С Н А ГӘ Ы Д Ԥ Ш Ы Л А Р
Ҵхыбжьон сцәырҳан, санааҿыха,
Иӡхьан амшцәгьа ахабар.
Иқыџьқыџьуа амза аԥҽыха
Ааҵраҿ иарӡысон аҩар.
Инақәыршәан аимгеимцара
Адыд ҭадыдуеит џьара.
Суада иҩнажьыз алашьцара
Иаҿын сԥенџьыраҿ аӡыҭра.
Ԥхыӡла избеит ус: Ерцахә гылам,
Иҟам ашьхақәа рыгәҭа!
Сгәыҭҟьаԥсыҭҟьоуп, уаҳа сылам,
Ерцахә бгама, ҳаӷеиҭа?!
Ҳқыҭа рбаӷьқәа ирҳәашазеи,
Акисиҳәа еиқәҿыҭуа?!
Схәыцуа сиарҭа сылатәамзи,
Сыԥхыӡ ахәа еиԥш иртытуа.
Сгәаҟуеит, шанда! Амра гылар,
Избашт сышьхақәа хьӡыркны.
Ерцахә ӷьазӷьаз снагәыдԥшылар,
Шәынтәгьы схыԥоит сыԥсраны!
1965

182

САХ ЬА ҚӘА К
Кәыдры хыҵыр, аҵҩақәа
Шыцәгьахо мбакәан,
Нырцә игылоуп аҵлақәа
Реиқәа ҵаркәакәан.
Ҳаимҩалацәаз, шәҭала ҳәа,
Ацәқәырԥа гәрымуеит.
Аԥша иаршәыз алаҳәа
Абард иахууеит.
Иҷитситуеит ҵарақәак –
Аԥхын иахьҵәыуеит.
Ашҭа аҵыхәан ҳәарақәак
Ранацәа ирзыҩуеит.
Ашәарыцаҩ имтәаӡаз –
Афаса еимгәиҳәоит.
Ацаблыкьқәа иԥыхьашәаз
Имаҟа хьырҳәоит.
Аҽҳәа аԥхьа қьафуроуп,
Амца шаҳәшаҳәуа.
Уаха шаанӡа сы хьанҭоуп
Афарҭын иаҩуа!
Иҿшәаз абӷьыц камшәакәа
Сыжәҩа ианықәшәа –
Усҟан ауп асахьақәа
Сылаԥш анрықәшәа.
183

Усҟан ауп, изызӡозеи,
Сӡыӡо ианысҳәа:
«Заҟантә абӷьыц нықәшәозеи
Макьана сыжәҩа!»
1965

А ГА Г М Ы ЖД А, Ц Ә Ы Р Ҟ ЬА Ц Ә Ы РАС
Амҩа иқәу ахьҭа дакыр,
Умца хаахар, иабаргәузеи?
Амҩа иқәу ацәа дакыр,
Уԥхыӡ хаахар, иабаргәузеи?
Амҩа иқәу даныхҵәры,
Уарӷьажәҩахар, иабаргәузеи?
Уи даннықәло ацҳаҵәры,
Уизбагьырхар, иабаргәузеи?
Амҩа иқәу амра ихашыр,
Игаг цәырҵуеит, изхәарҭоузеи?
Уи дышнеиуа ажәҩан аашәшьыр,
Игаг ыӡуеит, измааноузеи?
Амҩа иқәу, умҩа нагӡо,
Урзылаша ужәлар гәыраз!
Уеиԥшымхааит, амҩан уахьцо,
Агаг мыжда, цәырҟьацәырас!
1965

185

* * *
Иахьырааӡаз абиԥара,
Ишаҳәшаҳәуеит хәышҭаарак.
Ишаҳәшаҳәуеит амцаԥхара,
Мроуп, нас, адгьыл аҿ иара!
Зқьышықәсала уи аԥхара
Иҟоуп, иӡуам, ихаҵа,
Аҵеи дызгароу агара
Иадԥхалонаҵ ижжаӡа!
1965

186

АҼ Ы ХА Ц ӘА
Ҽыхацәак, уаҩ дамыхәо рыҽхәара,
Ҽабаак иахо икылыргеит ҽыҩс.
Уаа ԥагьақәоуп, иақәгәыӷуеит рымчхара,
Ҽыхароуп ирымаӡоу хшыҩс!
– Шәҽы сахәаԥшын, ҽыҩӡам, шәаҟәыҵ, уара,
Иқәшәымҵан, шәарԥхашьар ҟалоит!
– Уи узырҳәогьы аадыруеит – ашьыцгара!
Шәнаскьааскьа, ҳҽыҩ амҩа аҳарбоит!
Аҽыҩқәа цоит, еихьымӡеиԥымӡауа,
Арха еиужь иануп иԥшаха.
Уи аамҭаз, хыла-шьҭахьла иԥауа,
Аҽыуарчан неиуан ганха.
Шәыԥсыма анырҳәа, џьаргьы ицәыҵамгылт,
Аҽыхацәа ҽыхара икылст.
Аҽыҩ рыбжьарцалт, наҟ-ааҟ иавагылт,
Авара ҟамчыла идырдыст.
Аха ихьышьарххоит, иалшом аҵҟьара,
Аҽышьамхыц иажәжәоит ашьац.
Аҵыхәа аҟьоит авиви, шәас, уара,
Аттаҳәа иканаԥсоит аҽуац.
– Уа, наҟ иқәыжәга, шәызҿу хымдырроуп,
Еицәашәтәуеит, еиӷьуп шәаҟәыҵ!
– Мап, мап, хьыӡҭгагас иҟоу ҽыхароуп,
Цхыраароуп, уара наҟ уаҳԥырҵ!
187

Ус, ишнарцоз, илкаҳаит иқәҟьаны,
Иаакьыркьырын, аԥсы нахшәеит,
Аҽыхацәа адруҳәа илҽыжәԥаны,
Аҽы рыма амбахь еихеит.
Аҽԥсы наргоит атәыӷәқәа хаххала,
Аҽыхацәа аԥхӡы рҿашуп.
Руаӡәк даҵаҳәҳәоит: – Амбахь шәнахала,
Ахьӡ, аҳамҭа уаҟа иаҳзыԥшуп!
Аԥсы ҭалоит, ак ахьыз џьышәымшьан…
Аԥсы ҭалоит ҳҽыҩ ҳазкәыхшоу!
Ҳаӷоу ибааит ҳара ҳҽыҩ ҵыхәахьчан…
Ԥхьагылароуп иара зызшоу!.. –
Аҽыхацәа ҽыхоит, урҭ ақәгәыӷуеит,
Ибзахоит ҳәа «шьарда зымчу!»
Аха изламхәаҽуа, абри џьасшьауеит,
Аҽуац афҩы рԥынҵа иҭачу!..
1965

АЖӘА
Есымшааира ашьха скыдуп,
Аҩадара уалны исыдуп,
Уахь сызцозар – са сеибыҭоуп,
Мыц зымҳәаӡо абџьар сыҭоуп.
Ажәоуп уи, нас, ажәа хысгоуп,
Уи лабашьоуп, ахра аҿысгоуп,
Ихәырбӷьыцуп, игәырдысгоуп,
Иҭоурыхуп, шьаҭамырӡгоуп.
Ажәа – хыҵырҭа каҵәароуп,
Жәҩан иаҵәароуп, имҩаԥҵәароуп,
Ажәеи ашәеи еилаӡароуп,
Ажәа аныҟам – ашәа нҵәароуп!
Ажәа – иӡышуа изыҳәа ӡыхьуп,
Иҵаулоуп, мшын еихсыӷьуп,
Уарлаҳәыртә еиԥш иара ҷыхьуп,
Иара гәыхьуп, иара хыхьуп.
Ажәа – жәҵысуп, гәырӷьаҿҳәашоуп,
Даҽазныхгьы – лаӷырӡашоуп,
Ажәа – ҭынчроуп, имза шашоуп,
Ажәа – ҳаԥхьа иҟалашоуп.
Ажәа – амалқәа зегьы ирмалуп,
Зны иҳарамуп, зны иҳалалуп!
Зны инасыԥуп, зны иаџьалуп,
Зегь еизызго уи саркьалуп!
189

Есымшааира ашьха скыдуп,
Аҩадара уалны исыдуп,
Уахь сызцозар – са сеибыҭоуп,
Зегь иреиӷьу абџьар сыҭоуп!
1967

* * *
Угәы анбылуа, амца ацраны,
Амца угәыла дарԥхаларц;
Уажәа нымхарц угәы иҭашәны,
Уажәа аҵабырг аҳәаларц;
Удгьыл гәакьаҿ утәымуаҩны
Дгьыл ахаан уҟамларц;
Аус узҿыз, агәра ганы,
Аҵла иԥырҟаз еиԥш имҩарц;
Ҭаххарада угәы ҭацәны,
Уԥсыр «ус ихәҭан» рымҳәарц;
Зегь ангәырӷьо, рыгәҭа уаӡәны
Дара аныччо умгәырҩарц;
Уԥсы анҭаху «даԥсоуп» ҳәаны,
Уԥсыр «ус ихәҭан» рымҳәарц;
Уҟахызшәа убла хҩаны,
Иумбазгьы збеит умҳәарц;
Уахьыржызгьы амҩа аханы,
Ҵла хәыҷыкгьы иазҳаларц;
Амҩа иқәу цәгьа дааԥсаны,
Амҵаҿ ҭынч иԥсишьаларц;
Ҳаит, амарџьа, ушьаҿа неиҵых,
Укҿамхароуп акҿыҩра!
Уԥсҭазаара иазша, иазных,
Иаҭ, иахәхааит ауаҩра!
1967

191

АУА З
Ҭаҳмадак иԥа изынижьит ауаз,
Иааркьаҿӡан исарҳәеит уи заҳауаз:
– Адунеи зегь реиҳа ирацәоуп аӡы,
Аха заҟаҩ ашьҭада иржәрацы!
Уахьаниаз аӡыхь уаҩымсын, еиҵых,
Амҩасҩы дшааиуа, акәапеи неиҵых
Иара дҩаҿыхәар, иҿажәкра хнаҽып,
Иԥхӡы илабаанӡа уаҟа дааԥшып!
Ҳалуқәа, дад, ҳалуқәа рымаҵ ула,
Уаҳа акы улымшаргьы, аӡы лашьҭла.
Ҳалуқәа шьҭхысааны уа илагалап,
Аҳәиҵәҳәа ашыла алуҭаҩ иҭаԥсалап!
Дад, ҳхәышҭаара иагымхароуп амҿы,
Аха ӡи-мцеи еибамырцәааит унапаҿы!
1967

192

А ҞӘА Н ТӘ И Ҷ Л ОУ Н Ӡ А
Аҟәантәи Ҷлоунӡа
Сцарц амҩа сықәлеит.
Сааҭк ала сахьнеишаз,
Ҩымш амҩа сықәхеит.
Синоп снымҩахыҵын,
Ага сынҭалеит.
Уа харатәқәак цәырҵын,
Ҳамҭак ҳаидхалеит.
Кәыдры цқьа саныруаз,
Жәытә ҩызак дсықәшәеит.
«Сыҩны ахьгылоу удыруаз!» –
Мчылаҵәҟьа дсыхеит.
Стәан ҩызак ишиаҭәаз,
О, сара агәшаҭа,
Еицаҳҳәеит ашамҭаз,
О, раида, раида!
Тамшь шыҟоу сахьнықәлаз,
Дсықәшәеит ҭаҳмадак.
Шәышықәса ирҭагылаз,
Дсацәажәон ҳамҭак.
– Ушԥажәи, уалтәума? –
Дсахәмаруа дгылан.
Сихәаԥшын, дажәума,
Саҵкыс дыҷкәынан.
193

Аԥша хьшәашәа сҿасуа,
Снеиуан шьыбжьышьҭахь.
Ерцахә ду ӷьазӷьазуан
Ашьхақәа рышьҭахь.
Сышлара гәамҭакәа,
Схәыҷра ахьысԥыло,
Ҷлоунтәи Аҟәаҟа,
Сеидру, сандәықәло?
Сеидру, сандәықәло?..
1967

ҲА И, Ш Ь Ы Р И, С Ы ҞА Н Д А...
Ҳаи, шьыри, сыҟанда
Анкьа еиԥш схәыҷны,
Уи аамҭа сыманда
Уажә снапаҟны.
Ҳаи, шьыри, срықәлонда
Ҷлоутәи ахәқәа.
Сҽы лаба снақәтәонда,
Сҟамчы ахҟьауа.
Ҳаи, шьыри, сҭалонда
Қәмарча захьӡу.
Ҳаи, зегьы ирдыруанда
Қәмарча закә ӡу!
Сан, ԥахьа еиԥш акәымкәа,
Слеишәа аҽакхон.
Бара уахь бнамгакәа
Сҵатәқәа сырхион.
Быблақәа ирыгымхарц,
Сымҩа бшаԥшу,
Икамшәарц былаӷырӡ,
Амца еиԥш ишу, –
Мҩа харак сықәларым,
Бныжьны шьаҿак,
Иаазгоит ҳәа сдәықәларым
Нарҭаа рыхҿак.
195

Ӡы хәашьык сҭаларым,
Сан, бымгәырҩарац,
Аҵла ҩа сықәларым,
Уалҟьоит бымҳәарц!
Ахыцәгьа сақәтәарым –
Уи амархәац.
Ҳгәылацәа ибарҳәарым:
«Дахьца ҳамбац!»
Амыӷра сылатәа
«Џьит» ҟасҵарым.
Ибуанҭаз сымаҭәа
Усҵәҟьа иҟәыҷрым.
Бажәуамызт сымшала,
Сан, абасҟак,
Исшәарцгьы ҽышәала
Сашьҭалон бҳақ.
Ҳаи, шьыри, сыҟанда
Анкьа еиԥш схәыҷны.
Уи аамҭа сыманда
Уажә снапаҟны!..
***
Иаԥсам, нас, ҳақәыӡбар,
Урҭқәа ҟалом.
Дсабихоит акәымзар,
Абырг дхәыҷхом!
1967

А Ӡ И АС ҚӘА
– Аӡиасқәа, шәдагәахама,
Ма сатәамбо шәцома цас?
Ижәгәаӷьызеи, шәгәы хаҳәхама?!
Кыкахшыла шәан шәзааӡаз,
Агәы шәрыӷӷеит Аԥсынтәыла,
Ирҵаулан шәышьҭра жәжит,
Ажьы ԥышәҟеит цәқәырԥа ӷьыла,
Абаҩ ӷьашӡа иаашәырԥшит!..
– Шәаԥыџьаԥын ҳахәра иахәоз,
Наҟ иаҳхыршьааит, уажә иаабом.
Ҳгәы ԥнаҵәеит ахәрашәа шаҳҳәоз,
Мап, хәырбӷьыцда ахәра ӷьом!..
1967

197

* * *
Уи дзымбо длашәуп, ашәеиқәаҵәа лшәуп,
Алаӷырӡ хьшәашәа лыбла иҭашәуп.
Шықәсыла дқәыԥшуп, разҟыла дажәуп,
Лылаԥшгьы гәырҩеиқәаҵәала ишәуп.
Лыбла агәы лыхцәы аҵкыс еиқәаҵәоуп,
Маҭҵас лызқәа иқәлакьыз лыхцәоуп,
Лылахь ҳарак шәы касыла ихҩацәоуп,
Дызлаҟоу рацәоуп, дыԥшӡоуп, дыԥшӡацәоуп.
Лгәаҟра хьанҭазаргь, лнеишьа ласуп,
Амра лхаҩаӡоит, ла лзы иразуп.
Лымҩа хазуп, лыгәҭыха бааԥсуп,
Лыгәҭыха цәыргам, лгәаҵа иҭаԥсуп.
Дыҟаӡами, мшәан, лара уамашәак?
Лықәҿыҭ, аха илыхәылшәом ажәак.
Ишԥа? Ус дыҟазма алушәак?
Илҳәахьоушь, анаџьалбеит, ашәак?
Знык ауп данылба лыԥсы зылҭаз,
Зныкоуп арԥыс лааигәара дантәаз,
Зныкоуп ла лышҟа ибжьы аниргаз,
Лхы-лгәы зытҟәаз, лыԥсҭазаара згаз.
Зныкоуп ианлеиҳәа «бзиа бызбоит!»
Зныкоуп ианиалҳәа «сынасыԥ збоит!»
Зныкоуп аҩыџьагь: амзаҿа рбоит,
Ага цәқәырԥоит, аӡаӡа кабоит!..
198

Зныкоуп ашьшьыҳәа лқьышә данагәӡы,
Зныкоуп: лнапала илҭеит аӡы.
Лара дгәырӷьон, иара ижәуанаҵы,
Ҳамҭак анҵы, даауан диҳәарцы.
Дынҭалеит аӡы, дыхнаҵеит аӡы,
Дагеит, дагеит уаҳа дмаарацы.
Избан, иҟазма ус ҟаларцы,
Лынасыԥ има аҵахь дцарцы?
Абас агәырҩа уи данарҩа,
Адәы дықәлеит лыԥшӡара зегь хҩа.
Адәы дықәлеит, лгәаҟра хьанҭа шьҭҳәа,
Нас иҳәа, ихызҽрызеи бгәырҩа?
Сыԥсы цқьа бызҭысхып игәаӷьны!
Ибшәу сыршкәакәап сык аруны,
Бразҟы ҭызгап аӡы аҵахь сцаны,
Иамур, аӡы зегь зжәып сазгәыҳәны.
Адгьыл сакәшан аҵысхш сырхиап,
Аӡын, аӡын ҵыҵындра бзаазгап,
Аҵлақәа сыршәҭып, амра сырԥхап,
Бара бышҟа аразҟы мҩа сырхап…
Нас, нас акыркырҳәа быччару?
Каԥкаԥҵас быбжьы хаа саҳару?
Гәырҩада, оф, гәышьа бызҳәару?
Блашару? Бгәы иҭаԥсыз бзахару?
1967

ҲА З Н У А М З А И АХ Ь Ӡ У П КӘ Ы Р КӘА
Ҳазну амза иахьӡуп кәыркәа,
Ҳаҵанацалт аҵла ашәшьыра.
Ҳаилахара усс имкыкәа,
Ҳҭалоит амшын ҟәандашьшьыра.
Ҳазну амза иахьӡуп кәыркәа,
Рыӡбахә цәырҵит ашьха ӡыхьқәа.
Амра цара усс имкыкәа,
Иҵдыршәаалашт ҳа ҳхаԥыцқәа.
Ҳазну амза иахьӡуп кәыркәа,
Ҳарҭ ҳаԥылоит маҭәа ҟәашла.
Аҩаӡара усс имкыкәа,
Аԥхӡы ақәнаҭәоит Ерцахә ашла.
Ҳазну амза иахьӡуп кәыркәа,
Зегь азеиԥшуп – ага, аҿаҩа.
Амра ацара усс имкыкәа,
Ақәа леиуеит ахаҽаҳәа.
Ҳазну амза иахьӡуп кәыркәа,
Ажәҩан иаҵәа зырказказуа.
Алаԥш кылкаа усс имкыкәа,
Ацәа ҟәымшәышә зырҟьантазуа.
Ҳазну амза иахьӡуп кәыркәа,
Аҩы хьшәашәа мап ацәызкда?
Кәыркәа ашоура усс имкыкәа,
Аӡнаашә кәҷышь, аԥсуа бысҭа!
1967

200

* * *
Акаҵәара са сынхалт,
Асы ҟәымшәышә сышьҭа анхалт.
Саргазҽазит аԥшаӷьы,
Асы ҩеиуан шьамхахьы.
Асы хкәомызт, сҭанасуан,
Аха сымҩахь снаскьауан.
Сышьхәа ҭыԥ цан, убри азы
Сымҩа иқәӡыҭуан асы.
Абас сацхраауан сара
Арҩаш хьшәашәақәа рира!
1967

201

Б Ж Ь Ы К САҲАУ Е И Т
Бжьык саҳауеит меихсыӷьрада
Уажә саазқәылаз есқьынгьы...
Асеиԥш ассир иақәшәахьада?
Уи зеиԥшыстәра збом акгьы!
Зны дыдроушәа, зны хәыҭхәыҭла,
Зны ҿыҭроушәа, бжьык неиҵых,
Ԥшаӷьык цошәа адгьыл иқәлан,
Ҵәыуабжьушәа даҽазных...
Сааԥын мышқәа, анкьа исхызгаз,
Сықәҿырҭуазар игәыкны?
Аамҭаныла ашәа исзымҳәаз
Исԥылахзар ихынҳәны?
Ма уажәакәзар ианысзааҩыз
Сҩызак иҟам иуасиаҭ?..
Анҭ ашьхақәа игылоу рнаҩыс
Деибашьгәышьон ихы мшаҭ!
Исҵәыуаран исзымҵәыуаз
Ракәзар лоунытә игәынқьуа?
Арҵу хәыҷы, амра ицәылаз,
Ашьҭыбжь акәзар игауа?
Џьара гәнаҳак самхоухьазар,
Сышьҭа ихызар сызҿыҭуа?
Бжьы ыҟаӡамкәа сгәы сажьазар,
Ԥшазар сԥенџьыр азыртуа?..
202

Бжьык саҳауеит меихсыӷьрада,
Уажә саазқәылаз есқьынгьы...
Асеиԥш ассир иақәшәахьада?
Уи зеиԥшыстәра збом акгьы!
1967

РА И Д А ГӘ Ы Ш ЬА СҲӘ О И Т…
Иҟаӡам бхабар,
Џьаргьы игом быбжьы.
Ааҵраҿ ацәыкәбар
Ашәа аҳәоит шьыжьы!
Ишызбац избоит
Ашҭа, агәашә, аӡыхь.
Ал махәқәа зазоит,
Иаҵақьуеит акәыхь!
Нҭыҵ ишуеит ала,
Дыццакуеит ҽуаҩык,
Ддәықәлазар ҵыхла
Харантә шәаџьҳәаҩык?
Иҟаӡам бхабар,
Сагоит агәыҭҟьа.
Бызлацаз саҳар,
Сбышьҭалон сыҭҟьа!
Арбаӷь хәыҷ, ахәдыш,
Ус: «Кы-кы, кы-кы!
Уааӡырҩишь, аӡыш!
Иуасҳәоит акы!
Иуԥшаауа дҵәахуп
Аӡ нырцәан, хара...
Неигас, цҳас ихуп
Аҷкәынра, аҿара!..»
204

Ацҳа сықәлар, сшәоит,
Сышықәсқәа хьанҭоуп!
Раида гәышьа сҳәоит,
Раида гәыӷырҭоуп!
1968

* * *
Амацәыс еиԥш хәыцра ҟәыбҷак
Убла аҿаԥхьа иаацеицеит.
Иузҳәынҷар, наҟ иҳәынҷа,
Мап анакәха, иара цеит,
Ицеит, ицеит, ицаӡеит.
1968

206

* * *
Еилургарц аԥси абзеи,
Уи азын аума, Колизеи,
Зықьҩыла изеизуго жәлара,
Ашьарҩаш илаԥшларц абра?
Џьоукгьы гәырӷьаларц, џьоук анԥсуа,
Римаа ракәзарц шаҳаҭра зуа?
Иазымкуа ахыбра ду зырҭәуаз,
«Аҳәақәа наԥхьашәк!» ацымхәрас,
Рнапеинҟьабжьы аҭуан ҵнахуан,
Икаҳаз тәамба дырҵәахуан.
Еиҟәызгахьада жьи напхи,
Аха абраҟа хьӡи-хьымӡӷи
Аҳәа цҳафыр рыбжьакын,
Аиааира – зегьы ирыцкын!
Напеинҟьарала нас абра,
Иаԥыларц зырҭаххеи аԥсра?
Сентиабр 13, 1969
Рим

207

* * *
Рим амҵан џьара ҳҽаанаҳкылеит ԥыҭрак,
Аҵлақәа рыҵаҟа игәыгәуп кәыкәмыдрак.
Ҭагалантәи амра лаҟәуеит иаҳхыкәшан,
Ақалақь ду абжьы агәгәаҳәа ӡхыҽҽан
Слымҳа иҭаҩуеит. Еилаԥыруеит ԥсаатәқәак,
Ҳгәарҭаӡом, еицәажәо инеиуеит аратәқәак.
Саԥхьа дәуп, ашьацра газгоит имшынха,
Ана-ара иҵыҳәҳәоит бааш дук аԥҽыха…
Избоит, рҽеидкылан иҳәуеит уаса гәарҭак,
Фархь гәыдкылак иман днаскьоит ҭаҳмадак,
Ҷкәынак дыхәмаруеит, ауасақәа ԥхьеицом,
Ҳамҩаԥгаҩ дналагеит, иажәақәа дреигӡом:
«…Рим ду аҭоурыхаҿ уи аамҭа гәаҟран,
Адәы иаҵәа ижәбо, усҟан қалақьран…
Ар рԥыза гәымбылк абраҟа дымҩасит,
Аӡхыҵра еиԥш, ир ду абаагәара инасит,
Адгьыл еиуартәуан, шьеи лаӷырӡи хыӡсон,
Усҟантәи Рим цырцыр хьҭакызшәа иӡыӡон…»
Ҳамҩаԥгаҩ дцәажәоит, ашәышықәсқәа
дыргәылоуп,
Ҿымҭ-ԥсымшьа арымӡааҩ ҳаидгәыԥла ҳгылоуп,
Сахьынаԥшуа, ҭынч иҳәуеит уаса гәарҭак,
Аҷкәын дишьҭаԥало днаскьоит ҭаҳмадак,
Фархьк неигоит, уаха мцак ахы сызкыр ҳәа,
Уаса ҵәҵәабжьык саҳауеит акыркырҳәа.
208

Адәы, ашьац иаҵәа, абду ҭаҳмада,
Ан, ахәышҭаара амца, агарашәа, амаҭа…
Урҭ рами иаазго аҭоурых аракәа,
Шәышықәсақәа ирыҵақьуа, рыԥсы мшьаӡакәа…
Урҭ ракәзар адгьылаҿ аԥшәмара змырӡуа,
Ар рԥызаҩ дымҩасҩуп, уи ауп сзырхәыцуа!
1969, Рим

* * *
Амшыни сареи ҳанеициа,
Ҳахқәа еилаҵаны,
Агара еиԥш ҳарцәон Венециа,
Ҳҩыџьагь ҳарҵысны.
Амшын ыцәеит, са сындәылҵит,
Иамуит, сыцәа ҟьалт.
Аеҵәақәа шәҭит, игәылҵит,
Иқьуеит асаркьал.
Гандолак цоит ихыхәхәала,
Ажәҩақәа ҭажь-ҭажь,
Ихәыҭхәыҭуеит бжьымаӡала
Ахан мармалташь:
«Мшынла ибеиахаз аханра –
Разҟы цәгьа азыԥшын...
Исызҭашәарц сыҟоуп амра,
Сахәлабгоит амшын!»
О, Венециа, аума улоуп,
Башаӡа умашшын!
Аҟазара мшын ухгылоуп,
Усгьы ԥсра зқәым ҵаазырҟәрыло
Иҟаӡам амшын!
1969, Венециа

210

А Ԥ СУА Ԥ ҲӘ Ы З Б А, КО ФҬА Ш КӘА КӘА
Флоренциа жәҩан амра икыдыз
Ашәахәала зхы-зҿы хызтыз,
Уи аԥҳәызба дыздыррыда?
Лыхьӡ-лыжәла сазҳәарыда?
Дзырццакуазеи, илзыԥшыда?
Ма слыхьӡап ҳәа лышьҭа ихыда?
Знызаҵәык ауп уи данхьаԥшыз,
Аха лылаԥш аума шамчыз,
Мшын иаҵәаран ишҵаулаз
Иаасылыжжит уа сахьгылаз;
Амацәыс еиԥш иара схьысит,
Аԥыр-ԥырҳәа амца схысит.
Шьаҿак уаҳа сҭыԥ сзахымсит,
Знык азыҳәа уа сардысит.
Еиԥырнагеит сгәыӷреи сымчи.
Уи Леонардо да Винчи
И-Мадоннақәа руаӡә лакәзар?
Иара ԥхыӡзар, иара лакәзар?
Иалшаӡазеи лаԥшы еимҟьарак.
Саргәаҭеиуан аҽнынтәарак.
211

Ишԥаԥагьаз лынаԥшышьа!
Исҳәеит усҟан: – Бца, бцагәышьа,
Исзымдыруа бара аԥҳәызба!
Лсахьа цәырҵит ба банызба,
Наунагӡа сара исыцу,
Сахьцалакгьы сгәы зызҿыцу,
Сыҷкәынрагьы зыргәаҭеиз,
Санышлагьы сзырԥеиԥеиз,
Лара, лара, насыԥ шкәакәа,
Аԥсуа ԥҳәызба, кофҭа шкәакәа!
1969, Флоренциа

ГӘ Ы Н Д А
Сара исыхьӡуп Гәында,
Сара сгәы угәында,
Арԥыс ашәыргәында,
Қәыџьмак уара ушьымҭа
Егаҩгьы ирбарын,
Ухьыӡгьы гарын!
1969, Аҟәа

213

* * *
Сбызгәаҟуан шықәсыла, бахьцалак
Бышьҭа схын, избомызт даҽа мҩак.
Сбыхьҵәыуон, ҿысҭуан быхьӡ ҳәаны,
Аха быҟан бшыҟац бтәымуаҩны.
Ахаҳә еиԥш бгәы кьакьан сара сзы,
Сааԥын шәҭышраз иабыруан асы.
Шьаҟәаҟәан иҭажьыз сара сгәы.
Абар, иҭызыӷьӷьоит, сҩыга зқәу
Ақьаад ианысҵоит бара бзы,
Ишԥхоу ибықәшәарцгьы сҭахуп лассы…
Ус сымур, уаҳа исымам ҟазшьа,
Сылабжышқәа ирылаҵәоит ашьа,
Уи миланс исызхоит, сгәы еилашәоит,
Нас инықәҵан ҽыҭ-ҽыҭ исыжәжәоит.
Аҽыҭқәа нбан дыргас иҟасҵеит,
Баԥхьа, нас, сысалам насыгӡеит!
Оҳ, гәышьа, иҭызыӷьӷьааит сгәы збылуаз,
Сқәыԥсычҳаит, аха аԥсыԥ ацымхәрас
Иаасыхәлҟьеит мцабзык еиларҳәны,
Сыздыԥсылоз сысалам былны
214

Инасыхҟьеит, аԥша цаҳәцаҳә сындо,
Саԥхьа снылаԥшит аццышә ҳанто.
Гәыда, ԥсыда, сыблақәа ҭыгга,
Иҭырблааз аҵла еиԥш, саақәхеит сҭыкка!
1969

* * *
Амра ԥхозар ишаҳәшаҳәуа,
Ажәҩан ԥшызар ицқьаӡа –
Акыркырҳәа башәа иааҩуа
Цқьа исаҳарц ауп, ихааӡа.
Амшын казказ, иҵаулоу,
Аҽарҭынчзар шьыжьымҭан –
Быбла агәы ҭбаа сызхыԥшыло
Сҽанызбаларц ауп уашьҭан.
Ашьха дуқәа еивҵагыла,
Рыҽдыршлозар есӡынра…
Бааԥын рыхьчоит урҭ гәышԥыла,
Бааԥын – сааԥын, ба бҿара…
Адгьыл гәырӷьом ҳарҭ ҳаицамбар,
Аха шәарҭак агәы азҩоит:
Амреи амзеи реиԥш ҳаидажәлар,
Ҳагәқәа ԥибаҵәар ҳәа ишәоит.
1969

216

* * *
Сахьцалакгьы бла гәкыла
Амра сгәаҭан исхаԥхон...
Сыдгьыл бзиахә, нап сыдкыла,
Анасыԥ ахь сымҩа архон...
Иказказуа ашьха ӡыхьқәа
Есыԥхынра сгәы ҟарҵон.
Сҽыхәа иаҵәа, акгьы смырхькәа,
Аӡы хәашьқәа срырга ицон.
Зных исыҟәшәон аҵыҵындра,
Дәы иаҵәарак аханы.
Иаҿын аҵар аҟәындшәындра,
Маӡак сарҳәон сыԥшааны.
Сышьха ӡышқәа, са сызҳамҭаз,
Сгәашьамх арҵарра иаҿын.
«Сгәы ҭбаа усҭоит, арԥыс, ҳамҭас!» –
Усгьы санаҳәон амшын.
Абас Сыдгьыл хымаԥсыма,
Анасыԥқәа снаҭон шәкы.
Сашәа! Ҳуалқәа ҳазшәарыма,
Шәкы ҳарҟәаҵып, аха акы?!
1969

217

З Ы Ԥ СҬА З А А РА И АЛ Ҵ Ы З СҨ Ы З Ц ӘА РАХ Ь
Қь. Агәмаа, Л. Лабахәуа, С. Қәычбериа
ирыхьӡынҩылоуп

Сишь! Харантәи иааҩуеит ашәак,
Исаҳац акәгәышьоуп алушәак!
Схаҭагьы исҳәалон ԥахьашәа зны,
Акаҩ-акаҩҳәа сыбжьы ҭганы...
Уи сарԥыруан, ажәҩан ахь сагон,
Сгәы ҭнагон, ааԥын са сахь иааскьон...
Уи анысҳәоз, сгәырҩа хәашхәашон...
Сымра хаара иаҳагьы илашон.
Сыкәшамыкәша иаҳагьы иԥшӡахон,
Иаҳагьы сгәы разхон, сыӷәӷәахон!
Мап, мап, ус исаҳаӡом уажәы...
Уажә сартәеит уи сыцхахә еихаршәы...
Сардагәеит, уи сыблақәа хнакит,
Сыблақәа лаӷырӡашала иҭәит.
Акаҩ-акаҩҳәа рыбжьы ҭганы,
Сҩызцәа, сықәлацәа, ԥахьашәа зны
218

Ашәа сыцызҳәоз рыбжьы саҳаӡом,
Урҭ цеит, ицаӡеит, уаҳа иааӡом!
Ҳанхалеит ауп, нас, ҳарҭ адунеи
Еиҭымхаз ҳҩыџьа – ашәеи сареи!
1969

* * *
Амра иаблыз асакара
Дӡышуа дықәхеит ауаҩы.
Уи даҟәыиоит аԥслымӡ цара,
Ишьҭа аныҵуеит еимаҩҩы.
Дцоит аныҟәаҩ, даара иҽишәоит,
Имҩа ԥишәарц, днаскьарцы.
Аха илшом, иԥсы кыдшәоит,
Даҳәоит уи ҿамҩак аӡы!
Сишь: ахьхьаҳәа! Ари ӡыхьуп,
Зныҭрыс иахьӡиҵеит аԥеиԥш.
Иԥсы ҭынчуп, ицәа рыхьуп,
Игәы ҿыцхеит уи мшаҽнеиԥш!
Аус уадаҩ анагӡараҿ
Амаҷ иалшогьы рацәоуп!
Асакара анаӡараҿ
Имҩа хаҵала инырҵәоуп.
1969

220

А ГӘ Ы
Агәы уҳәеит ҳәа, иалшаӡозеи,
Уажәшьҭа ихәжәахьан иара ҽызар.
Агәы уҳәеит ҳәа, иачҳаӡозеи,
Уажәшьҭа ихахьан иара џырзар.
Аԥырԥырҳәа амца ацрасҵон,
Нас уи сырцәон лаӷырӡыла.
Лада иласцон, ҩада иҩасцон,
Сгәы сыжьжьахуан баша мцыла.
Исыркарон бзиабарала,
Иақәсыргәыӷуан иҟамлаша.
Знык саԥылон гәаҳәарала,
Ашәа азысҳәон – еиԥымхаша!
Маҷк азынгьы са сгәы ԥызжәон,
Сыхшыҩ аҵкыс иара аԥысуан.
Иахьахәҭамыз иара ԥысшәон,
Иахьахәҭахыз – исырдысуан.
Акьыжыҳәа зны исырҵәыуон,
Ааԥын баҳча еиԥш, нас ҳаицышәҭуан.
Башак ала иара сҟычуан,
Ауадаҩраҿ исыӡрыжәуан.
Алакҩакра иаласхалон,
Иасырбылуан сара сгәала.
Акаҵәарахь салахалон,
Иаласырԥхон сажәеинраала!
221

Уи иамаӡам уаҳа ҭынчрак,
Саныцәоугьы иара хәыцуеит.
Шьауардынҵас уи саҩыҵрак,
Скаҳауазаргь, сама ишьҭыҵуеит!
1971

* * *
Ԥхыӡла – амца сақәҵа сырбылуан,
Наҟ-ааҟ ҩыџьа аҳәса схагылан.
– Дыблыроуп аџьныш! – руаӡәк дыҳәҳәауан,
Егьи срыцҳалшьон гәыблыла.
– Шықәсыла сгәаҟуан, дсымбар сыԥсуан,
Иббоит игәырҩа сшаражәыз!
Иарах, иара… ҽаӡә бзиа дибауан,
Дыблыроуп, џьаҳаным мца дҭаршәыз!
– Шықәсыла дгәаҟуан, симбар дыԥсуан,
Сызгәыкра мшынҵас ихыӡсон.
Сарах, сара… ҽаӡә бзиа дызбауан,
Аха иасҳәомызт, ицәызӡон.
Нас, ихароузеи?
– Ҳаи, ус бымҳәан,
Дмиӡар ҳа ҳзыҳәа насыԥын! –
Абас ҩы-мцак сыргәаҟ сырбылуан,
Ҩы-мцак, ҩыџьа аҳәсақәа рымԥан!
Бзиабарак иахәуа усгьы дҟалоит,
Аҳәсақәа, сыццышә еизыжәга.
Ахәра инақәшәыԥсар – ирласны иӷьоит,
Абри ала шәгәаҟрақәа шәхыжәга!
1972, Аҟәа

223

А Ш ӘА
«Уа, раид гәырӷьара…» – иааҭирҟьеит ашәа,
Иқақаӡа иааилагылт схәы-сжьы.
Избеит азал ду аҭуан еимҟьазшәа,
Ажәҩан иҩаҵасызшәагь ибжьы.
Ашәа нышьҭасын хьшьыцба ҳасабла,
Азал сындәылԥаа сама инаскьеит.
Амшын… агаҿа… ашьхара ҳабла…
Сахьыҟаз сеидру, сама ишаҟьеит.
Аҭҳарцәҳәа саалҵит… Ашәаҳәаҩ дгәаҭан,
Азал ду зҿыз дыдран инеиԥшьы.
Игоз хаҵа ашәан, изҳәоз дҭаҳмадан,
Аха иқәыԥшӡан излеиҳәоз ибжьы…
– Нас, ҳзацлабрыма зегь зымчу ашәа? –
Сажәагьы сназҵааит, аԥхӡы сҿашы.
– Аҽҟаза дҟалар, – иаацәажәеит сажәа, –
Аагылашьас иамоузеи аҽы!
1971

224

А П О Е Т И А Ш ӘА ҚӘА И Р Ы М А Ӡ А М
Ш Ь Ы Ш ЬА…
Излахасҵарызеи – дыҟам Неруда?
Уи еиԥш арыцҳара згәы знамырхьрыда?
Иац акәушәа ауп ишызбо, Аԥсны даныҟаз,
Ҳанеиԥырҵ аҽны, имаҿа исиҭаз
Аԥхара шаҳәшаҳәуа макьана исылоуп,
Макьана дыххаччо саԥхьаҵәҟьа дгылоуп!
Ҳаицәажәо Аҟәа ҳалалан ҳаннеиуаз,
Деигәырӷьон маитәи ажәҩан икеикеиуаз.
Ешыра хыхь мыҵмыџьк ҳанамҵагылаз,
Деигәырӷьон аҵыс, иҷырҷыруа иаҳԥылаз,
Ҳхаҿқәа анаабалон Риҵа ссир асаркьа,
Легендак иасҳәон, иҟалахьаз анкьа.
Ашәа хаан иара изын, арҩашқәа ирҳәоз,
Асы блахкыга, ашьха ика хызҩоз,
Уажәы-уажә дазхьаԥшуан, Риҵаҟа ҳааизар,
Нас, ишьха гәакьақәа игәаланаршәазар?
Сҩыза ҳәа дсыхәаччо ихәыцрақәа иҟәихуан,
«Утәыла ссируп!» – аныҳәаҿа шьҭихуан…
Сеиҭаауеит ҳәа сеиҳәеит сысас дандәықәлоз,
Гәырӷьа ашәала еснагь ааԥын иаԥылоз.
225

Дыҟам Неруда! Чили ҭаҳәҳәоуп шәыла,
Реиҳа данаҭахыз даԥхеит итәыла!
Ихыртит ашьажәцәа шьала рыԥсымҭәра,
Шьарҩашла ирхәаҽуеит Чили ахақәиҭра!
Хьӡи-ламыси дырӡуеит абџьар агәыдҵан,
Иҟалап, Неруда иашәақәагь кыдҵан
Иршьырц рҭахызар! Башаӡа игәыӷуеит,
Зегь акоуп амш лаша еиҭахынҳәыхуеит!
Апоет иашәақәа ирымаӡам шьышьа,
Ашьажәцәа, убарҭ роуп измаӡам хҿыхшьа!
1973

С Ы Ш ДӘ Ы ҚӘЛ А З
Заҟа ҵуазеи! Смаҭа хәыҷ саниқәлаз,
Ҳқыҭа ныжьны сышдәықәлаз, сандәықәлаз,
Инсыжьыр сҭахым, бажәҵас снахыкәлас,
Саԥхьа иаацәырҵит уахык сахьнықәиаз:
Шаанӡа дгылахьан сан длаӷырӡышуа,
Саб ҳашҭа дықәын, ирахәқәа ҭыжьуа.
Счамадан хәыҷ, арбаӷь ҟаԥшь зынҩылаз,
Инҭалҵеит сан, сымаҭәақәа ишрылаз,
Аџьыкеи, аџыши, ашьхардаци:
«Нан, абарҭ шыхәшәу уаҩы имҳәаӡаци?»
Лылабжыш рыцқьо нас акрысҿалҵеит,
Дсыкәшо, дсызӡатәуа, схылԥа насхалҵеит,
Амрагьы шьҭа ҵлакашәара ишьҭыҵхьан,
Агәашә сынҭигеит саб, сныҳәаныԥхьан,
Ҳҷандар (усҟангьы ашьапы шкәакәан)
Сашьҭуамызт усгьы џьара акы мҳәакәан:
«Дад, уцозаргьы рацәак унымхан,
Идыр, суԥылоит иҵегьгьы сдухан!»
«Дунеи исеиҳау ӡы ыҟаӡам џьушьоит,
Слеишәа ахьыцәгьам, аҳалалра снушьоит.
227

Иҟоуп аӡ дуқәа, аӷбақәа здыруа,
Машәыр уқәымзааит убарҭ уанрыруа!
Иснаҭыз уоуп, убзиаз, амарџьа!» –
Абас сышьҭаҳәо исышьҭаӡан Қәмарча.
Наскьантә иахызбеит абна еилачыра,
Санду лмарҭақ еиԥш, ахәы ҟаԥшьыра.
Уи сахьгарлоз Лаганиахә акәын,
Уи сахьгарҵыз ахәы ҳарак акәын,
Ҿыцныҟәак сакәын уирахь саннеиуаз,
Иара акәын ажәҩан ахь сзырԥеиԥеиуаз.
Сылаԥш адхалеит алзаҵә ахьгылаз,
Хаҳә шкәакәа хкыла акан зныҩҩылаз.
Уахьынтәи иааиуаз аԥша хәыҭхәыҭуан,
Бжьык саҳауазшәа схәыцра еилаҩынтуан:
«...Еигәышә ԥынҵала уабацәа ихыртыз
Адгьыл ааныжьны, иарбан изқәукыз?
Ор-хьи, лаҟ-лаҟ ҳәа ацәмаагьы зкрыда?
Ломеи Бускеи уажәшьҭа иҵазҳәарыда?
Дарбан уажәшьҭа ауардын ашәа здыруа?
Иҳәеишь, нас, дарбан ҳҽыхәа зкәадыруа?
Дарбан аҵла ахьынтә амҵәышә лазышьҭуа?
Сас изыҳәангьы аҳаԥшьа хызтуа?
Нас, уцаӡома, уахьааӡаз ныжьны?» –
Аԥша сышьҭанаҵон, аҵлақәа ирхыжьны,
228

Сгараҵан сзырцәоз уи Лаганиахә,
Сгарҵра иахгәаҟуаз ахәы ҳарак бзиахә.
Амҩа сангәышьан аҽны, схьаҳәхьачо,
Сывараҿ ицон кәарак еихәаччо.
«Умцан, ухынҳәы!» – сызԥырҵуаз сыхон,
Сгәаҵаҿ сымҩазы гәыҩбарак ҿыхон.
Саагылоу сцару – сара сзы игәаҟран,
Счамадан снықәтәеит, усгьы иласкәантран.
Ҳашкол аӷәтәы ҩны сылаԥш нахызгеит,
Аџьџьаҳәа бжьы хаак слымҳарҭа иныҵгеит.
Сынтәа исыцалгаз сықәшаҟьаз џьысшьон,
Урҭ абаҟаз, слаԥшҵашәара схыччон…
Урҭ хара-хара рымҩақәа шьҭырххьан,
Аҵара иацырҵон, радресқәа здырхьан.
Урҭ рахьтә са сакәын аҵыхәтәантәиӡа,
Счамадан сықәтәан, ардәына еиԥш сҟәиҭӡа,
Сыбла зырхәашьуаз сылабжыш срыцқьон,
Аха бжьы маӡак угыла ҳәа исыҵгәон…
Уи ашәышықәса исзаанагаз ҿыцран,
Саԥхьаҟа – ҵаран, лашаран, хәыцран…
Сдәықәлеит, счамадан усгьы иласкәантран,
Сымала сакәын, сывараҿ бардран,
Сышьҭахьҟа сымҩа ҭшәахон, исцәыӡуан,
Ҭагалан ӡышӡа ашьхара ихыҵуан…
229

Машьына снымиац, снеиуан шьапыла,
Аҟәанӡа сцароуп, аха хықәкыла
Сызҭало сеидроу? Ҵароуп анырҳәа,
Еилкаа сымамкәа санылеит сымҩа.
Сқыҭахьтә беиарак гатәуп ҳәа исыдҵан,
Ишыҩасзышьҭхуа алакәқәа срыҵан.
Урҭ џьаргьы иҭаҩӡам, ӡәыр иҭахума?
Урҭ сызҳәаӡаргьы, са сзын ҿахәума?
Жәеинраалақәакгьы, урҭ ирхыршалаз,
Сқәыԥш ҩымҭақәа, тетрадк иансырӡалаз,
Сан иҭалҵаз сымаҭәақәа ирылан,
Амала, ирԥшӡан урҭ зегьы хҩылаан.
Иаԥсоуп ҳәа ишьҭысхну? Мап, уи машәырын,
Сара сзын урҭ иҟамлацыз шәырын.
Баша исҷышәуаз, қәыԥш хшыҩла ихәыцны,
Сыртәыртәуеит ҳәа сыҟамызт мышкызны!
Абар машьынак… аидарашьҭыхга,
Саман идәықәлеит, абнара снылга,
Абри сахьақәтәаз, счамадан сҩыҵарк,
Сыблахаҵ гьежьуан, сагозшәа ӡхыҵрак.
Ашьхақәа шьҭыҵуан, аҵлақәа сывҟьон,
Кәыдры, Маҷара аӡиасқәа срырҟьон.
Ус, амра аҭашәамҭаз, сгәысҽанӡамкәа,
Ашәаԥшь ахьыӡсо, сналаԥшит Аҟәа.
230

Ашыкьбжьы халон, аҭынчра рзаҩуа,
Сеимнадеит усҟан гәыӷрак шаҳәшаҳәуа!
Абас ауп усҟан сымҩа сшанылаз,
Ахра еиԥш ауадаҩ сшагәыдԥшылаз,
Сышхалаз, сшылбааз, ашьҭахь сахькылсыз,
Сахьиз сышьҭахьҟа уаҳа сшыхнымҳәыз,
Еилаҽҽо ирыман урҭ даҽа цашьак,
Уашьҭан, издыруада, исызрыҭар ҳәашьак!
1973

СА Ш ӘА ҚӘА И Р Е И Ӷ ЬУ
Иаԥысҵахьоу сашәақәа иреиӷьу ашәак,
Исзымҳәац, сеиҩаӡо саауеит алушәак.
Иабыкәу, ианбыкәу уи ашәа ахьиуа?
Ҳаҩны аума, смаҭа хәыҷ лгара ахьдырҵысуа?
Ашамҭаз акәзар уи сразҟы ианакуа,
Абаҳчара анҿыхо, ашәаԥшь ахьыкәкәа?
Ныҟәатәызар, сҿынасхап, мҩабжара схынҳәрым,
Ладароуп сҳәарым, ҩадароупгьы сҳәарым.
Идыруп, иԥыскуам хьанҭарак захьӡу,
Саҿысып абахәгьы, реиҳа ихланҵу!
Амраш иацәызгап иреиӷьу ашәахәа,
Ашьха ӡыш иахылшаз аӡыхь цқьа снахәа,
Сналбаап акаршәрахь, улаԥш ахара изго,
Ачарҭа… Ачарҭа, мшынҵас игазго!
Избап, нас, ирҩашха аџыр ахьдырҭәо,
Избап, нас, аӡиасқәа, аӷба змырҭәо,
Рӡышьҭра иҭаҳәынҷан, иахьдырлашаз мраҵас,
Асакара цәыҩҩажә, аӡышра иаҿӡаз,
Ԥштәы рацәа уарҳалха, снаҩсан ишьҭоуп,
Сахьнеилак, аԥшәыман аиашьа сиҭоуп,
232

Сахьнеилак, дычча-ччо аиашьа дыԥшуп,
Уи дсықәныҳәоит: «Ашәаҳәаҩ, умҩақәа мшуп!»
Здыруада, убра акәхар сашәа алахьынҵа?
Инеиуеит хәыҷқәак, рашәа гоит ихааӡа,
Аџьџьаҳәа рыбжьы ианыҩуеит инеиԥшьны,
Исԥыларан иҟоу ашықәсқәа рыбжьы!
Сырдыруеит сара – аҳақьымцәа рҳақьым,
Анасыԥ лашара иазысҳәоит агимн!
Сымҩақәа азкылгоуп ауаҩытәыҩса игәы,
Аԥырԥырҳәа имыцәаӡо, амца ахьаку!
Агәамч ду зыӡрыжәуа, аиха аҵкыс иӷәӷәоуп,
Имажәуа, еицамкуа ламысла ихыхәхәоу!
Агәқәа, нас, ҵабыргны, еиԥшымзар – ҟалоит,
Гәблышьа азымдырӡо, идысзар – ҟалоит,
Ашьыцра мцахәыцәа аӷражьзар – ҟалоит,
Ахазы мацара еисуазар – ҟалоит.
Ихәызар, имаҷзар, иԥсыҽзар – ҟалоит,
Исзымҳәац уи сашәа хәырбӷьыцзар – ҟалоит!
Ахаангьы ҿеихакра зықәӡам шәаҳәаҩуп!
Имиасӡо ааԥын азыҳәа қәԥаҩуп!
Аҳаҳаи, амарџьа, ашәак, даҽа ашәак,
Сыдгьыл ишсыднаҵаз саауеит алушәак!
Аха сашәақәа иреиӷьу сзымҳәац – уи сызӡом,
Аха сашәақәа иреиӷьу сымҳәар – ҟалаӡом!
1973

* * *
Сеигәырӷьоит, арԥыс, уара уҿара,
Узбаларцгьы сҭахуп сызхара.
Аха иаҩцан уара умыццакын,
Са сымҩа ҭаҟәҭаҿак иаҿакын…
Ус ауп, ԥсыхәа амам са сыхьӡара,
Иамуӡар, схаҭа саҵкыс уара
Уазааигәоуп наҟ исцәыӡхьоу схәыҷра
Макьана уацәгылами хара
Ҭагалан хьшәашәа, сымшқәа идырҳаз,
О, арԥыс, исҭахын сара убас:
Сҭашәамҭаз, сымрахәага анԥыҵәҵәо,
Сшәаԥшь ааӡаган, аԥҭақәа нырҵәо,
Сазкаҭәарц ишәҭуа уара уҿара,
Лассы имааиртә еиԥш иара аҿҳәара!
1974

234

* * *
Акисиҳәа ҳқыҭа арбаӷьқәа
Заҟантә сыцәа ԥхарҵахьазеи!
Сӡамҩа инықәырс ашьыжь ԥшахьқәа
Сыԥхыӡ хаақәа схадыршҭхьазеи!
Заҟантә сдәылган шарԥазыла
Аеҵәақәа сдырԥхьаӡазеи!
Ҳсоф агәашьа сҽадырԥсыла
Заҟа хәыцра срыцәцахьазеи!
Сгәы зыхьҵәыуоз ԥҳәызбак лыбла
(Урҭ сымбеижьҭеи заҟа ҵуазеи!)
Ишаҳәшаҳәуа, мца кәыкәыблан,
Ашацкыра иалдырԥшхьазеи!
Ҳқыҭа арбаӷьқәа еиҭеилалеит,
Ҳаи, уҿыха, ҳаит, угыл ҳәа!
Шарԥыеҵәа уа ишанхалеит,
Анаҟә еишьыл аҽагәылҳәа!
Мап, арбаӷьқәа раԥхьа сҿыхеит,
Аеҵәақәагь раха сымам.
Сҩырҭа астол ахь са сгәы сыхеит,
Хыма-ԥсыма, хыма-ԥсыма!
Хҩаха сымам уахантәарак,
Гәаҳәарала аамҭа схызгоит.
Сҳәахны самоуп цәалашәарак,
Жәа рахәыцла сгәаҵа иҭызгоит.
235

Издыруада, уажәшьҭа акалҵыр
Сажәеинраала, зыҽзырҵәаҳәуа.
Издыруада, ашьыжь иацир,
Мрахәагаҵас ицаҳәцаҳәуа!
1974

* * *
Иарбан сеидроу сымшқәа иреиӷьыз,
Абар, сажәымҭа сыхьӡеит!
Ҩ-махәҭак рынҵәамҭа анеихьыс,
Аӡа нхеит, аҩа каԥсеит!
Мышк уцәцазар ак зыҭнымхо –
Уқәра иалам, баша иуҭан.
Ашәҭқәа ракәӡам амахә зырхәо,
Шәыруп – иҟало уашьҭан!
1974

237

* * *
Ҵоуп, ажәагьы иахоуп аԥсы,
Аха уи маӡоуп, иҵәахуп.
Апоет, уи ззеилкааз лассы,
Иҳәеит ауп ихәҭаз иҿахәы!
1974

238

* * *
Шьыбжьышьҭахь цәаҟәак аӡы ажәуан,
Ашьха ӡыш иаџьымшьан иара.
Аԥҭақәа мрахәагак иашәуан,
Убасҟан сынҭыҵт ныҟәара.
Аҭыԥқәа схәыҷаахыс избац,
Иџьасшьартә срыниоит ҿыцбарах.
Макьана сылаӷырӡ зқәымбац,
Сзылгаз «Ацынҵәарах» –
Самоуп сыргәаҟуа еиҭах…
Ҷлоу, 1974

239

Х Ы Н ҨАЖӘА
Саниз аахыс сықәра шәа,
Саннаҵазаап иара асиа.
Ахәы ихыҵит хынҩажәа,
Иаасыдгылоит – уа мшыбзиа!
Санацәгылаз наскьашәа
Исызныҟәоз џьысшьон ҳақла.
Саргыларцу хынҩажәа,
Ашәыб иаҵоу ҵла ҳасабла?
Избаӡаргьы уамашәа,
Саԥылароуп схылԥа схыхуа.
Садымхаларц хынҩажәа,
Ԥшьаала снаҩсып, иргәыбзыӷуа...
Сахьынаԥшуа наскьашәа,
Ерцахә гылоуп илахҿыхӡа.
Иамуӡозар, хынҩажәа
Уахь ихәнызгап, сыжәҩа инықәҵа!
О, аф зысша, хынҩажәа,
Ирацәамзаргь, мап, егьмаҷым!
Уажәа бџьарҵас еиқәыршәа,
Уаршлаӡаргьы, уаҳа акгьы амчым!
1975

240

* * *
Хәыҷы-хәыҷла схалоит, схалоит,
Наҟ лашароуп, сыбла хызхуа.
Уи саргәырӷьоит, саднԥхьалоит,
Саднацалоит сымҩа ԥызкуа.
Саамҭа мыӡит хамҳаџьымшьа,
Сымҩа ҿыц – насыԥ ҩадароуп.
Исымаӡам ԥсааиҭакышьа,
Исылымшац – сылшалароуп.
Сахьымнаӡац – снаӡалароуп,
Исԥырхагам ԥшеи мацәыси.
Азеиԥш насыԥ счаԥалароуп,
Нарха рызҭо сажәеи суси!
Заҟаџьара скаҳаз, сгылаз,
Заҟаџьара сгәы лакҩакыз,
Гәымшәарыда нас сахькыдлаз,
Аҩадараҿ схы шсыргәаҟыз, –
Урҭ зегь усым, жәантә иаҳҳәаргьы,
Сышьҭа ихылаз ԥышәа мҩала,
Имҩа маҷӡак иадамхаргьы
Изыласхар сыбзоурала –
Анасыԥгьы уи ауп, са стәала!
1975

241

Ҷ Л ОУ
Ушьыжь ӡаӡа цәыкәбарк сықәҭәар,
Уаҳа исмоур ҳәа сацәшәаны,
Уи сшахӡыӡо, уԥша снудар,
Иаасымҟәыҵшәоит лаӷырӡны.
Ҷлоу ухчныза Ԥанаҩ схалар,
Дунеи салаԥшуеит хара.
Уахьтә сеимдо, сеимдо сынҭалар,
Ҿыц исԥхахалоит схәыҷра.
Са сазукуан, сурԥеиԥеиуан,
Енагь суман сҳаракны.
Хара ицоз уҵеицәа среиуан,
Умца аԥхарра сгәы иҭакны.
Заанаҵ ицеит асы шьҭыҵны,
Аиуа кәамҟьакгьы убарым.
Саргьы снықәӡыҭыр мышкызны,
Дабацеи ҳәа уазҵаарым.
Сацуп усҟан уҳаскьын ҿа,
Сацуп умҩаҿ абыбыц,
Сацуп сгәырӷьо урҩаш хыҽҽа,
Сацуп инкашәо арыц.
Хәылбыҽхала сацуп улҩа,
Иҩахылҵуа ахәшҭаара.
Ԥҳәызбак лашәа акыркырҳәа,
Убрыгь сшацу дыр, уара!
242

Акьатрацәқәа нхышәҭ-аахышәҭуа,
Ҿыц илнагаз аҟата,
Фҩыхаан сацлоит уи анышәҭуа,
Иубоит, иҟаӡам суахҭа!
Умрахәага сзацымларгьы,
Сацыз умза анкаҷҷало.
Захьынџьара срыԥшааларгьы,
Уара уҿоуп сахьыҟоу, Ҷлоу!
1975

* * *
Сырҿиамҭа сгәисшьеи зегь аҭоуп,
Иара азыҳәан цәашьҵас сбылуан.
Аха, изызӡозеи, ибжатоуп,
Ҩынтә аиҳа сылшар ауан…
Ас ахьысҳәогьы саҭамыз.
Ҩ-уск, еинышәашьа змамыз,
Еиласыгӡоит ҳәа саҿын.
Ҩ-уӷәк, нас, акгьы зҵаҳәамыз,
Сыхәда цәырҵәо исзыԥшын.
Исҳәозар сгәала сацралан,
Иавызбоит уи сара схы…
Лаҵан сызхьымӡаз, ҭагалан
Иарбан иҭызго сымхы?!
19. 05. 1975
Аҟәа

244

* * *
Гәахәарак смоукәа
Сдәықәымлац Ҷлоуҟа.
Уахь сымҩа анхыстуа,
Сгәи сыԥси зтәызтәуа
Бжьы маӡак сыԥхьоит,
Мчы маӡак сыхоит!
Урҭ закәхарызеи?
Изласҳәарызеи?
Даҽа мрахәагоуп,
Даҽа ԥсыршьагоуп,
Даҽа хәырбӷьыцуп,
Сыԥсаанӡа исыцуп!
1975

245

А Ӡ И АС ҚӘА
Иццакуеит аӡиасқәа
Амшын ду иазцарцы.
Рымҩа ҭшәақәа рымазкуа
Абахәқәа наскьарцы.
Уахгьы ҽынгьы ирласуа,
Шәарахҵас ихәаауа,
Аӡшәахқәа рыҽрыларӡуа
Хаҳәтә иарҭоуп излаауа.
Шәзырццакуазеи, аӡиасқәа,
Аԥсырҭа шәҿы азырха?
Амшын, шәарҭ агәыразқәа,
Шәнахәлабгап хагәха!
– Ҳаӡуам ҳарҭ, аӡиасқәа,
Ашьхақәа шлонаҵы,
Аԥҭа цәырҟьацәырасуа
Амшын иазцонаҵы,
Амшын рыҽӡаашьыланы
Ақәа адыруанаҵы,
Ԥсызхоу ҳадгәҳәыланы
Ҳӡы цқьа рыжәуанаҵы.
Акызаҵәык ҳзыҳәауа
Дунеи зегь иаҳарцы:
Шьеи лаӷырӡи хыҵәауа
Иҳаламҭәааит бзанҵы!
1976

246

И СА РА Ӡ А
Имаҷ, иду узлагаз
Уахыццакуеит даараӡа.
Усҟан умч агәра зымгаз
Иоуҳәауеит: – Исараӡа!
Еихәлахоит арахь уԥсы,
Угәы анԥыжәжәо ӷәӷәалаӡа,
Ухшыҩ цәажәоит угәазы:
– Уҽырҭынч, исараӡа!
Нырцә игылоуп ҵлак ажәын,
Ишкаҳара, игәаҩаӡа.
Иазыгәжәажәоит афырҭын:
– Унасаҩс, исараӡа!
Ахьҭа гәымбыл амч мырхо,
Мцабзык гылт ихахаӡа.
Иццакуазгьы иҽырԥхо,
Дныҽҳәатәоит: – Исараӡа!
Ахыҵнахит иразҟы,
Имра гылт ишашаӡа.
Усҟан дҵәыуозааит аӡҟы,
Уигьы иҳәоит: – Исараӡа!
Ашьҩы дазыԥшуп ашьра,
Алашьцара иҽалаӡа,
Маӡа ицәыҵеиҳәоит иара:
– Иусырбап, исараӡа!
247

Иаазыдгылазгьы зуахҭа
Дгәыӷны иҳәоит: – Исараӡа!
Заԥхьа ишьҭоугьы згәыӷырҭа:
– О, сахьӡап, исараӡа!
1976

* * *
Ақәа кыдҵәоит, аҭра ԥжәазшәа,
Аҵх мацәысла игәрышьҭоуп.
Адгьыл уапак ашәнаҵазшәа,
Еиқәылашьца ҿыцха ишьҭоуп.
Аҽыуаҩ заҵә ҽышьамхыцла,
Аҵх наԥхьаҳәо нырцә дыкҿоуп,
Анаатә ишьҭоуп: «Уӡла, уӡла,
Уаԥхьа ацҳақәа рхәашоуп!»
Аӡиасқәа дырзынкылом,
Цҳа хымзаргьы – дрыцәшәаӡом,
Хра бааԥсызаргь – уи даангылом,
Имҩа дыруп – дыхҟьаӡом!
Сахьак ҭнахуеит иара игәыӷра:
Ԥенџьырк, аҵх лашә ихнаҩо,
Дадибалоит абла гәыӷра,
Лиарҭа дылатәоуп дгәырҩо.
Лабжыш цырак, ицырцыруа,
Лӡамҩа цаҳәцаҳә инахьшәоит.
Абри мшынуп, абри дзыруам,
Абри дахәаҽыр ҳәа дшәоит!
1976

249

* * *
Лыхцәы ԥытлан иара ахала,
Цәқәырԥаҵас илакьлакьуан:
Лаԥшы џьбарак адымхаларц,
Лжьы ҟәымшәышәра хнаҩауан.
Лӡамҩа гәырӷьарак ахыҵәон,
Лыџьымшь шеимахәаз иааныжь.
Лхыза лывараҿ еизыҵәон,
Лгәышԥы халауан хрыжь-хрыжь.
Дагеит ԥхыӡ хаак уи даанмыжькәа,
Дзалҵуам, далахеит дҭахәхәа.
Ихнаблаауеит лыблаԥыџьқәа
Амра ахцәы ҟаԥшь ашәахәа.
Ласбак, умшын аҷыӷәҷыӷәҳәа,
Ԥенџьырк кыдумҟьан, аԥша!
Ҿумҭын, арбаӷь, акикиҳәа,
Дышәмырҿыхан анцәахша!
Усҟан ҽуаҩкык агәашә гәаҭан,
Иҟамчы иҟьеит апҟаца!
Ҿаалҭит аӡӷаб лиарҭа даақәтәан:
– Шәиԥыл, дааиуеит слахьынҵа!
1976

250

* * *
Ҳаҷкәынцәан, ҳдәықәлеит харак ҳцарцы,
Ахара ҳнаӡеит ҳаиқәышла.
Амҩа ҭаҟәаҭаҿа ҳарҭ ҳаннаҵы,
Адгьыл аҽаԥсахуан ҿыцла.
Ирбеит гәрамгашақә ҳарҭ иаҳзыԥшыз,
Бла иамбац амҩақәа шхаҳтыз.
Аԥслымӡ сакара, аӡышра иаҿыз,
Ҳашьҭа ихыз ирбеит ишҳаршәҭыз.
Амацәыс анылакьуаз ларҟәы,
Иҳавархх адыд анхысуаз,
Иаҳа ианцашаз ауаҩ игәы,
Хаҵашәан бираҟра ҳзызуаз!
Зныхгьы ҳамҩа нылаӡуан асы,
Даҽазных абнара илган.
Ҳшызантәыкыз ҳаҟан аӡәы изы,
Уи аӡәкгьы ҳара ҳзы дыҟан.
Згәы ҭрысыз дҟалазаргь ҳагәҭа,
Иламыс акәалӡы еиԥш даԥахит.
Иҿы изҭымхит: «Ҳхынҳәып уажәшьҭа!»
Ачҳара илиршаз дыҿнахит.
«Бзиала!» – ҳҳәон, алаӷырӡ зхьыршаз,
Ҳгәакьақәа нҳажьуан аамҭала.
Агәырӷьара, аиааира иахшаз,
Ахаара гәаҳҭеит хаҭала!
251

Аиааира шәаԥшь амра еиԥш илашеит,
Уи акәын амҩан иаҳԥеиԥшыз.
Аха ҳиааира ҽыҭ-ҽыҭ иҳамшеит,
Иаҳзынхеит зегьы ишаҳзеиԥшыз.
1976

В Е Н АТӘ И А В АЛ ЬС ҚӘА
Авальсқәа раҳ – Иоган Штраус имузыка
азыӡырҩраан исзааиз хәыцрақәак

Венатәи авальсқәа,
Венатәи авальсқәа!
Ҳгәыԥжәара, ҳгәалсқәа
Хара-хара иԥхьазкуа.
Ҳгәаҳәара бжьаӡқәа
Гәаҭан ихҭазкуа,
Маҷ-маҷ еиҭазкуа,
Венатәи авальсқәа,
Венатәи авальсқәа!
Анҭ ҳаблақәа хызкуа
Аҳәса ршьап ссирқәа
Заҟантә иқәгьежьхьоузеи?
Заҟантә ҳгәырӷьахьоузеи?
Ҳгәаҳәара бжьаӡқәа
Маҷ-маҷ иҳаразкуа,
Венатәи авальсқәа,
Венатәи авальсқәа!
15. 10. 1979
Аҟәа

253

* * *
К. Симонов изкны

Иуҭахымхеит убаҩ нышәхар,
Иузыҭшәахеит адамра…
Аԥша иарҭеит убаҩ ццышәха,
Аԥша ныгәнысуеит хара.
Аибашьра мца уалагылан,
Умҩа неиуан еикәырша.
Ицалааит ушьҭа ихылан,
Ухьӡ зымҵәыжәҩахаз аԥша!
Ргәы инықәнаҳәап аҳаҭгәынқәа,
Усҟан хаҵала иҭахаз,
Уара уҩызцәа рыӡбахә нмыжькәа,
Дунеи зегьы ишаурҳаз.
Ҳамҭак уқәымлар Аԥсныҟа,
Хәыҷҵас уеиԥхыӡуан амшын,
Гәыҳалалла иаргьы узыҟан,
Ԥак иеиԥш ҳашьхақәа узыԥшын…
Ԥсшьареи усуреи еинраало,
Гәылрыԥшь акәын умца ахьԥхоз.
Уҟәырҷахак аԥша иалоу
Умҩа шьҭнахып узлаалоз.
Аԥша шааиуа, иаамҩахыҵны,
Шьхак, зынҵәамҭа ҳаракӡоу,
Инадшәылап ҵааеимхәыцны,
Сы ҟәымшәышәны имӡыҭӡо.
254

Нас уи ашьха, аԥҭа ахьықәчыз,
Ҳпоет, иҟаӡаз хьыӡла,
Убзиабара иаҳзынужьыз
Шәаԥшьҵас иарҟаԥшьлап шьыжьла!
1979

М О С К В А, КУ Н Ц Е В О, А Ц Е Н Т Р - КЛ И Н И КАТӘ
ХӘ Ы Ш ӘТӘ Ы Р ҬА, А П АЛ АТА 446
А Б РА СА Н Ы Ш ЬҬА З ТӘ И СХӘ Ы Ц РА ҚӘА
РАХ ЬТӘ
Чмазаҩык дцәажәон хәылԥазы,
Гәыӷрамзи иалышәшәоз ибжьы.
Ашықәс ҿыц иахьымӡеит иԥсы,
Ашықәс ҿыц ҳаԥылон шьыжьы.
Ҳшыҟац ауп, ҵәыуабжьык уаҳауам,
Цәгьарак ҟамлаӡазшәоуп зынӡас.
Зегь ҳаицымиит, зегьгьы ҳаицыԥсуам,
Ус иҟоуп аԥсҭазаара аҵас!
Акаруаҭ ахьҭацәыз неирба,
Чмазаҩ ҿыцк дышьҭалҵоит аԥҳәыс.
Ихала, шьаршьафк неихарԥа,
Аморг аҿы дыхьшәашәоит иԥсыз.
О, аԥсра мцахәыцәа, аԥсра,
Уԥсцәаҳауп ԥсы зхоу зегьы рзы!
Аҽбыга укуп, уаҿуп архра,
Аха акы иазырҭәуам уԥсы!
Сҩызцәа, Ҷлоуҟа сыжәга, шәымԥшын,
Уаҟа аԥсхыҵра мариахоит.
Уаҟа лабжышк иаҩсуеит амшын,
Лабжыш цырак сара исызхоит!
Декабр 31, 1979
Москва

256

« ҲА Б АҨ А А ГА Р Г Ь Ы, ҲА Ԥ С Ы
У З Ы Н ҲАЖ ЬУ Е И Т!..»
(Ароман «Ацынҵәарах» аҟнытә)

***
Уа, раида гәышьа, иркьыкь сыԥхьарца!
Блас уара усоугәышьеит сыблақәа анца!
Гәыӷырҭа змам, дад, иразҟы шәышәуп,
Аҵх лашьца далахеит – имҩа лашәуп!
Ан длымҵоуп лыҷкәынзаҵә, даҿуп аԥсра,
Дыргәыӷуа даалгоит, жәымҭацәгьа лара…
– Сан, сан, аӡы сыҭ, сҿажәкит, абааԥсы,
Аӡқәа зегь ҭабама цас сара сзы?!
– Нан, нан, уаҳәшьа дцеит лыхьтәы гәыгәым кны,
Ҳаԥсадгьыл иамоу аӡыхьқәа еимданы,
Реиҳа ихьшәашәоу уара узы итаны,
Ҳамҭак дынхаргьы, даауеит деиханы!
– Сан, омак сыӷралан, сагоит сбылны,
Хәшәы ҳәа акыр бымазар џьара иҵәахны?
– Уашьа дцеит шьханхыҵҟа иац ожәааны,
Уа иҳәуаз ашьабсҭа никылт дахьӡаны.
Ихәшәуп, нан, уи ахш! Ныгала ихьаны,
Ҳамҭак дынхаргьы, даауеит деиханы!
– Сан, сыԥсуама, нас, амла саганы?
Сан, баасыдтәала, фатәык рыхианы.
– Уаб ҳаӡлагараҿ алу ҿыц кәаны,
Ахәыӡ шыла ҳзааигоит, сақәшәа илаганы,
Ачамықәа узызуеит, ашә иарганы,
Ҳамҭак дынхаргьы, даауеит деиханы!
257

– Сан, ак шкәакәаӡа избоит иааигәаны,
Аԥсцәаҳа дмааизааит, сигарц иҭахны?!
– Убла зжьаз тамоуп, нан, ҳуҭра аханы
Иҟәашкакараӡа игылоуп ишәҭны,
Уара иузыԥшуп, нан, амахәқәа ларҟәны,
Ашәыргьы ҿухлап ҭынч уҩаӡаны!
– Сан, сан, бжьык саҳазшәа сааҟалеит, сишь!
Рыуа ихынҳәыда, агәашәахь бнаԥшишь?!
Ан гәаҟ илыдыруеит, дылзаауам аӡәгьы,
Аха дындәылҵуеит адәныҟа уеизгьы.
Х-нышәынҭрак роуп илбо, амра зхашу,
Лыԥҳаи, нас лыҷкәыни, лхаҵеи ахьжу!
Уа, раида гәышьа, иркьыкь сыԥхьарца!
Блас уара усоугәышьеит, сыблақәа анца!
Гәӷырҭа змам, дад, иразҟы шәышәуп,
Аҵх лашьца далахеит, имҩа лашәуп!..
***
Нани дади, ишәыбаргәузеи, шәыԥсы сакәыхшоуп!
Шәыдгьыл гәакьа, шәыдгьыл бзиахә шәыбаҩ
амадоуп!
Шәгәы ирҿыӷьрым шәмаҭа хәыҷы, ара
дшәываршәуп!..
Ҳара ҳгәаҟуп, ҳамҩа мшынуп, ҳамҩа ҵхы лашәуп!..
***
Уа, раидсиуама, раидмыхәацәгьа рҳәама?
Мшынгәыла ҳдәықәлоит ҳнышәнапқәа шьҭыхны!
Ҳабацәа рҳаҭгәынқәа ҳашцо дшәырҳама?
Раԥхьа шәлаҟәыма, шәхылԥақәа шәхыхны?
Ааԥынраз иаҳзауит асы ҩамгыла,
Иԥсит ҳа ҳкәукәу, ахьҭа аназымчҳа!
Лабжышла ишәкәаба, нас, ҳабацәа ртәыла,
Рацәа иқьаԥҭажәхеит Ҳаԥсадгьыл рыцҳа!
258

Даҽазнык, даҽазнык ҳалаԥш рыхҳажьып,
Ашәы ршәуп ҳашьхақәа, еилаарцыруам.
Аҵыхәтәантәи ҳашәа урҭ ирзынҳажьып,
Ҳашьхақәа гәаҟуеит, ҳахьцо рыздыруам!
«Ахшара гәыраз иан дицәымыӷхазар,
Рыцҳарак ыҟоуп! Сара шәсыцәтәымуеит,
Хара сымоума? Цқьа шәысзымааӡазар?
Сныжьны шәышԥацои?!» – Ҳаԥсадгьыл гәрымуеит!
О, раид, Ҳаԥсадгьыл! Афырҭын бааԥс иасыз,
Ҳамч мырхакәа ҳахьымаара ҳашьҭуеит.
Угәнаҳа ҳамазааит абас ҳахьымҩасыз,
Ҳабаҩ аагаргьы, ҳаԥсы узынҳажьуеит!..
***
Нан, нан, ҳҵеи лаша Таҳир…
Нан, сааԥсоуп ҳәа ҳауҳәар, иарҭак узыҟаҳҵон,
Нан, амҩа уашәазаап, знызаҵәыкгьы узықәацом!
Ԥхашьароуп, уҩагыл, закәузеи иҟауҵо?
Унаԥшишь, нан, убацәа заҟаҩ ыҟаӡоу!
Ацәгьоуцәа мақаруан: «Лааԥшыра иҭатәӡам,
Даҳшьыргьы, ишьа зуа ҳәа ҭынха димаӡам!»
Жәлар рыбзиабара ишьҭнахыз, иарҽырбаз,
Хы злымҟьо акәалӡ еиԥш наӡаӡа иачаԥаз.
Ирбарҭам акәымзар, иаӷацәа ҟәаҟәасоуп,
Иара дыҟоуп, дыҟаӡоуп, жәлар ргәы даласоуп!
Уҷкәынцәа-маалықьцәа, уԥсы аҵкыс иуҭахыз,
Ужәлар гәакьа рынасыԥ иауҭеит ԥсаҭатәыс.
259

Уԥҳәыс дауҭеит агәылшьап, ҳамԥан иқәымларц,
Уҩнызаҵә амца ацроуҵеит, ҳамҩа урлашарц!
Ишԥаҳаԥсыхәоу, нан, нан, ацәа узалымҵыр?
Иага илашьцазаргь, уара уакәын ацырцыр!
Реиҳа уанаҳҭахыз аҽхьакра уаҭәаӡам,
Уара уеиԥш инаҳԥызо даҽаӡә дҳамаӡам!
Ԥхашьароуп, уҩагыл, закәызеи иҟауҵо?
Унаԥшишь, нан, убацәа заҟаҩ ыҟаӡоу!
***
Уа, раид, ахацәақәа, шәеиҵамхан,
Шьамҩазаргьы ԥхьа ҳцалароуп.
Ҳашьхақәа ҳаԥхьоит, шәгәы камҳан,
Ҳашьхақәа рҟынӡа ҳнаӡароуп!

Ҷ Ы Н А- Л Ԥ А Ҷ Ы Ҷ Ы Н
(Ароман «Ахаҳә еиҩса» аҟнытә)

Мышмыждан сан санылхылҵуаз,
Сҽы нади, ус угәыгәыҽла.
Сыҷкәынӡан ашьыжь сандәылҵуаз,
Ахәылԥаз схынҳәит сеиқәышла!
Иамуит, сеиқәымшәеит насыԥла,
Сышықәсқәа ҽыбӷала имҩазгоит.
Ҭоуба зуит, амҩа санықәла,
Сахьнеиуа агәырӷьара назгоит.
Ҷына-лԥа Ҷыҷын хлаҳәада,
Мра збаз гагаҵас дыбжьаӡуеит.
– Иамаӡам сымҩа хырхарҭа,
Анҵәамҭа сҳаҭгәын иҭаӡуеит!
– Ҷына-лԥа Ҷыҷын, ианбанӡа,
Ушықәсқәа уршлан рҽырӡоит?!
– Суахҭа харам, аха уанӡа
Ашәала сгәырҩацәгьа схысцоит!
Мышмыждан сан санылхылҵуаз,
Сҽы нади, ус угәыгәыҽла.
Сыҷкәынӡан ашьыжь сандәылҵуаз,
Ахәылԥаз схынҳәит сеиқәышла!

261

САС Р Ы ҞӘ Е И И ГА Г Е И
Жәлар рҳәамҭахьтә
(Ароман «Ахаҳә еиҩса» аҟнытә)

– О, Сасрыҟәа, Сасрыҟәа, митәы еиқәаҵәа
зԥеиԥшыз!
Иарԥысрахь дымнеицызт, зынӡа дыҷкәынӡан,
Ахәысхәа гәӡа – ибарфын ԥаҵа еинышәшәылон.
Ҽнак зны днеиуан, ишьапы неиҵихырц,
Ҵла зықәгыламыз дәышкәаӷьазак дықәлан,
Шәахәацк зхыршәламыз ажәҩан кеикеиуан,
Шьыбжь агәы хыҵхьан, амра иҿагәыбзыӷуан…
Игага кахәхәа ишьҭаԥало ишьҭан…
Ус аҵырҵырҳәа иаамацәысны идыдит.
– Ҳаи, џьушьҭ, иҟалазеи, амш каҵәа шыҟаз? –
Сасрыҟәа дхарахаԥшуа дааҭгылеит.
– Усҟак иџьаумшьан, уи башангьы иҟамлеит,
Ԥеиԥшк уаҳарц уҟоуп иахьа, Сасрыҟәа!
– Изҳәо уарбан? – даақәгьежьуеит Нарҭаа реиҵбы.
Абар, аџьашьахә! Игага ауп ицәажәо:
– Иахьа узқәымтәаз Бзоу заҵәык ада
Ҭынха дышумам удыруаз, Сасрыҟәа!
– Ҳаи, уара сыгагажә, цәырҟьацәырас,
Ашьа уҿашәааит, иуцәажәашьоузеи?!
Ԥшьынҩажәи зежәҩык аишьцәа сыдгылоуп,
Нас, арахь, ҭынха думам захьӡузеи?!
262

– Ԥшьынҩажәи зежәҩык рахьтә иашьа думаӡам,
Ԥшьынҩажәи зежәҩык ӷас ушьҭызхуа роуп!
О, ҳацаҟь иагәылырхыз Нарҭаа реиҵбы,
Иудыруеит, уахьнеилак угага шушьҭоу,
Убасоуп Нарҭаагьы ашәиԥхьыӡ шшәышьҭоу!
Иузычҳауазар, уааӡырҩы, Сасрыҟәа,
Нас уи ашәиԥхьыӡ зеиԥшроугьы уасҳәап:
«…Ацәгьа рылазҵо – уас дыҩнардауа,
Абзиа рылазҵо – ӷас дышьҭырхуа,
Дара аниуагьы – ашьыцра рыциуа,
Ҷан-ҷаны еибафо, рыблақәа ҭибахуа,
Реибафарагьы – изҭахым далачо,
Реиҳа рзыҟазҵаз реиҳа дшьыцырго,
Уи длаԥшықәҵан ишьырҭа рибамҭо,
Ирызҵоу ада, зҳашьа рымамкәа,
Рыхәҵәы ықәибахаанӡа адгьыл ианызааит!»
– Иуҿыҵҳәацәазеи, сыгагажә, хаҿыда,
Ацәгьа уршуазаап аишьцәа рыбжьара! –
Иаҳәа ҭӷәыцә Сасрыҟәа игага дазыҭрысит.
Аҵырҵырҳәа имацәысны, ҩаԥхьа идыдыхит…
Аԥсҭҳәақәа цәырҵын, ажәҩан еимгәахәлеит,
Игага абаҟаз, уаҵәҟьа инышьҭабеит.
Сасрыҟәа дхынҳәит ихы имагәхьха,
Даауеит Сасрыҟәа адәышкәаӷьаз дықәлан,
Амитә иаҳаз иан лышҟагьы изырзом,
Зыгага иацәшәаз ҳәа ихыччар ҟалоит.
Нанхеит, сыҷкәын, лаԥшҵашәарак уажьеит,
Гага мцәажәаӡацт ҳәа дааччар ҟалоит!
Даауеит Сасрыҟәа ихы имагәхьха,
Даауеит Сасрыҟәа адәышкәаӷьаз дықәлан…

1981–1990
С Ы Ԥ САД Г Ь Ы Л А Ш ӘА ҚӘА
Бзиабарала ҳагәқәа шаҳәшаҳәуанаҵ,
Ашәақәа рымцоуп хьҭа ҳазмыркуа.
Сыԥсадгьыл ашәақәа слымҳа иҭаҩуанаҵ,
Сыҟоуп, аԥсрақәа зегь ргәы еибаркуа!
О, шәарҭ ашәақәа, ахаҵа хьӡы ҭызгауаз,
Бырфын бираҟҵас ҳаракы изкыз.
Амҳаџьыр гәаҟқәа амшын ианхыӡлауаз,
Шәарҭ шәакәӡами, нас, шәаџьҳәара зуз!
«Ахра ашәоуп» ахра еилаҭәахра зыргәынқьыз,
Ӡаӡа лабжышла ахра цәаакын.
Шьапы рацәа џьлыҭуеит адгьыл иқәымкьыс,
Фырҭынҵас – имҩасуеит «Шьараҭын».
О, «Азар», «Азар» – ҳҽыҩ ццышәқәа зыркәашо,
Ҽышьамхыцла уара хьӡырҳаҩуп!
«Шьардаамҭа» сеигәырӷьоит, ҳхаҿқәа зырлашо,
«Радеда» ҽыжәуп, ҭацаагаҩуп!
Шәарҭ шәызхашҭызгьы дышрыцҳаз дгәарахон,
Адгьыл дагәахоит ашәа мгалар.
Ҳашьха ӡышқәа зынтәык ишлаӷәӷәахон,
Хаҵа ашәак ҿацаӡа ирмаҳалар!
Уԥсахы ҿызкааӡо ахәра еихырҳара,
Хәырбӷьыцны шәақәлар, иӷьоит лассы.
Шәарҭ ишәнызбаалоит ҳашьхақәа рычҳара,
Ԥсра зқәым шәагәылиааит ажәлар рыԥсы!..
264

Бзиабарала ҳагәқәа шаҳәшаҳәуанаҵ,
Ашәақәа рымцоуп хьҭа ҳазмыркуа.
Сыԥсадгьыл ашәақәа слымҳа иҭаҩуанаҵ,
Сыҟоуп, аԥсрақәа зегь ргәы еибаркуа!
1981, Аҟәа

А Б Н АТӘ Б АЛ Л АД А
– Абна сныҵалт шарԥазыказ,
Ашәарахқәа цәырҟьацәырас
Иԥхеибаҵон, шәарҭак рыҵас.
Мап, акгьы ыҟам исшәарыцаз,
Сахьнеилак избон акака,
Избон ассир, аршанхага.
– Ажәеиԥшьаа рҭыԥҳа дубама?
Уи лымаӡа узеилыргама?
– Ҽацә ҳәарақәак еибархәмаруан,
Арҩаш иаван, арҩаш иааруан.
Ран шьны ишьҭан арҩаш нырцәан,
Аԥсырҭаҵәҟьа хыла икылҵәан.
Насыԥдақәа, ицәаз џьыршьон,
Тәҩала инасыр иҵҟьоз џьыршьон.
– Абна ду уеимдо уахьылаз,
Иарбан сахьоу убла ихгылаз?
– Џь дуӡӡак гылан, ахан еиԥшын,
Си ԥшатлакәи зегь ззеиԥшыз.
Хҩык ахацәа аџь ду ԥырҟон,
Аха амахәқәа еибаргәырӷьон.
Аихаԥсыхә бжьы башаз џьыршьон,
Аҵларкәыкә нас-насуаз џьыршьон.
– Нас, исаҳәишь, аҵла шхырхәоз,
Абна шыцәоз, абна шҿыхоз.
266

– Аҵла сышьҭаԥшуан слаԥшықәҵан,
Руапа еиқәаҵәақәа наршәырҵан,
Иааилагылан еицыгәрымуан.
Ирзымҵәахуаз гәалак рыман,
Аӡын хьшәашәа рзаазгаз џьыршьон,
Рылабжышқәа рҩашны ихыҽҽон...
– Баша уцозма укыдыгәгәала,
Еилмыргакәа абна агәала?
– Санырԥырҵуаз ԥшацәгьак асуан,
Аҵла хырхәон, саара ишьҭасуан.
Рыбӷьы кыдҳауан зымҩакны,
Аҵла исышьҭарҳәон еицҿакны:
«Анаатә ҳажәуҵеит, ҳабахәо?
Наҟ уаҳԥырҵ, уаҳԥырҵ ушзахәо!»
– Ргәала рҳәазар ус имӡакәа,
Гәыжьжьагагьы рамҳәаӡакәа!..
– Усгьы сҳәеит, сырзеилыргазар:
«Иҵегь сыԥхарын сымразар,
Иҵегь скаҷҷарын сымзазар,
Шәхызжәартә сасрымызт сыԥшазар,
Сыблақәа хьчаҩыс ишәымаз,
Шәыԥсы сымажәда, саԥшәымаз!»
1981

* * *
Шьха дуӡӡак гылоуп иӡышӡа,
Сеидроу иахнагаз, изыршлаз?
Мрахәагак нахьыслоит иԥсыҽӡа,
Абжьарак – хьҭацәгьоуп иазыршаз.
Бызшәа зқәашьым, о, ашьха мчымха,
Иузымҳәеит ухәрацәгьа иахәшәыз.
Угәаҵа иҭаԥсит ауп угәҭыха,
Уи акәхап арсҟак узражәыз.
Ашьхахьынтә, Ажәеиԥшь иԥсы ахьишьо,
Бжьы маӡак ааҩуеит, сазҿлымҳауп:
«…Зҿахәы ззымҳәаз, аха изҳәаз џьызшьо,
Зҿы еилымго хаҵкысгьы дрыцҳауп!»
1982, Аҟәа

268

А А Ԥ Ы Н ГӘ Ы Р Ӷ ЬАХӘ
Ааԥын гәырӷьахә ааит сасра,
Иаҟьеит ажәлеиԥш амрахәага.
Ахьҭа наԥхаҵан хара,
Аҵла иршәырҵоит реилаҳәага.
Шьақар кыԥҵас аӡыҭра
Иаҿуп асы – амра знырыз.
«…Сынтәа иссирхоит аҽаҩра!» –
Аҳәеит ажәҵыс иҷырҷырыз.
Ицәхәаҭоит ԥсы зхоу зегьы,
Адгьыл гәырӷьабжьуп иахыҩуа.
Ааԥын даҳәоит ауаҩгьы,
Ианцалак ауп данахьҵәыуа.
1982, Аҟәа

269

СА СД А РА КӘА Ц ҾА К Ш АХ Ы Л Ҵ Ы З…
Ашәыр хаақәа сҿазҵоз сҵәаҵла,
Иџарџаруа зызҳауаз.
Иажәгәышьазаап ԥашәла, дацла,
Хыжәжәарахуп иаҭынхаз.
«Адәы сзықәхаз схыжәжәарахны,
Аӡәгьы игәҩарамзаргь ҟалап.
Бзиарас изуз беиа ибахны,
Џьшьарак саҳәарцу? О, мап!
«Ак зыҭнымхаз, адгьыл иқәҵыз
Сакәхоит!» – шысҳәо иаасыршоит.
Са сдаракәац ҿак шахылҵыз,
Аухаҵәҟьа схәашхәашоит!»
1982, Аҟәа

270

* * *
Сшьапы нахшьы сҽылаба,
Ҷын ҟамчыла уи ныҟәцо,
Ҽнак снанылеит сымҩа па,
Сеидроу, сеидроума сахьцо?
Аԥхьа – ҷкәынран, гәырӷьаран,
Ашьҭахь – сааԥынқәа ӡыҭуан.
Ҩадаран, џьамыӷәаран,
Ҿыцрак ашьҭахь ҿыцк аатуан.
Мҩа сымамызт храмҩамзар,
Уа иаҿгамызт даҽа шьҭак.
Схы мацара сашьҭазар,
Санызаарын шьаҟьасҭак.
Сыршлан ицаз сыҭәҳәоума?
Хьҭак сакырцу сеимлаҳәах?
Исырҳаз ба? Мачхәума,
Агәыхь, ахыхь – меигӡарах!
Дунеи ҟьаҟьа сакәымшеи,
Амҩа сыԥхьон есымша.
Мчи гәырҵҟәыли шԥақәхәашеи
Рацәак иҟамлаз сылша!
1982, Аҟәа

271

С М АҬА ХӘ Ы Ҷ Б А Г РАТ И АХ Ь
Смаҭа хәыҷ Баграт, исгәыдхахало,
Даду дзымаауазеи ҳәа исызхьыз,
Адунеи мҩа дуқәа ахьеихагылоу,
Аԥацха аҭыԥан, Москва ауп уахьиз.
Аԥсныҟа уҿааха, смаҭа, унҽыжәла,
Ҽыбӷак сымбац ба? Мап, игәаӷьтәуп!
«Чоу!» ҳәа уҿааха, нас, арха ианыршәлан,
Иарбан узхьымӡо, умҩақәа аартуп!
Уеинрал гәымшәаха – ар ду раԥгыла,
Ма ургылаҩха, ма ушәаҳәаҩха!
Ма уџыр ԥсаатәхан ажәҩан унхыла,
Ма адгьыл ҳалал ду унапқәа азырха!
Қәԥароуп, џьабаахәҭоуп хьӡырҳәагак улҵыр,
Уи џьазшьода – уԥсадгьыл уаԥоуп!
Уабацәа идырҳаз уацәыхҟьар, иуцәыӡыр,
Усҟан урыцҳауп, усҟан уеибоуп!
Абас зегьрыла уразҟы анузылԥха,
Абду дымгәырӷьо ӡәыр иаҳахьоу?!
Аха ишԥаԥсыхәоу уабду игәҭыха,
Абӷьыц цәышлеиԥш игәы ҿзырҩаахьоу!
Нахьхьи, Ҷлоу, Лаганиахә аҳабла,
Жәытә ԥацхак гылоуп алахь еиқәны.
Жәлантәык анықәуеит ныха ҳасабла,
Ҳабацәа рхыбаҩ ԥшуп игәыкны!
272

Ирга уҟамчышьҭыбжь ашҭаҿ уанҽыжәҵуа,
Уабацәа ахьжу цқьа ираҳаратәы.
Анкьеиԥш араҟа фатәи жәтәи цәырҵуа,
Анкьеиԥш араҟа ашәа гартәы!
Уал ԥшьан иуднаҵеит аамҭа еикәшара,
Мца агымхарц уабацәа рхәышҭаара.
Уаала убеиахааит – ухшара-уԥшара,
Амӡырха рцәажәо иқәзааит дара.
Амӡырха иадыршт ушьаҿа неиҵыхқәа,
Ари адгьыл ҽыҭ – уара узыҳәа иԥшьоуп.
Рыхқәа неиҿарклап аҵла жәижәыхқәа:
«Аԥшәма ҿыц дгылеит, уа, Анцәа иџьшьоуп!»
Ужәлар гәакьа гәаҟрак иҭашәаргьы,
Хеигӡара шуқәым – уи агәра згоит.
Сароу? Ицәгьам зных сугәалашәаргьы,
«Жәеинраалақәак иҷышәуан…» – сызхоит.
О, ишԥасҭахыз, ааԥынра мшыказ
Сааҿыхар, сҿаҳәатәы ҟалоны:
Абду хьҭацәгьала аӡын ихигаз,
Амаҭа иԥылааит иааԥынраны!
1982, Аҟәа – Москва

АД Г Ь Ы Л АҲА Қ
Адгьыл сымшәииц ахаан,
Ахҭылҵ иан дизышәирыма?!
Сшьыцәхныслар, амҩа сазгәаан
Слаба шьҭых сзазыҵҟьарыма?
О, адгьыл, сгәырӷьо сызнылаз,
Уӡыхьқәа са сзы игәыԥҳәыхшуп.
Сцәажәозар: «Сыдгьыл, уныҳәаз,
Сыдгьыл, убеиаха!» – сымшуп.
Адгьыл иаҵәахит сызхылҵыз,
Аблеиԥш исзыԥшуп рҳаҭгәынқәа.
Рылҩаҵә ахьҩеиуаз, иахьықәҵыз,
Инхома рымца ԥха еиқәымкәа?
Умгылан адгьыл уанымшәа,
Ушьҭа анҵа, уамоуп аԥшәымас…
Адгьыл аҳақ анузымшәа,
Уара узы ихаҳәхоит, иудыруаз!
1982, Аҟәа

274

* * *
Хәыцшьа имам аԥсхых даҽакала,
Дшымгәыӷӡо ианааилак иуахҭа.
Иҿы злеихихыз иан лыбызшәала
Иҿы еихеикуеит, ус ауп, ҳаӷеиҭа.
Аб иуасиаҭ аԥа изы имҩақәҵагоуп,
Аԥсхых иԥазаҵә ииҭоит адҵа:
– Исыхьыз ухьыр, уи ԥсаҭацәҳагоуп,
Сан лыбызшәа смаҭа хәыҷ ирҵа!
Абри ауп сгәаҟра, егьырҭ срызхьаҳәуам,
Уи сымҳәаргьы скәыба ахышә акуам! –
Аха аб иуаз аԥа иҟынӡа инаҩуам,
Аби аԥеи бызшәала еибакуам.
Аԥа дгәаҟуеит, аԥа згәызҽанӡамыз,
Изнымкылт, илабжыш иҿашит.
Уаанӡа хрыҩ ззиуаз, хьаас имаӡамыз,
Ҵа змам тышаҵас уажә дынҭаԥшит.
Гәҭыха цәгьак иҿы еихнарԥхьоит дызхылҵыз,
Аха дыҟамеи уи заҳауа!
– «Џьаҳаным шәцааит, сыбызшәа сацәзырӡыз!» –
Днымхааит уҷкәын абас уишәиуа?!
Избан, дад, саԥхьа узышьамхнышгыла?
Исаҽԥнуҳәарцу? Уаб игәы шаҭ! –
Аԥа дындәылҟьоит дааиԥхьарц игәыла,
Уи изеиҭеиҳәашт аб иуасиаҭ.
275

Аха аԥсхых гәаҟ игәы имырдахьази,
Иҽааиҵихит, иажәа неиҿабан.
О, исашәҳәа, нас, избан, дзаҭаххазеи
Аби аԥеи рыбжьара аҭырџьман?!
1982

* * *
– Жәеинраалоуп, нас, ҳазҿӡоу, аха ианбанӡа?
– Ҳпоетцәазар, ус ҳцалароуп ҳаԥсаанӡа!
– Аха ҳҽаанаҳкылар еиӷьзар убраанӡа?
Аԥхьаҩ дзеигәырӷьаз, иаԥаҳҵахьаз уаанӡа,
Уажә ҳаздыԥсыло урҭ раҵкыс еицәаҳтәыр?
Ҳаччархәхоит, ҳазлаҟам ала ҳхы нцәаҳтәыр!
Усҟан шьха рҩашҵас ҳшьа еибафон, ҳаҷкәынцәан,
Ҳцәалашәара шԥаҟаз? Ицон ихышхыҵәан!..
– Ииашоуп, ианаамҭоу аангылашьа иақәшәаз,
Иԥыхьашәар алшоит, анасыԥ иалшәаз!
Аха умҩыр ада иумамзар ԥсыхәа,
Ус уцалароуп, уажәа хьыршәыгәқәа ныхуа!
Аха ԥҟаррак атәы мҳәакәа исызныжьуам:
Ҿан иуанажьхоз, жәын иуанарыжьуам!
1982, Аҟәа

277

А М ҨА И ҚӘУ
Алқәа хыхәоит, еиҭахыхәоит,
Аршәаа иасуеит аԥшаӷьы.
Иарҟьантазырц иаарыцрыхоит,
Иажәжәоит, иацҟьоит урҭ рыбӷьы.
Аӡиасқәа рӡышьҭра иҭыҵит,
Уахь еижәхысла ицоит аҩар.
Иацнамҵозар, ақәа аҟәымҵит,
Иааилалашьцоит уажәшьҭа, абар.
Амацәысгьы мцаԥшь рахәыцха,
Аԥҭа шеиҟәнажәаз снарбоит.
Мап, исмоуит гәашәк аԥырҵха,
Снымҩахыҵырцгьы сыӡбоит.
Лаӷрак сеишуа иаасԥыххылеит,
Инақәырццак иаадыдит.
Ахьатә кәасқьа сагьнадгылеит,
Иҟьаҟьаӡа ашә аатит.
Аԥшәма, снеира дазыԥшызшәа,
Асоф дналбааит дыццакны.
Иӡхьаз иуак дизыхынҳәызшәа,
Саагәыдикылт дсызгәыкны…
Иара идагь ҭаацәаныла,
Рыбла рхаччо, зегь еикәшоит.
Еибадырхьеит урҭ гәаныла,
Излагаша русқәа ршоит.
278

Ианбахырҵәеи аӡыс ахәда?
Иагьанбарӡи акәытқәа?
Шәымацаран иҟазҵада
Ачашә, алҩаҵә зыхҟьауа?
Иабаҵәахыз, аԥхын шоураз,
Акаҷыҷҩы цаҳәцаҳәо?
Ахаҭами «зегь зылшо», нас,
Ахаҭами «мыц зымҳәо»!
Агәылацәа рышҟа ицада:
«Сас дахьк даҳҭоуп, шәааласы!»
Ҳаҭыр сықәҵо, мыццакрада,
Урҭ аасыдтәалт хәылԥазы.
Урҭ азымҵааит амҩа сзықәу,
Урҭ азымҵааит смаҵура.
Иахашшаауеит афатә иқәу,
Иҟам џьушьап ҳазхара.
Аӡәгьы дцәажәом иажәа гәԥысны,
Рныҳәаҿақәа – џьашьахәуп.
Ирымазшәа заа ихәыцны,
Хшыҩи лафи еилахәуп.
Гәырҩак рымазаргь – избода?
Ргәыӷра иаҵахҩоуп џьара.
Гәалак аӡбахә усгьы изҳәода,
Зҵаарас иҟам санцара.
Иаҳхагьежьуеит ашәа ԥсаатәха,
Изҳәарыда «шьҭа иазхап»
Аԥаҭхь ааргеит, ус анакәха,
Шьҭа гәарԥныҳәахь схы сырхап!
279

Аха исзымҳәо сҿы неихыхны,
Гәҭыхак самоуп сыхҭакны:
«Аламыс ду иахәҭоу дырны,
Сызцарыма сҽаԥсатәны?!»
1982

* * *
Иҿымҵәарц сгәаҵӷа,
Шәарҭакгьы схамҩарц,
Сабацәа рԥацха
Гылоуп, икамҳац.
Маҷ-маҷ иахылҵуеит
Алҩаҵә еишьылӡа.
Сыҩналоит, сдәылҵуеит,
Ус ԥсраҽнынӡа.
1982

281

* * *
Ажәеинраала сеиҭазхьаҳәырц,
Салҵырц наҟ апроза ашәшьы!
Иҷырҷыруа еиҭанаҩхырц,
Срифма ҿыцӡақәа рыбжьы!
Аха ишәарҭоуп, сара стәала,
Аԥхьаҩ амла даҳцәакӡеит.
Ҵыԥх икыдҳаз ажәеинраала
Акгьы ҿамхеит, зегь каԥсеит!
Ианвар 6, 1982

282

* * *
Избан, нас, декабр, ԥша хьшәашәак нарс,
Изуго закәузеи сгәеиҵыхра мҵарс?
Алԥхынрак слахҿыхын, сгәы ԥыр-ԥыруа;
Ажәҩан лахьеиқәроуп қәаршаҩҵас иауруа;
Ажәҩан зегь шьыпуп, ақәаӡы аҿыкәкәоит,
Уапа цыҩцыҩла ахәылԥаз ҽырбоит.
Ишԥаҭынчрахеи! Нымҩахыҵ ҵлақәак
Хырқәақәоит, ирықәҳаз џьушьап гәырҩак.
Амрахәагақәа зҿахәмаруаз абӷьыц,
Иҿшәан, ихиаалеит, сеидру нас иахьыӡ?
«Ахьарч!» – инаҵаҟәҷызар сшьапы?
Снаԥшын – абла ҭахәлакуп ашьхарԥы.
Аҵарақәагь гәыԥҵәарак рызҵысит,
Ашәа хаақәа рҭыԥан: «ҵәит-сит, ҵәит-сит».
Амшқәа ниагәгәоит лахьеиқәрак рыхьшы,
Лахьеиқәроуп избаз сгәаҵа санҭаԥшы!
Аха ааԥын шааилак, абнақәа, адәқәа,
Декабр иарҟәиҭыз, ахьҭа иаркуа,
Аԥсабара зегь еицгәырӷьашт, ԥсра зқәым,
Уанӡа акәым, ҽнакгьы изыԥшуам сара сгәы!
1983

283

* * *
Ԥхыӡла акәхуп, уахык саалырҿыхеит сан,
Уи ҟалахит ҭагалан – быӷькаԥсан.
«Угәҭыха здыруеит, уара иусырҳәаӡом… –
Даацәажәеит, лыбжьоуп, лхаҭа дызбаӡом.
Ус алашьцарахьтә дааскьахит лассы.
– Сгәы раҳаҭуп, нан сыҷкәын, уара узы,
Хар змам рахь уҟазаап! – дгәырӷьан илҳәоит,
– Анышәгьы абла амоуп, узҿу зегь абоит.
Жәлар ирҭахыз уск уаҵагылт шьаҟас,
Ҽак схаргылатәӡам, уи сызхоит баҟас!
Удгьыл бзиахә азыҳәан ушхәарҭоу
Анышә иадырхьеит, сара сызмадоу,
Бамбылҵас ауп, ихьанҭам сара сзы,
Ассир, ухы иқәнаузаап асы…
Инкоуҟьар наҟ, анкьа знеиԥш, ухахәы
Цыҩцыҩлап. Инагӡахааит уҿахәы!
Амала, ани асы иаркәадоит сшьамхы,
Снапы наӡом ҳәа, инықәсыршәшәон ухы!..»
Адәныҟа аҵх лашьца ԥшын еиқәышьшьы
Сан, сан, ишԥахаакәакәароу быбжьы!
1984

284

* * *
Амзаҿа, ажәҩан ӡыжь иххалаз,
Ҟамала дарбан еиҩызҵәаз?
Сԥенџьыр иадӷьазкылоит аԥшалас:
«Уахь снашьҭы, снашьҭы, ҳаиҩызцәаз!»
Ҵхыбжьонуп. Аԥшасра иаҟәыҵуам,
Итәҩасуа аҵлақәа ирымҵоуп.
Гәырӷьарак схагьежьуеит, исԥырҵуам,
Аханатә сыгәҭыхақәа ирымцоуп.
Хшарак уаха дираны дыҟоуп,
Иԥеиԥшхә ауп сыцәа хаа схызцаз.
Диит, изҳаит, анаҩс даԥшәымоуп,
Уанӡа сҷаԥшьароуп ҟарулҵас.
Уанӡа ацҳа ҿыцқәагьы нхысҵап,
Ԥхьаҟа имҩақәа ҭамамхарц.
Уанӡа ашәа ҿыцқәагьы аԥысҵап,
Анҭ агәымҽыӷқәа ҳалалхарц.
Ҵхыбжьонуп. Аԥшасра иаҟәыҵуам,
Итәҩасуа аҵлақәа ирымҵоуп.
Гәырӷьарак схагьежьуеит, исԥырҵуам,
Аханатә сыгәҭыхақәа ирымцоуп.
1984

285

М А П, Ԥ С РА А ҚӘ Ӡ А М З Ы Ԥ СҬА З А А РА
А Ш ӘАХА З
Ауасахьча иԥиҟеит ҿырпын ҵиаак,
Уи гылан арҩаш ҭрыс аханы.
Дҟазан, иалихит арҳәага бзиак,
Аԥса амҵа дныҵатәеит иҿакны.
Зны иалеиҟычуан игәырҩа-гәҭыха,
Игәҿыӷьра алеихигон даҽазны.
Аԥсаса гәарҵуан, цыркьыкгьы нымха,
Ауасарҳәыга гон ааигәаны.
Шьыбжьонла иаацәыригоз – ркәашаган,
Иҷкәын хәыҷы дықәгьежьаа дкәашон.
О, аҿырпын, ахьча изыҳәа гәыршшаган,
Еҵәаџьаа реиԥш иашәақәа лашон.
Аҿырпын гылам, быжькаҵәа ҭыԥхеит
Арҩаш хықәан, иара ахьҽырбауаз.
Иҳазҳәоу нас – иара атәы ҳәа егьнымхеит?
Мап, ԥсра ақәӡам зыԥсҭазаара ашәахаз!
1984

286

* * *
Иааузкылҟьан цәалашәарак,
Ҽхыцәгьан уама ицар умҵарс,
Уааҭагылар алшоит ҭшәарак,
Ҭыҵшьа ахьамаӡам зынӡас.
Даҽазныхгьы цәалашәарак
Уабылӡозаргь, амҩа азкы.
Уаԥхьа иарлашап иаразнак,
Хәҭак – иазалхыз уразҟы.
Ус ушыҟоу, цәалашәарак
Иааудгылоит аҽӡаны.
Ишуҭахӡам гәалашәарак
Инаухьыӡсоит лаӷырӡны.
Анс утәызу, арс утәызу,
Еиӷьу алхрагьы мариам.
Зегьы иреицәоуп агәы идысу,
Зегь ззеиԥшу, мца зыцрам!
1984

287

* * *
Алу аҳәиҵәҳәа ашыла шаҿыҵуа,
Ус ауп џьоук ражәеинраалақәа шцәырҵуа.
Дәныҟала – урҭ ахьӡы рхьыршоушәа,
Ҩнуҵҟала – аԥырча рыӷрагәоушәа.
Абарбарра,
Апарпарра,
Ахәыҭхәыҭра,
Аӷәытӷәытра,
Аӷьарӷьарра,
Аҟарҟарра,
Агәаргәарра,
Ауаруарра,
Аҳарҳарра,
Абаџбаџра,
Аҟәаҿҟәаҿра…
Узрыԥхьагәышьар, убарҭ зегь ыҟоуп,
Еилыҿҿа, абамба рахәыц рыӡахыгоуп.
Ауалыр ҭацә беиами шьҭыбжьыла!
Аха урҭ акәаптеиқәа рыҩнаҭа
Сасра изыдымгылт, минуҭ заҵәыкгьы,
Иара апоезиа ахаҭа!
1984

288

* * *
Иаахәыҵырҟьан ԥшацәгьак ҵысит,
Аҵлақәа зымҩарак еицхырхәоит.
Ус аҵаргьы рҿы неихаԥсит,
Аҽыҵәахшьагь иақәшәом, еилыхоит,
Ҳамӡырхахьтә игәасҭеит лассы,
Бӷьыцзаап ирхагьежьуаз аҭәицқәа.
Аԥшацәгьоуп ирхызхыз рыԥсы,
Аԥшацәгьа иацкәашоит абӷьыцқәа!
1984

289

АУ Р Ҭ Е И Ԥ Ш Д А АС К ЬО Н АҼ Ы УАҨ
Сакарак, аԥслымӡ зыԥсымаз,
Сышьҭақәа азныжь хараӡа,
Гәыӷырҭас ахықә исымаз
Сгәырӷьо саақәгылт шарԥазӡа.
Иԥыххааит ашхәа сыӡхызгаз,
Алмҩанык иалгон аҿҿа.
Амшын агәеисраҿ исхызгаз
Дыршьа амам, иаӡҩеит аԥша!
Хәыҷы-хәыҷ аԥҭа жәпа анхыҵлак,
Шьхарԥык ҵлашон еилыкка.
Уахьынтәи иааскьон кәыкәыблак,
Избеит ҽуаҩык ихәынга.
Аурҭ еиԥш дааскьон аҽыуаҩ,
Иҳазырҭра збон еилыҿҿа.
Дсықәҳәацәеит са сахь иҽынарҳә,
Иажәақәа шԥеиԥшу ахҿа!
«...Ҳашьха ӡышқәа рыхьӡ уанықәуам,
Урыцәгылазшәагь збоит хара.
Иреиӷьу – узыԥшааран уҟам,
Иуеиӷьу – дрыԥшаауеит дара!..»
Иасҳәозеи абас слаԥшызгаз?
Иажәақәа шԥеиԥшу ахҿа!
Амшын агәеисраҿ исхызгаз
Дыршьа амам, иаӡҩеит аԥша!
1984, Аҟәа

290

* * *
Жәлары зегь рзеиԥш ус ачархь еиԥш
Уахуеит, апоет, кыр зылшо.
Арыц еиҟәзыршәаз агәаӷь еиԥш,
Аҵабырг ауп уашәа зыхшо.
Ажәҩан ахьтә аеҵәа кыдшәар,
Иаакаҷҷаргьы, ицәоит лассы.
Ажәеи ауси еиқәымшәар,
Ажәа ршьит, иахырхит аԥсы!
Амцаԥшь ахьеиқәу уныҽҳәасны,
Ажәа-кәиц ҽҳәыхла, – уццакрым.
Џыртә ҵәҩанҵас уажәақәа ларсны,
Аҵабырг хашшаала – ԥсра зқәым!
1985, Аҟәа

291

А ГӘ Ы Р Ӷ ЬА РА Ԥ Х ЬА И ГАЛ АТӘУ П
Ааԥын нхықәгылан ашьхарԥы,
Са сахь инеиҵнахит анапы:
– Шьыжьбзиа! Сааит сасра!
Сырбар, зегь еигәырӷьоит схынҳәра!
Усҭ, агәырӷьаҿҳәаша, имҩаԥга,
Сиҵааи урмеигӡан, ргәы иарга! –
Шьыҵәра шанак са сахь иаархан,
Ирқьақьаз мрахәаган, иԥхан,
Иара казказуан, илашон,
Фҩы хаа мӡанрак иара иахшон.
Иаамҵарсны, сҽы снаҵаҟьеит: «Чоу!»
Шьыҵәрак ааԥын скуп еилыџьџьо.
Шәнаԥшы, шәнаԥшы, схьышьҭрахь шәнаԥшы!
Еиужь лашароуп, амра кажжы!
Сахьнеилак, уи акәхоит, лассы
Аҭҭаҳәа инықәӡыҭуеит асы.
Аиаҵәара рхыҩлоит адәқәа,
Шәҭышырҭоуп, еилаԥсоуп аԥштәқәа.
Аҵәаҵлақәа ԥшьаала изазоит,
Рымҵа хыршлаа ашәҭыц каԥсоит.
292

Арыц, иарҭаз адгьыл ҭрыҿҿа,
Агәырқьҳәа иахылҵуеит аҿа!
Ажәҩан саркьа цқьоуп, ицқьаӡоуп,
Аҵа хароуп, ихараӡоуп!
Ус сышнеиуаз, мӡырхак сынҭаххит,
Сылҽыжәԥеит, сшьыҵәра ласырҟәит.
Уи гәырӷьаҿҳәашоуп, лнапаҟны
Илысҭоит, шәахәала ихьӡыркны,
Жәеизаҩык еиҵазааӡаз ан!
Жәеизаҩык зеиԥшыҟам уаахан,
Аԥсадгьыл дыргәырӷьоит иахьа!
Амҩа сымоуп, сҽыжәлоит ҩаԥхьа,
Агәырӷьара ԥхьа игалатәуп,
Агәырӷьара зегьы ирҭахуп!
Ҿаҭахьак сықәсҵон сахьцауаз:
Мап, сеигӡом сыԥсҭазаара инхаз,
Иауазар исҳәо ҟалоны:
Анасыԥ назго шәахәаны,
Ҩныцыԥхьаӡа, ааигәа, хара,
Сыҩнаԥхозар есааԥынра!
1985, Аҟәа

* * *
Заҟа сгәынқьыз, заҟа сыблыз,
Лара лзыҳәа заҟа сгәаблыз,
Ишан – ихәлеит, ихәлан – ишеит,
Дыршьа сзамҭеит, – абар сышлеит!
«Уааԥшишь, схынҳәит!» ҳәа сызҿыҭны,
Даакылсхыр уи сыԥсхыҵра аҽны!
Лыбла шамшам сҭаԥшырц сҭахӡам,
Лыбжьы хаагьы саҳарц сҭахӡам.
Уи лхаҿсахьа, ԥсра-ӡра зықәӡам,
Адамра иҭазгаларц сҭахӡам.
Уа ҭшәарҭоуп, хьшәашәароуп, лашьцоуп,
Аԥсцәаҳа ачара аура даҿӡоуп,
Дзеигәырӷьогьы аԥсроуп, аԥсра!
Кофҭа шкәакәа, баазар бшаара?
Бкофҭеиԥш бразҟы шкәакәаз бара!
Еиқәаҵәоу зегьы быҟәгаз хара!
Наунагӡа сыԥсы ззынхо,
Быҟазар ауп амра ахькаԥхо,
Быҟазар ауп бара бзанҵы,
Гәыкра цқьала агәы еисуанаҵы!
294

Бхаҿсахьа ссир, ԥсра-ӡра зықәӡам,
Адамра иҭазгаларц сҭахӡам!
1985, Аҟәа

* * *
Сгәы шҭаҵәыуоз ахәылԥаз,
Еҵәак соуит гәыжьжьагас.
Суҳәоит, ажәҩан иалабаз
Схәыҷра ашәақәа сзыргьежь нас!
Сыччаԥшь еиқәызҳәалада,
Сгара-цәарҭа изылымҵыз?
Схәыҷы шьҭақәа збарҭада,
Шьац иаҵәарак илаӡыз?
Сыхәра мжьыжьк аншәарҭаха,
Аԥсхаҵага сызҭада?
Ашәа сҳәартә сангәаҭаха,
Ацҳа ҿыц сызхызҵада?
Заанаҵ – ацәгьа цәымшәара,
Заанаҵ – амҩа мыӷәақәа.
Санбалагеи рыҟәшәара
Ажәа бырлаш цырақәа?
Сгәаҵа иҭызгарц сгәы амаӡа,
Иарбан бџьару сԥызшәауа?
Ажәа хымкых иашәраӡа,
Ажәоуп гәыла ицәажәауа!
1985, Аҟәа

296

* * *
Аԥшахаа нҭахәмарит слымҳа,
Нас еимдо инҭалеит смаӷра…
Уи акәхеит, сгәалашәара хьыдҳаит,
Харамкәа снахьыԥшит схәыҷра.
Сшьапы хырҟьаҟьа, сыҭрысны,
Анкьа знеиԥш, снарықәылт адәқәа.
Сшьапқәа рҩычахуеит ирҿыцны,
Схәыҷраамҭа иархаз сшьаҵатәқәа.
Раԥхьатәи сгәырӷьара зтәызтәыз
Лаганиахә снықәлахт, абар.
Амзоуп аӡаӡаш разнызтәыз,
Сыгага иахьшит ацәыкәбар.
Хьӡашьа змам сахьӡарц сыӡбама?
Зақәҿысҭрызеи – хынҳәышьа змам?
Са сеиԥш аҵарагьы наскьама?
Рыҷырҷырбжьы сгәы азнарҳауам!
Гәыӷроуп, нас, амҩақәа мшызтәуа,
Уи зцәыӡызгьы – иоуӡом ацкы!
Сҿыҭыбжьы наҩыртә ахьҿысҭуа,
Уи акәзаргьы сеидроу сразҟы?!
1985, Шәача

297

* * *
Гәырҩас имоуп дызхьымӡаз,
Илымшаз – имам хыс.
Амшын ахьтәы цҳа хызҵаз
Данҿыха – иӡт иԥхыӡ.
Гәырҩас имоуп дызхьымӡаз,
Дзыхьӡаз маҷӡоуп, ибом.
Аԥсаатә, алаԥш зхьымӡаз,
Ашьҭа жәҩан иазынхом.
1985, Аҟәа

298

А Ӡ Ы КӘ Ы Т- Ӡ АҲ КӘАЖӘ
Ӡыкәыт шанак хызбаалеит амшын,
Иҟәашкакаран.
Ацәқәырԥқәа аилаҽҽра иаҿын,
Рыԥштәы – цәиқәаран.
Аӡыкәыт хыхәмарлон уамашәа
Ацәқәырԥқәа рика.
Иҵаакәкәалеит шуҳәо, насҭхашәа
Иӡсон аҽцәырга.
Ацәқәырԥа цхлымқәа наҟ ирыҟәԥон,
Нас ахы накәаршә,
Ибаҟысаҟуа ссиршәа иҽырбон
Аӡыкәыт-Ӡаҳкәажә.
Уи иахашҭхьан иазалхыз мҩасы,
Уа бамбыл иарҭан.
Амшын цәгьа раҳаҭран иара азы,
Кашшыран – ԥсшьарҭан.
Ҵхы лашьцак еиԥш афырҭын ааскьон,
Амацәыс хәыҵҟьон.
Аҷнышқәа хыҵны аарцә иԥсаҟьон,
Акиси рхылҟьон.
Амшцәгьа абомызт, ишыӡсац иӡсон
Аӡыкәыт-Ӡаҳкәажә.
Ацәқәырԥа иама зных ҵаҟа ицон,
Аӡшәах шла нақәыршә.
Аԥҭақәа еиларгьежь, аарцәҟа иласуеит
Ага аԥша иҭыҵуа.
Аԥшӡара аҿаԥхьа ашәарҭа ԥсуеит –
Уи ауп сзырхәыцуа.
1985, Аҟәа

299

ҬА ГАЛ А Н ТӘ И А Ш ӘАХӘА ҚӘА
Ҭагалантәи ашәахәақәа,
Ишеилыԥхаауаз рыхаара мырӡкәа,
Хаха-хымш икыдҵәеит ақәа,
Ицәышлан икаԥсоит абӷьыцқәа.
Ҭагалантәи ашәахәақәа
Шьыжьымҭан аҷыхь иақәмақаруан.
Шьыбжьышьҭахь каҵәарак хьӡыркуа,
Аласбеиԥш ас ҿыц илахәмаруан.
Ҭагалантәи ашәахәақәа
Имцаԥшьха иахьыӡсоит абгыӡыр.
Аԥҟақәа мҩасуеит еицрыхәхәа,
Еиқәҿырҭуеит, ирҭахуп еицәымӡыр.
Ҭагалантәи ашәахәақәа
Шьҭарнахысгьы: ӡынра мбаӡакәа,
Ааԥын ҿықә ахь ҭынч сызгауа
Цҳа шхымло сарҳәахуеит имӡакәа!
1986, Аҟәа

300

СА М СО Н Ҷ А Н Б А И АХ Ь
Жәлар раӷа ҳәа ухьӡ анԥырҽуаз,
Сгәы сҭаҵәыуон, сгәы рыӷӷан.
Аӡәгьы ихаиҵомызт уздыруаз,
Аха урҭгьы рҿы шәаҳан.
Унапы ақәыҩ ушәҟәы исуҭаз,
Сыԥсы иаҵоуп, иҵәахуп.
Сахьӡагәышьар, са сыԥсымҭаз
Смаҭа ианасшьарц сҭахуп!
Декабр 27, 1987
Аҟәа

301

А И Б А Ш Ь РА И А З К У
А ЖӘ Е И Н РА А Л А ҚӘА
(1992–1995)

Нанҳәа мза 14, 1992 шықәса рзы, аибашьра ианалагаз аҽны, Аҟәантәи машьынала Ҷлоуҟа амҩа сықәын,
сабацәа рынхарҭахь сцон, уа аанҿасра иҟаз смаҭацәа
збарацы. Кындыӷ ақыҭа сналагылон еиԥш, еибашьра
иаауаз ақәылаҩцәа сԥылеит. Ҵыхәаԥҵәара рымамызт атанкқәа, еицырхәоуны урҭ ирышьҭан еиқәных ар
зықәтәаз амашьынақәа, лассы-лассы ицәырҟьон абзарбзанқәа.
Ҷлоу саннеи, ақыҭауаа ирылҩхьан аибашьра ишалагаз. Аҟәаҟа хынҳәышьа сымамызт усгьы, сабацәа
рыҩны саанхеит ҩымзи бжаки.
Сқыҭа зҭашәаз аԥсҭазаара уадаҩӡа салахәхеит,
аԥсыжрақәа срыгмызт, аизарақәа рышҟа снеиуан,
сықәгылан сцәажәон, ара акы схәарҭазшәа збон, аха
сқыҭа гәакьа салымҵыр амуит, слаԥшықәҵахеит.
Тҟәарчалнтәи вертолиотла Гәдоуҭа снеит, уантәи Москваҟа схы сырхеит. Аамзи бжаки Москва
амҵан, Переделкино ҳәа иахьашьҭоу, ашәҟәыҩҩцәа
рырҿиартә ҩнаҿы исхызгеит. Ҟабардатәи сҩызцәа
иҟарҵаз аҳәарала, сиасуеит Нальчикҟа, уа саанхеит
жәамз инареиҳаны.
Ҳашьцәа гәакьақәа Ҟабардаа хаҭала сара исзыруз
абзиара дунеи сықәнаҵ исхашҭуам.
Уи хазы азааҭгылара зҭахны саԥхьа ишьҭоу акоуп. Уажәы инаҵшьны иазгәасҭоит: Ҟабардаа рхатәы
трагедиак еиԥш ирыдыркылт аԥсуа жәлар ирзы302

лаҟәыз аамҭа еиқәаҵәа. Шәҩыла урҭ рхьыбҿар абџьар шьҭыхны идәықәлеит Аԥсныҟа. Гәышԥыла иаҿагылт ақырҭуа фашизм. Урҭ рахьтә 50-ҩык инареиҳаны рхы ақәырҵеит Аԥсны ахақәиҭра.
Арантәи инаргоз иҭахаз афырхацәа анышә
иахьарҭоз снеиуан, срыдашшылон, уаӷеимшахара,
зԥа дышьны заԥхьа дықәыз анацәеи абацәеи. Алаӷырӡ
зхыҵәалоз рыблақәа џьарамзар џьара ихысымбаалеит
гәынҷыхьахьшәшәарак, уи аҭыԥан урҭ исарҳәон: «Аиашьа дыҟазароуп аиашьа изыҳәа!»
Аибашьра анеилашуаз цәала-жьыла Аԥсны сыҟамызт, аха гәыла-ԥсыла уахи-ҽни сыԥсадгьыл сацын.
Акырынтә апрессаҿы сықәгыларақәеи аизарақәа рҿы
сцәажәарақәеи ирзырҭынчуамызт амца еиԥш исыцраз сыгәҭыхақәа.
Мышкымзар-мышк цомызт сырҿиаратә ус саҿымкәа. Аԥсныҟа саныхынҳәуаз, ишырҳәо еиԥш, напымацара смааит. Урҭқәа даҽазны ҳрылацәажәап, уажәы
аԥхьаҩ идызгалоит ажәеинраала ҿыцқәа.
Ари ацикл смаҭа аибашьҩы Леуан Миқаа ихьӡныз­
ҩылоит.

С Ы Ԥ САД Г Ь Ы Л, У ГӘ Ы Н Қ Ь Б Ж Ь Ы
САҲАУ Е И Т
Сыԥсадгьыл, угәынқьбжьы саҳауеит,
Ҭынч сызлацәарызеи?
Рыԥсы узҭырхуеит, уҵеицәа еибашьуеит,
Сызхәарҭахарызеи?
Сыԥсадгьыл, ҵеи мшык дузиуеит уаха,
Азҳаха иоурыма?
Ма игара дынгараҵны, хацәнамырха,
Убригь деибашьрыма?
Уи, ахәыҷбаҳча цәҟьарас иҟазҵаз,
Уаҵәтәи ҳамш ауп иишьуаз!
Иан иҳалҳәозеи, агыгшәыг дзааӡаз,
Илымоузеи хҿыхшьас?
Аҭакәажә дындәылцан лыҩны дырҳәит,
Аҟәџьалҵәҟьа лцәыргеит.
Атанкқәа нажәлан, қыҭак аадырҳәит,
Ҩнызаҵәык нымхеит!
Наџьнатәгьы идыруп, ақәылаҩ – дшәииуп,
Иуаҩра ихыхуп.
Уи джьышуеит, дшьашуеит, ԥсыла дымлашьуп,
Игәы акәзар – хаҳәлыхуп!
Ҳаԥсадгьыл иақәлаз ар еиқәных рҵысны,
Шьапыла зымҩа хызтыз,
Ԥсыуа зхылаҳәо данымкәан Аԥсны,
Нас, уи аума изқәыркыз?
Жәлар рышәи зышьҭалаз, уи мра изыԥхом,
Амаҭ шҳам дагәылхуп.
Жәлар рышәи зышьҭалаз лаӷырӡ изкаҭәом,
Анышәҵәҟьа дацәымӷуп!
Сентиабр 21, 1992, Ҷлоу

304

* * *
Тҟәарчалнтә иԥрыз, ахәыҷқәеи анацәеи зҭатәаз авертолиот Лаҭа ақыҭа инеиуан еиԥш, ақырҭуа фашистцәа
еихсын, иларышьҭит ҳәа ансаҳа изҩит…

Аӡы акәӡамызт, ацәаҟәа ашьа ажәуан,
Ирзымычҳазт, иԥсит ацәашьқәа.
Илаӷырӡышуеит Лаҭатәи ажәҩан,
Рыҵәаабжь аныҩуеит ахәыҷқәа.
Уи Ерцахә ӡыш иамбаӡац ҳәа иҟоузеи?
Иамбацызт ауаҩы дырбылуа!
Аӷа хәымга хҿыхшьас ҳәа имоузеи,
Анацәеи рыхшареи збылуа?!
Декабр 23, 1992
Москва, Переделкино

305

С Ы Ԥ САД Г Ь Ы Л – Ԥ С РА А ҚӘ Ӡ А М
Аԥсны кыдҵан иршьуеижьҭеи иахьа акәӡам,
Ашьарҩаш иалҵхьоу мшынк иаҟароуп!
Аха иҟоуп Сыԥсадгьыл – ԥсра ақәӡам,
Разҟыс иазшоугьы – еснагь қәԥароуп!
Зны аменшевикцәа икыдырҵеит цәҟьарас,
Ишԥарҭахыз иргәаҟӡан ашьра!
Аха урҭ ракәхеит еивас ибналаз,
Мшыннырцәҟа рҽарҭан, рҽырӡеит џьара.
Ҳамҭак ҳажәлар оф, гәышьа рымҳәази,
Аҽеибнаҭон ҳадгьыл ихәаҽыз.
Гәабзиарачаԥарҭас иԥхьаӡамзи,
Миллионҩыла асасцәа ззыԥшыз.
Аха иамуит, иамуӡеит, убама,
Еиҭахьаҳәхит ҳгәаҟрақәа ицахьаз.
«Ажәларқәа рԥыза» игәы ҳзынхама,
Ҳаҩнра здыруаз, ҳчеиџьыка зфахьаз?
Ҳамҩа тышеитәит ԥхьаҟа изцарыс ҳәа,
Ишиқәшәоз ихашҭит ажәлар ргәырԥса!
Ҩынтә итрагедиахеит аԥсуаа ҳзыҳәа.
Иршәихьоу ҩажәи жәибжь шықәса!
Гәаӷшақә идыршаз аус шьҭарӡга,
Ҳажәлар нақәӡыртә еиԥш ихианы ишьҭан.
«Сталин дуӡӡа, ҳамра, ҳлашарбага,
Мҷышьҭа ахықәан дҭадырхарц ргәы иҭан!»
306

Нестор илгеит ашьыга наиҭан,
Самсон дхәыҵаршьит дкылган Баӷлан.
Леонти гәаҟ дҿарҳәеит ихатә қыҭан,
Длымҟәыҵыржәеит ихьынҳалаз иан!
Иршьыз, иахыргаз, абахҭа изҭымҵыз,
Заҟаҩы! Заҟаҩы! Заҟаҩы!
«Абласаркьа» ҳәа аџьныш ицәырҵыз,
Ашьцәа ираԥызгаз иакәхеит ашьҩы!
Мап, уи дзацәымцеит! Жәлар рцәымӷра
Мцабзны икәшеит, ихәлаҵәеит ишьа!
Аха ажәла каиԥсахьан, агәаӷ зхылҵыз,
Уаҩ шьала иԥеиԥеиуаз агәылшьап!
Иаҳхаагаз азхаз ҳҳәеит, аамҭаныла
Ҳаиҵагылахп, ҳшәиӡамзар зынӡак,
Гәырҩеи гәаҟреи идыршлаз Аԥсынтәыла
Иамазар ҳәа ҳгәыӷуан лахьынҵак!
Ҳгәылацәеи ҳареи заҟантә ҳаицҿакны
Ҳаидтәалахьазеи, ҳаҵәцақәа шьҭых,
Ҭоуба шьҭаҳҵон ҳаиашьара нықәны,
Шаҳаҭсгьы иҳаргылон аҭоурых.
Аҵәца ианҩахоз џьоук рызнапык ала,
Егьи иакыз бџьарын ишҭҟьара.
Ус иӡбамзи: иара уахык ала
Аԥсны инажәлан ицҟьашәҟьа агара!
Аԥсҭҳәаш нахаҳахт ҳамра-ҳхақәиҭра,
Егры иаарҟьеит атанкқәа лассы.
О, иабаҵәахыз арсҟак ацәымӷра,
Агәыла дгылт агәыла ишьразы!
307

Ахаҳәҵәҟьа ахьышьҭаз амца ацралеит,
Еихсыӷьуам ашьреи архәашареи!
Аԥсадгьыл рыԥхьеит, ҳхьыбҿар еицгылеит,
Аԥсны ҭагылахт аӡреи анхареи!
Агыгшәыг цәаҩа аргама ишьҭызхыз,
Лашьцарада лашара зҭахым,
Хҿыхшьа рымаӡам аибашьра хызтыз,
Рыԥсы шҭоу иҭарбылуеит џьаҳаным!
Аԥсны кыдҵан иршьуеижьҭеи иахьа акәӡам,
Ашьарҩаш иалҵхьоу мшынк иаҟароуп!
Аха иҟоуп Сыԥсадгьыл – ԥсра ақәӡам,
Разҟыс иазшоугьы – еснагь қәԥароуп!
Маи 6, 1993
Москва, Переделкино

ХА РА К З Ы Д Ӡ А М УОУ П, А Ԥ С Н Ы!
Харак зыдӡам уоуп, Аԥсны,
Ус ауп, дшаҳаҭуп Анцәа!
Аха уҭадырхарц ӡбаны,
Шьыжьык иужәлеит ашьцәа.
«…Мап, аԥсуа иаҭәам Аԥсны,
Избанда, ибеиоуп, иԥшӡоуп!» –
Дхысуеит абасгьы ҳәаны,
Имҩа зегь шьала ибааӡоуп.
«…Аԥсуа ҳәа дыҟам аӡәгьы,
Иамазкыз иакәхоит ишьтәу!
Ус ауп, иахьагьы уаҵәгьы,
Аԥсны ҳара ҳауп изтәу!» –
Дхысуеит абасгьы ҳәаны,
Даауеит дзықәшәо зегь былуа.
Ан дкажьуп лгәы ҵыблааны,
Рыҵәаабжь гоит ахәыҷқәа!
«…Ҳарҭ ҳауп зҭоурых ду наскьоу,
Шәарҭ ҳаԥык шәаман шәҵәахны!» –
Бзарбзануп амцабз зыхҟьо,
Хәыҷбаҳчак ццышәхеит аҽны.
«…Иҳаиӷьу дыҟам, дҟалом,
Кавказ ақырҭуа изшоуп!» –
Дхысуеит, амҩа хәашь ибом,
Ҳархив ыҟам, ирхәашоуп.
309

Сишь, аҽхәаԥхьыӡ казыршуаз
Дабацои ас дыҭҟьаны?
Икыдшәеит амра икашуаз,
Адгьыл иҿагылт иааҳәны!
Ашьҩы шьҭахьҟа дыццакуан,
Иабџьар шкаижьыз иӡон.
Аԥснытә инеигоз аҷан
Деигәырӷьан хынтә иԥхьаӡон.
Октиабр 5, 1993
Нальчик

* * *
Амшын цәқәырԥа дагеит хараны,
Издыррыда шьҭахьҟа даныхынҳәуа?
Ибаргәузеи, иҭахцәа рыгәҭаны
Зыԥсадгьыл аҿы зхы нықәҵан иԥсуа!
Ибаргәузеи, иԥсымҭаз, ааигәаны,
«Раида гәышьа» заҳаз еилыхха!
Ибаргәузеи, диқәшәар уи аҽны
Иуасиаҭ зеиҳәаша аҭынха!
1993

311

ЗЫԤСАДГЬЫЛ ЗХЫ АҚӘЫЗҴАЗ – ИҚӘӠАМ
АԤСРА
(Аҿатә баллада)

– Ахҩыкгьы дышҭахаз иан илашәымҳәан,
Ҳаи, уара аӡәкгьы усзынхоз џьысымшьази!
Ҷкәын ҟадыџь, уашьцәа урышьҭамлар умуит,
Сынтәа акәымзи ухәы анааинышәшәылаз… –
Игәашә аԥхьа, игәылацәа рыгәҭа,
Абасгьы дааӷьаҵәыӷьаҵәит Никәала.
– Иац ашьыбжьышьҭахь дҭахеит ҳәа ауп
исашәҳәаз,
Ибаҩ соунда, дыбзоушәагь збарын…
Дад, аибашьраҿ иага руахк ҟалоит:
Дыҟам, дҭахеит ҳәа иҭахцәа еибарҵәыуон,
Иарах дԥаԥашькны ақәылаҩ дыԥхьеицон.
Сыҷкәын иԥсы шҭоу синиаргьы ҟамлои? –
Гәыӷрак былыбылуа игәаҵа инҭаԥхеит,
Иҩны дзымтәеит, амҩа днықәлеит Никәала.
Иибац ыҟаӡам, тәымџьара дагама?
Ихьаҵыз аӷа дамеигӡеит акгьы:
Еилаблуп, иԥыххаасоуп аҩнқәа,
Ихыршьааз аҵлақәа ҟәаҟәан еилажьуп,
Алҩа хәашь халоит, абылфҩы ҿацоуп,
Амҩақәа ҭаҟәаҭаҿоуп, ржьышәқәа ҭыжәжәоуп.
Сишь, хаҵабжьык иаҳан, дааҭгылт Никәала.
Цқьа дӡырҩызар, абар, нас, уаҩ изхамҵо, –
312

Ари – хҩык иҷкәынцәа реиҳабы ибжьоуп:
– Изакәызеи, саб, лахьеиҵыхрак умам,
Уҷкәынцәа ҳзы акәзар, уаҳцәымшәан, ҳаибгоуп!
Саб, уара уакәын ашәаны изҳәалоз:
«Зыԥсадгьыл зхы ақәызҵаз – иқәӡам аԥсра!»
Сызгаша ахы ахьсықәшәаз Гәымсҭа ахықәан ауп,
Исеихсызгьы дзымцеит, дасҭеит аӡы.
Уиаахыс абраҟа сгылоуп сеиқәных,
Ҳамԥын дзықәларан дыҟаӡам ҳаӷа!
Ҳаит, амарџьа, шәнеибац, аԥсуаа рыҷкәынцәа,
Аԥсназыҳәа ашьа казҭәаз, аԥсуаа рыҷкәынцәа!
– Саҭоумҵан, сыҷкәын, дад, ҳамҭак
сноуԥырҵуеит,
Еилкаашьак сзаҭар уашьцәа рхабар! –
Абас неиҳәан, имҩа днықәлеит Никәала.
Аҟәа дналагыларц игмызт рацәак.
Ус акаҩ-акаҩҳәа хаҵабжьык гахт,
Цқьа дӡырҩызар, абар, нас, уаҩ изхамҵо –
Агәабжьанытә иоуп зыбжьы иаҳауа:
– Изакәызеи, саб, лахьеиҵыхрак умам,
Уҷкәынцәа ҳзы акәзар, уаҳцәымшәан, ҳаибгоуп!
Амцабз иагәыларкит ҳзықәтәаз атанк,
Аҭыҵха ҳмаӡеит, ҳаилаблит зегьы.
Ҳаит, амарџьа, шәнеибац, аԥсуаа рыҷкәынцәа!
Аԥсназыҳәа ашьа казҭәаз, аԥсуаа рыҷкәынцәа!
Саб, уара уакәын ашәаны изҳәалоз:
«Зыԥсадгьыл зхы ақәызҵаз – иқәӡам аԥсра!»
Ҳтанк акгьы амыхьӡеит, хатәшьала иҳаӡрыжәит,
Ҳарҭ иақәтәаз ҳакәзар, ҳазынтәык ҳаибгоуп!
Ҳҭыԥ алхуп, наӡаӡа уаҟа ҳаанхоит!
Имҩа нҵәом, имҩа днықәлахт Никәала.
– Аиҵыбгьы иашьцәа дрышьҭамлар имуит,
Шәҟәи ҩыгеи рҷыдахаз абџьар имкыцызт,
Ибаҩ саунда, дыбзоушәагь збарын! –
313

Хҩык аишьцәа – афырхацәа раб иоуп инеиуа,
Кәыдры дырхьан, Очамчырагь дналсит,
Ԥшыхак изҭода? Егрыҟа днаскьоит.
Иибац ыҟаӡам, тәымџьара дагама?
Еилаблуп, иԥыххаасоуп аҩнқәа,
Ихыршьааз аҵлақәа ҟәаҟәан еилажьуп,
Алҩа хәашь халоит, абылфҩы ҿацоуп,
Амҩа ҭаҟәаҭаҿоуп, ржьышәақәа ҭыжәжәоуп!
Ус акаҩ-акаҩҳәа хаҵабжьык гахт,
Цқьа дӡырҩызар, абар, нас, агәыҭшьаага,
Иҷкәын аиҵбы иоуп зыбжьы иаҳауа:
– Изакәызеи, саб, лахьеиҵыхрак умам,
Уҷкәынцәа ҳзы акәзар, ҳахҩыкгьы ҳаибгоуп!
Егьҳагмызт, ҳазкылсхьан Егры аԥшаҳәа,
Анҭ ақәылаҩцәа ибналан ицауаз,
Сышьҭахь ала абомба сгәыдҵан рҽырӡеит.
Нас абомба иара атәы ҟанаҵеит –
Иццышәхан, аҳауа иналаӡт сцәа-сжьы.
Саб, уара уакәын ашәаны изҳәалоз:
«Зыԥсадгьыл зхы ақәызҵаз – иқәӡам аԥсра!»
Сҭахаз џьумшьан, сгылоуп сшәақь агәҭа кны,
Гәашьан садырсызшәа, саанхоит абраҟа,
Гәаӷшақә иҳажәло изеихгом шьаҿак!
– Ҷкәын ҟадыџь, усҟак улшоит ҳәа сыҟамызт,
Сынтәа акәымзи ухәы анааинышәшәылаз…
Дадраа, сыҷкәынцәа, схалаҵәҟьа схынҳәрым,
Аибашьра нҵәазар, шәмаалои, нас, аҩныҟа?
Шәангьы дрыцҳауп, агәырҩа дашәмырган!
– Ҳаб, ус ахьԥоуҳәо! Ҳацәхьаҵуам ҳҭоуба:
«Шәахьгылац шәгылаз, шьаҿакгьы шәеиҭамҵын!»
Ҳарҭ ҳзыҳәа закәануп Ҳаԥсадгьыл адҵа!
Хаҵа дызқәымшәац иҟоузеи? – Никәала
Иҷкәынцәа ибеит, иаҳаит, даауеит ихала.
Ахақәиҭра мра ахалашоит Аԥсны,
Зыԥсадгьыл зхы ақәызҵаз – иқәӡам аԥсра!
314

Дара аишьцәа афырхацәа гылоуп еиқәных,
Ҽынлагь уахынлагь Рыԥсадгьыл рычхьоит!
Октиабр 15, 1993
Нальчик

А Б Р Ы С К Ь Ы Л И ОУ П РА Ш Ь Л А И Н Е И УА
Аихатә даҷ ду, уи дызԥахуаз,
Шаха баазшәа иааимыттеит.
Аҳаԥ аҵа, дахьҭагәаҟуаз,
Мрак ҭаԥхазшәа иаалашеит.
Ирашь гәырӷьан иаакьыркьырит,
Аџырфара шьҭа иаанкыл,
Бзиарак шыҟалаз адырит,
Иааидыххылт Абрыскьыл.
Афырхаҵа дҽыжәлеит ҳақла,
Иаԥхьа, ишьҭахь зегь лашоит.
Данҭыҵ ибеит: қыҭа, ҳабла,
Зегь еицгәырӷьоит, зегь шәаҳәоит.
Ажәҩан дналалт икеикеиуа,
Ҳадгьыл днықәылт деимдауа.
Абрыскьыл иоуп рашьла инеиуа,
Шәӡырҩишь, ибжьоуп игауа:
«...Ииашоуп, дақәӡит ҳаӷа иԥсымҭәра,
Ҳадгьыл акәхеит иуахҭа.
Аԥсны иагеит ахақәиҭра,
Сҿазҳәо дзыҟалом уажәшьҭа!»
Ианвар 16, 1994, Нальчик

316

* * *
Ажәҩан неимахәлан, асымҟәыл кыдҳаит,
Амшын ҭагәрымуеит џьара игәыҭҟьаган.
Ашәыб иаҵақьуаз аҵлақәа хынааит,
Еиқәырхагоуп, иазхьуеит амрахәага.
Асы шкәакәа, геи-шьхеи зегь ирныԥшыз,
Мап, иазхымҩеит, ус иаанхоит имшынха,
Шьеи лаӷырӡи, ари адгьыл иқәшыз,
Ус иаанхоит, есшаргьы игәырҩа ҿыцха!
Ноиабр 26, 1994, Аҟәа

317

* * *
Адәаӡа шәҭыкакаҷла ихымҩац,
Ицәҳәуп, хы цаҳәцаҳәла ирыӷӷан.
Сыбжьы неиҵых гәырӷьа ашәак сзымҳәац,
Аха аӡәгьы исиҭарым гәыбӷан.
Агәырҩацәгьа сашәақәа ахшазар,
Сшьара сзықәымлац иахьагьы.
Сыԥсадгьыл блызар, ирхәашазар,
Шәыџьара ирыӷӷоуп са сыгәгьы!
Ноиабр 22, 1994, Аҟәа

318

* * *
Иҵуазеи, игәырҩоит ақыҭа,
Ашәы зшәым ҳәа дубаӡом.
Гәырӷьабжьык заҳарыда?
Ахәрацәгьа ус иӷьаӡом!
Бџьармцала ақәылаҩ дықәцан,
Ҳаблак макьана иқьаԥҭоуп.
Иҭахаз рбаҟақәа рымҵан.
Есышьыжь ашәҭ ҿыцқәа шьҭоуп.
Аха, сишь, чарашәоуп ирҳәо,
Ҳқыҭаҿ ауп иара ахьгауа.
Аԥҭажәҩан зегь хызҩо.
Иалԥхаз џьушьап ашәахәа!
Ноиабр 15, 1994, Аҟәа

319

* * *
Жәлар ргәы ҭызгаша ашәак сызҳәонда!
Жәлар ирыхәаша усқәак сзырҿионда!
Ахәрацәгьа знылаз ихәра сзырӷьонда!
Алаҳә сиқәшәар, мцаны сизыԥхонда!
Наџьнатә сызлаҟаз сыуаҩра сзынхонда!
Аԥсыцқьа шсакәу саркьан ирбонда!
«Дыгәлымҩуп! Дгәаҵәадоуп!» – сзырымҳәонда!
Дхамаԥагьоуп ҳәа слаԥшықәрымҵонда!
Изымбац збонда! Сгәыӷра сахьӡонда!
Слаӡонда! Сҩаӡонда! Сымҩа наӡонда!
«Жәлары дыртәын, жәлар рус ауп дызқәыӡыз!» –
Ус еиԥшгьы сзырҳәартә суахҭа ҟалонда!
Декабр 20, 1994, Аҟәа

320

И А Н Б АҲ З Ы ҞАЛ О И У Б АС А А М ҬА К Ы?
Ианбаҳзыҟалои убас аамҭакы,
Џьара шьак иламԥхо амра-ахьӡыркы,
Ҭынчрада ианыҟам даҽа мҩакы?
Ианбаҳзыҟалои убас аамҭакы,
Гәырҩеи-гәаҟреи ҳҭызшьаауа зегь рыхкы,
Рҭыԥан ицәырҵуа агәырӷьарақәа шәкы?
Ианбаҳзыҟалои убас аамҭакы,
Ацәгьара ҳзызуз имҩақәа зегь кы,
Илгарц ианиԥыло уахь аԥсрахкы?
Ианбаҳзыҟалои убас аамҭакы,
Иаха ииз аԥшқа – ҳныҳәаԥхьыӡ изкы,
Ҳарҭ ианизаҳшо иреиӷьӡоу аразҟы?
Декабр 5, 1994, Аҟәа

321

А Б Л А ҚӘА
Аблақәа, о, шәарҭ аблақәа,
Дцахьеит наԥшыгас шәызмаз.
Ҩыџьа иаҳзеилаз мшаҭакәа,
Зегьы-зегь лбаардеит ашықәсқәа,
Лыблақәа роуп исзынхаз!
Аблақәа, о, шәарҭ аблақәа,
Сышьҭа шәызхузеи абас?
Сышлаӷәаӷәара мшаҭакәа,
Сышлаӷәаӷәара гәамҭакәа,
Сҭажәбылларц аума шәзынхаз?
Аблақәа, о, шәарҭ аблақәа,
Сҭажәбылларц аума шәзынхаз?
1994

322

АԤСНЫ АБЗЫРӠЫ
Анцәа рҭыԥ ҳәа зыӡбахә наҩхьоу,
Амшын иаҵәа зҿыкәыршоу,
Аԥсынтәыла аԥсуа иџьынџьуп,
Имра аброуп иахьықәлашо.
Зқьышықәсала ҳажәлар ԥыршәон
Хҵәареи, гәаҟреи, рыцҳареи.
Аха иҟан еиқәырхаган
Ҳаламыси ҳхаҵареи!
Унха, унҵы, Аԥсынтәыла,
Умч-улшара иацҵала!
Шьардаамҭа ԥхьаҟа унеила,
Ахақәиҭра амҩала!
Ушьҭра нагоуп, усгьы имаҷҩым
Раида-гәырӷьа уцызҳәо.
Кьаҭара зқәым умца рзеиқәуп –
Дунеи ԥсыуа зхылаҳәо!
Унха-унҵы, Аԥсынтәыла,
Умч-улшара иацҵала!
Шьардаамҭа ԥхьаҟа унеила
Ахақәиҭра амҩала!
1994, Пицунда

323

Ԥ Х Ы Ӡ У Л А Б ҾА Б ОУ?
Сасра сшыҟаз, уахык зны,
Сиарҭа саақәтәеит сцәырҳаны.
Шьхатәылак збеит хараны,
Издырт, ахаҭоуп Аԥсны!
Ирхәыз ихәрақәа рӷьауа,
Ҽакала иԥхоит ашәахәа.
Ҽакала ишәаҳәоит аԥсаатә,
Џьанаҭын уи аханатә.
Изгәаҟуеит, аԥсуа изы имшуп,
Аԥсыцқьа ҩынҩықәра изыԥшуп!
Тәымџьара сҭахар ҟалоит,
Сыбаҩ нышәхом, ихаҳәхоит.
Сыԥсы, ушьҭыԥраа лассы!
Аԥсноуп ԥсыс иахоу сыԥсы!
Уԥры! Шьхеи ҿаҩеи урхыс!
Сгәы ҭыхны аҟамеиԥш икыз!
Сабацәа ахьжу унаӡоит,
Иҿымцәо кәицны укаԥсоит.
Сыԥсы, ушьҭыԥраа лассы!
Аԥсноуп ԥсыс иахоу сыԥсы!
Ноиабр, 1995, Москва, Переделкино

324

АПОЕМАҚӘА
АҨ Н Ы ҞА
I
Џьарантәи сааԥсаха-скараха,
Адәыӷба сааҭыҵт шарԥазы.
Уаҩԥсык дымгылаӡац шамаха,
Еимыггоит аҵх ашаразы.
Акиҳәа еиқәҿырҭуеит арбаӷьқәа,
Лашбыжьқәак гоит хараӡа.
Ашьхара ԥша хьшәашәа сӡамҩақәа
Гәыдкыло исԥылт ицқьаӡа.
Адгьылқәа иԥыршәаз ахара,
Зыҩныҟа ихынҳәыз иааԥсаны,
Иханаршҭырц алшоит иааԥсара
Ҭагалантәи аҵх Аԥсны.
Са стәыла, ианбыкәу снықәымлац,
Хышықәса схызгеит ҽаџьара.
Ожә еиԥшгьы угәхьааган сдәықәымлац,
Сгәы уҵалан сгьежьит убра.
Уи иами насыԥда ззырҳәауа –
Аԥсадгьыл абзиабара злам.
Иабацәа ахьжу изымдыруа,
Рышьҭамҭа агәадура змам!
Абар, нас, сыԥсадгьыл ашьхара
Имҿыхац, ицәоуп иҭахәхәа.
Урҭ раҳ ду Ерцахә шла ахара
Ирхагылоуп урҭ ҷаԥшьауа.
325

Анирахь аҿаҩа қыҭақәа
Ирхызбоит Ԥанаҩ ахәада.
Омашәа икыдхалоит сыблақәа,
Са салаԥшуеит Ҷлоу ахаҭа.
Уахьынтәи мцабзыкгьы мыцәаӡо,
Аарлаҳәа избоит икаҷҷо,
Изыҩныда уи, амца згымхаӡо,
Еиқәызҵаз дарбан иҿаҷҷо?
Абасгьы шаанӡа игылада?
Иазгәаҟыз дарбан ашара?
Сыҩны акәзар абри, нас, издыруада?
Еиқәиҵазар саб иара убра?
Иԥацхаҿ амца ԥха дҩаҵхауа,
Икәымжәкьаҿгьы ижәҩа иҭарԥоуп.
Уи ҭынч иҭҭынжәга дахауа,
Иара иакәзар – нырцә дыҽҳәатәоуп.
Зны-зынла дналагоит аимҳәара,
Иҭҭынжәга кәицк нахаҵо,
Ибжьы ҩеиҵихуеит: – Еи, бара,
Бҩагылеишь, нас, шеит, бымбаӡо!
Дҩыҵыгәгәоит сангьы лҽеилаҳәан,
Иҟәашӡа ишлоуп уи лхахәы.
Дныҽҳәатәоит амца деилаҳан,
Ихәыҵшьшьаауа лаԥхьа аԥырӷы.
Ахьацамҿы амцабз аҵлашо,
Аҷҷаҳәа иаҿуп абылра.
Алҩаҵә архнышьна иақәҵәишо,
Еишьылӡа иарҭәит алаӷәра.
326

Нырцә-аарцә иҽҳәатәоуп рымала,
Урҭ аҩыџьа, сара сзыхшаз.
Есаашар исзыԥшуа гәыкала,
Сымаара гәҩарас иҟазҵаз!
Гәадуроуп узыхшаз уманаҵ,
Кыкахшыла уара узааӡаз.
Дагьхаҵоуп, аиашаз, дыҟанаҵ,
Иԥсаанӡа ргәы иазмыргаз!
II
Иҭҭынжәга ҩаԥхьа дахараз
Еиҵеиҵеит. Даҿуп аҳәара:
– Абар, ожә иаҳхысыз аԥхынраз
Иҳаиҭаз нҵәеит аҿҳәара.
Далгон уи, хымԥада, ииҵауаз,
Исалам усоуп ишаныз.
Сыздыруам митәысгьы иҵалаз,
Ҳшизыԥшыз ҳанҵәеит, Анцәа иныс!
Жәохә шықәса даҿуп уи аԥхьара,
Ишыббо, иҟамлеит изхара.
Сыздыруам, ҳа ҳаҷкәын иаҟара
Зымҵазгьы аҿуп анхара!
Иуаахеит ҩызцәасгьы имақәаз,
Арԥарцәахеит уаҳа зҭахым.
Аа, жәаха амаҷар сымазкуаз,
Ҳа ҳқыҭаҿ арахә рҳақьым.
Исыздыруам Чагә ихысҳәаара,
Мчыбжьыкгьы имҵеит аҵара,
Бнаԥшишь, нас, деиҳабуп ҳусҳәарҭа,
Аусқәагь ибоит ҳазхара!
327

Џьоук рмашьынақәа ирықәтәаны
Иныҟәоит, аусқәа ирызкуп.
Еи, дад, ахшара думаны,
Дуаҩхаргьы абас, иразҟуп!
Дааиргьы, иуада дамахоит,
Ҳара ҳзын дсасуп – уаҵәы ицо.
Аеҵә иԥхьаӡошәа днаҵатәоит,
Ажәҩангә кахха ианыҵәцоу.
Изхаӡом уи амши амчыбжьи,
Даԥхьоит, уи акәу идырҵа!
Бзиа ибоит алакәи ажәабжьи,
Бзиа ибоит убас аԥхьарца!
– Уҷкәын закәызеишь ииҵауа? –
Дсазҵааит жәаха Лагәсҭан.
Сыԥхашьоит, исҳәо сҿамшәауа,
– Дышәҟәыҩҩуп, – сҳәеит аҵыхәтәан.
– Хәыцырҭасгьы дсымоуп даараӡа,
Дысзеилымкаауазаргь ҟалап.
Иара уиазҵаар: «Уа иаасараӡа,
Са сызҿу бжьаӡуам, иуаҳап!»
Сыԥшыз, нас, ианбанӡа… дыҟаӡам…
Сара сакәын, иббоит, сааԥсеит.
Инаҩсан ахҭылҵ ҳәа дсымаӡам,
Схыбрақәа ажәын, инкаԥсеит.
– Исгәаԥхом ажәа ицәыругаз,
Деибгамзар ҟалап уи схәыҷы! –
Лыԥштәы налыхҟьан, лӡыгакас
Накәлыршеит сан лхы-лҿы.
328

– Ӡибнаҟа, хьҭацәгьак илалан
Дышьҭазар ҟалап уи џьара.
Тәымџьара дынхеит уи имала,
Адунеи зымбаша сара!
Ԥхыӡла ӡыхәашьык савалан
Сышнеиуаз слахаҵ аагьежьит.
Иац арбаӷь абарҵа иааҵалан,
Ахы сықәкны хынтәҟа ҿнаҭит.
Даауазар, ҿамш ҳәа иифаша,
Уа ззыҳәан исмоуша агәырҩа,
Аҳа, асаранџь, ашәырша,
Аџьынџьыхәа, нас аҵәарҩа,
Изҿасҵо ҳәа уаҳа исымада,
Сшәындыҟәраҿ снахан исҵәахын,
Ҿаҵахәыс имамзу, здыруада,
Ибаауеит, абар, иҟәкын!
III
Шьыбжьон еиԥш амра аныҩаӡоз,
Мҩахәасҭала ахәы саахалт.
Аҩны, даауеит ҳәа ишымгәыӷӡоз,
Аӷьараҳәа агәашә сааҭалт.
Изнапык илахь иадкылан
Дгылоуп саб, макьана дҵысуам.
Сангьы сукәшоит ҳәа далаган,
«Сҿаҭахьа!» – лҳәеит, аха изуам.
Ами аҿыҵакны ифауа,
Аҳәысхәыҷ наԥшуеит ишанхан.
Ала акәын, садырит, иԥауа,
Идухеит, санцоз иласбан.
329

Оҳ, гәышьа! Абраҟа сҽыртланы
Снылатәап итатаӡа ашьац.
Сара исызгәакьоу зегь сыкәшаны
Игылоуп, рызхара срымбац!
Ҭәицк ыҟам сара сыззымдыруа,
Схәыҷра аброуп иахьынҵәа!
Еиҭасҳаз алқәа нхытаруа,
Исыхәаԥшуеит урҭ гәырӷьаҵәа.
Адгьыл аҵыхәаҿ сыҟазар,
Сазгәаҟуеит сахьиз убра.
Уаҳа ушызымбо здыруазар,
Абраҵәҟьа исҭахын аԥсра!
Мшыбзиа, ақыҭа ԥсҭазаара,
Аԥсабара аҳауа иласу!
Амцабз зкылыҷҷоз ахара,
Мшыбзиа, аԥацха, иразу!
1940–1944

И А И РУ М А
(Амшә кәашара)

Иаирума, шугьарума?
Иару-мару, шугьарума?
Шьхацан дықәын ашьхара,
Шьхыҵын даван агара,
Дадынҵәалон ахьчара,
Дахьцалакгьы азаҵәра
Ишьҭаԥало ишьҭаӡан,
Абас ахьча дыҟаӡан!
Ҽнак изаҵәра иамеикит,
Ақыҭарахь иақәикит,
Иаас лаба ԥагәаӡа,
Ихьаҭражәгьы иазқәынҵа,
Уи дашьызшәа ацхаҟәа,
Инап арҩаш иаҵакуа,
Дцон уи дкаҳа-бӷалошәа,
Аӡыблара далоушәа!
Дцон уи дцәырҟьацәырасуа,
Дмыццакыкәа, ирласуа!
Ус дышнеиуаз дгәашьаха,
Иарбан ахьча дзыршанха?
Мшәи мышәҳәари шынҭаацәаз,
Иара ихаҭа игәылацәаз,
Ахьа наа ду иамҵаны,
Ахьа цәҟәыншьа иашьҭаны,
Иару-мару шыҟарҵоз
Даарылашәеит дшымгәыӷӡоз!
331

Ахьча
Иаирума, шугьарума?
Иару-мару, шугьарума?
Иарманыҟәа ҟәарҽарума?
Иара иацу мышәҳәарума?
Ахьа ирфо шьақарума?
Амшә
Ахьча иааиз дыԥшаргәума?
Иарӷьа иаку абџьарума?
Ибӷа икыду хьаҭражәума?
Дызвагылоу қыдбажәума?
Амшәҳәар
Каҳа-бӷала ҟәарҽар,
Рапа-рапа ҟаҵала!
Даҽа ԥыҭрак ҳаакәашар –
Нас узцозаргь уцала!
Ҷи-ҷи, даԥ-даԥ,
О, реро, рерашьа!
Шәнеиҭаԥ, шәааиҭаԥ –
Иаҳҵоит акәашашьа!
Амшә
Ҳакәша-мыкәша шәарҭоума?
Ишәақь ҳара иҳақәкума?
Ишәақь ҭҟьаргьы ҭәицума?
Ала Мура ицума?
Амшәҳәар
Узыцәшәозеи, ҟәарҽар?
Рапа-рапа ҟаҵала!
Даҽа ԥыҭрак ҳаакәашар –
Нас узцозаргь уцала!
332

Ҷи-ҷи, даԥ-даԥ,
О, реро, рерашьа!
Шәнеиҭаԥ, шәааиҭаԥ –
Иаҳҵоит акәашашьа!
Ахьча
Иаирума, шугьарума?
Иару-мару шугьарума?
Иарманыҟәа ҟәарҽарума?
Ҟәарҽар ахәда џьоуҳарума?
Лабҿабоума, лакәума?
Амшә ирымоу чароума?
Аҵықьҳәагьы схысрыма?
Рыкәашара ԥыскрыма?
Амшә
Еи, сыҷкәынцәа, шәыҟоума?
Зынӡа шәыбла ҭыхума?
Ҳаӷа дкылсит ԥшәымара,
Аха дашьҭам шәыуара!
Ахы ҳақәкуп, ныҵабга,
Хәаа-заа нылабга!
Уи шааҭҟьаз аҵықьҳәа
Са сынкаҳап ахыԥҳәа!
Сыхәда аҳәызба наҵеикып!
Адәы инықәшып сшьаӡагьы!
Са сцәа хәымсыс кәахьчеитәып,
Наҟ иазигап ахьчаҭыԥ!
Шәан даныҟам, шәыҵабгап,
Асабицәа шәныҵирҟьап,
Шәнапы-шәыхәда дрымҵасып,
Уаҟа далгап шәынасыԥ!
Шәеидырххала шахала,
Шәдәықәигалап хәдаҟала,
Абна кәаза шәылигап,
Ақыҭарахь шәкылигап!
333

Амышәҳәар
Унан, унан, ҟәарҽар!
Ақыҭарахь уи ҳаигар,
Ашәыр хаақәа ҳамфари,
Мыш лашарак ҳамбари!
Ҷи-ҷи, даԥ-даԥ,
О, реро, рерашьа,
Ҳадҳәалан ҳаигап
Ахьча илабашьа!
Амшә
Унан, шәара агәықәхақәа,
Баша иҭазаап шәыблақәа!
Абна кәаза шәылигар,
Ақыҭарахь шәкылигар –
Хәыҷи дуи шәхыччауа,
Алабыҵәқәа шәгәыдҵауа,
Егьаџьара шәдәықәырҵап,
Ақьачақьра шәыдырҵап,
Ианышәҭахым шәдыркәашап,
Ианышәҭахым шәдырқамсап...
Сыда ҭынха дшәымаӡам,
Ижәбарангьы шәыҟаӡам
Шәахьааӡаз ашьхара,
Шәахьыхәмаруаз абнара!
Ҿасҭоит, абна, мчыҟазар,
Сҭаацәеи сареи ҳалҵуазар
Ҳазҭашәаз арыцҳара,
Шьхымӡак амгәа шысфара!..
Ахьча
Иаирума, шугьарума?
Иару-мару, шугьарума?
Иарманыҟәа ҟәарҽарума?
334

Мшәи мышәҳәари цәысжьысуама?
Бна маӡажәак еибырҳәома?
Игәхьааибаган еиԥылама?
Ма иаасыкәшарц еидгылама?
Амышәҳәар
Иҟалазеи, ҟәарҽар,
Рапа-рапа ҳамкәашац?!
Изхәарҭоузеи наҟ ҳаихар,
Ҳазхара ахьа ҳамфаӡац!
Ҷи-ҷи, даԥ-даԥ,
О, реро, рерашьа!
Абнарахь ҳнеихап,
Ожә иаамбеит ацашьа!
Амшә
Шәызҿу гаӡа цәажәароуп,
Сара исҳәо хашәҵароуп:
Шәеимбӷьыжәааны шәҿынашәхар,
Саргьы сыҩны сшәышьҭалар –
Хәаазаа нылабга,
Абжьы ҿаца нылырга,
Шьаҿак ҳашьҭырц иҟаӡам!
Кәашарами ижәдырӡо,
Ԥсеиқәырхагас иҟаӡоу
Абри шакәу шәасҳәароуп!
Ҳаи, амарџьа, шәас, уара!
Кәаша-кәаша, иааирума!
Еиҭакәаша, иааирума!
Ахьча дгылоуп дхьышьархха,
Кәашарала дшәыршанха!
Уи дахьгылоу иақәыршәа,
Ҳабаӡӡеи ду иакәушәа,
335

Шәнеи, амарџьа, имԥанҟа,
Сара сгылап ишьҭахьҟа,
Са саныԥо – шәыԥала,
Санықәгьежьуа – шәықәгьежьла,
Рапа-рапа шәкәашала,
Хәыҷы-хәыҷла, маӡала,
Абнаршәырахь шәеихала!
***
Ҟәарҽар ашәа ҭнарбыбит,
Ишнеи-шнеиуаз иаркьыкьит,
Аԥацәагьы идырӷызит,
Рыкәашарагь дырласит.
Амшә
Иаирума, шугьарума?
Иару-мару, шугьарума?
Ахьча мыжда дыԥшаргәума?
Иарӷьа иаку абџьарума?
Дызвагылоу қыдбажәума?
Дқамсароума, дкәашароума?
Ладароума, ҩадароума?
Дыршанханы ҳабналома?
Амышәҳәар
Ус анакәха, ҟәарҽар,
Рапа-рапа ҟаҵала!
Даҽа ԥыҭрак ҳаакәашар,
Нас узцозаргь уцала!
Ҷи-ҷи, даԥ-даԥ,
О, реро, рерашьа,
Шәнеиҭаԥ, шәааиҭаԥ –
Иаҳҵап акәашашьа!
336

***
Ҟәарҽар иаӡбаз иашахеит,
Ахьча иибаз даршанхеит,
Хәаазаа башахеит,
Хысга мацәак аҵымхеит!
Уи дахьгылаз иақәыршәа,
Рыуа-рҭахык иакәушәа,
Амышәҳәарақәа рҽырмашьца,
Уахь инеит еижәибаҵа!
Иаԥхьа-ишьҭахь икәырша,
Кәаша-кәаша – ҽыркәаша:
Руак ҵәҩанҵәыҟа иҵԥауан,
Егьи иеихада иҵкәыруан,
Нас ишьҭахьҟа ииаҟьон,
Анахь-арахь ддырблаҟьон,
Далагалан ддыркәашон,
Ажәакала, ддырқамҽон!
Ҟәарҽар акәзар, иқәгьежьуа,
Зных абӷьыжәра аҽылажьуа,
Қамса-қамса, аҽырқамса,
Аԥхьатә шьапы агәыҵаԥса,
Ибҭәалеиуеит ирдыдуа,
Абӷьыжә бахҵәа шьҭырбыбуа!
Иҟалазеи, иҟала?
Ахьча дыҟам имала,
Чарак аҿы дыҟоушәа,
Гәырӷьара дук имоушәа,
Аибаркыра дықәушәа –
Ус ибахит азныказ!
Ажәытә ахьча икарахаз,
Абнаршәыра згәылаԥҵәаз,
Мшәи мышәҳәари згәылацәаз,
Ауаатәыҩса рымбара
Иара изыҳәа рыцҳаран!
337

Ас аниба дгәырӷьаӡеит,
Ихьаҭражәгьы нышьҭеиҵеит,
Хәаазаа нылабга –
Ахьчаԥышәа ихырхәага
Ахџыџ иадгылт аҟыгәҳәа,
Иаргьы дыԥеит ахуҳәа –
Мшәи мышәҳәари дрыцкәашо,
Анахь-арахь икәыршо,
Адәышкәаӷьаз имҩатәуа,
Дықәлеит, аха ирдыдуа!
Ирдыд акәым, ирмацәыс!
Ишьап адгьыл иқәымкьыс!
Иаацәыригеит ашәагьы,
Иналеиҵеит ажәагьы:
Ахьча
Иаирума, шугьарума?
Иару-мару, шугьарума?
Иарманыҟәа ҟәарҽарума?
Иара иацу мышәҳәарума?
Ахьа ирфо шьақарума?
Сахьаанагаз мышәчароума?
Даԥ-даԥ скәашароума?
Дых-дых скәашароума?
Ладароума?
Ҩадароума?
Лашьцароума?
Лашароума?
Ҳаи, ҳаи, даԥ-даԥ!
Дых-дых, уеиҭаԥ!
Дых!..
***
Ахьча даагылт дқьыԥаха,
Уи, дҳашҳашуа дхьышьархха,
338

Даанаԥшызар, дныҵыккеит:
Мшәи мышәҳәари ныҵабгеит!
Хәаазаа хьшәашәаӡа
Ус инхеит иуауаӡа!
Ахьаҭражәгьы гәынамӡа,
Ус ишьҭан ишәытаӡа!
Абӷьыжә заҵәык, ишьҭыббыз,
Шьапы рацәа иҵнарпыз,
Аҳауа цқьа иалууаа,
Ҵаҟа итәон ихиаалауа.
– Ҳаит, сышԥаржьеи, иқәынҵәаз,
Иарамшк абна иланҵәаз! –
Дыҵҟьеит ахьча, дыҵҟьаӡеит,
Иабџьар кыдԥаа дрышьҭалеит!
1960

АБАЛЛАДАҚӘА
АСА Б И
Ҽыуаҩ хаҵак дкәаша-кәашо,
Бна дук агәҭаны
Днеиуан. Амза лаша-лашо
Иҩагылт иҭәны.
Хҭырԥарқьақьа ачыхә ыргьало,
Иарак изшаӡан,
Иаҳәа хәыш ду неидҳало,
Раӡныла ихҩаӡан.
Икәадырмаҭәа аҟәынақәа
Еҵәоушәа иԥхауан.
Иҽеиқәа ҳарак аҽимҭакәа
Ԥагьа иҽырбауан.
Гәыла ибзиан, уи иацнагаз
Абла шьахә ахан,
Аха ишнеиуаз, иаразнаказ,
Ирҳаит аҭоуӷан.
Иҭабгозшәа иахьықәгылаз,
Иԥеит уи ганха.
Иабатәида иаԥықәсылаз
Амҩан уи уаха?!
Сабик ибжьы еилаӡҩауа
Иаҳаит иааигәаны.
Иаҳәа ҭӷәыцәаа, игәацҳәауа,
Дҽыжәԥеит дыхианы.
340

Сабик иԥсы аҵх иалахо,
Ахшцәа ихьыкәкәа,
Ибарфын хахә амза алыԥхо
Дкаршәын уа дгәыкуа!
Дҵәааны дгәырӷьеит, диԥылазшәа
Иара иаб дзыхшаз,
Даашьҭикәыцәааит, дизгәаҟуазшәа,
Машәырла дзыниаз!
«Уа унасыԥ сабаанацеи,
Удухар маҵуаҩыс,
Схынҳәыр, унаган са санаӡӡеи
Улысҭап ааӡатәыс.
Уаанӡа иухыз Ажәеиԥшьаа ду
Рылаԥш хаа нцәаҵас,
Уагьзахыԥом иузыхәшьаду
Усгьы лахьынҵас».
Дҭаиршәт ашә ҩа агәаҩара,
Асаби дгәыкуан,
Дҽыжәлеит, уи акәын игәаҳәара,
Имҩахь дыццакуан.
Ҩаха-ҩымш ачараҿы
Ижәуа-ифо дтәан,
Зынгьы дҽыжәлан аџьар рҿы
Шьахәла дҽырбауан.
Икәымжәы мыжда неилаҳауа,
Ҩыла деикәаԥхо,
Ахаха рзы дынкаҳауа,
Дықәҵит дыбӷаӷо.
341

Дук агымкәа амш ахәлара
Дыҵалт дышцауаз,
Дҵәахны дызмаз уи абнара
Асаби игәыкуаз.
Днаҵагылеит уи ашә ҩа махә,
Иччоит ихы-иҿы,
Уа дынҭигашт ихашәалахә,
Иибаз ахәыҷы.
Дынҭаԥшит уа игәҩарамкәа –
Асаби дхәырны,
Ицәа тата барҭа амамкәа
Ашҳам иаганы,
Алашьцара уи даларшәын,
Иблақәа цахьан.
Ибарфын хахә ашьа алашәын,
Амаҭ дырфахьан.
Дшанхан, ихы иазиҳәауа
Дгылан: «Ихаҵа,
Анцәа иакәым изызшауа
Уаҩы илахьынҵа,
Ауаҩы, нас, уаҩытәыҩсоуп
Изҭо аҿҳәара...
Лахьынҵам уи, амдыр сылоуп
Ушҭахаз уара!»
1940

ГӘ Ы Н Д А Ԥ Ш Ӡ А
Мраҭашәара зегь ырлашьцо,
Иҽазыҟаиҵан аибашьра,
Адунеи зегь изымхаӡо,
Ддәықәлеит аӷа қәылара.
Ауаа нирҵәоит дырмеигӡакәа,
Дылагылоуп рыбаҩқәа,
Ишьаарҵәыроуп идаш напқәа,
Аха имлашьуп иблақәа!
Дааԥшын ибеит уи ахара
Амратәыла шашаӡа,
Изхагылоу Ерцахә ҳарак,
Иӷьазӷьазуа, иԥагьаӡа!
Иҭаххеит уи иҽанышәаӡан
Абри атәыла дабашьырц,
Гәында шеишеи тәыс дныҟаҵан,
Уи лмазара далачарц.
***
Уи аԥҳәызба дыззымдыруа
Адунеиаҿ дыҟаӡам,
Лӡара тартар еихытаруа,
Лсахьа ҳәашьак амаӡам.
Абшьҭралагь уи дбашаӡам,
Зегьы илырҭоит апату,
Ма аҭоурыхаҿ иҩашьаӡом,
Уи лшьамтәыла дшақәиҭу.
343

***
Абар, Гәында днаԥшааԥшуа,
Ҭынч дахьыҵоу лбаҳчара,
Ашәҭ афҩы хаа налзаашьҭуа,
Иаҿуп уаҟа лҿаччара.
Аӷа игәеиҭоит лыԥсадгьылаҿ
Лашьцәа зегьы шлыдгыло,
Урҭ ирдыруеит атәым напаҿ
Уи дрыцҳахәха дшыҟало.
Мап, ианилша уи лымҵарсра,
Тәыс данига длықәҵәишо,
Гәында илцәыӡуеит лыԥҳәызбара,
Уи дшеишеиуа дзырлашо.
Агәил канӡа, шәҭы зҿамлаӡо,
Абаҳчаҿы изхәарҭоузеи?
Кавказ ԥшӡа, зыхьӡ камшәаӡо,
Нас ла лзыҳәа иалоузеи?
Инихәаԥшын изхымыхӡо
Иарҳәеит лыбла ԥагьақәа,
Лара ишлымоу дызцәымшәаӡо
Нарҭаа, лашьцәа гәакьақәа.
Лашьцәа дрыԥхьеит, уа згәалаҟаз
Инаралҳәеит иҟақәоу,
Рашҭа иҭаларц инадгылаз,
Гәҭакысгьы имақәоу.
Нарҭаа гылеит ишышәҩыкыз,
Зегьы ишьҭырхит абџьарқәа,
Раҳәшьа бзиахә зегь ззырҭахыз,
Дышԥарҭиуа иҭамхакәа!
344

Рашьла иԥылеит адәы архәараҿ,
Ирылшеит аӷа ихьацара,
Гәында дынхеит лыԥсадгьылаҿ,
Лашьцәа иргеит ахаҵара!
1943

АҾ Ы Р П Ы Н
Қыҭак аҿы хар змамыз
Хаҵа шьахәк дынхон,
Хаҭалагьы цәгьара зламыз
Уаҩыс дрыԥхьаӡон.
Дынхагәышьон ҟыҟда-ҿыҟда,
Иаргьы дҭаацәаран,
Дныҟәаломызт усда-ҳәысда,
Дызҿызгьы хьчаран.
Димоугәышьеит иара ахшара,
Гәырҩасгьы иҟаиҵеит,
Дшизыԥшыз аҵеи лашара
Жәаха шықәса цеит.
Иқәрахь даннеи, иаҳа ицәырҵуа
Ибеит игәырҩа,
Дахьҵеидахаз цәгьа дархәыцуа
Днатәалон зымҩа:
«Адунеижә, цәгьа уеижьагоуп,
Еҳ, ҳаӷоу дуҭоуп,
Џьоук рзыҳәа уԥсыршьагоуп,
Џьоук рзы ухьанҭоуп.
Идәылыҩуам гәырӷьа-ччара,
Са сыҩны лашьцоуп,
Ԥҳәыск дыҟазаргь, лымацара
Алужә еиԥш дыҩноуп.
346

Ахшаа дызмоу иажәра шкәакәоуп,
Димоуп гәыӷырҭас.
Димоугәышьар – лахьеиқәҵароуп,
Дзеигәыӷрызеи нас!
Хҭылҵ ҳәа дсымам, иашьа дсымам,
Згәы былны сара
Исыкәзыршода нас аԥсыма,
Саныԥслак абра?
Сҽи скәадыри иақәтәарыда?
Амала сыхьчан!
Дегьызмаха изшарыда
Исҭынхаз аҷан!..»
***
Ас данхәыцуаз имацара,
Зымш гәырҩала иҭәыз,
Лцәа далашәан ахшара
Дыҟан иара иԥҳәыс.
Жәаха шықәса дызқәымгәыӷуаз
Диоуит иара аҵеи,
Ччаԥшь зҵымшәо маӡа ихәыцуаз
Иблақәа мыччеи!
«Анаџьалбеит, сыҵәҩан мыӡӡарц
Сыҟазма?!» – иҳәауан.
Аамҭа цон, аҵеи дарԥысхарц,
Мшызҳа изаҳауан.
***
Зны аб ирахә ашьха икыдлон,
Иаргьы дцон хьчара,
Иҷкәын хәыҷы дидгьежьылон,
Диҳәон ус иара:
347

«Дад, исҭахуп ашьха снааларц,
Ҳауа цқьала счарц,
Сыӡарақәа сыма схаларц,
Нас убра исыхьчарц.
Сҿырпын абжьы уасарҳәыган
Урҭ рзы иҟалап,
Аҭыԥ аҿы шьыжьӡа сгылан
Ахшца сырхиалап.
Ушәарыцан, шәарахжьыла
Уааир уааԥсаны,
Иуԥызгалап нас хмаҷырла
Ахырҵәы ӡҩаны.
Исоуҳәалап нас уахынла
Сасрыҟәа иҭыӡшәа,
Еҵәаџьаагьы уа шьхатәыла
Иԥхашт омашәа.
Ахра иавҵыз амза ангыло
Сгәырӷьо сазыԥшлап,
Акаԥкаԥқәа аныԥхьарыло
Рыбжьы саҳалап.
Сгәы иқәыҩуа чамгәыр бжьушәа,
Сыцәалап сҭахәхәа,
Нас, дад, иҳәа, сумгаӡои, мшәан,
Уаҵәы уанцауа?»
Ахиахәшәи зо дышгылаз,
Дааԥышәырччан аб,
Ус наиеиҳәеит иҷкәын иҳәаз:
«Узгап, дад, узгап!»
348

Уаҵәы захьӡыз рҽеибыҭа,
Аби ԥеи еиманы,
Ашьха шыҟоу иалсит рқыҭа,
Рырахә раԥцаны.
Ацәҳәыра шьха, ашьха ҭбаара,
Иазцон Қәабчара,
Ахымш рзы, иааԥса-икара,
Иҩхалеит дара.
Уаҟа иамоу арҩаш хьшәашәа
Умацәа хнаҵәоит,
Аԥҭа еишьылӡа уаҟа ԥслаҳәшәа
Ахрақәа еимнадоит.
Знык ианхала, нас иҭынчуп,
Арахә уаҟа иҳәуа,
Дӡыӷраԥшьӡа аҷкәын дрыцуп,
Акиҳәа дҟьауа.
Иҭыԥла ду, ҳаи, аниҳәа,
Адомбеи зацәцом,
Уаха шаанӡа ахухуҳәа
Лацәеихьшьрак ауӡом.
***
Зны дааԥсаха аб, дшәарыцан,
Дхынҳәит хәылбыҽха,
Арахә гәарлан, аԥса рымҵан
Иаагылт еикәаӷӷа!
Дтәоуп дазхәыцуа ахраҿ ихьыз,
Иагьџьеишьоит цәгьаӡа,
Иахьа шьыбжьон абқәа иреиӷьыз
Деихсын, икәкәаӡа
349

Иахьаҿаҳаз уа бахә аԥшьын,
Анеира цәгьаӡан,
Днахагылеит, иаԥхьа икажьын
Агәышҵа ӷраӡа.
Ацәа ахыхра даламгацкәан,
Ицәырҳазшәа уа,
Изқәыршәшәо иаԥхьа иҩаҵҟьан,
Ицеит иҭакәкәа.
«Даҽазнык ахысра саӡар!» –
Дышхәыцуаз иара,
Икәша игылаз аџьма, аӡар
Еилаҩҩит абра.
Ӡхыҵра дук еиԥш аҭыԥ иажәлеит
Арахәқәа рҳаны,
Нас еимбӷьыжәаа наҟ иҭалеит
Аӷьал, еиханы.
Ала ҵәааит... Иҟалаз ҳәа
Иубом еилганы.
Ҳаи! ҳәа дҩаҵҟьеит аб еиҭамҳәа,
Дхысырц дыхианы.
Абар, иаԥхьа аҿырпынра
Еилашәшәеит зназы.
Мшәызшәагь ибеит ак ацәаара,
Дагьхыст ишьразы.
Уи дацласхан ихы аҭҟьара,
Днахаххит деихан:
Иара иԥазаҵә уаӷеимшхара,
Уа дышьны дышьҭан.
350

Ҿырпынк ԥиҟарц днавалазаап,
Иаҳәызба хәыҷ кны,
Дымшәыз џьыршьан, баша ирҳазаап
Арахә ицәшәаны.
Ашьха ҵасым длаӷырӡышыр,
Иалам иԥсаҭа.
Ажәымҭацәгьа, иҽизымшьыр,
Нас ишԥеиуеи шьҭа!
Иоупа мыжда аҿацәқәа еиҵыхны
Днықәиҵеит аԥсы.
Иҩадахьы, аҿарпын шьҭыхны
Днеихатәеит лассы.
Игәы мыжда гәаҟ ашәала
Ирдарц иҭаххеит:
«Сыбла ҭысхит са снапала,
Шьҭа сдунеи лашьцеит.
Иужәша аӡыхь ахы ыҵнамхыцызт,
Уара угәыӷырҭан.
Уан лызхара улзымааӡацызт,
Ишԥалури уан!
Дысзаауеит ҳәа агәыӷра лымоуп,
Дыԥшуп иахьаҽны,
Лнапы ихшьны агәашәаҿ дгылоуп,
Укәымжә кьаҿ ӡахны.
Даныцәазгьы лыԥхыӡ уалан,
Уан ажәрацәгьа, уан!
Алабазаҵә уанҿаҳәалан
Улызнаргашт уан!..»
351

***
Арахә икәшеит уахь инхалан,
Иџьабозшәа иԥшын,
Имжаҳәаӡо рҽеивахалан,
Рыхқәа шьҭых иркын.
Абас шаанӡа аб игәаҟуаз
Иҿырпын ӷызуан,
Агәаҟашәа наҟ изҿаҩуаз
Абахәгьы гәынқьуан.
Иаацәылашеит, аб дабаҟаз,
Дыԥсит игәы ԥжәан,
Ила ууа, иҭыԥ ианхалаз,
Аԥсцәа ирхатәан.
1947

РИҴА
I
Есышықәса ирахә иманы
Дышьхашәауан Аԥшысба Ныгә,
Рреит ҳәа иуаса дрыԥхьаны
Дазкылсуан аӡиа ԥшӡа ахықә.
Иеиҵбы, инапалаҵәҟьа ииааӡаз,
Дыҟан, уи ихьӡымзи Ныз,
Уи иакәын ҭынхасгьы имаӡаз,
Ақыҭараҿ рыҩнашә ахьартыз.
Ихы данҟәышлан даныҟала,
Иашьеиҵбы дааныжьны хара,
Жәашықәса дычныруан имала,
Рахә гәарҭак ихашәалт иара.
Иикуаз, иишьҭуаз марымажан,
Амахә ҩа хиҵәар ибзахон.
Ирахә баагәарашәа дрыкәыршан,
Ажәеиԥшьаа иара изы илыԥхон.
Напхыцла тәымџьара илиӷьӷьаз,
Разҟыла иҿион иуаса,
Ибжьамӡит аџьа цәгьа иибахьаз,
Иҷкәынра здырӡлаз иџьаԥса.
Аҽыҩҳәа илабашьа ныҵарсуа,
Иԥсуа шәақь инҭаҵа аҭаҳәҭеи,
Ашәалҟьамреиԥш дцәырҟьацәырасуа,
Еимырҟьауа дрыбжьан геишьхеи.
Иҿарпын иарҳәо агәҿыӷьашәа,
Мардакаҿ длатәалон длаԥшуа,
Арҩашқәа иалҟьо иҿаԥхьашәа,
Агәгәаҳәа ицон еилашуа.
353

Иҭыԥла, иаҩсуа аҽыкәаша,
Аҽырқьақьа насҭхашәа итәан,
Иҵаҟа абахәқәа аҿыкәырша
Икеикеиуа Риҵа ҭатәан!
Ижакьа ԥшӡа, ихаҿ ҩычага,
Асаркьеиԥш, аӡыжь инарбон,
Ианылон ирахәгьы рыгага,
Ианнеилоз уахь ӡыжәра шьыбжьон.
Аԥшацәгьа ууа аҭаҳәылара
Иҭырлашьцо уахь ианыкҿаз,
Ицәгьахоит Риҵа аҭаԥшылара,
Иҭшәааны иҭатәоит шьаршәҵас.
Анаатә абра ианҭагьежьуа,
Аӡыжь иаҵәа ҭыҵуеит аҭра,
Ацәқәырԥқәа гылан еиламлашьуа
Нырцә-аарцәгьы дрыбзоит аҟәара.
Ирлашо ихыҷҷалоит амацәыс,
Аҵықьҳәа ианхысуа ааигәаӡа,
Ихыҵрым уҳәартәы шьҭарнахыс,
Иныхчылоит анаҟә жәпаӡа.
Ҽазных, иҭынчуп аӡыжь иаҵәа,
Шьҭыбжьык ҳәа ҭыҩуам џьара,
Ҭыԥҳак, иҿыхаз игәырӷьаҵәа,
Лхы-лҿеиԥш, игьамгьамуеит иара,
Ҽазныхгьы, ахьӡы ныхҭәалоушәа,
Иаҩычалоит амра ашәахәа,
Наҟәакгьы ццакырак амоушәа,
Ихыҵуеит аӡыжь еиҵыхәхәа.
Абахәқәа ирҿачу аҵлақәа
Рыгага ихдыршәлоит аҳарџь,
Аԥшацәгьа иаркараз ацәқәырԥқәа
Ицәоуп, уа ирхыҩуам ахьарч.
Усҟан избалак, дадырсызшәа,
Даршанхоит, ибла изаҟәгом.
Имчыдоуп ара уаҩ ибызшәа,
Аԥшӡара азҳәарц иҟалом.
354

II
Ныгә Риҵа ахықә дшаваз даваӡан,
Иуаса гәарихуан абра.
Ԥхынраказ, ихьаҭра иазқәынҵан,
Иашьеиҵбы дыҩхалт ибара.
Иашьазаҵә аҟаимаҭ диеигәырӷьан,
Длахан уа изишьит ҟатак.
Имҵеиҵеит ахмаси цәыриган,
Дидтәалоуп, диԥырҵуам харак.
Адырҩаҽны Ныгә иаацәырганы
Иашьеиҵбы иеиҳәеит ажәак:
«Иудыруеит, аԥсаса сыманы
Ашьхарԥы сшамоу алушәак.
Аџьацәгьа избахьоу кырџьара
Сазхәыцыр игьежьуеит слахаҵ.
Иниасит, абар, сыҷкәынра,
Еизаракаҿ уаҩы симбац!
Уахык, оҳ, гәышьа ҳәа сҽыртланы,
Иарак снылаиан иҟамлац,
Дад, уааԥсеит ҳәа сыгәшәа цәырганы
Гәыблыла аӡә иахьтә исмаҳац.
Гәабанс ҳәа са исыҵоуп имхаӡо,
Икьакьаӡа – акәахьча ауасцәа,
Ҩынгьы-бнагьы цәырҵгас исымаӡоу –
Абҭәалых џьаџьа акәмызцәа.
Ашьхарԥы схала санықәхаӡа,
Абна бызшәа сҵеит ицқьаны,
Еилсыргоит ашәарах рымаӡа,
Ажәеиԥшьаагь збоит ааигәаны.
Сшәақьгьы саныцәоу снап аҵакуп,
Ирҷҷаны исывоуп амзаша,
Сыцәагь убри аҟара сақәиҭуп,
Са сарҿыхоит амшә ахыԥша!
Смацәа реиԥш издыруеит ашьхара,
Еилсыргоит аԥсабара аҵас,
355

Агыгшәыг сԥырҵуеит хара-хара,
Ашьхатәыла самоуп аҳас.
Аха исыздыруам ишуасҳәара,
Сгәы ықәԥҵәеит, аиашаз, абра.
Исыхьӡеит ҳәа сыҟоуп сааԥсара,
Ақыҭахь сҭахуп ацара!
Уара, дад, ццакырак умамзар,
Ҳамҭакы, нас, уаагыл хьчара,
Саргьы, нас, ҳаҩны ҳәа крыҟазар,
Сналбааны избап сызхара!
Аџьџьаҳәа жәлары снарылаԥшып,
Сыгәгьы нас хәыҷык аԥсашьап,
Сынҽыжәлан џьаргьы снаԥшааԥшып,
Рацәак усыргәамҵрым, сашьа...»
Ныз уа даагыларцгьы шиҭахыз
Ианыҟаиҵа дцәажәан аҭак,
Маӡазшәа Ныгә иажәа уинахыс.
Ибжьы ныҵак иеиҳәеит ажәак:
«Ибзиоуп, уааныжьны сцап, аха
Ссирк уасҳәоит, арахь уааӡырҩишь,
Шанак, уаҩ иимбац шамаха,
Риҵа ԥшӡа иамоуп аӡыжь.
Абҵара амзаз, аҵх анеиҩнашо,
Абри еиԥш ашана ҟалоит:
Ҭыӷьқәак аӡыжь иаҵәа ҭырлашо,
Иҩҭыҵны арахә ирзаалоит.
Ауха шаанӡа иршаҟьо
Арахә ирылоуп ирҭытәуа.
Шәарахкгьы зыҟалом имшәаҟьо,
Изаҳаз абжьыцәгьа игауа!
Уԥсыргьы, адәахьы удәылҳәҳәан
Урҭ урымбароуп, аҳаҳаи!
Ууапа хәылдагьы уҽылаҳәан,
Ҿыцхаҵәҟьа уиароуп, умаҳаи!
Уеиқәхашт иануоугьы анычҳара,
356

Уазхәыцны ихауҵароуп сҳәатәы,
Мап анакәха, ҳаӷоу имшхара,
Уинахыс иԥҵәеит ҳа ҳҵыхәтәы!» –
Иҳәан, иашьа дныҳәаныԥхьаны,
Ихәда иаахишьит ахьаҭра,
Нас илабашьа аакыдыхны,
Бзиала ҳәа дынҭалеит иара.
III
Ианиҳәаз ауха иақәыршәан
Ианаақәыҷҷа амза – ацәашьы,
Акаамеҭ ззырҳәоз аҽны акәушәа
Иоумаха игеит акы абжьы.
Аха иашьа уаанӡа иеиҳәахьан,
Ииулак ибла иаимырбеит,
Абӷьааҳәа иуапа иҽылаҳәан,
Ҿыцхаҵәҟьа аҭыԥ аҿы диеит.
Ианааша ирахәгьы бзиахәха,
Ибеит ахәапаҳәа ижаҳәо.
Шьыжьшәаԥшь рылаҷҷо, игәырӷьахәха,
Дгәарҵит уи, акаҩҳәа дшәаҳәо.
Аҩынтәгьы адәылҵра иақәымккәа
Ииулак ашара дазнеит.
Ахынтәрыз, ишиаҳац акәымкәа,
Изымчҳартә абжьыцәгьа ҟалеит!
Ҳаи ҳәа дындәылҟьеит данзымтәаӡа,
Аҵх лашьца иналҩит убас:
«Хаҵа дызнымиац егьыҟаӡам,
Избароуп, нас, сырахә зыниаз!»
Дрылаԥшит ирахә еилагьежьуа,
Ирыласызшәа акырцхи аԥшеи.
Абар, еицрымҵуа, еишьҭагьежьуа,
Уа иахьеишьҭоу аҭи аҵшеи.
Дназхәаԥшыз илаԥш нарылаҵәан,
Рыԥшӡара убасгьы дыхнахт.
357

«Ижәбарым шьҭа уаҳа аӡыжь иаҵәа», –
Ус игәаналагьы иӡбахт!
Аеҵәеиԥш иҭыџьџьоит рыблақәа,
Ахәы ирықәугьы шкәакәоуп сҵас,
Илакьуп рхьы-разын тәыҩақәа,
Иникыларц дрышьҭалоит нас.
Ихацәа ишнықәԥшыз адрымҳәа
Аӡыжь иаҵәа рҽарҭеит, иҟаан,
Асыԥса андәықәло еиԥш агәырқьҳәа,
Арахә зегь нарышьҭалт ирҳан.
Иааимыжжын аӡыжь ду азнаказ,
Нас арахә зегь нахәлабга ицеит,
Ныз хәаша аӡыжь иаҵәа иаваӡаз,
«Иа» зҳәара ак шнымхаз ибеит.
«Уаа, сзықәшәа закәызеи, иараби!
Данааилак иасҳәарызеи Ныгә?» –
Зан дызцәыӡыз диеиԥшын асаби,
Дыгәжәажәауа даақәхеит ахықә.
***
Ирахә изычҳауа дыҟазма,
Игәы иҵалан Ныгә дгәырҩон.
Дахьынӡаҟаз ма ҭынч дзыцәозма,
Диацыԥхьаӡа аԥхыӡ цәгьақәа ибон.
Аҭыԥаҿ даныҩхал дқьыԥаха,
Иҟалазгьы мҩашьхуа ибеит –
«Уаа, Ныз, сышԥоушьи, сушьит, аха!» –
Дуалашәан арҵәааҳәа дыҳәҳәеит.
«Сыбла уҽаумырбароуп, абзамыҟә!
Усԥырҵ наҟ, сгәырҩа сазынхап,
Ухҟьарым, аӡышьҭра уаваныҟә,
Аҩныҟа узкылсыргьы убап».
Дџьыҟәџьыҟәуа днеиԥырҵын днавалеит...
Дцаӡама, нас, дышиашазгьы Ныз?
Уинахыс ашәышәра иналагеит
358

Аҿырпынгьы, Ныгә иҿакыз:
«... Шәабаҟоу сыҷкәынра здыӡлахьаз,
Аҳаскьын ҿахь шәааи, шәыбзаҳәы.
Ԥсҭазаара змаӡам шәа шәҷыдахаз
Дрыцҳами, нас, арахь шәхынҳәы!
Сахьцазгьы шәысзымчҳаит, ахәаша,
Сааин абра сықәтәоуп ахықә,
Ижәдыр, нас, ашьхагь агә иахәаша,
Шәа шәыда дышхәарҭамгьы Ныгә!
... Гаӡак изыҳәа саҭашәымҵан,
Дунеи ҟьаҟьа ссируп, шәазхәыц!..»
Шаанӡа аӡыжь дшаваз даваӡан,
Ирахә дрыԥхьо: «Ҟьааит, қыц, қыц!»
Ауха аҿырпын иаҿыцҳәацәоз
Ахрақәа ирныҩуан еилыкка,
Аԥслаҳә лаӷырӡын иаҿыҵкьасоз,
Маӡа иарҵәыуон акаԥкаԥ!
Игәҭыха наӡамашь Ныгә хәаша,
Аҿырпын иаркараз абысҟак?
Шьыжь амра ашьхарԥы ианықәлаша
Аӡыжь агәҭа иҩалҵит уасак!
Иҩҭыҵит арахә зегь нашьҭалан,
Иқәҭәаа иаақәгылт аҟәара.
Дгәырӷьаҵәа Ныгәгьы дааҟалан,
Иҿырпын даҟәыҵт арҳәара.
«...Нын, ҳамкьаҭеи, – ҳәа, наныкьара!»
Даацәырҟьеит Ныз мыжда абар,
Дналагеит дасны анапеинҟьара,
Ассааҳәа дкәашоит уҭаххар!..
Арахә зегь неикәҟьашан агәырқьҳәа
Наӡаӡагьы рҽарҭеит аӡыжь.
...Уҟаз, Ныгә, уара егьухарам ҳәа
Иарҳәазшәа, аӡхықәаҿ дааныжь.
Ҳамҭакгьы убраҟа Ныгә хәаша
Дадырсызшәа дгылан дшанха,
359

Нас иуапа ихахәда инакәырша,
Уи дууаӡа дыԥеит хагәха!
Днахәлашәеит ацәқәырԥа реимҟьара,
Ацыԥхьқәа хәашеит данырхьыс,
Дагеит, уи акәхеит, уаӷеимшхара,
Ихабар ҟамлеит уинахыс!
***
Ирҳәоит: иҭнагауа иҟазшәа
Кыраамҭа Риҵа абзаласа,
«Рреит!» ҳәа ахьча ибжьы ҭыҩуазшәа,
Еибараауазшәагь ауаса!..
1948

АҾАТӘ УА А
Иажәеинраалоу ароман
Ацыԥҵәахақәа

***
Сынтәа заанаҵ иааит аӡын,
Иқәаст, иӡыст, игәамҵхамҵын,
Аԥсабара сыла иҭаӡын,
Иаҳгәакьаӡоу амра бжьарӡын,
Иҟоуҵозеи, уара аԥхамшьа!
Аха еиӷьхеит уи ацашьа.
Февраль мза шыҩагылаз,
Абахә ӡышра аханӡа
Амра ҩавҵит ихааӡа.
Аҵлагь ашәыб ирҟәыншәылаз,
Иԥсасиин ианкаԥса,
Ишәҭит раԥхьа аҳәаса.
Асы ахьықәжьыз адәы хтын,
Ашәҭ ахылҵит адәыкрын.
Аха сеидру иауа март,
Ҵыԥх ацамҭаз имақарт!
Бзанҵык иубом абла ахаччо,
Иамырукәа қәабааи-сабааи,
Имыргәаҟкәа рахәи-уааи,
Амҩа изықәлаӡом иара,
Шықәсык иахьцо ныҟәара!
Бзиа избоит сазгәыкны,
Абас аӡын агәҭаны,
Ианықәлашо ааԥын цәырҵны –
361

Ажәҩан цқьа аҵаҟа Аԥсны!
Агәамч сыҭо аҳауа зҩыда,
Наҟ исшәыхны суапа хәылда,
Амра каххаа исхаҷҷо,
Кабазаҵәы скашәкаӡо,
Амшын ҟәанда, ицәқәырԥо,
Сынҭаларгьы цәгьа исымбо,
Аԥсшьарамшаз аҟәара
Са санавоу ҭынч абра!..
Февраль мза ас ианҿыха,
Ас игәырӷьо ианырзаа,
Иҟарҵозма тәаха-ԥшыха:
– Напымшыла! – рҳәеит Амзараа.
Адәы инықәылт, адәы хыбуа,
Атракторгьы џьа идыԥдыԥуа,
Ахәхәа-хәхәаҳәа уа ицәаӷәоит,
Анышә ԥсыла еиҩырссо.
Џьоук агәарақәа кәдыршоит…
Ацәқәа ҵаркын, еицрыхәхәа,
Џьоукы иларгоит ирҳәазо
Ҟиарла иахан ауахәа!
Сыжәлар дуӡӡа, ԥхьа ицауа,
Еиҭазыркуеит рымч-рылшара
Аҽаҩрашықәс ирзаауа.
Ҩаԥхьа, абар, сыԥсадгьыл ҭбаара
Абжьы аныҩт агәырӷьа-нхара!
Иқәԥаз аибашьраҿ хьӡы жәгартә,
Шәарҭ, наӡаӡа зыжәҩа еибыҭо,
Стәыла агәахәара зырӷьо, шәарҭ
Са сшәықәгәырӷьоит, салам шәыҭо!
***
«Алашараа» зеиԥш еизарак
Роуран иҟоуп хәылбыҽха,
362

Рҽазыҟарҵоит ари абжьарак –
Еиԥшу рмоуц шамаха!..
Абар, уажәшьҭа хәылбыҽхоуп,
Ажәҩан каххаа иҵәыцоуп,
Ашьха игылоу еикәырша,
Ирхыԥрааны иааиуа аԥша
Аҩыџьбара еиԥш иҿацоуп.
Ардәынакгьы бгак абан,
Иҿықәҿықәуа абжьы арган,
Абард иқәтәеит ишәаны,
Ҵаҟа иӷәыӷәӡа итәаны,
Иазыԥшыхуеит иара нҵәа!..
Амҩадуаҿ аҳәынҵәа
Аԥшахь насын, еиҟәыҷҷа,
Шьагрын еимаа еиԥш, унанылар
Анышә иахгоит аҷҷа-ҷҷа.
Иаҭахызаап амза гылар,
Шьханхыҵ ажәҩан ҵыблаауеит,
Ишыхәлара ихәлахьеит,
Аха усгьы уаха аклуб
Иҩнылашо ацәашьқәа аркуп!
Рҭыԥ инықәҵо рыкәты, рыжә,
Цәыкьанаҵы крыфа-крыжә,
Џьоукых ҽыла, џьоук шьапыла,
Аҳәса, ахацәа, ӡӷабла, ҷкәынла,
Наҟ иааныжьуа арха, аҿаҩа,
Бырги ҷкәынеи уаха аџьџьаҳәа
Издыруада, нас, иахьцо?
Урҭ раԥхьаҟа рымҩа иаша
Нас иаҳагьы изырлашаша,
Зегьы еицҿакны ргәы зызцо,
Хшыҩи гәамчи уа еилан!
363

***
Иҩыҵхахаз амра ашәахәа
Раԥхьа акәасқьа иадыԥхалеит,
Татеи дааин, лкасы ԥыртуа,
Абарҵаҿы ҭынч дныцәтәалеит,
Абар, иҵлап ожәшьҭа хымз,
Зыҩны ла лыда уаҩ дахымыз,
Дычмазаҩын дышьҭан Татеи,
Еилылымхит хи цәарҭеи.
Ожәшьҭа дхынҳәит, Анцәа иџьшьоуп,
Агәылацәа рџьабаа мыӡит,
Ҩымшуп, абар, дыҽҳәатәоуп,
Иахьа дгәагәо наҟ дындәылҵит.
Аҩымсаг кны дгьагьо дыҩнан
Агәыла ԥҳәыс Ҳауида.
Аҩны лыԥссон, еиллыргауан,
Амра иалҭон ацәарҭа…
Ибжьырцәажәо агәарабжьара,
Асаба ақәырч анышә ҩара,
Ҽуаҩык агәашә даадыххылеит,
Ашацаҳәа нас дааҭалеит.
«Чоугьы!» неиҳәан, днықәлеит ашҭа,
Ианпыҟҟалеит уаҟа иҽашьҭа.
– Уаа, Татеи, агәырӷьаҿҳәаша!
Шәызгылоузеи, агәырӷьаҿҳәаша!
– Иҟалазеи, змоурахә мыӡша?!
Уаҩҵас иҳәеишь еилганы,
Уабацо, мшәа, уеиханы?!
– Гәырӷьаҿҳәашоуп, гәырӷьаҿҳәаша!
– Нан, уаангылишь, хаир збаша!
– Дамеи даауеит деибганы!
Илҳәо лҿамшәо дшанханы,
Дгылан ус абра Татеи.
Ихылԥа ихых аҷкәын даннеи,
Убасҟан ауп даналҵ лара,
364

Лнапы ыргьежьуа: – Уааишь ара!
Уа дубама, нан, хаҭала?
– Аҭел ааишьҭит, сан, аҭел!
Ҳԥошьҭаныҟәгаҩ Зыхә Ҭандел
Ӡыкәыр ииҭеит шарԥазы.
Адәыӷба дҭыҵуеит иахьазы!
Ӡыкәыр има дцеит аҽвакы.
Ҳауида, ҵәыцак аасыркы!
Уаткак, ҩык, абанс, абарс,
Афҩыхаара сԥынҵа иҭарс!..
***
– Уаҳа сҭахым, знык дубанда! –
– Ла дызусҭоу уажә ибҳәанда! –
– Дзуҭахузеи аӡә игәыӷра,
Хаҿыгьамгьам, абла гәыӷра?!
Аԥҳәызба ссир гәазырҳага,
Ахцәызардагь ҽышьаҳага! –
– Дызусҭада, мшәан, нас, Ерына,
Ари илеиԥшу ахазына?!.
– Убла дхухрым уи дыхшәалар,
Уҩны млашои уашҭа дҭалар!
Арԥар лышьҭоуп рҽынеибыҭан,
Пату лықәуп лара лқыҭан. –
– Дызусҭада, мшәан, нас, Ерына,
Лыхьӡ саҳәишь ахазына?! –
– Уи дхаратәуп, уи дхаратәуп,
Дабатәида? Амзаратәуп!
365

Аиеи, аиеи, исҳәо лакәым,
Дубахьазаргь, иумбац лакәым! –
– Сишь, иаҳауеит анахь Бакәра!
Илымоузеишь, нас, лара ақәра? –
– Иац амзаҿеи иахьа аҭәымҭеи
Еидукылар – лара лҭәымҭеи.
Уаҩ дылҭахым лара аӡә ида! –
– Насыԥ зылҭаз дабатәида?
– Уи дхаратәуп, уи дхаратәуп,
Дабатәида? Амзаратәуп!
Ахьӡ иман, аԥша иман,
Ааигәа дхынҳәит, арра дыҟан,
Лара дыҟоуп иара изыҳәа,
Иара дыҟоуп лара лзыҳәа!
Дара ртәала уи маӡахуп,
Аха абнагь алымҳа амоуп, –
Дыччоит, дыччоит нас Ерына,
Дахьадгылоу амандарина.
– Асҭанда лыхьӡуп ашеишеи,
Иара ихьӡуп, нас, Дамеи!
О, о, ҳо-ҳоу, удырҩатә еиӷьхеит!
Уҟаԥшьхеитеи, мшәан, Дамеихеит!
Да уаасҿаԥшишь, да уаасҿаԥшишь,
Убла ҭбаақәа сынҭарԥшишь!
366

Сара исцәуӡарц угәы иҭаз,
Рацәа издырит уԥсы ахьҭаз!
Ҳаи, иазхоуп, џьушьҭ, ушаҟәыҵра,
Бзиабарала маӡа ахәыцра!
Урҭ дырҭахуп амаҳә бзиа,
Ҳара, убас, аҭаца қьиа,
Агәылацәа – аҵаул чара,
Ахьырԥарцәа гәырӷьа-ччара! –
Дамеи дыччоит, Дамеи дҟаԥшьхоит,
Аха ари ажәа игәаԥхоит!
***
Убри аамҭаз ашә дамыскәа,
Аӷьараҳәа еимԥааны,
Уахь Асҭанда дныҩнашылеит,
Уи лыблақәа ҭыҵны ицон,
Арԥарцәагь ҩалхаҵгылеит.
Урҭ рахь уаҳа жәа мҳәаӡо,
Аҟәардә днықәтәеит дназыдгылаз,
Лышәҭкас раҵәа илырӷәӷәон,
Ишымгәыӷӡоз иаарыхҭыгәлаз
Лыҟазшьақәа ссиршәа ирбон.
– Иҟалазеи? – урҭ аалыкәшеит,
Аха дыԥшуеит, акгьы лҳәом.
Лыԥсы еивылган, аарла илылшеит:
– Иахьак сшәышьҭоуп, шәхабар збом!.. –
Дамеи даахәыцт: «Дааит насыԥшәа,
Илдыруазшәа сышьҭа ахьгаз,
Уаха сеиӷьым, ас дансықәшәа,
Апатреҭгьы лгәы нзырхаз,
Атәы сҳәароуп!» – Нас, Асҭанда,
367

Иҟалазеи, сазҵаауеит! –
Ожә акәызшәа урҭ ангәалҭа,
Даарыхәаԥшын, усгьы лҳәеит:
– Ма иҟалаз шәмаҳаӡацу,
Ма ҽакала сҟәыншьаны,
Зыгәра шәымго рсиа сацу,
Шәтәоупеи шәҿы аӡы ҭаҭәаны?!
Уаҳа адәахьы шәдәылымҵӡаци,
Хәлама аҩнашә шышәхаркыз?
Нас, иҟалаз шәмаҳаӡаци
Аԥсуа школқәа шадыркуаз? –
– Ҳаи, закәызеи, бхагахама? –
Ҩыџьа аиҩызцәа неиҿаԥшит.
– Жәабжьны игәараз ҵабыргхама? –
Арсана ибжьы ҭахәаҽит.
Дамеи дҩаҵҟьеит: – Ари зҳәада?
Баша жәабжьзаргьы ҟалап?.. –
– Саргьы исҭахын, – лҳәеит Асҭанда, –
Ари мцызарц, аха мап!
Ашкол аҿы шьыжь ҳаизырган,
Иҳаларҳәеит арҵаҩцәа… –
Шьыҵәрак лыхцәы еиҭалыртлан,
Иакәлыршахит уи лнацәа.
– Икшаз дарбан ас аргама?
Ӷашақә дарбан иаҳзыԥшуа?
Ҳаԥсшәа иахьзеи, имыцхәхама?.. –
Дамеи дгьежьуеит деилашуа.
– Уаагыл! – ниаҭеикит Арсана, –
Асҭанда дцәажәоит макьана… –
–…Ԥсыуа рҵаҩцәак ирҩыз алоуп
Ари аус ахы шакыз.
Жәлары ирцәырӡеит! Са сгәы иалоуп!
Иарбан тышоу изҭаԥшыз!
«Аԥсшәа кьаҿуп, анарха амам,
Аринахыс ԥхьа ҳазгом!» –
368

Абас рыҩуеит, тәымуаҩ дрылам,
Аха ирҩыз агәра ргом!
Расҭагь дрылоуп, ҳара ҳ-Расҭа,
Еиқәырҽаҽоу ашәҟәы зҩыз.
Сара сарбан, Расҭа иаасҭа,
Сара сиаанӡа ирҵаҩыз!
Жәашықәсала дырҵаҩ наган,
Еснагь ԥсышәан идирҵоз.
Ҳара ҳқыҭаз дымрахәаган,
Зны ҵарада ианлашьцоз!
Аҵла хәарҽ еиԥш наҟ ишԥахжәеи,
Иԥсҭазаара зегь зиҭаз?
Нас иаразнак игәы шԥахшәеи,
Иан лыбызшәа иахьа абас?
Иареи сареи пату ҳзеилан,
Аиҩызара шьахә ҳабжьан.
Иҩныҟагьы сара снеилон,
Иацәажәара кыр иаԥсан.
Ас аусқәа анимпыҵҟьа,
Са сгәы ишалсыз еилиргеит.
Уи даасыԥхьан уажә аабыкьа,
Иаԥхьа снаган снаиртәеит.
Уаҩ дыҟамызт ҳара ҳада,
Ихы иқәыжь саԥхьа дтәан.
«Сыбцәымыӷхеит, дад Асҭанда,
Аха ибысҭаӡом гәыбӷан!
Сџьабаақәа зегь аӡы иасҭеит…
Сыжәлар бзиахә сыгәра ргон…»
Илаӷырӡқәа сара игәасҭеит,
Ижакьа ӡыш иахьыкәкәон.
«Схы ахызбаауеит схәаша ԥычха,
Иҟам среиуоуп, ихаҵа,
Иамуит, иамуит, сажәымҭыҽха,
Дад, исеижьеит слахьынҵа!..»
369

Абахә еиԥшыз абри ахаҵа,
Дышԥеилаҳаи, мшәан, абас,
Иԥсы аҟынӡа иара днаца
Дарбан џьнышу дызҟаҭәаз?.. –
Аҭҭын дахо Дамеи дгылан,
Дтәан Арсана ихы ларҟәны.
Ауадаҿы ҳамҭак ҭынчран,
Хәыцрак иаман итҟәаны.
Дамеи дцәажәоит жәаццакыла:
– Абри ԥхыӡу лабҿабоу?
Ҟалашьа амам ҳ-Совет тәылаҿ,
Амилаҭ зин уажә иаабоу?
Иарбан школу рҵеи дызҭало,
Ани аби ргәаԥхаралоуп
Ишалырхуа, ҳәара зқәым
Уи закәанԥшьоуп, изҭахым
Бзиарак ныҟәызго уаҩым!
Нас ижәдыруаз, еиҵаҟәаҟәоуп,
Ицқьам усуп ҳамҩа зкуа.
Ирҳасабзаргь уи абраҟоуп,
Ирыздыруам уа Москва!
Милаҭк азин ас мышгагас
Џьоукы ирырҭо ҟаларым.
Ленин иажәа ас еилазгаз,
Акькьы дшәаҳәо дызцарым! –
Дамеи аҭаҭын дахон, дахон,
Уажәы-уажәы амца аркуа.
Дыкшарызшәа инапы дҩахон,
Дцәажәон арԥыс деибакуа:
– Сеибашьуазҭгьы сабџьар нкыла,
Сыԥсадгьыл ду са исыхьчон.
Ашьа азкасҭәон Аԥснытәыла,
Схатәы бызшәагь са исыхьчон,
Залымдарак ҳашькласызыр,
Азин ҳамам азыԥшра…
370

Шәҟәыла дыррак ҳалшауазар,
Москва иҳанаҳәашт ҳара:
Аԥсҭазаараҿ зинла ишдуӡӡоу
Амилаҭ хәыҷ абызшәа, –
Иԥсыԥ еивгаха дахьымӡо,
Дамеи дгылан деицрашәа.
Урҭ еицәажәон ҵхагәанынӡа,
Амза халон агәахьы.
Агаг ӡыӡон аҵла рымҵа,
Ԥшак ласҩасуан адәахьы.
***
Асҭандагьы дгәырӷьа-гәырӷьеит,
Дтәагәышьамзи лхы дымҩах,
Аха иаарлас Ӡыкәыр длыԥхьеит,
Дыҩнеигалеит ауаҭах.
Ишыҟазгьы ҩыџьа рхала,
Ӡыкәыр ашә ахь даахынҳәит.
Иаиркит уи идрыӷәӷәала,
Ак иаҳазшәагь дааӡырҩит.
Нас астол иҽынахажьны,
Иаацәыригеит ибжьы рмаҷны:
– Бынасыԥгьы ԥхьаҟа ибԥеиԥшуп,
Аха усгьы бгәыбҽаныз.
Аӡӷаб енагь аҵәца деиԥшуп,
Бхы рыбымҭан ҟаҟатәыс.
Шьахәла ибдыруеит быгәра шызго,
Аха уи акәым са сызҿу… –
Ичабра ӷра абра ицәырго,
Аԥхӡы ирыцқьеит иҿашу.
Лара дхәыцуеит: «Ииҳәарызеи?
Игәы иҭоума ма цәҳарак?..» –
Ԥҳәызбак уаҳа илурызеи,
Ҭахак лырҭаӡом иахьак.
371

– Уажә ибасҳәо абра инхароуп,
Имаҳароуп даҽаӡәы.
Иахьабалак ибымҳәароуп,
Бгәы иҭоу зегь ааҭарцәны.
Аԥсышәала аҵара ԥыркит,
Ари башан иҟамлеит.
Ԥхьа ҳазгом ҳәа мап ацәыркит,
Усурҭада џьоук аанхеит.
Баргьы, нас, бурокқәа маҷхеит,
Бгәы иамыскәа ҟаларым.
Сыԥсы ҭазар, ҳаӷоу длажәхеит,
Млаки хьҭаки басыркрым!
Ари ҟамлеит маӡа усны,
Еиҳабӡакгьы имаҳаӡо.
Иаҳҭахымзаргь, ҳагәқәа рдысны,
Ҳаԥылароуп жәа мҳәаӡо.
«Сара исҭахуп!» амацара,
Мап, ҳазҿыхуам, ихаҵа.
Аԥсуаа ҳмаҷуп, ҳамч наӡара
Ҳазыргылом ҳаӷәӷәаӡа.
Мап ҳәа зҳәазгьы дахьҳархәыроуп,
Ҳазҭашәазгьы мариаӡам.
Ҳаамҭа џьбара амаршәа ҳкыроуп,
Мамзар ҳкылсуеит иахьакәӡам.
Баша сцәажәом ак сымбакәа,
Сиашамзаргьы, ба базхәыц.
Аҟарачқәа, абалҟарқәа,
Абра иҳаванхоз шьханхыҵ,
Иаабгаруазеи, урҭ абаҟоу,
Рыбызшәа акәым, рхаҭагьы,
Ибмаҳахьеи рымҩа ахьнагоу,
Кавказ иқәцоуп зынӡагьы!
Дамеи, бара, нас Арсана
Ари абжьарак шәеиқәшәалоит.
372

Ишәымоушәа шәарҭ ашана,
Гәыӷрақәакгьы шәырзыхьлоит.
Шәарҭ шәызусҭда, шәнап ианузеи?
Ишәылшозеи? Шәхы шәажьоит!
Ԥҳәызбак уаҟа ибҭахузеи?
Гәрамгарҭасгьы бхы ҟабҵоит.
Шәеиҩызара «аилаҭәахра»,
Избоит, даарак иӷәӷәаӡам.
Хымҭәба – сеидроу, аха Бакәра
Дамеи дихоит иахьакәӡам.
Ируа сеидру, џьоукы брылоуп,
Бхы бҭахымзаргьы, ма сара
Сгәабҭарц быхәҭоуп. Сахагылоуп
Ҳара ҳқыҭа Амзара!
Цқьа базхәыцроуп сажәа шиашоу,
Бықәымгылан, сҳәеит, махә ҩак.
Ус ҳцалароуп ҳҽамариашо,
Иҟам уаҳа даҽа мҩак!.. –
Ӡыкәыр днеин аԥенџьыр днадгылт,
Иҭҭын алҩа хәхәаӡа ихҵо.
Лнацәкьарақәа лӡамҩа инадкыл,
Дтәан Асҭанда дымҵысӡо,
Маҷӡак лыбжьы аақыџьқыџьуа,
Ажәақәак налҳәеит абра:
– Сгәаанагара, сгәы змырҭынчуа,
Азин сымхым аҳәара!
Аимак сҭахым, ҳабжьы еилаӡҩо,
Зегь акоуп, ҳаиқәшәом зынӡа.
Акызаҵәык ауп иуасҳәо,
Сазыԥшуп, аҭак ҟаҵа,
Аҭаххаргьы шьаны иулҵуаз!
Схатәы бызшәа сызлахәыцуаз,
Сызлацәажәоз алушәак,
Иаразнаказ иара схаршҭны,
Амаҭәажә еиԥш наҟ инкажьны,
373

Исзеиӷьшьару ҽа бызшәак?! –
Уаҳа мҳәакәа Ӡыкәыр ддәылҵит,
Аҷыӷәҷыӷәҳәа ласбак шит.
Расидацгьы ашә даахыҵит,
«Шәабаҟоу?» ҳәа дааҩнаԥшит.
1947–1950–1958

АХ РА А Ш ӘА
Иажәеинраалоу ароман
Ацыԥҵәахақәа

АШӘА – АШӘА АРИУЕИТ
Афырҭын бааԥс асуаз, аҵла хыжәжәо,
Илакьуаз амацәыс, аԥҭа еиҟәыжәжәо,
Адгьыл хыџхыџыртә усҟан идыдуаз,
Ма асыԥса леиуаз, ма асыҭәҳәа шәышәуаз,
Ишгылац ахра гылоуп, иҵысуам,
Ус цәаҩас иамоуп, ахы ланарҟәуам!
Уи ахра ахьыҵәцара гарас измаз,
Уи афырҭын-анаатә згара арҵысуаз,
Гарашәас измаӡаз арҩаш абжьы,
Шарԥыеҵәа зҿалашоз есшьыжьы,
Абас ахра иалиааз ахреиԥш дыӷәӷәоуп,
Мчы дазынкылом, гәыла дыџьбароуп!
Агәырҩа, аџьабаацәгьа уи дазырҟәуам,
Ахра даласоуп, ихы лаирҟәуам!
Шьамҩазаргь – дазцалароуп игәы иҭоу,
Дыԥсуазаргь – хьыӡла дыԥсуеит ишахәҭоу!
Ҳаџьараҭ ҳәа Кьахьбак иашәа аԥҵара
Кыр ҵуеит гәыкала сашьҭоижьҭеи сара...
Ихаҿсахьа сахӡыӡо, сгәы иҭакны,
Шықәсыла сааиуан, ожә аҵыхәтәаны,
Иага џьа збазаргь, сазкылсит џьара,
Кыр сылшаӡазар – иазгәоуҭашт уара,
375

Аԥхьаҩ гәыраз, аха уаамццакын,
Ус иумҩатәны иазгәоуҭарц сҭахын:
Ҳәара аҭахума, азҵаатәқәа ҟалашт,
Раԥхьаӡа џьоук ражәа уахь идырхашт:
«Ҳаџьараҭ Кьахьба дыҟан, иԥсы ҭан,
Ҭоурыхла ирҵабыргра – автор ихәҭан…»
Џьоукых: «Шәаагыл, илшаз аамҭа иаҳнарбап,
Уи акәым, ҳәамҭас иигазеи, иаҳҳәап,
Ешыра ақыҭан, Ҳаџьараҭ дахьиз,
Акала иуарҳәоит уи ауаҩ дзакәыз.
Иҽахьишьыз, уӡырҩыр, Оҭҳара,
Даҽа хҭысқәак идыркылоит иара!»
Ҿымҭӡакәа дыштәахыз, ибжьы неиҵых,
Ус нациҵахыр ҟалоит даҽаӡәых:
«Иарбан документу автор дзықәшәаз,
Архив лашьцараҿ асаба зқәиршәшәаз?»
Аԥшьҩыкгьы ҿааиҭышт, маҷк игәы нырхо:
«Ҳаамҭа иатемам, иарбан изшәырххо!»
«Уи ихаҵатәра аҭахымзаргьы ҟалап,
Баша абрагьын Кьахьба!» – зҳәашагь дубап.
Насыԥ имоуп ажәлар лыԥха зырҭаз,
Даԥсоуп ҳәагьы рхаҵашәа иаԥсахаз.
Жәлар рыбзиабара ҟьалан иааӡом,
Иалнахыз – далнахит, иаԥсам – дабаӡом!
Исхашҭуам, ашәак ансаҳаз аҽны,
Ашьха қыҭаҿ сыҟан, нхаҩык иҩны.
Аԥацха аҭыԥан иргылаз ахан
Асофаҿ ҳтәамзи, аамҭа хәылбыҽхан.
Афымца каххаа икыдлашон аҭуан,
Машьынак абла амҩаду хнатуан.
376

Аԥшәма иаԥхьа иааӷызит аԥхьарца,
Ашәа нақәиҳәеит ибжьы ҿацаӡа:
– Уа, раидари, уа раида гәышьаӡа,
Уа раидари, Ҳаџьараҭ ахаҵа!..
Ҭауади-аамысҭеи амҩаду рхазыршҭыз,
Анхацәа рыцҳақәа иргәашьамхыз… –
Аԥхьарца ӷызуан, абжьы ҿаца гон…
Агәаӷ еилашуан, алаӷырӡ каҭәон…
Саланагалан ахаҵашәа сҳәон,
Ажәҩан бзарыбзаруа аӡаӡаш аҳәон…
Уи акәхеит, ашәа ԥсыс исхалт сара,
Уи нахыс сахьцалак, ааигәа, хара,
Сгәы иҭахәыҭхәыҭуа инахон аԥарда:
Абар, абар, Ҳаџьараҭ ихаҭа!..
Ахаҵашәа гон, сагон, агәра згон…
Ашықәсқәа гәагәон, сымҩахь снаскьон…
Аҭауад ҟамчы ашьа зҿанаршәыз,
Анхаҩыҷкәын, акәмызцәа маҭәа зшәыз,
Ажәлар рхаҵашәа сара дшыснарбаз,
Уара узын, аԥхьаҩ, салагоит абас.
АМШЫН ИХУ
Аҭҭынжәга иахозшәа апақ-апақ,
Алҩа нықәырч Аҟәаҟа идәықәлеит ӷбак.
Азганк ала амрахәага иаԥнын,
Уи ахьадыԥхалоз ҩырак анын
Анбанқәа рҟәазны: «Чачба Наҳарбеи».
(Абжьықәыӷәӷәара ақәыршәатәуп «беи!»
Ус иаҳа ианаалон аԥшәма имбеи,
Нас абеиарагь иахаршалоуп «беи!»)
377

Абар, днаҳәааҳәуа апалуба агәҭа
Дықәгылоуп иара Наҳар ихаҭа.
Ашлиапа ихоуп, исиуртук дҭабаҟа,
Даууп, дагьфархьуп, иӡара еихыкка.
Егьи Шабаҭ иоуп, ахылԥарч ихоуп,
Икәымжәы, икаба, деиқәшәа деилаҳәоуп.
Аӷбаҿ арҭ рыда аӡәгьы дубаӡом,
Аԥшәма данҭала даҽаӡә дагаӡом!
Дааԥсазшәа Шабаҭ днатәеит насҭхашәа,
Наҳаргьы иажәа даҿуп деицрашәа:
– …Иац дааит Скориков, нас уара уизхәыц,
Бзыԥҭа иалеирԥарц дашьҭалт инапхыц.
Аԥсрахкы иаундаз! Хымш ҵуеит, абар,
Сусқәа зегь кажьны! Аҭыӡшәа сыргар
Иԥхасшьоит, хаҭала ҳаинышәарц сҭахын,
Дласырхеит, дҩасырхеит! Ҳҩыџьагь ҳӷьазкын,
Ҳаиԥырҵит... Ииҳәаз дахымԥеит џьара...
Уи, Наҳар сакәзар, исырбап сара...
Аполковник ԥхьатәа, абни анап ҩа...
Аҭауад лаша, сныԥхьаҳәҳәан зымҩа,
Дахабабарц дашьҭоуп сабацәа рҭыԥ!
Иаҳраӡар, зынӡаскгьы ҳахәдацәа икып!
Иаҳраӡар, Бзыԥҭа хишьаап, иҭирбзап,
Ҳабацәа рыбаҩаҿ имал тәрыԥсап!
Ажәҩан ахь дхалап, ҳара аӡы хәашь ҳнаҭ!
Закәызеи, ҿуҭуам, уацралом, Шабаҭ?! –
Игәҭыха изымҳәозшәа џьара днатәар,
Ишьапқәа тартаруа дныҟәоит Наҳар.
Апалуба дықәуп уи дшаҟьшаҟьо,
Ашьхыҵә дыркызшәа, иҭәиц напқәа ҟьо.
378

Уихәаԥшыр дфархьуп, арахь инеиԥшьы
Абыкь иҭыҵуашәа игәаҩоуп ибжьы!
– ...Судла ицәызгароуп, уаҳа мҩа збаӡом!
Ахарџь ауп акәымзар, уахь сацәшәаӡом!
Даахәатәызар – даасхәап, арҭ зегь шәеибгаз,
Уара умсит, Шабаҭ, ҳаиқәымшәар абас,
Шәыҩныҟа снеиуан, уара умсит, уара,
Уахык сулаԥхьон, узбон сызхара...
Аҩы ссир ҭоуҭәоит, ҿамҩак снахәарын,
Ашьыжь ҳҩагылан лаҵгара ҳцарын!..
Ахысраҿ усгьы уара зыгәра уго
Уабацәа ршәақь ами, ахызаҵә зго!
Асуд ахь ҳанеиха... Маҷӡак саагәаҭ,
Шаҳаҭра усзықәгыл... Суҳәоит, Шабаҭ!
«Абшьҭрала Асԥа Наҳарбеи итәуп!» –
Абриак ауп исҭаху, саргьы суаҩуп,
Сахьуҭаххаша ҟалап, џьоушьҭ, џьара...
Аԥара-ашьара... ууалқәа ршәара... –
Шабаҭ ҿиҭуамызт, макьана дӡырҩуан,
Аӷба дахьарҵысуаз дыцәазшәа дтәан.
Ижакьа хәыҷ инапсыргәыҵала ихҩо,
Даацәажәеит дҿыхазшәа: – Шаҳаҭра уҳәоу?
Мап, мап, шаҳаҭра ахаан исымуц,
Ахаан ҵырҭышала жьыхәҭак сымкыц!
Сузымдыруазаап, иахьа еилсыргеит,
Аха уи џьасшьом, машәырны иҟамлеит!
Аамҭацәгьак ҳанылеит, зегь зыхәлабго,
Ажәытәра ҳалалра ниаӡаа изго!
Шәара џьоук уи аамҭа шәҽашәҭеит зынӡас,
Аԥсықымқымрагьы шьҭышәхит ҟазшьас.
379

Уадызцалазеи Асԥа? Угәы рҭынч,
Кьалашәыр акәымзи уабацәа рџьынџь!
Шьҭрала, ҳақла уара иутәуп иахьагьы!
Асԥа – иузалам акымзар акгьы!.. –
– Асҵәҟьа убахьоума, иууазеи, Шабаҭ?
Анцәа иџьшьоуп уажәа дахьамам шаҳаҭ! –
Иблақәа шаҟьо даацәажәеит Наҳар,
Ашьшьыҳәа днахьыст Шабаҭ имахәар:
– Иухашҭит ҳәа сыҟоуп ҳажәла закәыз,
Чачаа ҳакәӡами Аԥсны зегьы зкыз!
Ҳхатәы дгьыл ҳмоуа, ҳзықәшәазеи ҳара,
Ари ҽыршьыгоуп, уара умсит, уара! –
Шабаҭ иҭеисԥыҳә ацырақәа еицрых,
Анцәа диҳәозшәа инапқәа ҩеиҵых:
– Аԥсны абаҟаз, уара абзиахә збаз,
Лахьынҵала Чачаа аҳцәас измаз!
Еиҭымхаз, амҳаџьырра иҭанарцәыз,
Уара, Наҳар, уеиԥш, амал иарцәыцәыз,
Зынӡа ирзылбаамдац, еимдырххоит баҩҵас.
Ахә рыздыруам ҳәа, ирҭиуан зынӡас.
Аԥсы мацара иаҭыԥыз Аԥсны
Иара ахьӡ ахырхит – цәымӷыс ишьаны!..
Арратә округ ҳәоуп ишырдыруа шьҭа,
Арахь уҽазушьуеит Бзыԥҭа аԥсҭа!
– Аԥсны шԥасҭиуеи? Иууазеи, Шабаҭ?
Уҳәашьа хәарҭам, уажәа ахы ахьцо гәаҭ!
– Ԥса, иаасараӡа, иуасҳәоит, Наҳар,
Сара исхарамзааит, уашьҭан угәы нхар...
Агазеҭ «Кавказ» аабыкьашәа зны,
Статиак анылеит Бзыԥҭа иахҳәааны,
380

Амшын иху аӷбақәа рызхара
Ахаҳә рацәа ҵҩа змам ыҵоушәа убра!
Астатиа ануба аҽныҵәҟьа инаркны,
Уабацәа иухашҭхьаз гылеит иаҳцәаны!
Ашшыԥхьыӡқәа еиқәырчаҟәа еилаужьт,
Асԥа уналалан, ҵла шьапык нумыжьт,
Уаанӡа уабаҟаз, уахгазма, Наҳар?
Уаҩԥсык имбацызт уирахь ухабар.
Иуӡбеит Гагра абаӷәаза ҟауҵарц,
Уаантәи Асԥанӡа аихамҩа ааугарц,
Ашахтақәа ужырц! Усхычча уҭаххар,
Абарҭ зегь улзыршо иарбан, Наҳар?
Мамоу, уара умсит, снапала усшьуеит,
Уара узын цәгьарак, Анцәа иаҳауеит,
Сурҟьаргьы шәытарак џьара исыӷрам,
Ԥса, иаасараӡа, сажәа аҵыхәа ԥҵәам!
Урыстәыла ҭшәам, аха, уазкрым уара,
Аҳәаанырцә банкқәа урызцашт хара.
Ҵысхш угхарым, угәы иҭоу ҟалар,
Аха иахькылсуа уазхәыцхьоу, Наҳар? –
Наҳар днеиԥыххылт: – Шабаҭ хәыҷ, Шабаҭ!
Избоит, иауртит уажәақәа рсапат!
Нас иахьа исымазар амал рҳаны,
Уи иаанагома – исҭиуеит Аԥсны?
– Убригь уасҳәап, Наҳар, уаатәеишь абра,
Ҵоуп, исҭахымызт уиак артытра!
Ажәа мацара, мычхарак ҳәа злам,
Гәыхь рҵысыгоуп, уаҳа акгьы иаԥсам!
Малк-шьалк саргәаҟуа сыҟаӡам уеизгьы,
Ԥсыуа ҭауадк дшынхо сынхоит саргьы.
381

Исымоуп адгьыл, хәышәҟа десаҭын,
Урҭ аӡәгьы ицәысымгеит, сабацәа иртәын!
«Ауаа урылҵны уԥхьатәеит зымҩакы,
Уажәада егьулам!» ҳәа сарҳәоит џьоукы.
Ус акәзаргьы сеидроу, иамаскуам ажәак.
Избан? Сеилызкаауа дызбом рацәак.
Асгьы сыҟамызт, исыман аамҭак,
Ақьафура сацәгыламызт харак.
Пажс сахыԥхьаӡалан аҳәынҭқар иаҳҭны,
Акорпус сҭан, смаҷын. Аҵыхәтәаны
Сфицархарц сшыҟаз, диуалк иахҟьаны
(Слахьынҵа сеижьеит иашан уи аҽны!..)
Петербург салҵит. Сыҟан маӡала,
Ашьҭахь саб мыжда сеиқәирхеит цәгьала!
Уҷкәыноуп, абзиарақәа шәкы урыниап,
Аха са сқьаф еиԥш уанымиар ҟалап!
Петербургтәи аҳкәажәцәа рылаԥш хааӡа
Иансыхәаԥшуаз еицгәынқьуан маӡа.
Парижҟагь снабжьыслон, сымҩақәа артын.
Асасааирҭа иреиӷьыз сара исзыԥшын.
Исгәалашәоит, Милан операк цон,
Уи ныжьны сыԥсуа кәымжә ссирс иҟарҵон!
Абар, шықәсла хынҩажәа сырҭыст,
Урҭ ақьафмышқәа сара сгәы дырдыст.
Шәарҭ ижәбом акәымзар, жәантә исҳәахьеит,
Ҳабацәа ртәы аҵкыс еиӷьыз егьсымбеит.
Ажәларқәа рацәоуп, адунеи ҭацәым,
Бызшәала, ҟазшьала дара-дара еиԥшым.
Аԥсуаа ҳаугозар – ҳара ҳтәы хазуп,
Ҳара ҳхазы аҵкыс аӡәы изы ҳразуп.
382

Ҳара ҳдунеи закәу, ҳапату, ҳҵас
Иаартым Америка еиԥшуп зынӡас!
Аԥсуа нхаҩ хныҟәгагас имоу рахәуп,
Даҽа бзазашьак – иара изы имыцхәуп.
Наџьнатә Аԥсны баагәарала икәыршан,
Абаагәра – чеиџьыкан, уи ала ихьчан.
Абаагәара агәашәаҿ асапат ҿан,
Еицамкуаз аламыс цаԥхас иазшан.
Иубоит, Наҳар, ҳбаагәара шкәадаха,
Ианхәашалак изҭахыда ацаԥха?!
Нхаҩи ҭауади столк ҳаицахатәоит,
Анхацәа гәыкала бзиа ҳарбоит,
Иуаҳаргьы, иаачҳа урҭ рыԥхӡафҩы,
Иамуӡозар, ма наҟ уҿы нарҳәы:
Иааурызеи, ркыкахш ауп ҳзааӡаз ҳара,
Иаҳмоур ҟалома урҭ ргәыбылра!
Аӡә ҳаԥсыр, иудыруеит, рхаԥсыра ба,
Анышә ҳарҭоит, лаӷырӡыла ҳкәаба.
Егьырҭ ажәларқәа рҿы иҟоуп атәцәа,
Иршьуеит, ирыпҟоит, рахәҵас ирхырхуеит рцәа.
Уи азыҳәа Аԥсны џьанаҭуп, Наҳар,
Ара дыҟам атәы, дыҟам аӷар!
Аҳәынҭқар ичынуаа знапы ҳану,
Ҳара ҳтәы иахәаԥшны, цқьа ирбарану?
Мап, мап, еижьагоуп! Ҳабзиабара, ҳҵас
Ахаангьы игәарҭаран иҟам уаҩҵас.
Нцәас, ныхас ирымоуп урҭ рмаҵура,
Уи нықәны аӡыша иахәоит акәара.
Аԥсны уҭиуеит ҳәа зуасҳәазеи, Наҳар?
Иабакылсуеи, нас, угәы иҭоу ҟалар?
383

Абахә кылыжәжәан ашахтақәа ужыр?
Аихац ҭыԥ зымбацыз абнақәа урхыр?
Аӷбақәа ӷыруа, азаақьҳәа ҿыҭуа,
Ҳагаҿа иажәлар, аҭыԥ еимакуа?
Аихалых дәықәлар абас иҵысны,
Иалаӡом ашәҭыш иаҩызоу Аԥсны!
Уара уԥараҭра ахьы ҭаԥсалашт,
Наҳарбеи беиа ҳәа уӡбахә галашт,
Цәҳәи ҟьантази амаҵ реиԥш иҵысны,
Агәы ҭаҳаҳан ирлагашт Аԥсны!
Урҭ ҭах дыззымдыруа, ԥсадгьыл ҳәа змам,
Ршьапы харҟьаҟьазаргь ахьҭа иакуам.
Урҭ роуп иахьабалак ахәа зжуа,
Урҭ роуп иахьагьы нхаҩыжәлар зыршуа.
Дҭауадыз, дынхаҩыз, уахәаԥш, Наҳар,
Ишеишьцәоу гәаҭан рнапы еикәдыршар –
Кыр ҳаиқәнархозар, абри ҳаиқәнархоит,
Мап анакәхагьы, ҳара ҳҵыхәа ԥҵәоит!
Анхаҩгьы дуаҩуп, игәҭасра аҭахым,
Аихь ҳалазҵо рҳәатәык хаҵатәым,
Избан, илымшози Ӡаԥшь-иԥа Омар
Акьахьба дникылар, игәшәымшәа иҳәар?
Ҳазишьҭоузеи Ҳаџьараҭ дҿырҟьаса?
Омар дишьызар – ишәап ашьаԥса!
Урҭ еинраалатәуп, ауаа рыбз хәшәуп.
Дзакәытә хаҵоузеи! Уи дзымбо длашәуп.
Милаҭ гәазырҳагоуп исахьа, иԥшра,
Жәытәтәи фырхаҵоуп, уара умсит, уара!
Иаҳауеи, сҭахахгьы са схаҭагьы,
Акьахьба иеиԥшында аԥсуаа зегьы!.. –
384

Шабаҭ даҟәымҵӡо дхыԥшылон амшын,
Амца даԥнызшәа иӡамҩақәа шын.
Наҳар ишьҭахь инапқәа ҟаҵаны,
Диашаӡа дгылан астол аханы.
Даацәажәеит: – Иудыруаз, саҳ ду Шабаҭ,
Наӡаӡа игәныскылт иахьатәи ууасиаҭ!
Агәабзиара уоуааит, учмазаҩуп,
Рыцҳарак ҳахьыргьы, уажәа ҵәахуп!..
Уҿы ҭбазар акәхап, уажәа рацәан... –
Дԥышәарччо Наҳар инапы неиргӡан,
Ԥшьаала даахеит аԥаҭлика хырҳәы.
Игәил ҟаԥшьны иаақәгылт ҩ-аҵәцак аҩы.
Наҳар даҿыхәо ҿамҩа-ҿамҩа ижәуан,
Егьи – дазхьамԥшит, иҽеикәаԥса дтәан.
Аӷба хәыҷ неиуан, дыԥ-дыԥ ахырга,
Амаҟеиԥш излааиуаз ашьҭа еилыкка
Амшын агәы иаҵәа иалдан хара,
Ацәқәырԥа ҭынчын, иаҿымызт ақьра.
Аҷныш жәҩашқәа хиаала иԥырԥыруан,
Рыфатә ацырҟьозшәа аӷба иахан!
Дкарахазшәа Шабаҭ дтәан дҟәызгаӡа,
Иубартә иааҭрыслоит зны-зынла иԥаҵа.
Ҿиҭуамызт акәымзар, игәы еилашуан,
Инапы игәыҵаԥса нырцәҟа дыԥшуан.
Ибо, имбо сеидроу, наҟ, хараӡа,
Ажәҩан иаҵлашон шьхаикак ҵарӡа.
Дшаҟьоит Наҳар, ихәда аҳәынҵәра еибартуа,
Шабаҭ иахь ахҿеиԥш иажәа ҵарқәа шьҭуа:
– Аԥсны – дгьылбжьахам, аокеан зкәыршоу,
Абрантә Европа – шьаҿак ауп ибжьоу.
385

Сҭампыл араҟоуп, Париж, Лондон, Рим...
Абарҭ ргәылара ҳтәыла ссир ҳҵәахрым!
Уԥшишь, анҭ абнақәа, еилшәара ҳәа змам,
Анҭ ашьха ҩацәқәа, хәарҭарак ҳәа злам!..
Зымҩа ҳҽыԥхьакны, ҳаӡуеит ҳәа ҳшәаны,
Иаҳзыҵәахрыма, нас, сҵаауеит, Аԥсны?
Ма ҳнапқәа ҿыхума, ҳхәаахәҭлап ҳаргьы,
Наҳарбеи Чачба дырдырааит зегьы.
Арҭ ацәқәырԥақәа, ҳара ианҳау агәаӷь,
Ахьы рацәа ӡхыргалап ҳара ҳахь!
Аԥсуа шәақь, амузеи иарҭаз жәлара,
Уи ала Аԥсны узеиқәырхарцу уара?
Уабацәа рҳәаҭҳа уашьҭоуп уҽазкны,
Анышә каужьхьеит ицәыртаӷаны.
Иаҳҳәап, иубахит аҩырагь рынны,
Нас уи еиқәнархап угәахәуама Аԥсны?
Ихьӡузеи, Ҳаџьарҭ аума? Ишԥа?
Зегь ирылукааз анхаҩ ӷар иԥа?
Уи иоума изеиԥшутәуа аԥсуаа зегьы?
Уеилагеит, хымԥада, уаҳа акагьы!..
Ҟоҳ, Аҟәа ҳаазаап, ҳшеицәажәоз, абар!.. –
Ихылԥа нықәихит дааскьан Наҳар.
Аӷбагь усҟан, иааихызшәа маӡала,
Иҳәыԥыӡыԥуа иаадгылт асқьала,
Аҩхацәак ҭыҵны иаақәгылт абульвар.
Шабаҭ даанкыло дцәажәеит Наҳар:
– Хар змам ахьеизаз уаргьы утәымуаҩым,
Ҳагхазаргь, маҷк ауп, усҟак ибаргәым.
Ҳамнеикәа ҳаҩсыр акалашәа ирбап!
– Аизарамкәа! Шәнеир егьа шәыӡбап... –
386

Шабаҭ деилуаашо инапы неиҟьеит. –
– Афаетонхьча, еи! – ибжьы наиргеит, –
Уи аҵкыс исзеиӷьхап каҳуак снахәар!
Абзиараз ҳаицныҟәааит, уҟаз, Наҳар!..
АԤАҬХЬ
Аинралк Аԥсны дымҩахыҵит сасра,
Игәы иахәан даалон есааԥынра.
«Иашан, аԥагьара ициит данииз!» –
Абас изырҳәон данырдыр нахыс,
Аха ус заҵа аргама ирымҳәарыз,
Ражәа дырхаауан, ирҳәон иара иныс!
Ихаҭа дзеиԥшраз уадаҩмызт абра,
Еихырхәон аҳцәа иара имаҵура.
Аха еинымаалеит Шабаҭи иареи,
Иазымкит, ианымӡалеит адунеи!
Аҩхацәак еиқәшәеит чаракаҿ уахык,
Уа иҟан аҳцәа нагақәа аӡәырҩык.
Наҳар, Дауҭбеи, Дарыҟәа, Уазбақь,
Салыбеи пылтыҟса дасуан абақь!
Асас акараҳәа аԥаҭхь ааҭарцәы,
Шабаҭ длыԥшықәҵан илеиҵеит аҵәы:
«Усҭ, Шабаҭ, усҭ сҳәеит, адгьыл ныҳәан ижә,
Уабацәа рҳәаҭҳа цәырнагап анышә....
Кыргьы угызмалзаап! Анышә иунарбаз
Ҳауҳәом, иаҳцәуӡоит. Аҭоурых ҿыҵгас,
Лаԥшхырԥагас иҟоуҵан, уахи-ҽни
Иаабоит ушрышьҭоу ахьи аразни!..» –
Марыҭхәа дыччеит «аҟырҟыр» ирган,
Наҳар: «Ҳаи, дҳалашәҵоит, ак ишәмырҳан!»
387

Салыбеи аҽыԥҳәа нырцәҟа длацәҟәит,
Аҳкәажәцәа ԥхашьан, рыхқәа ладырҟәит.
Шабаҭ иҽырҭынчны: «Саҳ, ухаҵкы,
Саԥсыуоуп, исаҭәам уажәақәа рыцкы!
Усасуп, уаԥсамзаргь, уаҳаҭыр збоит,
Аҩы мыжда иунарҳәазаргь ҟалоит!
Аԥаҭхь сызумхуам, исумҭан гәыбӷан!..»
Ари заҳаз асас даара игәы нхан:
– Ижә, акәымзар!.. – даагылт иаҳәа ахы кны.
Аха Шабаҭ крифоит ԥшьаала дтәаны.
Марыҭхәа ицәымыӷхеит: «Ижә, абааԥсы!
Ижә, уагаӡозаргь, дсасыми, дсасы!..»
Уазбақь днаскьан, Шабаҭ ижәҩа дахьыст:
«Аинрал иануиҭагь, иузыжәуам, аф уст!»
Дауҭбеи дахьгылаз: «Аӡба ҳанҵәеит,
Арахь исышәҭар сара иҭасырцәуеит!»
Асас дыччоит: – Ижәбоит ажәра дшаҟәыҵ!
Иабду дигәалашәеит, хәаџьоуп дызхылҵ!
Арқа, Шабаҭ, ахәаџьара уҽазкы! –
– Са сжәытә қьырсиануп, аинрал, ухаҵкы,
Анкьаӡа сабацәа рабџьарқәа кны,
Хаҵагәыла ианазықәԥоз Аԥсны,
Уабацәа абнаҿ амаахыр рыҟәшәон... –
Аинрал иаҳа-иаҳа иԥсы еилашәон,
Астол днахыҵын: – Абыжәра уаҩрам!
Иарбан еибашьроу, ҵаара ԥхашьарам,
Уабацәа ртәыла азыҳәа иахьҭахаз,
Анцәа иџьшьоуп, уара уеиԥш дахьырҭынхаз! –
Шабаҭ деицралеит, дыштәаз деихашәы:
– Уаҩы шьҭахак шуакәыз хутит ожәы!
388

Сабацәа рыӡбахә аҭоурых иануп,
Иузымдыргәышьозар, уи даҽакуп!
Мысра агаҿа игылоу абааш Амбара,
Убраҟа иақәшәеит аишьцәа рҭахара!
Византиаа ҳажәлан, амца анкашуаз,
Урҭ абыжьҩык аишьцәа, сабацәа зыхшаз,
Абааш рыҩны акәын, ҭабиас ишьҭых,
Аӷацәгьа иҿагылеит раҳәақәа ҭых!
Жәаха-жәымш абааш алҩа ахатәан,
Иалаблит даргьы, абааш еиқәыбган...
– Уабацәа рыцҳауп, ирҭынхаз аҵеи
Ахаҵара аҭыԥан, амцҳәара имҵеи!
– Иаҩуцеит, иаҩуца! Асас, уаагыл!
– Усҭ, Шабаҭ, уарҭынчып, аԥаҭхь аанкыл!
– Ҳаи, саб иԥсаныс, митәык шысируа!
– Наҟ доушәыжь, аџьмахьча, уааила укәыруа! –
Ашырҳәа иаҳәалакь ҭихуеит аинрал,
Иқәибаргыларц иақәыркт адиуал!
Асас илымҳаҿ Салыбеи иҳәауан:
– Уи ԥыҭрак дымир, дынхаҩны диуан!
Угәы ԥумжәан, ухаҵкы-уԥсаҵкы...
Ашәи, иззымҳауа диеиԥшуп аӡҟы!.. –
Аҳкәажәгьы дхьахәхәа аӡы лҿадырхәхәоит,
Шабаҭ дызцәажәаӡом, иԥсы еихәлахоит.
Ашьҭахь дҿагәаҿасуа: «Шәы... Шәааӡырҩы!
Арҭ зегь иансыдышәҵа, изжәуеит аҩы...
Амала, аҩынаҳа, Анцәа узша,
Аԥаҭхь урҭәаанӡа, ӡырҟәандак ҭырша!..»
Ари еиԥш ажәа нарҿажьны хаҳәҵас,
Ижәны дындәылҵит. Астол иахатәаз,
389

Аинрал иҿагәыбзыӷ игәшәымшәа зҳәауаз,
Ируа иақәшәомызт. Асас ду дызҭаз
Амаан дгәамҵуан, илахь ада еибархха:
«Сыҵабгеит, сысас ду игәы анысзынха!..»
... Ақәа кыдҵәон, ишарккон адәахьы,
Ихәаазаауан ӷбак амшын агәахьы.
ХЫ ЗЛЫМҞЬО АКӘАЛӠЫ
Иҩызцәа рҿы Ҳаџьараҭ иҳәалон
(Аҳәара акәызма, агәрагьы диргон):
«Аԥҳәыс лыблахаа асеиԥш иарӡыҭыз,
Уи дхаҵам, изынагӡом нап зиркыз!»
Аха ҽнак аԥҳәызба, Ԥсырӡха иниаз,
Ихәра ҿазҳәаз, ишьала знапы ԥхаз,
Лыблақәа дыдмыргылеит дахьцалак,
Аҵх лашьца иалыҷҷазшәа еҵәақәак.
Иаԥхьа даагылеит. Днаскьар – инаскьоит,
Даныцәоугьы цәашьҵас игәы иҭаԥхоит.
Урҭ рҿаԥхьа амра лашьцеит – иара изы,
Адунеи ҟьаҟьа ҭшәахеит – иара изы.
Дҽыжәлеит Ҳаџьараҭ, ддәықәлеит дыҿҟьаса,
Диԥшааит, дибеит абла зтәыз Ҟәараса!
Аха знык дызбаз, омашәа дҟалеит,
Ҽнак ала жәантә дибаларц иҭаххеит.
«Ԥҳәыск сышԥалырҩашьо!» шиҳәоз, ожәы
Ус ак анырҳәо, дтәалоит деихашәы.
Ирдырт иҩызцәа Ҳаџьараҭ дзықәшәаз,
Бзиабара хымҩаск игәы ишҭашәаз!
Лафқәак ахырҳәаарц рҽаназырк, иара
Деилашәеит, дыҵҟьеит, далагеит аӷьра.
«Ҳаџьараҭ иеиԥш аӷәӷәа имч ду змырхаз,
Баша усхарым!» – еибырҳәон ажәас.
390

***
Џьаҭ иԥҳазаҵә лакәын уи Ҟәараса,
Дҭагылан усҟан ҩажәиак шықәса.
Дшысабиӡаз лан дыԥсгәышьеит. Лара
Нбанҵас аҩнусқәа дырҿын аҵара:
Дшысабиӡаз дхахон, дысуан, дықәҵон,
Иҿыцныҟәаз усҟан лашьа длааӡон.
Аӡәы имбеит лаб икаба ахәда ҟьашьны,
Аӡәы имбеит лашҭа ҟьамсарк иаганы.
Ажәа лнырҵон арԥар дызҳәарц зҭахыз,
Мап заҵәык акәын аҭак ирзыԥшыз.
Ашәшьыра иҵиааз ашәҭ еиԥш лызҳауан,
Гәыларак днеиргьы, дтәомызт, дыццакуан.
Гәылаҳәсақәак дрыццеит Ҟәараса ҽнак
Ԥсырӡхаҟа, рқыҭантә ибжьамызт рацәак.
Лгәы дыҵалт даазқәылаз лашьа хәыҷы,
Уи дыҟан ԥшәымарҭас дәқьанхьчак иҿы…
Ишәгәалашәоит, Ԥсырӡха лара дагьнеит,
Дшымгәыӷӡоз аҽны Ҳаџьараҭ дылбеит.
Аҟәҟәаҳәа ишишьҭахысуаз аӡәырҩы,
Ахьшьыцба еиԥш дырцәигеит абаандаҩы.
Лара… Ма дылбахьандаз знымзар зны,
Лара… Ихәра ҿалҳәеит лкасы ԥжәаны.
Дхынҳәит, аха уи лцәа-лжьы ауп ихынҳәыз,
Лгәы мҵаирсит арԥыс, аума згәаӷьыз.
***
Илҳаит, илҷышьит, ианылхт адарды,
Ҟәараса днаҿатәеит ожәшьҭа асырҭы.
Ԥшыцак шылаҟәуаз, ԥшыцак ҳаракуан,
Хыҵыркәыр ҟаҵо амрақәа ццакуан,
Армарахь шуҳәоз, арӷьарахь иубон,
Аса акәзар, ожәы-ожә адых аргон.
391

Аҵх лашәгьы шьҭууа иаҿын ацара,
Ҟәараса далгеит ашамҭаз асра.
Алыра ианылхуеит шьҭа дгәырӷьаҵәа,
Кәымжәы наӡак ззааира суп акәмызцәа.
Ашышчалт инықәҵан илхәеит аҽны,
Дадтәалан илырбеит амра ицәҵаны.
Ашыҩ-шыҩҳәа дахыццак илуанҭан,
Еиҵых инықәҵа, лара даагьагьан,
Арахәыц, агәыр, нас амыркатыл,
Лыӡахтә днадтәалеит, абарҭ зегь еидкыл.
Лнапы лхы иаҵыргәан даахәыцит ожәы:
Ишԥалӡахри изқәылкыз акәымжәы?
Издылшәалода, уи дыҟам ааигәа,
Хсаалак лымам лнапы аналыркуа.
Акәмызцәа изылҭиир? Усгьы ԥхашьарам,
Аха ишԥаҟалҵари, уи лгәы илзаруам!
Жәаха данылбоз, аӡыхьаҿ еиқәшәан,
Наҟ-ааҟ имаӷра амашьхәылҵқәа ԥжәан,
Дахьныҟәоз акәхап, икалҭ еицрыжәжәа,
Убасҟан ауп лара лгәы ианҭашәа,
Лнапала илхахарц, лнапала илсырц,
Кәымжәыхәа заманак лара илӡахырц!
Ахырсҭҳәа дналагашт ожәшьҭа аԥҟара.
«– Иабанӡасроури?» – даахәыцит лара. –
Избеит, ҳанеидгылаз ӡакы дсеиҳан,
Лаԥсак асымҭаргьы, иазхоит аган!
Иара дҽыжәуп, дылоуп абна, афаса!
«Быӡахымҭа ҽеимхеит, ди, Ҟәараса!» –
Ус имҳәаӡаргьы, игәы наӡарым!
Дабаҟоушь ожәы, ааигәа дҟаларым!
392

Иӡара ишԥақәсыршәои? Уи ауп аус,
«Ҭыԥҳаӡара» ҳәа ишьҭоуп иара акыс!
Иаасыдсшәалапишь… Зынӡа иҭшәахап.
Егьаумҳәан, дхаҵами, маҷк дышәпахап!
Мшәан, исхашҭма? Акалҭқәа ҵасырҽу?
Ожә дааҩналахыр, аӡахра сшаҿу!
Уф, снапы иаламлахьази агәыр!
Митә ҟалома дцәырҵыр, маҳәрак имур!
Иаанхазеи ожәшьҭа? Ус ауп, ижәҩахыр…
Ҳасаб азутәуп, иԥџаџоуп акыр…
Аҳазырҭра хьынаан иақәшәашт абра,
Сҩахан ихьсырҽроуп усгьы амаӷра!..»
***
Хымшуп, акәымжәы кнаҳауп икахәхәа,
Аха уи ззыӡаху дыҟам ааигәа.
«…Шьыри, сыԥсаатәындаз, уи дсыԥшаарын,
Снапала ишәысҵарын, ибла сҭаԥшрын…» –
Абас данхәыцуаз, Ҟәараса дзаҵәха,
Арԥыс иҽхьакуа дааҭалт амӡырха…
– Сааишьа қәнагамзаргь иахьа, Ҟәараса,
Ала саарцозшәа, саауеит сыҿҟьаса!
Жәаха ҳанеиқәшәаз аӡыхь аханы,
Сгәы еиқәҳәалан сыбԥырҵит усгьы ӡбаны:
«Ҳәынҭқараа снарцоит шәарахҵас сыԥхаҵа,
Изсырцәгьозеи џьоук рыӡӷаб ллахьынҵа.
Зынӡагьы сҭаларым Џьаҭ имӡырха!»
…Иацуха савсит, сеиҭавсит иаха,
Иҟьаҟьаӡа ишеит сшықәтәаз ахәада,
Аха, мап, бымбара сылшом ожәшьҭа!
Избан? Сахыԥхьаӡалазааит шәҭахра,
Сыҽзызӡозеи, изухьома цәгьара?!
393

Аиаша иазықәԥо сыцуп сара,
Сааит, наунагӡа бызбарц сызхара!
Ҵабыргуп, сцәа цәгьоуп, уи џьаргьы иӡатәым,
Са исыхҟьаны баб ак ихьыр сҭахым,
Афра уаҩқьиа! Иарбан дзыхдырҟьо,
Ус акы иақәызкыз, ашьа иӷырҟьо,
Ихы ихагылаӡамшәа дыбсырбап,
Шьацк иаӷрамгыло, имаркузеи баб?
Бнатәеишь, Ҟәараса, уахь акәым, ара,
Бызхаҵгылода? Ссасума сара?
Бызбаларц сҭахуп, ус бхы лабмырҟәын,
Шәҩыкгьы сышьҭазааит, гәырҩас ибымкын!
Быбла аҭаԥшра сахырбаауазар, нас
Адунеиаҿ иарбан сара исзынхаз?
Саб ишицрыхоз, гәырҩала дҭахеит,
Сыҩны ццышәтәаран амца иадыргеит,
Сан гәаҟ дныгәнысуа дрылоуп аҭахцәа,
Афырҭын иацҟьеит, иабаҟоу сҭаацәа!
Иаҳԥырхагада? Дцәырҵааит иахьагьы,
Дцәырҵааит! Дхаҵоуп иаргьы, схаҵоуп саргьы!..
Абас сыххымшақә сыбзааит сыҿҟьаса,
Сгәы сажьозар? Акгьы бҳәом, Ҟәараса?.. –
Ҳаџьараҭ дцәажәонаҵ лара дыԥшын,
Амыҵмыџь ишәхьоу еиԥш, лӡамҩа ҟаԥшьын.
Луада дныҩналан, аҭак ацымхәрас,
Акәымжәы изаалгеит, абарҵаҿ дахьтәаз!
Ииҳәара изымдыруа ишәиҵоит иара,
Лара илырҽеиуеит икалҭ, имаӷра!
Илҭахын иааигәа дыҟазарц абра,
Илҭахын иҵегь ҿазарц аҳәынҵәра!
394

Дзадхалацәазеи лнапы кәараҵо?
Иҳазыр жәаф роуп каламс иҭаӡоу!
Изыҟамзи ҩажәа, изыҟамзи шәкы?!
Ааигәа длымбози даҽа ҳамҭакы!
Асахьа еиԥш арԥыс, абар, дкашәкаҷо,
Гәырҩак змаӡамыз иеиԥш, ибла ҭыџьџьо,
Дгылан абарҵаҿ, ихҭарԥа ихаҵо,
Дцәажәон: «Иазызуазеи аҟама сҟәынҵо,
Иазызуазеи стапанча, сҟанҭаруаз –
Иахьа ожәраанӡа сахьцалак сызҵаз!
Иахьарнахыс иалшом хык сагарцы,
Бнапала исшәыбҵеит хы злымҟьо акәалӡы!..»
ШАБАҬ ИГӘҬЫХА
Акәасқьа хырқәақәоит аарла аҽынкыл,
Акаламқәа ҭышәшәахьеит абыркьыл.
Ашыцламҭә ахылиааит ахыб зымҩарак,
Ашьҭахь иадгылоуп бжаҩа-бжаӡа рак,
Аҽхырԥарҭа хынааит, ацқәа ҿыжәжәа.
Нышәынҭрак цырцыруеит ашҭа аханшәа.
Агәгәаҳәа аҽцәажәпаҩ злаҭалоз зны,
Агәашә ду крааҵуеит ишьҭоуп иҿжәаны.
Шьыжьуп, амӡырха дықәгылоуп Шабаҭ,
Ахы ишьышьуеит, иргәыбзыӷуеит абат.
Икәымжәы, икаба, ихҭарԥа, иеимсы,
Дҟәашӡа дгылоуп, иқәнаузшәа асы.
Шабаҭ даазқәылаз иҵигеит ҟазшьак,
Шкәакәамзар ишәиҵом даҽа маҭәак.
Ҽыхәа иаҵәацқьоуп изааргаз аҽгьы,
Ишкәакәан, иара убас, иҟамч ахәгьы.
Дынҽыжәлан, «чоу!» ҳәа днахыст амӡырха,
Чаразгьы ҟаиҵеит рацәак иҽмырхха.
395

Дыҟазшәа Шабаҭ иқьаф ҟаҵаны,
Дынҭыст агәашә ҿыбга, иҽы наршәаны.
Аҳҭныуаа, ашҭаҿ Шабаҭ изыԥшыз,
Иашьцылан, дҟарымҵеит раҳ џьашьатәыс,
Урҭ ауаа иџьаршьоз иахьа даҽакын,
Шабаҭ иаҳәшьа даара лылахь еиқәын…
Ауԥшәыл, гарахыԥа, Сырма захьӡыз,
Ҩынра дук аусқәа знапы ианыз!
Ашәҟәы далмырԥхьеит, ашьыжь дизаӷьуа,
Шабаҭ изнаргар лымуит акаҳуа.
(Дахьышьҭоу кыраамҭа иара дыхәцәырххо,
Даԥхьалон ашәҟәы, акаҳауа дахәо.)
Абжьааԥны деиԥшымхеит Сырма иахьак,
Амаҵуцәа ӡыӡо игылан рҽыԥхьак.
Урҭ еиҿахәыҭхәыҭуан: «Еҳ, аҭыџьҳа!»
Шабаҭ дтәагәышьан иқәылҳәацәоз чҳа:
– Ас убахьоума?! – дыҭҳашуан лара. –
Лассы имир, ихьхоз ирхылҵыз уара,
Ҳаи, ԥхашьарами, Шабаҭ, уара узын,
Ауалқәа, ауалқәа, нас анаӡын!
Ччархәроуп, Донкихотроуп, дида, блааҭых!
Иҵухырц уашьҭахуп ҳабацәа рҟәых!
Арахь ақәӡаара иаҿуп ирҭынхаз,
Сан лымҭа исымаз иабаҟоу снапхаз?
Исцәуӡан иуҭиит… диида, шәаркы,
Хи-ԥси роуп, иашьҭада сара сразҟы!.. –
Абас шиаҳауаз дынҽыжәлеит Шабаҭ,
Абла ҭаа ихәаԥшуа игылан абат.
Сырма дыԥсылмыткит, лгәы неилашәан,
Дшышьҭаз, атыҟҳәа лгәаара налыхшәан,
396

Дхәантеисантеиуа днадгылт атриумо,
Уи дшышлаз акәзар? Зынӡакгьы мамоу!
Уи сақәла ихылҩоит лылахь акыҷра.
Зынӡа илнаалаӡом Сырма аҽырхәыҷра!
Адиуан днықәтәан, ишьҭылхт ачамгәыр,
Лгәы лыжьжьагәышьап ашәак ахы лкыр:
«…Дҭауадума, даамсҭоума сызҳәауа?
Ҽышьҭыбжьыла са дыздыруеит исзаауа!
Шәнеиԥылақәа, даауеит, даауеит аҳ иԥа!
Ашҭа аҵыхәан иԥеиԥеиуеит ихҭарԥа…» –
Илҳәоит, илыркьыкьуеит ашәа ахапа,
Аха дыҟам, дҽыжәымҵит аҳ иԥа!
***
Шабаҭ дацԥыҳәан дашьҭалт аҭоурых,
Дыԥсыргьы, иԥшаароуп иабацәа рҟәых.
Археолог диҳәо дилаӡеит иара,
Длаган дықәиргылт лахьхьи Амбара,
Аҟаза дызлагаз ҩ-напыкла икып,
Избанда, зеиԥшыҟаӡам дақәшәеит аҭыԥ!
Иааҵихит Римтәи амфора еибганы,
Аҟәџьалқәа цәырҵит, алак ҭыршаны,
Нас аимхәыц цырақәа, рыбла ҭыҿҿа,
Анапхазқәа шиҳәоз, скифаа рыхҿа…
Уа дыҟоуп Шабаҭ, аҩны дызтәаӡом,
Археолог дышгәырӷьо иара ибаӡом!
«Сабацәа рабџьар уаниаанӡа уцала!» –
Дқәыԥсычҳауеит аҭауад маӡала,
Днықәтәоит ахаҳә абааш аханӡа.
Ирҳасбрызшәа Аԥсны алахьынҵа,
Иабацәа рабџьар дгәаҟуа дазыԥшын,
Бжьыҭаала дахьтәоу шәаҳәарак даҿын.
397

Аха ԥҳәыс еимхәыцуп – бџьар ибаӡом,
Дгәаҟуеит Шабаҭгьы, џьара дызтәаӡом.
Игәыӷра хьшәашәом, аха амшқәа ццакуеит…
Шабаҭ иԥара асеиԥш иӡыҭуеит.
Аԥара ауп бӷаԥҵәагас имоу иара,
Аагарҭак имам џьарамзар џьара!
Аӡысаамҭа иқәнахит иҭаҭын,
Аарыхцәа ҵыԥхтәи ҳԥара ҳәа дыркын,
Ииулак дрыцәцеит ҿҳәарак ҟаҵаны.
Ианбанӡа, уаашәҩык абас ижьаны?
Ԥҳәымзар даҽак инамҭеит аџьықәреи,
Сыбна ԥҟаны исҭиуеит ҳәа даннеи,
Ибжьацәеит дзықәгәыӷуаз икәандараҭ,
Сзаралхоит имҳәеи аҭуџьар Мураҭ.
Иуалқәа игәалашәар – икуеит ихы,
Шабаҭ иҵадырҟәалоит ишьамхы!
Иашәа дналагоит ибжьы ҭахәаҽӡа:
«Ашьауардын ԥыруеит аҵыхәтәанӡа!..»
АН ЛГӘЫԤҲӘЫ
Иҭалаз маҷҩым Мсырхан лымӡырха,
Зегь наԥшуеит, рхаҿқәа џьарак еизырха.
Ашьац иқәыршәу ауапа агәҭаны
Иқәгылаз аҟәардә, ахала иҭацәны,
Аԥшәмаԥҳәыс днадгылан, днықәтәеит ожәы.
Деихаччоит лара, илшәыхуп ашәы.
Лгәыԥҳәы ҭырҳан, аха иубомызт, ихҩан,
Бырфын шкәакәацқьала иара ҭаҳәҳәан.
Излалгәаӷьызеи жәларак рыгәҭаны,
Аԥҳәыс бырг абасҵәҟьа лгәыԥҳәы еибартны?
Иҵуеит ҩажәихәба шықәса инеиҳаны,
Лыҷкәын акыка анкаиршә инаркны.
398

Мрахәагак ахьымсуа иара ҭаҳәҳәан,
Нас иахьа ихылтит. Изҳәарыда избан?..
Уи гәыраҳаҭла еивылгоит лыԥсы,
Уи лгәыԥҳәы хылтит дырҩагь аԥа изы!
Аха агара дылам, иара дыӡҟым!
Уи лыӷра дҭымшеит, длыуам, дылгәыцхәым!
Ан лгәыԥҳәы иацҳаз – аӷаҵәҟьа дуахоит,
Лыҷкәын дишьхьазаргь, лара дылԥахоит,
Ахшара дылнаҭоит – хшара дызмам,
Аиашьа динаҭоит – иашьа дызмам!
Ан лгәыԥҳәы аҟара мычк змоу уеизгьы
Иҟам адунеиаҿ ныхагь, нцәагьы!
Ан дахьынатәаз, дхаҳәхазшәа дҵысӡом,
Лӡамҩа кыҷыраҿ џьара дак қәацом.
Ожәымзар ожәы игылазгьы ԥшын,
Ашьац ырҟаԥшьуа, мрахәагак шьҭашын.
Усҟан Ҳаџьараҭ даацәырҵит деиқәных,
Астол инықәиҵеит иабџьар иҟәных.
Ихылԥарч дҩахан, иаахитит ихы,
Дааин, ан лаԥхьа инаирст ишьамхы.
Ирбоит, арԥыс илаӷырӡ иҿаҳәҳәы,
Иҽыларҟә дагәӡит ихҩаз агәыԥҳәы…
Ибжьы қыџьқыџьуа: «Иахьарнахыс – сан!»
Ларгьы иаҭалкуан: «Усыҷкәынуп, нан!»
Иақәырццак аӷуҳәа абжьырацәа мгеи:
– Шьҭарнахыс шәеигымзааит ани аԥеи!
– Нан, сгәылацәа, дшәыкәырбануп Мсырхан,
Дшәымбаӡои Кан дахьгылоу дыбзахан?
Шабаҭ ақәыџьма, уиашьадоуп имҳәаз,
Дзеиԥшра хаҵоузеи иашьас иурҳаз!...–
399

Ажәлар ҩаԥхьа аҭынчра амҵәыжәҩа рхаԥеит,
Кәасҭа даацәырҵын, ибжьы наиргеит:
– Ан лгәыԥҳәы уагәӡыргьы, дад Ҳаџьараҭ,
Ҳадгьыл цқьа уагәӡыргьы, дад Ҳаџьараҭ,
Иудыруазааит, урҭ ҳақла еиҟароуп,
Шьҭарнахыс уагымзааит, ҳадгьыл уаԥоуп!
1954–1964

А И ҬА ГА ҚӘА
ГЬАРГЬ ЧАЧБА- ШЕРВАШИӠЕ

УАРАДА
Иаҳхылаԥшхәу, лахь сумҭан,
Сыжәлар рзыҳәа ԥсахрада
Сыҟазарцы иахьысҳәало
Сабацәа рашәа, уарада.
Бжьы ҭаала иансырӷызуа,
Исҳәоит гәырӷьа-ччарада.
Ари ашәа гәаҟ ажәабжьуп,
Игәыҭшьаагоуп, уарада.
Абри шԥеиԥшу аиаҭым хәыҷ
Иҵәыуара ауеимада –
Иан лзыҳәа лаӷырӡышак
Анықәиҭәо лыжырҭа.
Исанаҳәоит: аԥсҭазаара
Зқьышықәсала еилшәарада
Ҭынч ишааиуаз, ԥшак иагазшәа,
Ишыбжьаӡыз хьаҳәрада.
Зынгьы сразҟы иақәмақаруа
Иҵәаа-ҵәаауеит џьшьарада.
– Сразҟы, сразҟы, сқьаԥҭажәумтәын,
Сара ҩныда-гәарада!
401

Аԥсҭазаара аҭагәҭасра
Џьоук ықәнахӡоит харада.
Ажәҩан абри гәанамҭозар,
Нас ацәгьара збарҭада!
Иаҳхылаԥшхәу, лахь сумҭан,
Ас сахьашшуа чҳарада.
Уа зны-зынла иаасырӷызлап,
Уарада гәышьа, уарада!

***
Иаҳауеи, ҳәызба ҵарк сылҳәаны,
Аҽыр-ҽырҳәа сшьарҩаш каҭәондаз!
Агыгшәыг цхлымуа исхагыланы,
Иаҳауеи, сшьа ԥха рыблакьондаз!
Иҭаԥҭаԥуа сгәы ахьҭоу иҭыганы,
Лаҳәақәак еимҿыржәжәондаз,
Аха усгьы сгәы иҭоу цәырганы,
Жәлары зегь ирбартә иҟалондаз!
***
Иудыруеит, сашьа, уи еиԥш атәыла,
Еихсыӷьра ахьақәым амра аԥхара.
Жәлар азгәдуны хьӡарҭоит гәыблыла,
Нцәахәык еиԥшҵәҟьа ирнықәуеит иара!
Амра шынҭашәаз аеҵә еилыџьџьара
Ишԥассирхо, ажәҩан рыхиауа.
Уатә аҳәсахәыҷқәа рыбла ҭыџьџьара
Ишԥареиԥшу аеҵә иԥхауа!
Аԥсахра уаҟа иршәихьоу усуп,
Бааԥсырас иҟоу иреицәаны иԥхьаӡоуп.
402

Уаҟа уалны ауаҩ иду – ламысуп,
Игәгьы зеисуа инеигӡарцазоуп.
Уи атәылаҿ уаҟа агәырҩа хьшәашәа
Аламыс-мцабз ырцәо иаахылт.
Аиаша иашьҭоу ииуа аԥсаӡамшәа,
Хеиҵыхшьа имоуӡо дааҭадыргылт.
Ихьеҩуеит ашьамҭлаҳә еиха бжьыла,
Еихсыӷьуам ауаҩытәыҩса иқьра.
О, ишԥагәаҟуеи, сашьа, уи атәыла,
Стәыла рыцҳа, сахьааӡаз сара!

АЛЕКСАНДР ПУШКИН

***
Сҭаххарақәа схызгеит, иӡит,
Сацәыхьшәашәеит сгәы зызхьуаз.
Агәаҟрақәа сзымҩахыҵит,
Сгәы ҭацәит – уи ауп инхаз.
Слахьынҵа акәзар, ԥшатлакә цәгьала
Ишәҭуаз арканӡеит сҿара.
Саӡәуп, сыҟоуп лахьеиқәрала,
Сыԥшуп: иааирушь сыҿҳәара?
Усшәа сыҟоуп: абна еилшьаараҿ
Анаатә гәамҵуеит, аҽырӷьы.
Амахә ҟьантаз анаӡараҿ
Инхаз ӡыӡоит аҵла абӷьы!..
1821

***
Амза хыхь ишкыдыз, алахь еиқәыршьшьы,
Иаԥылеит ашәаԥшь ҟаԥшь камкамуа,
Руак былуеит, егьи – икьаҭо ацәашьы.
Ашәаԥшь – ҭаца қәыԥшуп игьамгьамуа.
Уи аҿаԥхьа амза шьадоуп уеизгьы,
Усоуп, Ельвина, сшыбԥылаз саргьы.
1825

***
Бзиа бызбон: уажәыгь уи сцәалашәара
Сгәаҵа иҭнымҵәацзар ҟалоит зынӡагьы,
404

Аха уи баргәамҵуа уаҳа иҟамлароуп,
Былахь еиқәызҵо сҭахӡам акагьы.
Бзиа бызбон ҿымҭ-ԥсымшьа, гәыӷырҭада,
Ма сыԥхашьон, ма схыбаауан сара.
Убас бызбон, сыԥсеиԥш бызбон, ҳәарада,
Дбықәшәааит убасҟак бзиа бызбара.
1829

***
Сныҟәоз гәарабжьарак сыбжьалан,
Уаала иҭәу ныҳәарҭак сыҩназ.
Стәаз ҷкәынцәа-қьафуцәак рыбжьара,
Сҽасҭоит нас ахәыцра исхаԥаз.
Усҟан исҳәоит: ашықәсқәа ҳԥырҵуеит,
Егьаҩгьы ҳаҟаз, ҳаӷеиҭа,
Адгьыл уаароуп, ҳазынтәык ҳақәҵуеит,
Иааскьазар ҳуаӡәк иуахҭа?
Џь дук анызбо, змацара игылоу,
– Абнақәа раҳ ду, – сҳәоит снаԥшны, –
Саргьы суаҩухышт, уаҳа суԥымло,
Сабацәа шуаҩухыз еиԥш зны. –
Аԥшқа сиахәмаруа дсыргәыбзыӷуеит,
Усҟангьы схәыцуеит: узҳала!
Саамҭа цеит, аҭыԥ уанасыжьуеит,
Са стәы нышәуп, уарах ушәҭла!
Амши аҵхи цоит еишьҭагыла,
Схәыцуа рнаскьагара саҿуп.
Урҭ рахьтә суахҭа зықәшәо шықәсыла
Еилкааны исымазарц сҭахуп.
405

Аибашьраҟны, ма мҩакы сшықәу,
Инҵәарц иӡбоума сыҿҳәара?
Нырцә архаҿ аума, нас иабыкәу,
Иҩыҵчаарц иахьыҟоу сдамра?
Аԥсы изы зегь акоуп анышәаҿ,
Дахьужлакгьы дзуҭаз датәуп.
Аха сара исгәакьарҭоу ҭыԥкаҿ
Анышә самадазар сҭахуп.
Аџьал ԥсыцәгьа азааигәара,
Аԥсҭазаара, еснагь ушәҭла.
Ак хьаас измаӡам аԥсабара,
Уԥшӡара мырӡкәа укаԥхала.
1829

КАВКАЗ
Ишьҭоуп Кавказ са сыҵаҟа. Ҩаскьаӡа
Акаҵәара саахықәгылеит, асы снылҵ;
Сымариаша, наскьантә, бахәык иҩахылҵ,
Иаауеит ауарб, аԥша еиҩыхуа, ижжаӡа.
Уахь избарҭоуп ашьха рҩашқәа ахьиуа,
Асыԥсагьы хаҳәиҳаҩеи шагауа.
Абрантә ицоит аԥҭа ԥжәақәа шьқьыруа;
Урҭ рыҵаҟа ӡхыҽҽа дуқәоуп, ашәах еикәшо;
Урҭ рыҵаҟа хра ҟьантазқәоуп, иҵлашо;
Наҟ шыцлымшәуп, қәыц ӷарԥшаруп зызҳауа,
Урҭ урхыԥшыр, ԥсароуп, иқәиааз аҳаса,
Аҵар гәырӷьоит, ҽарҳак неиуеит иҿҟьаса.
Нырцә ҵыс ҭыҩран, ашьха, дрыԥхуеит аҩнқәа,
Уаса гәарҭак рҳәырҭа ԥшаахқәа ирзаауеит,
406

Ахьча иакәзар, аԥшаҳәаҟа дылбаауеит,
Уаҟа Арагва цоит еижәхысла, иццакуа.
Ҽыуаҩ заҵәык дҭоуп аҭыҳәҭа, иҽкынҵо,
Даваныҟәоит Терек бжьаҵәан излацо.
Ихәмар-гәрымуеит гыгшәыг қәыԥшҵас нас иара,
Аихатә гәашә ахьтә иадырбазшәа уи фатәык.
Ахықә иасуеит, аха акгьы алшаӡом зынтәык,
Цәқәырԥа млашьла иарыбзахуеит аҟәара…
Усҟан фатәи гәазҳареи иалыхәдоуп зынӡас:
Абахә ҿаҳа дуӡӡақәа ибжьадраҵәоит цас.
1829

МИХАИЛ ЛЕРМОНТОВ

АБАХӘ
Ахьӡы зхьыршаз аԥҭа ҽыҭҳа,
Бахә дук ашԥы иадыԥхьалаз,
Шарԥаз, абахә ацәа ишалаз,
Иԥеиԥеиуа ицеит инықәҳа.
Аха абахә ӡыш акыҷыраҿ
Ашьҭа ннажьит. Инкахәыцуеит
Абахә заҵәы, насгьы иҵәыуоит
Абжьы ныҵак ашьха цәҳәыраҿ.
1841

***
Гәыӡрала, қьафла, ԥахьашәа зны,
Сыԥсҭазаара бзиахә сыԥхьаӡон.
Анасыԥ сарааԥсеит аҵыхәтәаны,
Уажәы – аӡәгьы бзиа дызбаӡом.
Нас лаӷырӡылагь, ԥахьашәа зны,
Сымш еилаҩынтрақәа сыԥхьаӡон.
Бзиабарак саман сгәы азырҳаны,
Уажәы – аӡәгьы бзиа дызбаӡом.
Заҟа схыҵуа сцәеилагеит уажәшьҭа,
Абар нас, сгәыжьжьага, сыгәшәа:
Иаҭатәзаргь сеигӡом са сгәы ахаҭа,
Аҭаххар иргааит еимҿыжәжәа!
1842

408

ИЗЗЫ
Сылахь еиқәуп, избанда, бзиа бызбоит сара,
Издыруеит: иархәашьышт бызҭагылоу бҿара,
Уи цәгьахәыцрыла игәарарҵаз ажәа мчхара,
Мшы лашарак, ма ихааӡоу минуҭ еимҟьарак,
Алаӷырӡ азкабҭәашт, иамамкәа ҵыхәаԥҵәа.
Сылахь еиқәуп… избанда, быҟоуп бгәырӷьаҵәа.
1840

АБААНДАҨЫ
Сыҭшәыжь абахҭа, илашьцароу,
Исышәҭ мыш ԥхарак зынзаҵәык,
Насгьы, аԥҳәызба зыбла еиқәароу,
Зԥырцә еиқәароу насгьы ҽык.
Раԥхьа аԥҳәызба сналыдгылан,
Зынӡа ирхаан дынгәыдкылан,
Нас аҽыбӷахь сыццакӡап,
Асакарахь ԥшоушәа сцап.
Абахҭа ахышә ҳаракӡами,
Ашә хьанҭагьы асаԥаҭ аҿоуп.
Аблеиқәара днаскьаӡами,
Луада беиаҿ лара дтәоуп.
Аҽы – наҟ адәы иаҵә иқәуп,
Аӷәра аҿам, ахы иақәиҭуп,
Иҽырԥа-ҽырԥоит уи хрыжь-хрыжь,
Аҵыхәа аҳауаҿ инеиужь.
Са сзаҵәуп, иҭынчхо сакәӡам,
Аҭӡы ҟьантаз сыкәшоуп уа.
Алашара ԥсырц акгьагӡам,
Уаҟа цәымзоуп иҭаауа:
409

Амала, игоит адәныҟала,
Инеибеиԥшу уа шьаҿала,
Аҵых ҭынчраҿ инеиҩеи,
Ҭак сызымҭо акануеи!
1837

НИКОЛАИ НЕКРАСОВ

***
Ишаӡом, шәы-ҵхык еихалан,
Гәамчи насыԥи хәаҽуп.
Аԥшатлакә асуанда ӷәӷәала,
Агәаҟра хыҵырц иԥшуп.
Уԥшас, аԥшатлакә, ушасра,
Дәибнеи урхыс, еимырҟьа.
Ихызызуа ажәлар ргәаҟра
Унхыслан ихҟьа!
1868

***
Сааҭла иацы фба нҵәоны,
Сеннаиа шыҟоу снықәлеит.
Нхаҩ ԥҳәызбак уа дышьҭаҵаны
Ҟамчыла ашиҵәҳәа илысуеит.
Аҟамчы кшоит, ашьа лхьыршы,
Аха ҟыт лыхәылшәома!
Смуза снацәажәеит: «Унаԥшы!
Уаҳәшьа гәакьа дубома!»
1848

АХЫНҲӘРА
Лахьеиқәроуп исзыԥшыз абрахь сахьаақәлаз,
Ихаамкәа сыԥсадгьыл сԥылеит сара.
411

Ус ибашт аҩыза, ԥахьа иҳазгәаҟуаз,
Иахьа измам ԥасатә агәрахаҵара.
Ақәа кыдхаҽон, цәыббрамза еиҭашәан,
Уи иалыҩуан сыԥсадгьыл агәынқьра.
Ԥсаатә еиқәарақәак ихырҟьон ажәҩан,
Аԥсы дырбазшәа исышьҭан дара.
Сарҭынчуамызт агәырҩацәгьа митәыла,
Адәныҟа ишәышәуан анаатә – аԥшаӷьы.
Усҟан абна сыхәаԥшуан блаҵархәыла,
Хахьтә исықәнаԥсон ихьшәашәаӡа абӷьы.
Аԥшацәгьа сықәҳәацәон срыцҳамшьаӡакәа:
Узышьҭоузеи ҳәа апоет ԥшқарах.
Уаҳԥырҵ, наҟ уаҳԥырҵ, зыԥшрак ҳәа ҟамҵакәа,
Ҳа ҳзы утәымуаҩуп, ус умам ара!
Насҭхашәа исаҳауан ашәакгьы ҳамҭак,
Издыруаз акәгәышьан, аха уи ашан.
Уи ашәа иалыҩуан гәыҭшьаага-гәаҟрак,
Гәыҭшьаага-гәаҟрыла иара ашәа шан.
Зынтәи схәыцрақәа, ашьҭахь исхашҭыз,
Уи ашәа ицәырнагеит зегь шеибакәу.
Исшәиит агәы, ақәԥарахьтә ихьаҳәыз,
Ақәԥарахьтә иҭрысыз, исшәиит агәы!
1864

МАКСИМ ГОРКИ

АШӘА АШЬАУАРДЫН АЗЫ
I
Ашьха ҩаӡараҿы иҩхалт аӡырлашә, аҽхырџьгәыгәынны ахықә инықәиоит, амшын ихыԥшыло.
Ҳаракы, жәҩанаҿ, амра шеишеиуан, урҭ ашьха
дуқәа – шоура цаҳәцаҳәла рыԥсы неивыргон, лбааҟа
ацәқәырԥ ахаҳәқәа ирысуан…
Наҟ, аҩхаа ҭахьраҿы, аҭылашьцараҿы, ацыԥхьқәа
ргыло, ацыԥхьқәа ирылҟьан арҩашгьы неиуан, амшын иаԥыларц, ахаҳәқәа рбылгьо…
Иӡшәахха, иӡышӡа, арҩаш ижәылоз еиҩнахуан
ахра, амшын еизырҵәо ихәыҵагәрымуан…
Ус, аҩхаа ҭархьаҿ, аӡырлашә амԥан, шьауардынк
жәҩан ахьтә агәышԥы ԥыххаа ахаҳәра инықәҳаит,
ашьаршәы ахьтата…
Абжьы геит аарла аԥсаатә ахьықәҳаз, баша агәы
еибафоит, ахаҳәра кьакьа гәышԥыла иасуа…
Ишәан аӡырлашә, иҳәазо инадҵит, иадырит нас­
гьы, аԥсатә аԥсымҭа уажәыҵәҟьа шакәхоз…
– Уԥсуама, рыцҳа?
– Ааи, сыԥсгәышьоит! – аҳәеит аԥсаатәгьы, нас
иааиҵаӡыӡан: – Сыҟанаҵ сыҟан!.. Насыԥгьы сыман!
Ақәԥашьагь здыруан! Ажәҩангьы збарҭан… Еҳ, уара
рыцҳа, ус ааигәасигәа ажәҩан узбашам!
– Ҳаи, ажәҩанхымкәа! Уа ҭыԥ ҭацәыми… Уа
сзыҳәазома? Ара ҟаимаҭуп, ԥхарроуп, цәаакыроуп!
Абас аӡырлашә иаҳәеит аԥсаатәаз, иара патозшәа, усҟан гәаныла иагьынахыччеит.
Насгьы иаахәыцхын: «Иага уҳәозаргьы, иага
уԥрыргьы, иуԥеиԥшу дыруп: зегь адгьыл иафоит,
зегь ԥсуеит, иӡуеит!»
413

Аха аԥсаатә гәымшәа, аҽынеибыҭаны, иҩеихоит
маҷӡак, инықәԥшит, рыцҳа, аҩхаа изқәыршәыз.
Ахаҳә ҟьантазқәа аӡырлашә рхыжжын, аҩхаа
цымцымра ԥсҭахәаҽырҭан, абаафҩы хаҩлон.
Ашьауардын усҟан, гәыҭкаага бжьыла, иахьынӡазалшоз еиҭаҿнаҭыхит:
– Иаҳауеи, шьыри, ҽазнык избанда уи ажәҩан
гәырӷьахә! Саӷагьы сгәахәра цқьа днадсрыӷәӷәалар,
дахәаҽып сшьа цқьа!.. Разҟуп аиааира!..
Иаахәыцт аӡырлашә: «Ари шазхьуала, нас, ҵабыргыҵәҟьан, иҟалап, ажәҩан даараӡа иссирзар!..»
Аԥсаатә иазықәгылт абасгьы уы ҳәа:
– Унеи, унхықәгыл, уахьалҟьо гәаҭан, унҭал
хакәыла. Иҟамлари, нас, умҵәыжәҩа иалшар, уԥсы
шҭоу ҳамҭак унхаргьы жәҩан аҿы.
Ашьауардынгьы ацәа инҭаӡыӡеит, абжьы рго
ԥагьа, ицеит ахықә ахь, шьапхыцла иқәҵәраа ахаҳә
цәаакыра.
Ахықә инхықәгылт амҵәыжәҩа еиҵыхны, нас
иаақәыԥсычҳаит, абла ркәеицеины аӷьал инҭалеит.
Хаҳәык анлеиуа еиԥш, аҿыцәра иалҟьан, икаууа
инеиуан, амҵәыжәҩа ԥыххаа, аҵысхә картата.
Нас арҩаш хьшәашәа уи аамҵанарсын, ахәрақәа
ҿыӡәӡәо, ицеит амшын ахь.
Ацәқәырԥқәа амшын аҿы иӷызы-гәрымуа
ахаҳәқәа ирысуан… Аԥсаатә иԥсызгьы, амшын еиужьраҿы зынӡак иубомызт.
II
Ашьҭахь аӡырлашә, ахықә инықәиа, аԥсаатә аԥсышьеи жәҩан азгәышьышьеи ҳамҭак иазхәыцуан.
Иабахт, ианыҩаԥш, ажәҩан ҵаула: ибла ргәыбзыӷган, разҟы азгәышьырҭан.
– Мшәан, ашьауардын иаднабалазеи ҵа змаӡам
ажәҩан, ҳәаа змаӡам ажәҩан? Избан егьырҭгьы, ас
414

иҭахазгьы, ажәҩан азҩеира абзиабара аума рыԥсы
зызҭырхуа? Ирбозеи ҩхала? Мшәан, саргьы исылшап убарҭқәа рдырра, нас ҳамҭак акәзаргь, сынхалар ажәҩан.
Иаҳәеит – уиакәхеит! Мацәазшәа аҽеикәарҳә,
иԥҟьеит аҳауахь, уи лента пак еиԥш, иаацырцырит
амраҿы.
Аҳәазараз ишоу – аԥырра залшом!.. Абри ахашҭны, ахаҳә инықәҳаит, имцеит ицҟьашәҟьа, баша
иаач­­чеит ус…
– Абар, нас, ассир, ажәҩан азҩеира бзиарасгьы
иалоу акаҳара акәзаап!.. Аԥсаатә ччархәқәа! Дгьыл
рзымдырӡакәа, баша ргәы нықәԥҵәан, еихахуеит
усҟан, ҳаракы, жәҩан ахь, ацәҳәыра шырахь ԥсҭазаа­
рак иашьҭоуп, аха закәызеи, уаҟа ҭацәупеи? Ҵоуп,
уа мраԥхарҭоуп, аха фатә ыҟам, шьақәхарҭагь ыҟам
зыԥсы ҭоу рзыҳәа. Нас изхәарҭоузеи цәгьареи ҽыԥныҳәеи? Уи иалахырҩоит ргәаҳәара ихшыҩдоу, уи
ала ирӡоит, нас, аԥсҭазаара ус аҿы хәарҭарак шрылам!
Аԥсаатә ччархәқәа!.. Мап, уаҳа ихасҵом урҭ ирҳәо
ажәа! Схаҭа зегь ԥысшәеит! Избеит сара ажәҩан!..
Сԥырны сазхалеит, сылаԥш нахызгеит, уахьынтәгьы
салҟьеит, алҟьашьагьы гәасҭеит, аха, мап, сҭамхеит,
амала, ӷәӷәала, схы агәра зго сыҟоуп. Адгьыл ҳалал ду
бзиа иззымбо еибашьарыла еицынхалааит нас. Шьҭа
аҵабырг здыруеит. Урҭ сыздырԥхьало бзанҵыкгьы
ихасҵом. Адгьыл сарҿиамҭоуп – дгьылла сыԥсы ҭоуп.
Нас хыџьгәыгәынҵас уамашәа аҽеикәарҳә, ахаҳә
инықәиеит, ахамаԥагьан.
Амшын цырцыруан лашара ҿыцла, аҽырцәгьан
ацәқәырԥ аҟәара иасуан.
Амшын ду, алым еиԥш, иаҿын агәрымра, убри
иахыҩуан аԥсаатә ԥагьа ахаҵашәа мыӡуа: ахра
хыџхыџуан, ацәқәырԥ ахьасуаз ашәа џьбарала
ажәҩангәы ӡыӡон:
415

Шәара зқәым рхымшаҭара – хьӡи-ԥшеи азаҳҳәоит!
Шәара зқәым рхымшаҭара – ԥсҭазаара ҟәыш­
роуп!
Аԥсаатә гәымшәа! Аӷа ушижәлоз, ушьабагәы­
шьеит… Аха зны убас еиԥш аамҭакгьы цәырҵып,
цәыкәбарк ушьеилаш аҽыԥҳәа ихәыҵҟьап, ӡәырҩык
ахацәа хақәиҭра ссири шәахәа лашареи иазықәгылартә еиԥш ргәы азнархаҵап!
Уара уҭахазаргь, ахацәа рашәа уалымшәа уа­
лоуп, уаанхоит наӡаӡа, ԥсра зқәым ҿырԥшыган, нас
ахақәиҭреи, нас алашареи иадзыԥхьалозгьы урҭ –
уара уакәны!
Шәара зқәым рхымшаҭара – ашәа азаҳҳәоит!
1895

АЛЕКСАНДР БЛОК

ЛАРА ИСЗЫМДЫРУА
Аресторанқәа ирхык есыхәылԥаз,
Аҳауаш ҟәыкуп, ихәаҽуп.
Арыжәтә иаркараз ааԥын шыкьымҭаз,
Ауаҟьанчаҟьанра иаҿуп.
Ақалақь налҵ асаба хәыҵышәшәоит,
Гәҿыӷьрыла адачақәа ахьқьуа,
Чарҳәык аҩеижьра улаԥш иҵашәоит,
Рҵәыуабжьгьы гоит ахәыҷқәа.
Есыхәылԥаз наҟ амҩакырҭақәа
Рынҭыҵҟа, ашоура ахьхыҽуа,
Аҳәса ирыцныҟәоит абзцәгьа ԥышәақәа,
Аҭыҳәҭаҿ апҟызра шьаҽуа.
Канџьа жәҩак ҿыжуеит, аӡыжь иалахаз,
Рықәырқәырбжьы ааҩуеит ҳәсақәак.
Ажәҩанаҿ, зегь ирыманшәалахаз,
Баша аҽаркьаҳәуеит кьанҿаак.
Абраҟа исҩызоу аӡәызаҵәык,
Саҵәца дхызбаалоит есқьынгьы.
Сара сеиԥш, арыжәтә шана зныкаҵәык
Дардагәеит, дарҭынчит иаргьы.
Лакеицәак астолқәа ирхагыланы,
Ихырсысуа рыхқәа ларҟәуп.
417

Аҩы зжәызгьы, аҩнжьа абла рыҭаны,
In vino veritas!3 рҿакуп.
Есыхәылԥаз, уи аамҭа иақәыршәан
(Ԥхыӡзаргьы, сеидру, ус избоит),
Ҭыԥҳа-ӡара абарфын аҽкылыршәан,
Аԥенџьыр хәашь шыҟоу иааскьоит.
Лхала, аҩы зжәыз ахьтәоу гәаҭауа,
Ҩызада ашьшьыҳәа дааигәоит.
Адухь афҩи алҩеи лбаадауа,
Аԥенџьыр азааигәа днатәоит.
Исанаҳәо жәытәратәи ҵасхәқәоуп,
Лбарфын ҭырҭыруа дааскьар.
Лхылԥа иаларсу џьабаратә ҵысхәқәоуп,
Ипоуп мацәазԥсара лнацәкьар.
Лааигәа сҿазҳәо мчыкгьы сылашуеит,
Илҿаршәуп икылхха, еиқәаҵәак.
Иршанхагоу хықә лашак сықәыԥшуеит,
Иршанхагоу збоит харак.
Маӡакгьы сыдуп, маӡа ихәыҵарҳәаз,
Аӡә имрагьы сыҭоуп ҿанҵас.
Сыԥсы хаара иалдаз ҭҳәаарақәас,
Аҩы џьбара рылҟьеит зынӡас.
Инхьашьшьит астраус ҵысхә ацырақәа,
Сыхшыбаҩ дыркшоит, иахьзазо.
Ҵа змаӡам блақәак, абла ҭыӷраақәа,
Ишәҭуеит нырцә, ашәаԥшь ахькәазо.
3

«Аиаша ыйоуп аюа=ы!» (ла0ын бызшъала9.

418

Хазынак сымоуп, сгәаҵа иҭаҵәахыз,
Ацаԥхагьы скуп снапаҿы!
Уара, џьушьҭ, рыжәтәуп уцәыршәагазтәыз,
Сара избоит: аиаша – аҩаҿы.
1908

КОНСТАНТИН СИМОНОВ

***
В. С.

Бысзыԥшыз, схынҳәуеит саргьы,
Сбыҳәоит, цқьа быԥшыз.
Быԥшыз, ақәа анауагьы,
Агәхьаа зырҵысыз.
Быԥшыз, ианхымкәо асырҳәы,
Ма аԥхын шуанаҵы.
Ианырзыԥшым аӡәырҩы,
Наҟ ирхаршҭ иацы.
Иаарц ианыҟамгьы быԥшыз
Салам бӷьыцк харантә.
Нас зыԥшрала згәы ҭаԥҽыз
Брыцҩызаз убрантә.
Бысзыԥшыз, схынҳәуеит саргьы,
Бгәы ҳалал иарԥхаз,
Урҭ цқьа ирдыруеит иахьагьы
Ирхашҭран иахәҭаз.
Агәра ргааит ани-ԥеи,
Сшыҟам сеибганы.
Сҩызцәа ԥшыз иахьеи-уахеи,
Аҽҳәаҿ еикәшаны,
Инхырҭәалааит сара сзы,
Ҿымҭ инеиҿаԥшны,
Быԥшыз, аха уажәазы
Ибымжәын, бааԥшы.
Бысзыԥшыз, схынҳәуеит саргьы
Аԥсрақәа зегь рцас.
420

Исзыԥшым ирҳәашт уеизгьы:
– Уи деиқәшәеит зынӡас! –
Дыршьа рзаҭаӡом дара,
Санбылуаз хара,
Бзанҵык бызҟәамҵыз азԥшра
Сшеиқәнархаз сара…
Сшеиқәхаз здырша ҳҩыџьа ҳауп,
Ус ауп, назҳара,
Уаҩ илшахьоу инеиҳауп
Ибылшаз азԥшра.
1941

ШОҬА РУСҬАВЕЛИ

АРАБЦӘА РАҲ АБЖЬАС ЦӘА ЗШӘЫЗ
АРԤЫСК ДШИБАЗ
(Апоема Абжьа цәа зшәу ацыпҵәаха)

Абна еиқәара анҵәамҭа аҿықәаҿ, адәыԥшӡа акәара
ахықәаҿ,
Ҽеиқәа цыҩцыҩк аӷәра аҵыхәаҿ, дтәан аӡә уаҟа
доумаӡа.
Дтәан, гәырҩала уи дагьхәыцуан, илаӷырӡқәа
аҳәҳәыҳәа иҿысуан,
Ихьаа ада зегь ицәыӡуан, дтәан алым еиԥш
дыӷәӷәаӡа.
Икәадыр ҟәына жәҩан иаҵәоушәа, имыцәоу
кәицны иақәыԥсоушәа,
Икәеицеиуа мцаны иԥхоушәа, дтәан абжьас цәа
зшәыз абра.
Иҟамчы шәпа иманшәалан, ибла ҭыԥха мра
каԥхаран,
Нас икәшазшәа алҩа еиқәара, ибла ак амбо дтәан
иара!
Аҳ иҟынтәи атәы днеиит, аха азҵаара игәы
ацымнеиит,
Ажәа иҳәартә иԥсыԥ млеиҩеиит ас даниба злахь
еиқәыз.
«Аҳ ду дуԥхьоит иара иҟынӡа!» – иҳәан, дыԥшит
даара акырӡа,
Аха имнеит илымҳаҟынӡа, хәыцрак даман
дшеибакыз.
Ибла анышәаҿ ишанхалон, игәы илаӷырӡ
адыԥсалон,
Ихәыцрақәа жәҩангәы иалан, мцак ицран уи аказы.
422

Атәы дхынҳәит, иҟаз реиҳәеит, даҽаӡә диазҵаарц
ҩаԥхьа днеихит,
Аха итәаз иахьтә ҭак ҳәа рмоуит, ихы дымҩахеит
урҭ рзы!..
Еиҵахарак џьара измыхьцыз, датәамбакәа
ихымхәыцыз
Аҳ дааџьеишьеит, насгьы ицыз ус нареиҳәеит:
«Шәарҭ атәқәа,
Бџьарла шәҽеибышәҭ, шәаанымгылан,шәнеи, нас,
шәикәша шәеивагылан,
Уи дышәҳәынҷа, даажәг деидкылан, сара сажәахә
змаҳауа!..»
Ирыдиҵаз ргәы ацнеиуа, абан, абан, атәқәа
ахьнеиуа!
Рабџьар хьарчуеит икәеикәеиуа, лассы икәшоит
еишьҭаҳәҳәа.
Илаӷырӡқәа ҩарха иҿысуан, дҩагылт, илаԥш
иармацәысуан,
Ибеит абџьар, атәқәа еилысуан, ҿааиҭит: «Ееҳ,
агәырҩа!»
Ибла рыцқьо инапала, ихҿа рыхиа иҽырманшәала,
Иаҳәа ҭӷәыцәаа уи фцырҟьала, дҽыжәлеит арԥыс
хьшьыцбаҵас.
Дласны ицашьа хымҩас ҭҟьаран, атәцәа рзыҳәан
игәыҭҟьаран,
Зегь шанхеит уа, лаԥшыҵашәаран, зназы ирбеит уи
гагаҵас!
Ас ианырба уи дышдәықәлаз, еиқәных иԥылт
дырмышьҭырцаз,
Аа, рнапқәа!.. Абан дахьыркыз, аха иҟьеит уи иҟамч
ӷәӷәа!
Аӡәы ихеиҵеит ихы ԥыххаа, егьи дкаҳаит игәы
еиҩыхаа,
423

Ихьӡаз ишьит, аԥсцәа еизыхха, уи днарылҟьеит
ишьаҽуа!..
Аҳ аусқәа шыҟаз гәеиҭеит, дгәааит, дласны иҽы
днақәтәеит,
Авҭандили иареи ныҵҟьеит, абри аҽыуаҩ
ихьӡарцы.
Иара днеиуан апҟараҳәа, игәы иҭамшәеит ма
шәарак ҳәа,
Дымгьежьӡакәа рабашьра ҳәа, дцон уи даара
днаскьарцы...
Дхьаԥшын ибеит аҳ дышзымтәаз, икәалаауа ҽыла
ишишьҭаз,
Днаԥшааԥшын имҩа шыҟаз, апҟацаҳәа иҟамчы
иҟьеит!..
Уаҟа тышан уи дҭаҳазу, мамзар ажәҩан далалазу,
Баша ԥхыӡны днышьҭабазу – нас дахьцаз ҳәа
рымбаӡеит!
Дыӡит, дрымбеит зышьҭа ихылаз, ус еибырҳәон
иахьеидгылаз:
«Мап, дуаҩымызт иахьа иаҳԥылаз, лаԥшҵашәаран
иҟалеит».
Џьоукых аԥсцәа ирхагәжәажәон, егьырҭ ахәцәа
рыхәра ҿарҳәон,
Аҳ дахьгылаз усгьы дцәажәон: «Сгәырӷьа-ччара
аҵыхәа ԥҵәеит!»
Насгьы иҳәахит: «Злыԥха ҳаура, аԥсҭазаара
ахаара-бзаара,
Са исиҭозма есымшааира, исԥигалеит гәырҩаны…
Уаҳа исықәым лахьеиҵыхра, иара убасгьы ԥхьаҟа
агәыӷра,
424

Рацәак нымхеит сымшқәа рныхра, суахҭа гәасҭоит
ааигәаны».
Иара изыҳәан адгьыл ҭшәара, дхынҳәит уи
деишәареиҵаран,
Ихәыцрақәа мамиқәаран, аӡәгьы дгәырӷьо
дубауам…
Ишәарыцоз – шьҭа дшәарыцом, ацәҟьарахьгьы
аӡәгьы дхысӡом,
Ар еиқәныхла раҳ иԥырҵӡом, ирҳәоит: «Бзиарак
иамаанам!»
Абас аҳ ихьышьҭра дықәлеит, дшааиз иуада
дныҩнашылеит,
Авҭандилгьы дишьҭагылеит, раб аџьџьаҳәа
идымтәалеит.
Ишымгәыӷӡоз, аҩны иҩналеит алахьеиқәра
лашьцакны,
Лаб дшыхынҳәыз гәалак има Ҭинаҭин илдырт, кыр
ҵыма?
Ашә ахь дааит хыма-ԥсыма, мра ҳасабла деикәаԥхо.
Ашәхьча диазҵааит: «Саб дызҿузеи? Дыцәоу,
мамзар дыззыԥшузеи?»
Аҭак лиҭоит: «Изӡатәузеи, дтәоуп уи даараӡа
дгәырҩо!
Авҭандили иареи еидтәалоуп, изыхҟьазгьы иара
игәала:
Арԥыс еилҟьак уа фцырҟьала дахьрыцәцаз ауп зегь
шьаҽны».
Аԥҳа дцәажәеит: «Сшыҟаз иоуҳәап, уахь анеира
уажә иахсырԥап,
Дсыԥхьар, – суадахь ажәа ноугап, хәларгьы-шаргьы
стәоуп сыԥшны».
425

Аҳ ириҭеит ашьҭахь зҵаарак: «Мшәан, дабацеи
сыԥсыҩҭкаара,
Сыԥҳа бзиахә, сылашара лхабар збомеи
зынӡагьы?» –
Ашә дыҩналарц дшылагылаз, илахьеиқәра хьаас
ишлымаз,
Диҭаххар сыхиоуп ҳәа шылҳәаз, иарҳәеит аҳ
иахәҭаз зегьы.
Аҳ даацәажәеит: «Шәлыԥхь шәымԥшыкәа, са
дызбароуп дук мырҵыкәа,
Дааҩнаԥшылар, нас имцымкәа, дымрхәаган сгәы
дҭаԥхап.
Насгьы илашәҳәа: «Уахь бызцазеи, сгәырҩа наҟ
изкабымцазеи,
Бааи арахь, нас, иҟалазеи, сызмырҭынчуа
набсырҳап!»
Ҭинаҭин убас дыхшаран, лаб илеиҳәоз ла
илгәаԥхаран,
Лхы-лҿы лаша мза каҷҷаран, лаб иуадахь лымҩа
хан.
Аб иԥҳа дигәыдиҳәҳәалеит, лылахь дагәӡит,
дидиртәалеит,
Илаԥш хаақәа лыдирхалеит: «Сышҟа бықәымлеит,
избан?»
Аԥҳа дцәажәеит: «Даара ӷәӷәала улахь шеиқәу
збоит иахьала,
Иаԥырхагоуп уара угәала, аеҵәаҵәҟьа акаҷҷара.
Аус аҿы агәкамыжьра, агәеилгара,
аилҟьеилӷәыцәра,
Абарҭ рами уаҩ дзызхәыцра, изхәарҭоузеи
агәырҩара?!»
Аб илеиҳәеит: «Сгәазырҳага, ба бахьсымоу сгәы
сышԥаго,
Сымшқәа инхаз рымрахәага, бара брыхәшәуп
сгәырҩақәа.
426

Са сахьцаз, сзықәшәазгьы башам, ибамҳәакәа ҭынч
сызтәашам,
Иџьабымшьар зыҟалашам, сылахьеиқәра зыхҟьауа!
Иахьа дсықәшәеит еилҟьеилӷәыцәӡак, длашалашо арԥыс ссирӡак,
Иакәызшәа акәын иара гәымцак, арахь дҵәыуон
деиҵақьны.
Уи дзырҵәыуоз, гәаҟрас имаз, дыршьа ҳзамҭеит
еилагылаз,
Сымԥан дықәымлеит сахьгылаз, дцеит уи даара
сгәы еибаркны!
Иҿыҵкьасоз илабжышқәа рыцқьо, дҽыжәлеит уи
дымԥшӡакәа,
Иааиԥыххылаз рыгәхьаа мкыкәа, зегь еилажьы уи
днеиҭаҵт.
Бла еихаҟәысрак ада ахымҵит, егьызеиӷьым арԥар
иқәӡит,
Аха ибашан, даҳхымхәыцит, – ҩысҭаа мӡышәак
иеиԥш дыбжьаӡт.
Сымш лашара лашьцакызу, ма сзыниазгьы баша
ԥхыӡзу,
Ма ииашаҵәҟьан уи дуаҩызу, дыршьа ҳзамҭеит,
дыццакит.
Иахьаҽнынӡа насыԥ сыман, аҳцәа раҳцәа раԥхьа
сгылан.
Аха урҭ зегь баша ԥсымран, слашарбага лашьцакит.
Стәоуп, абар, сеиқәареиҵаран, сымшқәа збоит
гәырҩамацаран,
Наунагӡа лахьеиқәҵаран, ус иҳәазма саниарцы?
Уаҳа сақәшәом мышлашарак, сажәымҭыҽха
гәырӷьа-ччарак,
Аԥсҭазаара хаарабзарак, зегь наскьеит, ицеит
хланҵы!»
427

Лара ус: «Ажәак ҟалома? Уазыӡырҩыртә уи
сызҳәома?
Анцәа изын уашшыр ахәҭома, лыԥха риҭозар
ԥсызхоу?!
Угәы узырхьыз нас иахьала, уақәшәарымызт
иҳәахьала,
Ҳарҭ ҳаҟазар илыԥхала, ҳазшаз, амра казырԥхо!
Аҳцәа ирахә уоуп зегь рыла, мычхарала, хшыҩла,
хьӡыла,
Иҭбааҭыцәуп уара утәыла, иуабжьызго уазхәыц,
саб:
Уи иԥшаараз ауаа иԥышәоу амҩа иқәҵа, уаҩ
дызцәымшәо,
Дуаҩыҵәҟьазу, ҩысҭаа мӡышәоу, иахьцалакгьы
деилдыргап».
Ладеи-ҩадеи ауаа дәықәлеит, џьоукгьы рҽыршеит,
џьоукгьы еидгылеит,
Рцамҭаз аҳ ду идикылеит: «Шәхы шәамеигӡан,
шәарҭ атәцәа!
Дунеи хәыц-хәыц еимыжәдароуп,
шәыззымҵаазгьы уаҩ дҟамлароуп,
Шәҟәыла адыррқәа ҟашәҵароуп, шәахьзымнеиуа
шәхаҭақәа!»
Ладеи-ҩадеи акгьы аанмыжькәа, шықәсанаҟьак
тәамҩахә мукәа,
Амҩа иқәын урҭ аӡәымкәа, арԥыс ишьҭан, цәгьа џьа
рбеит.
Аха ус ӡбахәык заҳаз ҳәа, ма хабарк абри дызбаз
ҳәа,
Ма мҩахәасҭак дызлацаз ҳәа, иауан-иашәан
егьрымбеит.

428

Аҳ ду иарҳәеит урҭ еицҿакны: «Ҳа ҳгьежьуамызт
ҭыԥқәак ҳагны,
Адгьыл ҳакәшеит ҳаибаргәаҟны, аха ҳзымааит
дыԥшааны.
Ҳныҟәазаргьы гала, шьхала, ма ӡбахәыла, ма хаҭала,
Ма машәыршақә дҟьалаԥала, уи ҳиқәымшәеит,
иаахҵәаны…»
Аҳгьы дцәажәеит иажәа рныршәан: «Избоит,
шәхынҳәит даара шәҽышәан.
Уи дышԥажәбоз, дҩысҭаа мӡышәан. Ара иҟоу
даҽакуп:
Убри дсышьҭалт иашан ӷала, дсышьҭалт ажәҩан
амчхарала,
Сгәырҩа ныжьны қьафурала уажәшьҭа сыҟазарц
сҭахуп».
Абас иҳәеит дычча-хәмаруа, шьҭа иҟалозма ҿымҭ
итәар уа,
Ахәмарцәагьы уаҟа еихәмаруан, ашәаҳәацәагь
баша имтәеит.
Ахан иҩналт аҳ драԥгыла, зегь еиқәиршәеит ҳамҭа
хкыла,
Аҳ иаԥызго гәыҭбаарыла, даҽаӡә дыҟам ҳәа
рыԥхьаӡеит.

НИКОЛОЗ БАРАҬАШВИЛИ

АРАШЬ
Мҩада-шьҭада ишьҭхысаа инеиуеит
са срашь саманы,
Сышьҭахь иҟыруеит алаҳәа
мышьҭацәгьа сгәаҭаны.
Уеиха, о, срашь, уара уҩра
аангыларак амҭакәа,
Аԥша иаларӡ са сзыргәаҟуа
схәыцра еиқәарақәа!
Аԥша еимыцҟьа, аӡы еимырҽҽа, урхууа
атыша, абахәқәа,
Уҭҟьа, уеиха, нас иркьаҿла сымшқәа,
еигӡашьак рымҭакәа.
Дгала уҽыуаҩ, хашҭра змам,
амҩа иашәаз, икарахаз,
Дрыцҳашьаны дыԥхьоумкын ма
мышцәгьаказ, шоураказ.
Са сыԥсадгьыл наҟ саԥырҵыр,
инсыжьыр сҩызцәа, сықәлацәа,
Сыбжьыхаагьы уаҳа дсымбар,
убасгьы сҭахцәа, сыуацәа, –
Иахьсықәыхәло сызшалааит,
убра акәхоит сыдгьыл гәакьаӡа,
Аеҵәақәа, исымҩалацәоу, ирасҳәалап
са сгәы амаӡа.
Са сгәынқьбжьи, насгьы, исзаанхаз
сыбзиабареи
Наҟ ишәымаз амшын аисреи уҩшьа џьбареи.
430

Уеиха, о, срашь, уара уҩра
аангыларак амҭакәа,
Аԥша иаларӡ са сзыргәаҟуа
схәыцра еиқәарақәа!
Сабацәа ахьжу рыгәҭаны иҟамлозаап
нышәк саҵәахырц,
Гәык сыхьҵәыуом исзыразу,
исызкаҭәом гәырҩа-лаӷырӡ.
Асакара аԥслымӡраҿ алаҳәа
жырҭак сзаӷәаԥсап,
Аԥшатлакәгьы, ӷызы-ӷызуа, сыбаҩ рыцҳа
нышәк ақәнаԥсап!
Сыхаара лылаӷырӡ ацныхәрас
ажәҩан ӡаӡа сықәҭәалап,
Сыџьабацәа рҵәыуабжь акәым – ауарбажәқәа
сырҵәыуалап,
Уеиха,о, срашь, уахь снагала,
наҟ слахьынҵа уагьынахыс,
Уи слахьынҵа саххәцуамызт,
сагьаххәыцуам аринахыс!
Усс измада, сара агәықәха,
абри адгьыл саҩнахыр
Сазыршәом, исаӷоу уи слахьынҵа
аҳәа-цҳафыр,
Уеиха,о, срашь, уара уҩра
аангыларак амҭакәа,
Аԥша иаларӡ са сзыргәаҟуа
схәыцра еиқәарақәа!
Мап, иабашам наҟ иахьеихо, сыԥсы
абасгьы игәыгәҭажьыз,
Иӡуам, о, срашь, иӡуам бзанҵык, уаҩ
дызнымсыц амҩа илухыз!
431

Исышьашәалан иаасышьҭалаз, амҩа
ацәгьара
изыласхап,
Агәы еицамкыр дзықәтәоу ирашь
илахьынҵацәгьа даҩнагап!
Мҩада-шьҭада ишьҭхысаа инеиуеит
са срашь саманы,
Сышьҭахь иҟыруеит алаҳәа
мышьҭацәгьа сгәаҭаны.
Уеиха, о, срашь, уара уҩра
аангыларак амҭакәа,
Аԥша иаларӡ са сзыргәаҟуа
схәыцра еиқәарақәа!
1842

АКАКИ ҴЕРЕҬЕЛИ

ААԤЫН
Ажәҵыс иахьа игәырӷьахәха,
Иҷырҷыруа ус санаҳәеит:
«Ааԥын аауеит ишәҭышраха!»
Уи сеигәырӷьоит, уи сгәы ацԥыҳәоит.
Сԥенџьыр анҭыҵ, иаасыкәыршаз,
Иҿыцхазшәа сара игәасҭон.
Сгәы неиҭасит, еилуаашоз,
Афҩы хаагьы амҵәыжәҩа снаҭон.
Афҩы лбааздоит цәгьа гәахәала,
Издырт, иӷәӷәоуп амч исныру.
«Иԥжәатәым, – сҳәеит, – са сгәы амала,
Ҳаԥхьа иааиуеит аамҭа иссиру!»
Сахьӡашт уажәшьҭа сара исҭахыз,
Кыр иаргәаҟхьаз аӡын хьшәашәа.
Ичарахашт уажәшьҭарнахыс,
Агәырӷьара иалҵып ашәа.
Сафҩып ашәҭыш, игәылпытыз,
Сыбла аргәырӷьап аилыџьџьара.
Аҟармаҵыс убринахыс,
Иснарҳалашт ашәа хаара.
1905

433

СУЛИКО
Сашьҭан сыхаара лнышәынҭра,
Исцәыӡт, ибашоуп сзышьҭақәоу.
Сыбжьы иалҩит са сгәеиҵақьра:
«Бабаҟоу, сара с-Сулико?!»
Снаԥшын избеит ирыцҳахәха,
Агәил аӡаӡаш иахьыкәкәо,
Сгәы ҭамгыло схы сазҵаауеит:
«Ма бара бакәзар с-Сулико?!»
Сызҵаарагьы иақәшаҳаҭны,
Ихытырны исеихырхәоит.
Ихьшәашәаӡа аӡаӡа бырлаш,
Илабжышха инықәнаҭәоит.
Аҟармаҵыс бжьеиҵамхагьы
Ашәала самоуп сгәы сарго.
Инақәсыргеит сыбжьы ырхааны:
«Ма бара бакәзар с-Сулико?!»
Иааԥырԥырит аҵыс хәыҷы,
Агәил ҩаԥхьа инадтәало,
Иҷырҷыруа са соуп ҳәагьы,
Ац хәыҷ ашәҭыш иадкыло.
Хыхь саныҩаԥш, еҵәа цырцырк
Сылаԥш нахьысит икакәкәо.
Уи сназҵаахит сыбжьы ырхааны,
«Ма бара бакәзар с-Сулико?!»

434

Са сызҵаара иазыразхан,
Иаакәалыкәаџьеит аеҵәа.
Аԥша слымҳа иҭахәыҭхәыҭны,
Сааҟанаҵеит сгәырӷьаҵәа:
«Узышьҭазгьы уацәхымҟьаӡеит,
Иумырҩашьан уажәшьҭарнахыс,
Аҵхи амши урызгәырӷьала,
Ашамҭагьы уԥсы алакыз!
Агәил, аеҵәа, аҵыс-шәаҳәаҩ,
Иуԥшаауаз шоуп уажә хыџьара.
Дара-дара ахьеибабаз,
Уара иурҭоит агәырӷьара!»
Сҭынчуп, уаҳа уи слышьҭаӡам,
Саниеит, избеит уи лыжырҭа.
Лабжыш цаҳәцаҳәк лызкасҭәауам,
Слышьҭагәаҟуам уи сгәыӷырҭа!
Агәил шәҭуеит, избоит аеҵәа,
Ҟарамҵысбжьык сцәыбжьамхаӡац.
Аха усгьы са сгәырӷьара
Макьана ҳәашьак сзамҭаӡац!
Ҩаԥхьа ихынҳәит сыԥсҭазаара,
Гәырҩакгьы сышьҭам сгәы сарго.
Хыџьара дшыҟоу шьҭа издыргәышьоит,
Сыхаара, сымыш, Сулико!
1895

СИШЬ, АҚЫРҬУА!
Сишь, ақырҭуа, изӡатәузеи,
Удгьыл гәыкала уанықәзар?
Иуҳәаз агәра злазгарызеи,
Уашьа ишьа унапы иахьшызар?
Гәаӷшақә уашьа ишьҭа узхузеи,
Сқьырсиануп ҳәа ухы ушьозар?!
Иуҳәаз агәра злазгарызеи
Аиаша анышә ақәуԥсозар?
Насгьы, сҟәыӷоуп злоуҳәарызеи,
Гәрагаҩ думамкәа унхазар?!
Иуҳәаз агәра злазгарызеи,
Хәдацәа асаба улатәазар?
Сишь, нас, уаҳа иуҳәарызеи,
Цәгьа уеинаалан ухы убозар?
Иуҳәаз агәра злазгарызеи,
Убла ашьыцра хызбаалозар?
Сишь, агага узлеиԥшымзеи,
Қарҭли акәзар уа узцәыӡыз!
Шьҭа, нас, агәра злазгарызеи,
Ақырҭуа ԥҳәыс ушылхылҵыз!
***
Са сыҷкәынра санҭагылаз
Сгәы меисуази гәырӷьарала.
436

Усҟан сызҳәоз абзиабара
Исаҭәамхеит лахьынҵала.
Уажәшьҭа, санажә, санеилаҳа,
Иӡышхазгьы са схахә ами.
Иалысхузеи абзиабара,
Исоу исмоу зегь аками!
Амамзара сышьҭаӷыруан,
Сзыргәаҭеиуазгьы иарами.
Шьҭа амазара зысҭахузеи,
Исоу исмоу зегь аками!
Исҩызцәахарц са сзықәгәыӷуаз,
Савазыжьызгьы урҭ рами.
Уажә аҩыза хымкых иакәзааит,
Уи дсоу дысмоу зегь аками!
Ацхыраара сышәҭ ҳәа сзыҳәаз,
Цәыкәбарк еигӡаз дара рами!
Сыԥсыр, урҭ зегь лаӷырӡышла
Сырҵәыуеит ҳәа, зегь аками!..
Сгәахәра мӷьозар, сыԥсы шәизар,
Еидкыҷылазгьы схысҿами!
Асеиԥш иҟоу аԥсҭазаара
Исоу исмоу зегь аками!

ИРАКЛИ АБАШИӠЕ

ААԤЫН
Зегьы-зегьы ааԥын гәырӷьахә шәыгымзааит,
Шәарҭ, аҵлақәа, абӷьы иаҵәа шәықәҳалааит,
Шәарҭ, аӡӷабцәа, ус шәықәԥрааны шәкәашалааит,
Шәарҭ, ацәқәырԥқәа, аԥсыӡ гәарҭа
шәҭашьқьырлааит!
Ажәҩан кеикеи, ааԥын дыдра уҿадыдлааит,
Адгьыл ҿажәкыр, қәаршаҩыла иԥсаҳәалааит,
Шәарҭ, абнақәа, еилшәарада шәгылазааит,
Зегьы-зегьы ааԥын гәырӷьахә шәыгымзааит!
Шәарҭ, ашьхақәа, дәыкакаҷла шәгәырӷьалааит,
Ашьхымӡақәа ацха еидара иаҵақьлааит,
Сыдгьыл бзиахә, алаӷырӡ ца уқәымҭәааит!
Амш бзиа, мышхәыбзаза урҿиалааит!
Ишԥассиру дунеи ҟьаҟьа! Шәагымзааит,
Гәырҩа змоугьы, ихьаабаа наҟ иԥсааит,
Аха сшәыҳәоит, ишәабжьызго шәхашәмыршҭааит,
«Уаҳа сылшом! Иазхоуп!» – сҳәаргьы,
ихашәымҵааит!

438

АСАРКЬАЛ АСЫРҬАҾ ИГОЗ АБЖЬЫ
Ацикл «Палестина, Палестина» аҟнытә

« – Суҳәоит, сузӡатәуеит,
Сара иныгәнысуа, ҭынхада,
Сыԥсадгьыл саҟәыҭхан
Снумыжьын гәыӷырҭада.
Еиқәырха сыԥсадгьыл,
Сыуаажәлар гәырҩала имражәкәа,
Суҳәоит, Қырҭтәылаз
Иаумыркын Понттәи агәашәқәа.
Гәҩарас изсымоузеи,
Аамҭа хырзаманк ҳзыԥшушәа?
Ажәҩан ҳзыцәгьахеит,
Ҳа ҳзыҳәа агәаӷ хыжжызшәа.
Мрагылара шәыла иҭаҳәҳәоуп,
Избоит еилгамкәа.
Сишь, сишь, иӷызыӷызуеит
Қарҭли асаркьалқәа.
Ԥхыӡ изызбазеи
Аҳәа ԥҵәаха, зымҩа икажьу?
Гәаҟреи рыцҳареи –
Агәырҩа мацара зқәашьу.
Ҭаха снаҭаӡом
Стәыла анаур гагаҵасгьы,
Наҟ салхәдахарц акәызма
Исымаз лахьынҵасгьы!
Иазхазааит уажәшьҭа,
Наџьнатә стәыла ахьынӡагәаҟхьоу,
439

Аџьамцәеи арабцәеи
Шьаӡагәаӡала иззааихьоу!
Амҩа ацәумырӡын,
Агәышԥы ацәыхьчазааит ахҿарашәқәа,
Суҳәоит, Қырҭтәылаз
Иаумыркын Понттәи агәашәқәа».

РЕВАЗ МАРГИАНИ

РИҴА
Риҵа, Риҵа, Риҵа,
Уамҵоуп акаҵәара.
Ашьха рыблакыҵа,
Абла ҭиаҵәаара!
Жәҩан ҵаула зхаӡсо,
Икеикеиуеит уҵа,
Аеҵәа гәарҭа зҭаӡсо,
Ахьӡы кьаса, Риҵа,
Риҵа, Риҵа, Риҵа,
Акалмаҳақәа зхылшаз.
Бырлаш ԥҽыхоуп умҵа,
Арҩаш ҭрысқәа зхыкәшаз.
Аеҵәеиԥш сеицрало,
Схала жәҩан аҟынӡа
Скыдыз суныҷҷало,
Риҵа бзиахә, Риҵа!
Схәыцуаз, сыцәаз, сҿыхаз,
Са сеихьымӡеиԥымӡо,
Ԥшатлакәума исыхаз,
Ушҟа снеиуеит, Риҵа!
Ашәа ссир ухысҵоит,
Сухықәаауеит, Риҵа,
Ҵысҵас унанысҵоит,
Абар, снапсыргәыҵа.
441

Ицәгьоуп уи ансыжәла –
Ҭаҳмадак ззырҳәо,
Адгьыл сыԥхьар, нышәла
Скәыба мыжда анхырҩо,
Ажәҩан ахьтәи, Риҵа,
Аеҵәақәа анлеиуа,
Сгәынқьыбжьы иарӡыӡап,
Уцәқәырԥ икеикеиуа!
Усҟан угәамҵхамҵуеит,
Ублакыҵа ҭаҳа.
Са сгәырӷьара бжьаӡуеит,
Схабар ҟалом уаҳа.
Наџьнатә сгәеисра уамҭан
Уҟоуп суахҭа аҽнынӡа.
Нас сахьжу гәаҭан,
Қәаны усықәҭәа, Риҵа!
1961

ҶЛОУИ, АМЗЕИ, «УАРАДЕИ»
Ҷлоу саси ԥшәымеи гәырӷьон ауха,
Ашәа… ахәмарра… ачча…
Ажәҩан казказит аеҵәа агәылԥха,
Амза нхыҷҷалеит Қәмарча.
Ерцахә ӡыш аҩызцәа иргәҭылагылан,
Алаԥш ԥагьаӡа иашьҭуан.
Хараӡа џьара, ԥҭақәак неиԥылан,
Аӡын дырццакырц иашьҭан.
Гәырӷьашәак ԥымҵәо иаҵаҩуан ажәҩан,
Ахы еиԥш ауада идәылҟьон.
Сгәы хыхны саман исҭахыз ашәа,
Аишьцәа абжьы ҽаца ҳхылҟьон.
Ҳабжьы иазхаларц ашьха аҩаӡара,
Уи акәын ахышә сызнахоз.
Наҟ иԥхьаҳәҳәауа аҵых лашьцара,
Иԥрит «Уарада» шзахәоз.
Ԥшаласҵас ицон жәҩан ихыхәхәала,
Ицон, кәасқьак идәылҟьаз.
Еилыџьџьа-еилыԥхаауан мзаҭәы шәахәала,
Аԥсуаа рашәа сзеигәырӷьоз.

443

ИОГАН ГИОТЕ

***
Ашьха ҳаракыра
Ицәоуп, ҵых лашәуп.
Наҟ аԥшаҳәа ҭынчра
Ҳауа цқьала иҭәуп.
Амҩан иасуам сабак,
Иҵысуам абӷьы.
Уҽнукылар ҳамҭак,
Уԥсушьап уаргьы...
1780

444

АШӘҬЫШ АСАКАРАҾ
Аҷкәын ибеит иҿалаз,
Ашәҭыш асакараҿ.
Уахь дагозшәа аԥшалас,
Дыҩуа дазнеит ибарцаз,
Ашәҭыш игәаԥхара.
Ашәҭыш, ашәҭыш, ашәҭ ҟаԥшь,
Ашәҭыш асакараҿ.
Аҷкәын иҳәеит: «Уҿысхып,
Ашәҭыш асакараҿ!»
Ашәҭыш гәаан: «Сҽузыскып,
Қәыц напхыцла уцәысԥып
Ашьыжь ҳгәеизынхараҿ!»
Ашәҭыш, ашәҭыш, ашәҭ ҟаԥшь,
Ашәҭыш асакараҿ.
Аҷкәын ашәҭыш ираҵәон,
Ашәҭыш асакараҿ,
Қәыц хаԥыцла аҽахьчон,
Аха усгьы иҿаччон,
Аҷкәын дагәаԥхаран.
Ашәҭыш, ашәҭыш, ашәҭ ҟаԥшь,
Ашәҭыш асакараҿ.
1771

445

ЏЬОРЏЬ БАИРОН

АСТАНСҚӘА
Избоит, уԥсадгьыл ахақәиҭра шацәыӡ,
Аха агәылацәа қәԥауеит ирӷьеиҩӡан.
Римаа рхаҵашьа хәыцны, хаҵала уцәырҵ,
Улахь, уаргәыҵысҭа – акы уамеигӡан!
Рыԥсы ушаԥшәымахаз жәлар, зинда ихәаҽыз,
Дунеи иахашҭран иҟам наӡаӡа.
Ашәшь рқьақьа уаҩычашт – ухьӡ иазыԥшыз,
Ухәда ҵнамкаар акнаҳага уанӡа!
1820

446

КЕФАЛОНИА АМШХҬЫС АҞНЫТӘ
Аԥсцәаҵәҟьа гәаҟуеит – схықәҵан сзыцәару?
Аргәаҟцәа жәылоит – са сзыԥхьатәару?
Аарыхра ҟалеит – аҭгара сзаԥеиԥшру?
Сиарҭа ҟәымӷԥсароуп – сыцәа зҭынчхару?
Абыкь абжьоуп слымҳа иҭаҩуа есқьынагьы,
Уи иацԥыҳәоит сгәы…
1823

447

АДАМ МИЦКЕВИЧ

АӠСАҨ
Ашхәа убар, амшын иххалаз,
Ӡхыҵшьа зқәым арахь бзанҵык,
Угәы ҭумшьаан цәгьагәырҩала,
Баша икоумҭәан лаӷырӡык.
Ашхәа налаӡт аԥҭа еишьылра,
Агәыӷырҭагь ама ицеит.
Изхәарҭоузеи ақьызқьызра,
Хьаҳәшьа змам аус наӡеит!
Уақәӡыр еиӷьуп хаҵа гәыла
Ԥшацәгьак, зымч аума инаӡо,
Уԥшлар аҵкыс аарцәы угылан,
Баша ухәрақәа ԥхьаӡо!
1825

448

***
Иаҳауеи, скасны бхы злаҵаку
Сеиԥшны уажәыҵәҟьа сҟалонда!
Иаҳауеи, бгәыԥҳәы ҭалаҳа изку
Сеиԥшны сара смаҭәахонда!
Бгәыраз ахьеисуа цқьа исаҳарын,
Сабылрын быбла ишеишеиуа,
Мшынҵас бгәышԥы хало – илаҟәрын,
Хрыжь-хрыжь быԥсыԥ анлеиҩеиуа!
Сыԥшаласны сҟалонда адунеи,
Амҩан сышнеиуа сымҩасны,
Шәгәыдсымкылоз агәили бареи,
Иреиӷьу ашәҭқәа снараҩсны!
Издыруада, сара сџьа зыԥсоу,
Анцәа иазгәеиҭар лыԥхала,
Ҳәарада, среиӷьхашт анасыԥ змоу,
Бгәы сзеисыр бзиабарала!

449

НКЫДЫГӘГӘАЛА ИАШӘА
Аҵла хыбны ашәҭқәа ҿалеит,
Рыфҩы хаароуп аҵых иацу.
Ҟармаҵыскгьы абна арцәажәеит,
Иҵуҵууеит анахь арҵу.
Сзырхәыцуазеи цәгьамыждала,
Сыжәҩа хьыдышьшь уажә сахьгылоу?
Сгәы ҭаҵәыуоит иара ахала,
Дарбан ааԥын сызцаԥыло?
Ндәылҵ адәныҟа мза лашароуп,
Зыгага збо музыкантуп.
Са сарҵәыуоит иашәа хаара,
Слымҳа иҭаҩларц ашә азаартуп.
Игәынқьра зегь нкыдыгәгәала,
Ихаара лзы – серенадоуп.
Са сызгәырӷьом, мап, ашәала,
Иацызҳәода, сгәы ҭынхадоуп!
Шьҭа сыҩныҟа сзымҩахыҵӡом,
Ас агәаҟра иақәшәахьада?
Сыгәҭыхақәа џьара исзырзом,
Анышәынҭра хьшәашәаҿ ада!
Цәашьык былуеит саԥхьа аҷҷаҳәа,
Уи ҳнадтәалап ҳабжьы ҭымга.
Ма гәаныла ашәа еицаҳҳәап,
Ма иныҟәаҳцап ҳара ҳҩыга.
450

Схәыцра ахшара, схәыцра ԥсаатәқәа.
Шәыбжьы ахьнаҩуа гәырҩа неирҭоуп.
Урҭ ран, сыԥсы, уеибакәеибоуп,
Дара урышьҭоуп уара угәаҟуа.
Ааԥын инҵәоит асы шьҭыҵра,
Аӡын ихьшәоит амра цара.
Нкыдыгәгәала игәырҩа-хәыцра,
Абриак иамам ҵыхәаԥҵәара!

АԤСАХҨЫ
Идәылыргаз акәыба шәымызт, ишкәакәан,
Аҟарулцәа ашьҭан, дыргозшәа ақәылаҩ.
Ирласны идәықәыргалт, аҽыуардын иақәҵан,
Баандаҩык иԥсыбаҩ.
Лахьыцәгьак иакәны Анцәа дрыцҳаишьазар?
Ма џьанаҭ гыларҭас иоуртә длыԥхазар?
Мап, уи шәиԥхьыӡ ихы иазынижьит,
Абахҭаҿ иҽишьит.
Ауахәамаҿ уи асаркьал изамысит,
Ажәак ихызҳәаарыз дҟамлеит гәыблыла,
Инышәынҭра агәы рнапыхаа ахьымсит,
Иҩызцәа еикәагыла.
Иашьцәа иҭиит меигӡарах аԥсахҩы маҳагьа,
Аҳәынҭқар ианиаҳа уаҩымбац дгәырӷьеит.
Иахьиԥсахыз азыҳәа иуаажәлар гәакьа,
Ахақәиҭра ииҭеит.
Инышәынҭра ҳәирахеит, мҩасҩык дазхырхәом,
Шәиԥхьыӡ акәымзар иазнаҩуам абзиа.
Хәыҭхәыҭла акәзаргьы иавсуа иазиҳәом:
Ave Maria.

452

АФЫРҬЫН
Аԥраш кәыжәкәыжәуп, анаатә ҵәыуоит, аҵх
еиқәаҵәоуп,
Аҿҿа-ҿҿа алгоит амызгәыҭ, аԥсҟы абаҟоу, иԥҵәоуп.
Амшынуаа ршаха рымҟәыҵжәо ацәқәырԥа ласит,
Мраҭашәара шьаршәуп, агәыӷра бжьаӡит, иԥсит.
Абыкь иасуеит ацәқәырԥа, амитә иааира ганы,
Аԥшацәгьеи алашьцареи мҵәыжәҩас иҟаҵаны,
Иҭахо аӷбахь иаауеит аԥсра цәгьа мыждаха,
Абааш еимҟьара дшазыҩуа еиԥш ақәылаҩ хаха.
Џьоук рыԥсы рылышәшәоит, егьырҭ
иҿаԥырҵәҵәоит рнапқәа,
Аиҩызцәа еиԥырҵуеит, игәыдибакылоит иццакуа.
Аԥшқа дылгәыҵакуа ан рыцҳагь дныҳәоит абра.
Аӡәызаҵәык иоуп иашьҭам аӷбаҿ ахнырхара,
Уи дхәыцуеит: насыԥ имоуп дышныҳәо ишанхало,
Ма ак хьаас измаӡам, ма зҩыза дызгәыдзырӷәӷәало.
1825

453

ШАНДОР ПЕТЕФИ

САЖӘЕИНРААЛАҚӘА ИРЕИӶЬУ
Ажәеинраалақәа аԥысҵахьеит шәкы,
Аха сыхьӡ ҭнагашт исымҩыц акы;
Уи ҟалоит уахь, Венаҟа сцаны,
Кәапеила сыжәлар ршьа анызуа аҽны!
Саҳәа цҳа аԥынҵала ажәа «аԥсра»
Зықь гәышԥы ирнызҩылашт сара.
Исызнагозар, нас ишәымбари,
Сҩымҭақәа иреиӷьу акәхоит иара убри!
1848

454

ИНАМӠАЗ АГӘҬАКЫ
Сцон аҩныҟа амҩан схәыцуа:
«Сан иласҳәарызеи?
Шықәсык акәым, ма ҩба ракәым,
Заҟа дысзыԥшрызеи?
Ажәа ҟәандас исҳәарызеи,
Са санҭало ҳгәара?
Уи лакәымкәа изырҵысуадаз,
Шьышь-наани ҳәа сгара?»
Заҟа ажәа ссир схаҿы иааизеи,
Заҟа сҳәарц сыӡбазеи?!
Аҽыуардын шьҭхысаа инеиуеит,
Заҟа сыццакуазеи!..
Абар ҳашҭа, абар сангьы,
Аха исҳәо сҿамшәеит:
Шәырк шхьынҳалоу амахә гәакьаҿ,
Лыхәда снахьынҳалеит!
1844

455

УХАҴАЗАРОУП, АХАҴА
Ухаҵазароуп, ахаҵа,
Уҟамлан кьанџьаҵас,
Избалак уеигәыдырҵо
Иумоун лахьынҵас!
Уразҟы уеишыр алацҳа еиԥш,
Амшәара хыс икы.
Ус анакәха, уеиҵамхан,
Уаԥыл, нас, уразҟы!
Ухаҵазароуп, ахаҵа,
Дфырхаҵам амақар,
Демосфенаа зегь раҵкыс
Ицәажәоит, нас, уқәԥар!
Уаӷацәа аӷьеҩҳәа урыжәлан,
Иӷәых, иных, иԥхьац!
Ари еиԥш аус анулша,
Ԥшатлакәҵас убжьаӡ!
Ухаҵазароуп, ахаҵа,
Џырҵас умч еиларҭәа,
Аиаша умч азышәа,
Аиаша ашьа азкаҭәа!
Еиӷьуп мап ацәукыр
Аԥсҭазаара зынӡас,
Хьмыӡӷыла уқәзар аҵкыс
Адунеи гагаҵас!
Ухаҵазароуп, ахаҵа,
Дхаҵоума абасгьы зуа:
456

Абеиараз, амалаз
Ахақәиҭра зҭиуа!
Ақьаф мацара зҽазҭаз
Дхәымгаҵәҟьоуп, ихаҵа!
«Зегь ирыцку хақәиҭроуп!» –
Мҩақәҵагас иҟаҵа!
Ухаҵазароуп, ахаҵа,
Нас ақәԥараҿ уӷәӷәаз,
Ԥырхагак урҭом усҟан
Уааԥсыраз, лахьынҵаз!
Уеиԥшхароуп уи аџьҵла –
Иқәгылаз ахәада:
Аԥшацәгьа иҵнаҳәазаргь,
Иазмырхәеит ахаҭа!
1847

***
Иуфазеи, адгьыл, арсҟак, уӡышра еиқәтәом,
Шьеи лаӷырӡи рыжәра уаҿӡоуп, иузхом!
1846

457

ШАРЛЬ БОДЛЕР

АХӘЫЛԤАЗ АГАРМОНИА
Ашәҭ абӷьыцқәа макьана зыԥшӡара змырҳац,
Иҭыблааз сакәмалҵас иҿаӡыҭуеит лассы.
Ашьҭыбжьи афҩы хааи еилаӡҩоит хәылԥазы,
Лахьеиқәра вальсуп изыргьежьуа аблахаҵ.
Асакәмал еиԥш ашәҭқәа ҿаӡыҭуеит лассы,
Ԥхьарцакгьы ҵәаа-ҵәаауеит, агәы ҭнашьааларц.
Лахьеиқәра вальсуп изыргьежьуа аблахаҵ.
Цәашь блырҭак еиԥш ажәҩан лаԥшуеит хәылԥазы.
Ԥхьарцакгьы ҵәаа-ҵәаауеит, агәы ҭнашьааларц,
Дунеи ду лашьцакит, иахаҳаит аԥсы…
Цәашь блырҭак еиԥш ажәҩан лаԥшуеит хәылԥазы…
Амра хатә шьала аҽахәаҽт, уажәшьҭа ишьаршәхарц.
Дунеи ду лашьцакит, иахаҳаит аԥсы…
Ииасхьаз цәырҵит, гәалашәаран ишәҭларц!
Амра хатә шьала аҽахәаҽт, уажәшьҭа ишьаршәхарц,
Цәымзан бгәалашәара лашоит сара сзы.
1857

458

ПОЛЬ ВЕРЛЕН

***
Ақалақь иахыкны иқәырԥссоит ақәа...
Артур Рембо

Ажәҩан ҵәыуоит аҳәҳәыҳәа,
Иҵәыуоит са сыгәгьы...
Нас агәы зырлаҳәыз ҳәа
Иҟоузеи? Мап, акгьы!
Кәаԥсаԥ аргоит ахыбра,
Иқьыпшәыпуеит ақәа.
Агәгьы иалшом аҽхьакра,
Иҭаӡыӡоит игәынқьуа.
Агәы ҵәыуоит, иаҟәыҵӡом,
Гәырҩоума изхәаҽыз?
Мап, уи аӡәгьы издырӡом,
Ақәа акәхап изҿыԥшыз...
Иҟам гәыхьк, гәынхарак,
Агәы ҵәыуоит уеизгьы.
Изыхьҵәыуаша ахьыҟам
Иарҵәыуоит иаҳагьы!

459

Владимир Аҵнариа
АҞАЗА ДУ
Ари адгьыл «Анцәа итәарҭа» ҳәа иашьҭоуп...
Изтәарҭоу, изгыларҭоу, изынхарҭоу-изынҵырҭоу
ауаа роуп, абра иины иԥсуагьы зқәаҭыԥс изеилаҳауа иара заҵәык ауп – рыԥсы алоуп, иара анапы ҳалалқәа дара шааӡо, даргьы рџьабаа ду иара иадуп,
рыԥхӡы ықәрҭәоит шеишықәсеи, иамуӡакәаны ихьчатәхаргьы, рхы-рыԥсы ақәырҵоит: иӡыбларахаз
аамҭа бааԥсык азы иаанырмыжьыр ада ԥсыхәажәла
ззыҟамлазгьы – иахьцоз рыдгьыл бзиахә aҟәыpҷаха
шьҭыхны, рнышәнап ргон.
Ари – ажәытәӡатәи ашьҭра нага, аҭоурых ду
змоу, аримлианааи византиааи, аџьамцәеи рықә­
ԥараҿы, аурыс ҳәынҭқар имҵарсыҩцәеи рықәԥараҿы зҟазшьа ӡрыжәхаз аԥсуа жәлар зқәиааз, ҳабацәа «Аԥсынтәыла ҟьаҟьа дуӡӡа» ҳәа излаҽхәоз,
акыр мыҟәмабарақәа ирнысхьоу, аха ахыларҟәра
ззымдыруаз, ашьҭахь ишааиуаз, аԥсреи абзареи
ианрыбжьашәа, Оқтиабртәи ареволиуциа зыԥсы
ҿнахыз, амҩа ҭбaa ззылнахыз ҳаԥсадгьыл хьырҵәаҵәа ауп.
...Ҩадаҟа, ушьҭахьҟа урыхьчоит ажәҩан хыла иҵзыԥссо Аԥснытәи ашьхақәа, алада, уаԥхьаҟа, ҳәаак рыбжьаӡамшәа еилаҵәоит уԥсадгьыл аиаҵәареи амшын агәы аиаҵәареи. Абар, ухәыҷы аахыс
узышьцылахьоу, напҟазала апоет ду иҭихуа, шәыхкыкны еилаԥсоу аԥсуа пеизаж, Аԥсны алирикатә
хаҿсахьақәа ируаку:
460

Ҩ-бахә дук ирбыжьҟьаны,
Ӡиқәа леиуеит иҭҟьаны,
Уахи-ҽни иаӷьуа, иԥсуа,
Шәахԥсаран еилашуа!
Иахьылкылшәо архаҿ ара
Ишьҭоуп ақыҭа Амзара.
Аладахьы ашьха ӡышӡа,
Кәыркәа азынгьы асы убоит,
Аладахьы ага еишьылӡа,
Ихарамкәа ицәқәырԥоит.
Ара мыцхәы иҳаракырам,
Аха усгьы егьлаҟәырам,
Амҩаду зынӡак иаҟәгам,
Егьҿаҩацәам, зынӡа ирхам,
Аҳауа акәзар, мыцхәы изҩыдоуп.
Абарҭ ижәбац ԥсыуа қыҭауп!

Ҷлоу ақыҭа ҳәа иахьашьҭоу, «абарҭ ижәбац ԥсыуа
қыҭак» аҿы хынҩажәа шықәса раԥхьа диит Оқтиабр ду иақәлоу, Аԥсны жәлар рпоет Баграт Шьынқәба. Аброуп уи иан агарашәа ахьизылҳәаз, раԥхьаӡа
ишьаҿа ахьеихигаз, ашәеи ажәеи ргәыбылра
ахьышьҭикааз, абзиеи ацәгьеи рҵакы ахьинырыз,
иԥсабаратәӡоу иара ибаҩхатәра ду, ипоезиа рӡыхь
цқьа ахыҵхырҭа – аброуп аԥсуа поет ипоезиатә
ԥсадгьыл ахьыҟоу:
...Ҷлоу ақыҭа, Лаганиахә,
Схәыҷра гарас иамаӡаз,
Саныҩеидас – сыдгьыл бзиахә,
Сашәа хаара ахьалагаз.

Апоет ааигәаӡатәи иажәеинраалакгьы иахьӡуп
«Ҷлоу» – уа ихәыцрақәа рхыҵхырҭахь иҟоуп, иароуп
адунеи ибарҭаны дҳаразкыз:
461

Ҷлоу ухчныза Ԥанаҩ схалар,
Дунеи салаԥшуеит хара.
Уахьтә сеимдо, сеимдо сынҭалар,
Ҿыц исԥхахалоит схәыҷра...
Сацуп усҟан уҳаскьын ҿа,
Сацуп умҩаҿ абыбыц,
Сацуп сгәырӷьо урҩаш хыҽҽа,
Сацуп инкашәо арыц.
Хәылбыҽхала сацуп улҩа,
Иҩахылҵуа ахәшҭаара.
Ԥҳәызбак лашәа акыркырҳәа,
Убрыгь сшацу дыр, уара!
Умрахәага сзацымларгьы,
Сацыз умза анкаҷҷало.
Захьынџьара срыԥшааларгьы,
Уара уҿоуп сахьыҟоу, Ҷлоу!

Шәыга рацәала еилоу аԥсуа ԥсабара иагәылиааз
аԥсуа ицәаҩагьы, ихдыррагьы, ицәалашәарақәагьы
ганкы мацара иадцәыланы иаабаӡом. Аԥсуа иҟазшьа
иадыруеит ҽаҩраҭагалантәи аҳалалра, агәыҭбаара;
аԥхын, аҩышьыбжьонк рыбжьара, ахәы акәаԥраҿы
хрыжь-хрыжь иасуа аԥшалас иаҩызоуп ихаара,
иҟәымшәышәра, иаамысҭашәара. Усҟан иажәа
ԥсыхәшала axҟa зыбжьоугьы реинраалара алшоит.
Аха аԥсуа иҟазшьа иацәтәымӡам дыфцырҟьоушәа
аџьбарарагьы, аԥша иацназго аццакрагьы, агәыбылра ду еиԥш, агәымбыл џьбарарагьы. Бзиа уибозар – уибаҵәҟьоит, уицәымӷзар – уицәымӷҵәҟьоуп,
дуаӷазаргьы – уаӷеимшхароуп. Абар аԥсуа литература иаланагалахьоу милаҭтә хаҿсахьақәак: ихараӡамкәа ацәгьара шимпыҵҟьахьоугьы, дыгәрагаҩуп Елҟан («Атәым жәаан аҵаҟа»); дуаҩ қьиоуп,
462

дуаҩ дыруп, иашаҳәаҩуп, аха ианизаму, аџыр еиԥш
дыхжәоит Шабаҭ; хәыҷҵас дқьиоуп, аха ацәгьараҿы
шаҭара, нышәара издырӡом Кьахь Ҳаџьараҭ («Ахра
ашәа»).
Ажәакала, аԥсуа имилаҭтә ҟазшьа ацәгьараҿгьы
абзиараҿгьы ихаҭәаауп, инагӡоуп.
Заҟа еизааигәаны еилаҵәозеи аԥсуа ихдырраҿы,
иаҳҳәап, агеи-ашьхеи, ажәакны иуаҳауеит аполиартә
символқәа: геи-шьхеи. Урҭ еиҿагылара рымаӡамкәа еилаҵәоит аԥсуа поезиаҿгьы: наџьнатә аахыс
ахақәиҭра иашьаноу, апоезиа аромантикатә цәқәырԥа агәыдзырҽҽалоз амшыни («Прощай, свободная
стихия» – Пушкин), аӷәӷәареи, наунагӡа аҟазаареи
ирсимволу ашьхақәеи. Ауаҩы дрызхьуеит амшын
аҭбаареи, аҵаулареи, ашьхақәа рыҳаракыреи. Даҽа
милаҭтә поезиак еиԥшымкәа урҭ аҩбагьы ҩымҭак
ацәа иҭагӡаны иаабоит аԥсуа поет иажәеинраалаҿы:
Раԥхьаӡа сылацәа аныхтыз,
Шьхоуп еилаарцыр сылаԥш иаԥылаз.
Раԥхьаӡа сылацәа аныхтыз,
Мшынӡуп игазго сызхыԥшылаз.
Сахьгараз ашоура санакы,
Мшынӡуп сызларкәабаз сгархны.
Ахш еиԥш изырхәхәыз сҟырҟы
Рҩашуп, абахә иаҵҩыруаз ӡшәахны!..
Гәыкала сышәзыҟоуп геи-шьхеи,
Аҵәа еиԥш наҟ-ааҟ сгәы еиҩысшарыма?!
Ҩ-анацәак ирааӡаз аҵеи,
Руаӡәк далкааны дизеиӷьашьарыма!

Абасала, аԥсабара аилкаараҿы аԥсуа ихдырра
еиҟәыҭхаӡам, сиашаӡам – иакуп.
463

Апоет аԥсабара изаанартуа ашәҟәы даԥхьоит,
амала, апоетцәа зегьыҵәҟьа рзы иузҳәаӡом Баратынски Гиоте изы ииҳәаз ажәақәа: «Была ему
звездная книга ясна, и с ним говорила морская
волна».
Иҳазгәакьоу аԥсабара аҟазшьақәа даҽакы еиԥшым­кәа ианыԥшуеит амилаҭ-лирикатә поезиа.
«Ти­хая моя родина! Ивы, река, соловьи...» ҳәа аурыс
поет иажәеинраала данналага нахыс, аҟыԥҳәа ухаҿы
иааи­уеит иара иԥсадгьыл – аҩадатәи акаршәрақәа,
еихашьшьы, еиқәыӡырҩуа игылоу абнаршәырақәа,
ишьшьылаҳа инеиуа аӡиас дуқәа.
Ҭынчрак, еихсыӷьрак зқәым Аԥснытәи ашьха
ԥсабара абжьы ахыҩуеит аԥсуа поезиагьы. Абар
ҳашьха ӡиас алеишәа:
Кәыдры агәгәаҳәа, еибах-еибафо,
Ашьха асыԥса иаҿыҩрны,
Еихьымӡа-еиԥымӡо, игәамҵ-хамҵуа,
Ахаҳәқәа еиҿажьуа ԥхьаҟа ицон.
Иуа Коӷониа

Шәыбжьык рыла ицәажәо аԥсуа ԥсабара, ачам­
гәыр хиа еиԥш, згәы арахәыцқәа ирықәыҩуа, уи
азышәаҳәаҩ Б. Шьынқәба ипоезиагьы ашьха ԥсабара ацқьара иадкыланы иԥишәеит. Апоет ашьхақәа
иарҳәошәа иаҳауеит:
Уажәа ӷьызар, ус иӷьума,
Ҳарҩаш ҭрысқәа раҟара?
Уажәа цқьазар, ус ицқьоума,
Ҳӡыхь казказқәа раҟара?
Уажәа ахшыҩҵак ҳаракума,
Ерцахә ақәцә еиԥш ахара?

464

Ҳашьха рашәа абжьы ахума,
Ҳашьха рашәа гәыџьбара?

Заҟаҩы ирмаҳауада асҵәҟьа иҵарны аԥсадгьыл
абжьы: «Ҳашьха рашәа гәыџьбара». Апоет иҟаиҵо
аиҿырԥшрақәа ирыҵубаауеит иара иетикатә ҳаракыра, иуаҩра, ажәлари урҭ ирзикуа апоезиеи
рҿаԥхьа иду иҭакԥхықәра ду шеиликаауа. Апоезиа
цқьазароуп, уаҩрала еибаркызароуп. «Гәыла ирԥхамзар – уи поезиам» – аа, Б. Шьынқәба зааӡатәи
ипрограмматә цәаҳәақәа ируаку.
Ауаҩи аԥсабареи – абри цыхәаԥҵәара зқәым атемаҿы рхы ркуеит Б. Шьынқәба ипоезиаҿы ихадаӡоу
асахьаркыратә хшыҩҵакқәа (ариаҟара ҳзазааҭгылоугьы убри азоуп). Аԥсабара иазку зааӡатәи иажәеинраалақәа руак (1936) апоет ихиркәшоит абас:
Ауаҩ иеиҳа хәы змоу арбан?!
Ари рдырхьеит иагаҩы.
Нас, зегь реиҳа иԥшӡоу арбан?
Аригь ацзааит – ауаҩы!

Усҟантәи аамҭазы абас еиԥш ахшыҩҵак
ашьақәырӷәӷәара, апо­езиа дагәыцәны, дацентрны
ауаҩы иқәыргылара – аԥсуа милаҭтә сахьаркыратә
хәыцра азыҳәан аҵакы дуун. Иԥсабаратәу иҟыбаҩи
аамҭа аизҳаратә хырхарҭа хадақәеи ирыбзоураны
Б. Шьынқәба гәылаԥсыла, дацәхымҟьо еиликааит
зегь реиҳа еилкаатәыз, дагьазышәаҳәеит ауаҩи аԥсабареи реиҩызара, русеицура, ҵыхәаԥҵәара змам
рдиалог.
Абри атема нас рҽаԥыршьит, ихадырҭәааит
егьырҭ азҵаара дуқәа: ауаҩи аамҭеи, ауааи ажәлари, ауааи аҳәынҭқарреи. Иқәиргыло азҵаарақәа
рҿы Б. Шьынқәба инагәылганы иааирԥшуа агар465

мониатә ҭагылазаашьа ауп: ус аҭахын, инеидкыланы иугозар, ихьшәаны акәзаргьы, аԥсуаа
рмилаҭтә доуҳа аиҭеиразы ирҭааз аренессанстә
аамҭа, уи ианакәзаалак адисгармониа иаиааины,
амилаҭтә, аҳәынҭқарратә мчқәа зегьы еидкыланы, рҽышьҭкәыцәааны, аизҳарахь, аҽырҭбаарахь,
аҽырҿыцрахь ахы хоуп, ауаҩы аԥсабараҿ еиԥш,
аԥсҭазаараҿгьы ишьақәырӷәӷәара иазҳәоуп.
Ауаҩи аԥсабареи реицырҿиара, апрогресс амҩахь
аԥсабара амчқәа риагара, ажәлар ирыхәо рыҟаҵара
инарҭбааны ианыԥшит Б. Шьынқәба ипоезиа, ҷыдала, иажәеинраалоу ароман «Аҿатә уаа». Алирикатә
поезиаҟны акәзар, Б. Шьынқәба илшоит ауаҩи аԥсабареи ринтимтә еизыҟазаашьа усҟак уаҩ илаԥш
иҵамшәо, «амаҷ-саҷ» аҟынгьы иухамышҭуа сахьаркыратә хаҿсахьаны аарԥшра. Абар наҟ-наҟ аԥсабара
иаԥшәымахараны иҟоу, уажәазы макьана ашьацра
иҩылмыҳәҳәо ихәмаруа асаби хахә бырфын исахьа:
Ата! Ата! – ҳәа асаби инапеинҟьара,
Абжьқәа ирылкьӡан агара иаҿуп,
Избан акәзар адгьыл ду абеиара
Инапы зкәикуа ҳәа уажәнатә иԥшуп!

Ауаҩытәыҩса инапқәа ирзыԥшу аԥсабара – иссирӡоу лирика-философиатә хаҿсахьоуп. Ҩаԥхьа
иаҳгәалаҳаршәап даҽа сахьакгьы: ақәа кыдҵәаны
иауит. Днеиуеит ԥҳәызбак. Лыхцәы бааӡажжыроуп.
Шәааӡырҩишь уи дрыцҳазшьаз амра аԥҳәызба иланаҳәо:
Амҩа бықәуп, амҩа,
Барбааӡоит ақәа.
Быхцәы аларбала ҳәа,
Иаршәуеит ашәахәа.

466

Уаажәларратә хҭыс дук ара иҟамлаӡеит, аха ари
ҩнуҵҟала ҳазрыцқьо, ҳауаҩра ауаҩра ацызҵо лирикатә хҭысуп. Амра анҵас илацәажәоит аԥҳәызба.
Лapa лыԥшӡара еиҷаҳаны изыхьчо, игәазҭаҵәҟьаз
апоет иблақәа роуп, уи иҳәаадоу игәыбылроуп, аха
иара иҿахәы амра иаирҳәоит, избан акәзар апоет иблақәа – амра ахаҭоуп. Абас Б. Шьынқәба ипоезиаҿы
иаабоит ауаҩи аԥсабареи ринтимтә еилаҵәара – ари
«алирикатә пантеизм» ҳәа ахьӡуҵар ҟалоит.
Б. Шьынқәба ипоезиаҿы иубоит аԥсуа ԥсабара
зегьы: ашьхагьы, агагьы, аҿаҩагьы, архагьы. Апоет
напҟазала асахьа ҭихит зыԥшӡара блахкыгоу, аха
нҵыра дук змам аԥсуа ӡынра:
Сԥенџьыр снахоит шьыжьымҭан,
Унан! Сгәырӷьеит даараӡа:
Ашҭа, абаҳча, абна хҩан
Сыла иҟәашкакараӡа.

Ашықәсеикәшара асакьаҳәымҭа, аҭәымҭа – аԥ­
хын:
Аԥхын! Амра лаурҟәын,
Иаарықәуршит ашьха ҟәашқәа.
Урҭ ашоурацәгьа иакын,
Аӡы иарҭеит рыхҭырԥашқәа.

Аҿамаҿа, абеиара иаҵақь ажәлар ирзаауа тагалантәи ахьҩежьра:
Дук мырҵыкәа, ураҭагалан,
Уи зџьа иалҵыз ҭынч еидтәалан,
Маҷар хаала раҵәца кны,
Ус неибырҳәоит еизгәыкны:
– Ҽаангьы, цахәгьы ҳгәашә аатуп,
Ҳадгьыл бзиахә, иҭабуп!

467

Апоет дгәырӷьаны даԥылоит аԥсабареи ауааи
ргәырҿыхага – ааԥын:
Амҩа сықәуп, сықәуп, сықәуп,
Бзанҵы исықәым ааԥсарак.
Сишь, закәызеи? Нас иабыкәу?
Акәыкәу хәыҷ: кәыкәу, кәыкәу!
Сеиҭаԥылеит ааԥынрак!

Б.
Шьынқәба
иԥсабаратәу
иажәеинраалақәа – шамахаӡак акәымзар – баша адәахьтәи
сахьаҭыхраӡам, аушәақә убла хызкуа ҩычараӡам.
Урҭ ацәалашәара ҵаулақәа згәылажьу поезиатә
хәыцрақәоуп, иреиӷьӡақәоу рҿы апоет иааирԥшуеит аԥсабареи аԥсҭазаареи рдиалектикатә еиҭакрақәа, афилософцәа рбызшәала иуҳәозар, ргераклиттә ҽеиҭныԥсахлара, иубоит ауаҩытәыҩса
илахьынҵа, аԥсҭазаара аҿыгәҳәаара, ауаа рҿаԥхьа
ауалԥшьа, ауаҩи идгьыл гәакьеи реимадара.
Закәытә лирикатә гәжәажәароузеи апоет изнарҵысуа аҵла иҿшәаз абӷьыц хәыҷы, убас икашәома ауаҩ иԥсҭазаарагьы?
Иҿшәаз абӷьыц камшәакәа
Сыжәҩа ианықәшәа –
Усҟан ауп асахьақәа
Сылаԥш анрықәшәа.
Усҟан ауп, изызӡозеи,
Сӡыӡо ианысҳәа:
«Заҟантә абӷьыц нықәшәозеи
Макьана сыжәҩа!»

Абас еиԥш аԥсҭазаара уаззырхәыцуа аԥсабаратә
шьанақәа апоет шәкы-зқьы ибла иҵашәоит, ддырхәыцуеит. Зыԥсадгьыл шьала-дала иаласоу ау468

аҩы иӡбахә акәӡами иҳанаҳәо ахра кьышәкьышәра
иалиааз аҵла заҵә ахаҿсахьа? Ахра алиаара амотив инеиужьны иааԥшуеит, нас, аепикатә рҿиамҭа «Ахра ашәаҿы»: «Абас ахра иалиааз, ахреиԥш
дыӷәӷәоуп».
Баша сахьаркыроума аҵла кәалӡҵас изыхьчоз ацәа асимвол? Уи иҳанамхәаӡои аԥсҭазаара
амаӡақәа руак – аҽырҿыцра, ажәытәи аҿатәи рҽеиҭныԥсахларатәы, иаанамырԥшӡои ауаҩытәыҩса иуалԥшьа аҵакы?
Дунеи иззықәыз, аԥсы зызҭаз,
Аҵла аҿаԥхьа иара иахәҭаз
Акакала зегь нанагӡеит,
Абарҭ рышьҭахь иара каԥсеит.

Ауаҩытәыҩса иԥсҭазаара ахыцԥаҿы, аԥсра аҿаԥхьа инеины ианынхықәгылоу, иҵыхәтәантәиӡоу
идоуҳа-етикатә зҵаарақәа аниӡбауагьы, аԥсабарахь,
уи иқәынхо ажәлар рахь ауп ихәыцрақәа ахьхоу.
«Сара сышьҭахь еиқәхандаз» ҳәа апоет дрызхәыцуеит изгәакьоу идгьыл, ижәлар, ибызшәа, урҭ зыхьчаша ауаа. Абри аԥсра ахәааҿы инагоу, ихԥышәагоу
ахшыҩҵакқәеи ацәалашәара ҵаулақәеи узыннажьуеит абра гәахәара дула еиҭасгәаласыршәо ажәеинраала ссирӡагьы – уи иаҳнарбоит иахьатәи аԥсуа
лирикатә поезиа афилософиатә, ауаҩратә ҳаракыра:
Нас мышкызны сыԥсы схыҵып,
Слеиқәыхьшәашәап – уаҳа акгьы.
Алаҳәажәқәа реиԥш исԥырҵып
Сыдгьылтә гәаҟрақәа зегьы.
Аха, сымра, уааи умԥшыкәа,
Сылахь иқәырш ушәахәа.
Са сызхьымӡаз сусқәа-сҳәысқәа
Саԥхьа ииаг еицрыхәхәа!

469

Суҳәоит усҟан: ан лыбжьы хаа
Слымҳа иҭарыҩ «шьышь, нани»!
Слымҳа иҭарыҩ арҩаш мчымха
Ҿеихак шамам уахи-ҽни!
«Уаридада!» – днаргоит ҭацак,
Уи ашәала сгәы шьышьы!
Урҭ инрыцҵа ԥсыуа хаҵак
Апҟацаҳәа иҟамч абжьы!..

Ухы-уԥсы зырҿыхо, асеиԥш бжьы рацәала иуацәажәо, зегь реиҳа ихаау музыкатә интонациала
уеимыздо ажәеинраалақәа ҵани-мцни ииӡом. Ари
аҩыза апоезиа иашаҵәҟьа арҿиамҭақәа апоет ианиҿыҵшәо, зегь реиҳа игәы аналаҟоу, зегь реиҳа
иҟыбаҩи иразҟи анеицныҟәо, анасыԥҵәҟьа анизылашо амши асааҭи раан ауп; «адунеи аныршаз»
раԥхьатәи амш аҽнеиԥш, жәра рықәымкәа, ианакәзаалак иҿыцҳаҳараӡа, ауаатәыҩса ргәы иқәҭәалоит ҭабара ззымдырӡо ахәараҳәа иаауа цыхаӡны.
Иџьашьахәуп ари ажәеинраала аиҿкаашьа: ашәага-зага маҷӡаны, заҟа аҵакы ҭбааузеи! Акырынтә
иџьашьаны сазхәыцхьеит угәуҽанӡамкәа, иаалырҟьаны хәыцрашәк урылазгало алагамҭатәи ацәаҳәа
«Нас мышкызны сыԥсы схыҵып». Заҟа имырхьааӡакәа уалаирԥшуазеи апоет аԥсра иацу атрагедиа.
«Слеиқәыхьшәашәап – уаҳа акгьы». Иџьасшьоит
абри ажәа хәыҷы «нас». Уи сыхшыҩ аҿы иаанагоит
зыԥсадгьыли зыжәлари рлахьынҵа иазхәыцуа итәоу
апоет исахьа. Абри ажәа хәыҷы «нас» аҳәааҿы дааиаанӡа, дызлаз игәжәажәарақәа рӡыблара иҽналкәыцәааны, аҭҳарцәҳәа да­ҽа дунеик даалҵызшәа, иара
дналагоит иаалырҟьаны «нас мышкы­зны...» ҳәа.
Аха ажәеинраала ҿахҵәоуп ҳәа узҳәаӡом. Уи шьақәгылоушәа збоит ҩ-емоциатә ганк рыла: аԥхьаҟа
470

избоит апоет уаанӡа дызлаз ихәыцрақәа, адәахьы
инхаз ицәалашәарақәа. Ажәеинраала иазынхаз
ахәыцрақәеи дареи ҳәааны ирзыҟалеит аҟазара
дуӡӡа зныԥшуа алагамҭа: «Нас мышкызны сыԥсы
схыҵып». Абри аҟазара иабзоураны, асахьаркыратә
ҩымҭа реалла иагәыламшәа иҟоугьы агәылубаауеит, аус ауеит апоет ицзырҿио аԥхьаҩ исахьаркыратә фантазиагьы.
Инамҩатәны акәзаргьы, иазгәасҭоит: Б. Шьынқәба илирикатә жәеинраалақәа хацзыркуа раԥхьатәи
ацәаҳәақәа, ачамгәыр актәи арахәыц еиԥш, аҩымҭа
зегьы атон арҭоит, урҭ апоезиатә синтаксис ашанақәа ҳәа рзуҳәартә иҟоуп. Актәи ацәаҳәақәа
заа акыр ирызхәыцуп, ишәоуп-изоуп, агәыр аҵа
икылыршәоуп, изаҟаразаалак еихьыр-еивыр ажәа
мыцхәык рыларшәым. Урҭ зегьы инагӡоу, ихаҭәаау
хшыҩҵакык, цәалашәарак аазырԥшуа ҳәоуқәоуп,
уаха зны ушыцәоу уаарҿыханы иузҵааргьы, ухатәы
хьӡы еиԥш, аҟыԥҳәа, џьабаада угәалашәараҿы иааиуеит – убысҟак ҟазарала, аԥсуа бызшәа ажәар абеиара, аԥсабара, аҩнуҵҟатәи аритмикатә быжьгашьа
ирнаало еиҿартәуп дара: «Снеихуан ҽыхәа иаҵәак
сақәтәаны», «Ожәраанӡа аԥенџьыр илаҷҷон», «Амҩа
сықәуп агәдыҳәа», «Аҳы, уҽеибыҭ, сажәеинраала»,
«Сԥенџьыр снахеит шьыжьымҭан», «Сыԥсы цәгьахеит ожә саазқәылаз», «Бжьык саҳауеит меихсыӷьрада». Аҵыхәтәантәи аҳәоуқәа иккаӡа иаҳдырбоит
апоет илымҳа заҟа иҵару, аҷытбжьы иаҩмыршәо
ауаҩи аԥсабареи дшырзыӡырҩуа, игәы арахәыцқәа
енагь ишыххоу. Ac аӡырҩра злымшо – дпоетӡам.
Абри азыӡырҩра ду Б. Шьынқәба илнаршеит
ажәлар рашәеи ражәеи ргәынкылара. Идууп урҭ
иара ипоезиа иарҭаз анырра, аха апоет иеизҳараҿы
дхалоит ажәлар рашәа аҟынтәи иахьатәи адунеитәи
апоезиа аихьӡара дуқәа рышҟа, ирҭбаауеит ами471

лаҭтә поезиа аҳәаақәа, иалеигалоит иҿыцу ажәар,
ажанрқәа, ахаҿсахьақәа, аха иара иагьа дхалазаргьы – енагь ишиаҳац, мшаҽнеиԥш, иаҳауеит ажәлар
рашәа. Уи иаҳауан «Аҿатә уаа» анаԥиҵозгьы, «Ахра
ашәа» даназхәыцуазгьы («Ахаҵашәа гон, сагон,
агәра згон»), ажәлар рашәа агәылыҩуеит атрагедиатә
роман «Ацынҵәарахгьы». Ааигәаӡатәи Б. Шьынқәба
иажәеинраала «Ашәа» аҿы ҳаԥхьоит:
«Уа, раида-гәырӷьара...» –
иааҭирҟьеит ашәа,
Иқақаӡа иааилагылт схәы-сжьы.
Избеит азал аҭуан еимҟьазшәа,
Ажәҩан иҩаҵасызшәагь ибжьы.
Ашәа нышьҭасын хьшьыцба ҳасабла,
Азал сындәылԥаа сама инаскьеит.
Амшын... агаҿа... ашьхара ҳабла...
Сахьыҟаз сеидру, сама ишаҟьеит.
Аҭҳарцәҳәа саалҵит... Ашәаҳәаҩ дгәаҭан,
Азал ду зҿыз дыдран инеиԥшьы.
Игоз хаҵа ашәан, изҳәоз дҭаҳмадан,
Аха иқәыԥшӡан излеиҳәоз ибжьы...

Иџьоушьаратә иҟаӡам абри алирикатә гәалашәара Б. Шьынқәба иавтобиографиатә гәалашәара,
ихәыҷраамҭазтәи ихәыцрақәак иахьырзааигәоу:
«Аԥхьарца ӷызы-ӷызуан, иҵәаа-ҵәаауан, усҟан
игәа­ҟуаз, ахьаацәгьа змаз иара аԥхьарца акәын...
Уи акәхеит, аҭаҳмада иашәа ҳаашьҭԥааны адунеи
ҳакәнаршеит: зны ҳанхыԥшылеит Амшын Еиқәа
еишьылӡа, нас ашьхақәа еилыҿҿа ҳнархысит...
Абар, Ашәтәыла арха... Ҟәбина аӡиас... Нарҭаа
рашҭа...»
472

Ашәа азыӡырҩра – инарҭбааны еилукаауазар –
апоезиа ахаҭа азыӡырҩра ауп, уи ала ацәаныррақәа
рааӡара ауп. Аԥсуа жәлар рпоезиа аҟынтә адунеизегьтәи апоезиа ахьтәы гәашәқәа рҭалара иабзоураны,
Б. Шьынқәба аԥсабареиԥш, ауаҩытәыҩса игәы изаанартуа ашәҟәгьы даԥхьо дҟалеит, иааиртит ауаҩы иҩнуҵҟатә ԥсабарагьы, иинтимтә цәалашәарақәа рдунеигьы. Аԥсуа ԥсабара алирикатә ԥшӡара
уаанӡа ишахәҭаз, поезиала иззамыртыцыз, зцәалашәарақәа рцәыргараҿгьы аиҳараӡак аепикатә
ҽынкылара злаҽыз, алирика аасҭа аепос иаҳа иазааигәаз, ахаҵара акульт ныҟәызгоз аԥсуаа рыхдырра поезиала ааӡараҿы аинтимтә дунеи ацәырҵра
– сахьаркыра-естетикатә иааира дуӡӡан.
Абзиабара ду аарԥшразы Б. Шьынқәба илшеит аԥсуа поезиа уаанӡа иазымдыруаз ашәыгақәеи,
ажәақәеи, амузыкатә интонациақәеи рыԥшаара.
«Кофҭа шкәакәа зшәу» лышьҭазаара – ари леитмотивны иагәылсуеит иара ибзиабаратә лирика: абзиабара азхьра, аҿыгәҳәаара, уи иацу агәхьаақәеи
агәырӷьарақәеи, ауаҩы илахьынҵа еиҭазкуа аиԥыларақәеи аиԥырҵрқәеи, ҿык-бзык иузамырҳәаша
ацәанырра ԥшьақәа рыҩнуҵҟатә ԥшӡара – иҭбаауп
апоет иинтимтә поезиа аҵакы. Абзиабара иарҵысуа аиҿагыларақәа апоет џьаргьы адраматә ҟазшьа
риҭом, агәхьаа иатәу аиԥырҵрагьы агәырҩагьы дук
имырҳауҳаукәа иааирԥшуеит:
Инеиԥырҵт ҳаблақәа еизгәыкуаз,
Иҩнабеит ҳаччабжь игоз;
Иаадыргәышьеит бзиа ҳшеибамбоз,
Ҳамҩақәа хазы-хаз ишхоз!

Аинтимтә цәаныррақәа раарԥшраҿгьы Б. Шьын­
қәба дықәныҟәоит изеиԥш концепциа: уи дзы473

зҿлымҳау ҩыџьа рдоуҳақәа гармониала реицнеира
ауп. Иԥсҭархагоу, итрагедиатәу абзиабара акәым,
ауаҩы дҳаразкуа, дыԥсраны дыҟазар дахзырԥо абзиабароуп иара иалкааны дыззышәаҳәо:
Аԥсра ҟадыџь дәылнацеит,
Ашьапхыцқәа сылыжәжәан,
Дунеи ҟьаҟьа сықәнаҵеит,
Агәыр аҵа скылыршәан!
Аԥсра еиҭа счычоума?!
Расацынгьы самҵаршәыз,
Акыр ихьран дыҟоума
Бзиабарак иаӡрыжәыз!

Б. Шьынқәба ипоезиаҿы аҭыԥ ӷәӷәа ааннакылеит алирикатә фырхаҵа ихаҿсахьагьы – ҷыдала иара
апоет иҩнуҵҟатә дунеи, иара игәҭыхақәа, ицәалашәарақәа. Ари зынӡак иаанагаӡом апо­ет ихаҭа
ихы даналацәажәо диндивидуалиступ ҳәа, избан
акәзар, апоет дпоетцәҟьазар, ихаҭара ҭбаазар, аинтерес зҵоу аԥсҭазааратә ԥышәа данысхьазар, гәыла
ажәлар дрылахәызар, аамҭа дызлиааз датәызар –
иара илирика-субиективтә «сара», амра ашәахәақәа
рӷьыра еизызго алинзеиԥш, иагәылсуеит ауаатәыҩса зегьы рыгәҭыхақәа, рхәыцрақәа. Аԥсуа поезиаҿы
асубиективтә хырхарҭа ашьақәырӷәӷәара иаанагон ауаҩы ихдырра, ихаҭара (личность) реизҳара,
рыҵаулахара, аԥсҭазаараҿы еиԥш, аҟазараҿгьы рзин
алхра. Ҳлитератураҿы абри ахырхарҭа ашьапы акуеит Д. Гәлиа зааӡатәи иажәеинраалақәа рҿы, лымкаала
иналкааны И. Коӷониа ипеизажтә лирикаҿы. Асубиективтә лирикеи иҭбааҭыцәу аепикатә рҿиамҭақәа
раартраҿи Б. Шьынқәба иаҳараӡакгьы дыззааигәоу
иара И. Коӷониа ипоетика ауп. Уи иара иахьатәи апоезиа агыдра аҟынӡа ихарҭәааны иҳареикит.
474

Аха Б. Шьынқәба жәларык рҿахәы зҳәо милаҭтә поет дуны дзыҟаломызт, алирикатә субиект
иҩнуҵҟатә дунеи аарԥшраҿы мацара даангылозҭгьы.
Б. Шьынқәба ирҿиамҭа хаҭәаауеит иӷәӷәаҵәҟьаны ауаажәларратә ҵакы згәылоу апоезиатә цәқәырԥала. Уи иагәылсуеит зыԥсҭазаара аиҭакразы иқәԥо
ажәлари хашҭра зқәым урҭ рҵеицәеи рхаҿсахьақәа,
акырӡа инарҭбааны рҭыԥ ааныркылеит иара ипоезиаҿы ареволиуциеи апартиеи русзуҩцәа дуқәа,
ҷыдала ԥсра зқәым апролетариат рԥыза ду Ленин
ихаҿсахьа аазырԥшуа аҩымҭа ҟаимаҭқәа, апоет
ирҿиамҭа ианыԥшит иара убас аԥсуа жәлар ареволиуциатә ҵысра ду ралархәра, егьырҭ ажәларқәеи
дареи реимадара, реиҩызара, рмилҭтә ҳәаақәа, ирҭбааны рдоуҳатә диалог ашьақәыргылара.
Б. Шьынқәба дреиуоуп ҭоурыхтәла инарҭбааны ихәыцуа ҳаԥсуа поетцәа, аха асахьаркыра аганахьала иара иҭоурыхтә гәалашәара иналукаартә
аҟынӡа иҵаруп, акыр ихароуп иара убас иҭоурыхтә лаԥшҳәаагьы. Уи иаҵанакуа аперспективаҿы
рҽеидыркылоит ҳажәлар ирхыргахьоу, изҭагылоу,
ирԥеиԥшхараны иҟоу аамҭақәа. Наҟ ҳара иҳаҩсхьоу
аамҭақәа рахь ҳалаԥш анхьаҳарҳәуа, иаҳирбоит
зыԥсадгьыл ахьыԥшымразы зыԥсы иамеигӡоз аҵеицәа раҳәақәа ахьымацәысуа, иаҳирҳауеит ҽыҳәҵәыла еижәыло ахацәа рыҵәаабжь, урҭ ирыҵыршьаауа
рҽы ҭоуӷанқәа аеҵәа кыднаԥаартә рыкьыркьырбжьы, иҿаҿаӡа уаԥхьа иаагылоит Трахьеа ахьчаҩцәа,
амцабз зықәҵәиаашо Лыхнашҭаҿы еилаҩ-еиласуеит змилаҭтә хьымӡӷы зхызхырц игылаз аԥсуа
нхаҩыжәлар, амшынгьы ихыхәхәала, атәым дгьыл
ахь ршьамҩа иқәланы ицоит зыԥсадгьыл аанзмыжьрада ԥсыхәажәла змоуз амҳаџьыраа, улымҳа
иҭаҩуеит игәыҭшьаагоу анацәа рмыткәма, ҳажәлар
рхаҵареи ргәаҟреи згәылсуа ԥсра зқәым рашәақәа.
475

Абарҭ зегьы ирсимволны ҳпоет ду иаҳзаԥиҵеит (зынӡа дышқәыԥшӡаз!) аԥсуа патриоттә жәеинраалақәа иреиҳаӡоу «Амҳаџьыраа ргарашәа». Уи
ашәаҿы еилаҵәеит Аԥсадгьыл-Ан лашәа-мыткәмеи
ҳажәлар зегьы рмилаҭтә трагедиа дуӡӡеи, аԥсадгьыл
агәхьаагареи уи ахьчаразы, архынхәразы игылараны иҟоу аҵеицәа pгәы амцабзи. Аԥсуаа ррыцҳарақәа
акы еиԥшым – амҳаџьырра атема – агәылсуеит Б.
Шьынқәба ирҿиамҭа зегьы – иажәеинраалақәеи
иепикатә ҩымҭа дуқәа «Аҿатә уааи», «Ахра ашәеи»
рҟынӡа. Уажә ааигәаӡа урҭ инрыцлеит ҳҭоурыхтә
ҩымҭақәа ахреиԥш иаарылҳәҳәаз, ҳтәыла ахьынӡанаӡааӡо аԥхьаҩцәа гәахәа дула ирыдыркылаз, прозала иҩу ароман «Ацынҵәарах». Имариа усума
шәышықәса рыҩнуҵҟала аҭоурых ду змаз жәларык
риаӡаара? Еиҭаҳәарак ззыҟамлаз, рыцҳарыла иҭахаз ҳашьцәа аублаақәа (аубыхқәа) рлахьынҵацәгьа ала, сахьаркыратә мчхара згым ажәа-уасиаҭны,
ашәҟәыҩҩы ауаатәыҩса ирылеиҳәоит абиԥарақәа
ирхадмыршҭыша хшыҩҵак дуӡӡак: «Зыԥсадгьыл
зцәыӡыз зегьы ицәыӡуеит».
Рымч амырхо излашәаз аҭоурыхтә ӡыблараҿы
ҳажәлар ирцәыӡыз егьа ирацәазаргьы, еиқәдырхеит зегь реиҳа еиқәырхатәыз, абла аҷыц еиԥш
ихьчатәыз – рморалтә кодекс зну Аԥсуара, рынамыс, рыуаҩра, рбызшәа, рдоуҳа, рысасдкылара,
рчеиџьыка. Ахаангьы гәыхшәа ҟамлароуп урҭ рзы!
Аԥсуаа идмырӡит, иара убас, енагь рыхьӡ зланагаз
рхаҵара. Ихәыҷы-иду, ажәлар ыҟанаҵы, ирылиаауоит ақәԥаҩцәа. Ҳазну ашәышықәса аналагамҭазы
анхаҩыжәлар рхақәиҭразы игеит Кьахьба Ҳаџьараҭ
ихысбжьы. Уи дҩагылеит Нарҭааи, Кьагәарааи, Манчарааи рцырҟьа иакәны. Аԥсуа жәлар рпоет аԥсуа
жәлар рҵеи гәлымҵәах дизышәаҳәоит ҳепикатә
ҩымҭақәа иреиҳау «Ахра ашәаҿы» – уи ихаҿсахьа476

ла иагьышьақәирӷәӷәоит нышәара ззымдырӡо, ԥсра
зқәым аепикатә идеал ду:
Абас ахра иалиааз ахреиԥш дыӷәӷәоуп,
Мчы дазынкылом, гәыла дыџьбароуп!
Агәырҩа, аџьабаацәгьа уи дазырҟәуам!
Ахра даласоуп, ихы лаирҟәуам!
Шьамҩазаргь – дазцалароуп игәы иҭоу,
Дыԥсуазаргь – хьӡыла дыԥсуеит ишахәҭоу!

Аџьынџьтәылатәи аибашьраан Кьахьба имцабз рҿалашон Б. Шьынқәба дыззышәаҳәо аԥсадгьыл
ахьчаҩцәа. Аибашьрашьҭахьтәи аамҭақәа раан
урҭ рҭыԥ ааныркылеит зхатә џьабаала аԥсҭазаара
ҿыц шьақәзыргыло аҿатә уаа. Абасала, Б. Шьынқәба иаԥиҵеит илирикаҿгьы, иепикатә рҿиамҭаҿгьы, ипрозаҿгьы аамҭа рацәала еиларсу, аепохақәа
наҟ-ааҟ еигәныҩуа еизырцәажәо асахьаркыратә
дунеи ҭбаа. Абри арҿиаратә дунеи ду мрашәахәаны
иахыҩуеит иқәԥо, иаарыхуа, егьа гәаҟра ҟаларгьы,
хьаҵра ззымдыруа, енагь аԥеиԥш лаша еигәыӷуа
ажәлар рыбзиабара, рымчлшара агәрагара, иааидкыланы иуҳәозар, апоет иҭоурыхтә оптимизм.
Иажәеинраалоу ароман «Аҿатә уаа» аҟноуп абарҭ
игәышьҭыхгоу ажәақәа ахьҳаҳауа:
Лоунытә ажәлар анқәыԥсычҳа,
Ифырҭынхоит урҭ рыԥсыԥ,
Дад, ихыҵыр ажәлар рычҳа,
Урҭ ирызымҭо насыԥ,
Инеижәлан афырҭын,
Дыхнаҭәҳәалоит наҟ амшын.

Б. Шьынқәба ирҿиамҭала еилаҳкаауеит имҩақә­
ҵагоу хшыҩҵакык – ажәлар рҭоурыхтә лахьынҵа
477

аарԥшра зылшаз иоуп «жәлар рпоет», «амилаҭтә
поет» ҳәа ахьӡ занашьахо. Ажәлар зегьы рҿахәы
зҳәаз иоуп ажәлар зегьы рхы-рыԥсы иалаҵәаны
бзиагьы еицырбо:
Жәлар рыбзиабара ҟьалан иааӡом,
Иалнахыз – далнахит, иаԥсам – дабаӡом!

Ажәлар рымч, рылшара заҟа рыгәра иго аҟара,
еиҳамзар еиҵамкәа, апоет ихы-иԥсы, ишьа-ида
ирылоуп ԥсра зқәым ажәлар ражәа агәрагара, абзиабара, насгьы уи мыц зымҳәаӡо абџьарҵас ихы
иаирхәоит, избанзар, иара амаӡақәа зегьы нҭкааны
идыруеит. Б. Шьынқәба ирҽиамҭақәа ҳаԥсуа бызшәа
иагимнуп. Иззымдыруада ныҳәаԥхьыӡык иаҩызоу
иара иажәақәа:
Ашьха ӡыхь еиԥш ахьхьа-хьхьаҳәа,
Аԥсшәа бзиа избоит сара,
Иамамзааит хьаҳәаԥаҳәа,
Иқәыҩлааит Аԥсынра!

Абри абызшәа аҿаԥхьа, уи иадҳәалоу апоезиатә культура аҿаԥхьа Б. Шьынқәба илшарақәа
шьардаӡа ирацәоуп. Уи ирҿиамҭала ажәа – иара
иацәтәыму, имцуроу апафос ҳаракы иацәыхьчаны, иазирхынҳәит ареалисттә хархәара, ареалисттә
быжьгашьа. Аԥсуа поезиаҿы аиҳараӡак иара ибзоураны ишьақәгылеит, инарҭбааӡангьы аҿиара аиуит
иахьа ҳпоетцәа рӷьырак зықәныҟәо, иҿыцу аԥсуа
жәеинраала аиҿартәышьа, иҿыцу аритмика-метрикатә система. Уи иахәҭаҵәҟьаны иара аԥҵаҩы
ихьӡ иадҳәалоуп. Ари асистема – егьырҭ иаадыруа
амилаҭ-классикатә системақәак иахьырзааигәақәоу
ыҟазаргьы, шьаҭанкыла аԥсуа бызшәа аҩнуҵҟатәи
478

апросодиатә ԥсабара иагәылиааит, иара иузадымхуа иадҳәалоуп, амилаҭтә ҳәаақәа егьырҭ амилаҭтә
традициақәа рыҽрыԥшьны ихазырҭәааз (Д. Гәлиа,
И. Коӷониа), аԥсуа бызшәа иаҵаҵәахыз аритмикатә
енергиа ахы иақәиҭызтәыз, ҳбызшәа аинтонациатә
лшарақәа ҳәаак рымамкәа иаҳзырбаз иоригиналтәу
поетикатә цәырҵроуп. Уи ҳара ҳзыҳәан иннакылеит аклассикатә жәеинраала еиҿартәышьа аҭыԥ
(иаҳҳәап, аурыс поезиаҿы А. Пушкин реформаторс
дызмоу). Ашьҭахь уи акыр иацхрааит, дара рхатә
бжьы ахаҵаны, иҿыцу амҩақәа азылырхит аԥсуа
поетцәа аӡәырҩы.
Апоетцәа ҿарацәа рзы имҩақәҵагоуп Б. Шьынқәба ажәа аус адуларазы ихәыцрақәа: «Поет ҳасабла
сара даҽакы еиԥшымкәа ӷәӷәалаӡа крызҵазкуа ҳәа
исыԥхьаӡоит ажәа аус адулара. Абызшәа рдыруеит
зегьы, иалацәажәоит, ргәы иҭоу аларҳәоит… аха урҭ
раҵкыс хараӡа дҟазазароуп ашәҟәыҩҩы. Уи зегь реиҳа ибзиаӡаны идыруазароуп ихатәы бызшәа. Идыруазароуп ажәа акапан, цқьа иаҳауазароуп уи ажәа
иахоу абжьы хаа, есымша иаԥхьа игылоушәа ибозароуп уи ажәа иҭнахуа асахьа… Ажәа ишәаны-изаны
аҭыԥаҿы ианургылалак, агәашьа еиԥш иӷәӷәахоит,
иԥшӡахоит, ихаахоит, иуанаҳәо агәра уго уҟалоит».
Иара абраҟа иазгәаҭазарц иамҩоуп Б. Шьынқәба
ирҿиамҭа азеиԥш ҷыдарақәакгьы. Уи шаҟа иҵаулоу
aҟapa иҭбааҭыцәуп, хараӡа аҳәаақәа наӡоит ипаезиатә дунеи. Еиуеиԥшым аамҭақәеи еиуеиԥшым ауаа
рҟазшьақәеи, асоциал-ҭоурыхтә зҵаарақәа иқәиргыло реидарахьанҭа ашьҭыхразы апоет изымхеит,
иҽизҭамыгӡеит жанрк ахала. Уи ауп измааноу апоезиатә «ԥсымҭәра»: «Сыԥсы цәгьахеит уажә саазқәылаз, сгәаҟуеит, ажәақәа сызхом». Апоет кәҿиарала
ицааиуеит алирика, аепос, апроза, адрама. Иара
даманшәалоуп ҭынч зҽеиҵызхуа аепикатә жәабжь
479

анагӡареиԥш, иҵаулоу алирикатә гәжәажәара, ацәанырра аарԥшра, еилеигӡоит иҳараку, ишьҭыху аҿцәажәареи аԥсихологиатә анализи, дазҟазоуп ауаҩы
адәахьтәи иԥшӡареиԥш, иҩнуҵҟа-доуҳатә ԥшӡара
аарԥшрагьы, иажәаҿы иузеидыхуам иҿаҿаӡа шәыга рацәала иҭыху ахаҿсахьақәа рпластикеи цәалашәара ссирла ухызхуа амузыкатә интонациақәеи,
адәахьтәи асахьақәа рыла иааирԥшуеит ауаҩы
иҩнуҵҟатәи ихәыцрақәа, адуцәа рҟазшьа бзианы
ишидыруа еиԥш, дазааигәаӡоуп ахәыҷқәа рлакәтә
дунеигьы, иара исахьаркыратә гәалашәара иузацрыхуам асатира, аиумор, «ақьаф иамааноу алаф».
Поетк иаҳасаб ала, Б. Шьынқәба ипортрет зхаҭәаауам уи деиҭагаҩ дуны дшыҟоу анацҳамҵа. Аԥсуа
литература иара ирбеиеит Русҭавели, Пушкин, Лермонтов, Гиоте, Мицкевич, Баирон уҳәа ирацәаҩӡаны рҩымҭақәа рыла. Apҭ аиҭагақәа аԥсуа ԥхьаҩцәа
ирылаҵәахьеит, аиҭагаҩ иҟазара аныԥшуеит Поль
Верлен иажәеинраала хәыҷгьы:
Агәы ҵәыуоит, иаҟәыҵӡом,
Гәырҩоума изхәаҽыз?
Maп, уи аӡәгьы издырӡом,
Ақәа акәхап изҿыԥшыз...
Гәыхь ыҟам, цәгьара цәыргам,
Агәы ҵәыуоит уеизгьы.
Изыхьҵәыуаша ахьыҟам
Иарҵәыуоит иаҳагьы!

Аҵыхәтәантәи ацәаҳәақәа рҿы апоет дацәхьаҵит
аоригинал, аха иааидкыланы аҩымҭа азеиԥш трагизм иаҳагьы дазааигәахеит:
Изыхьҵәыуаша ахьыҟам
Иарҵәыуоит иаҳагьы!

480

Дарбан ԥсыуа ԥхьаҩу иззымдыруа Гь. Чачба-Шервашиӡе ԥсра зқәым иажәеинраала «Уарада»?
Дарбан ԥсыуоу згәы рҭынчны ирыԥхьо Б. Шьынқәба ҟазара дула еиҭеигаз арҭ ацәаҳәа ссирқәа:
Иаҳхылаԥшхәу, лахь сумҭан,
Сыжәлар рзыҳәа ԥсахрада,
Сыҟазарцы иахьысҳәало
Сабацәа рашәа, уарада.
Бжьы ҭаала иансырӷызуа,
Исҳәоит гәырӷьа-ччарада.
Ари ашәа гәаҟ ажәабжьуп,
Игәыҭшьаагоуп, уарада.

Абарҭ иаҳҳәаз ирҷыданы, Б. Шьынқәба ҵарауаҩык иаҳасабалагьы илшареи идырреи рыдиҵахьеит аԥсуа фольклористикеи алингвистикеи: аԥсуа
жәлар рпоезиа арҿиамҭақәа еиқәыршәаны иҭижьхьеит, аклассификациа рзуны иҭиҵаахьеит, аспециалистцәа рыхә ҳаракны иршьоит аԥсуа жәа аилазаашьа, аԥсуа жәеинраала аиҿартәышьа ирызку аусумҭақәа. Апоет иџьабаа ду рыдуп ҳҿар ашколқәа
рҿы аҵара зларҵо аԥсуа бызшәа арҵага шәҟәқәа.
Б. Шьынқәба иара убас иналукааша уаажәларратә,
ҳәынҭқарратә усзуҩны гәык-ԥсыкала зымаҵ иуа
жәлары дрылагылоуп.
Абас еиԥш аренессанстә универсализм амилаҭтә
доуҳа аҽырҭбаара, аизҳазыӷьара аамҭа иадҳәалоуп.
Ари аҭбааҭыцәра аԥсуа культураҿы Д. Гәлиа итрадициақәа ируакуп: амилаҭтә культура ашьҭыҵра
аамҭа ианҭагылоу, аҟаҵатә анырацәоу, даҭахуп
зымҽхак дуу ауаҩгьы.
Б. Шьынқәба ирҿиамҭа егьа рыла амҽхак ҭбаазаргьы, уи иааџьоушьартә аҟынӡа ҩнуҵҟала еидкылоуп – иара апоет ихаҭарала, ипоезиатә лахьынҵала,
481

исахьаркыратә хәыцшьала, иусура зегьы иагәылсуа
изеиԥштә гуманисттә концепциа ала. Иара ус иааидкыланы урыхәаԥшыргьы, апоет ирҿиамҭа аҵкарқәа
зегьы еиқәҿырҭуеит. Б. Шьынқәба илирикатә
рҿиамҭақәа рӷьырак аепикатә поезиа аҟазшьақәа
рныԥшуеит: имаҷӡам асиужет змоу ажәеинраалақәа. Иара илирикеи иепоси еимаздо цҳаны ирыбжьагылоуп ибалладақәа. Џьара-џьара апоет илирика иаҟазшьоуп аепикатә ҽхьакра, апоет ихаҭара
аобиект аҵаҵәахра, аепикатә рҿиамҭа азакәанқәа
рыла алирикатә хаҿсахьа аарԥшра. Иаҳараӡак ари
аабоит абалладақәа рҿы, ма абаллада иазааигәоу,
ажәлар зегьы ирзеиԥшу афырхацәа рхаҿсахьа аазырԥшуа алирикатә жәеинраалақәа рҿы.
Аԥсадгьыл зхы ақәызҵаз В. Ҳаразиа изку ацикл
хыркәшоуп еицырдыруа иҟалаз ахрестоматиатә
цәаҳәақәа рыла (зынӡа ԥшь-куплетк ыҟоуп):
Уӡбахә ирхыҩыз ҳашьхақәа
Мроушәа иԥхоит Аԥсынра,
Ргәашьамх арҵарит ашлақәа,
Ахьырԥар гылт ушьоура!

Ари ашәа зҩыз, иаԥызҵаз, ҳәарас иаҭахузеи, апоет ихаҭа иоуп, аха уи ажәлар ирҳәазшәа аепика-обиективтә стиль ахь ииаигоит:
Зыԥсадгьылаз зых иамеигӡаз,
Хьӡы згаз ауаҩы,
Жәлар изырҳәаз ахаҵашәа,
Абар, уӡырҩы!

Ари иаанаго автор исубиективтә дунеи аԥхьакра ауп, ус иахәҭаны иԥхьаӡоит аепикатә фырхаҵа
иҟазшьақәа аазхәаз В. Ҳаразиа ихаҿсахьа аԥҵаразы.
Имашәырны иҟамлазар ҟалап иара убас Б. Шьынқә482

ба заатәи илирикатә жәеинраалақәак рҿы наҟ-наҟ
аепикатә рҿиамҭақәа ззикраны иҟаз афырхацәа
рыхьӡқәа ахьуԥыло. 1943 шықәсазы иҩу ажәеинраала «Аԥсуаа аибашьцәа шәахь» аҿы «Измырӡзи жәытә
аахыс ҳабызшәа?» ҳәа азҵаара аҭакс иара игәалаиршәоит амилаҭ-епикатә фырхацәа рыхьӡқәа:
Аха имыӡит усгьы ҳаԥсуара!
Избанда, ҳа ҳ-Нарҭаа рхаҵара
Аԥсуаа ршьа иалан имцаха.
Абрыскьыл ирдыдуан ҳашьхара,
Уи ахара дгәеиҭон aӷa!
Избанда, ҳаԥсадгьыл ахьчара,
Хаҵала иаҿымзи абарҭ:
Кьагәа афырхаҵа, агәыџьбара,
Шәара зқәымыз Кьахь Ҳаџьараҭ.

Апоет иепикатә рҿиамтақәа «Ахра ашәа», иаҳараӡак «Аҿатә уаа» инеизадоу еиҭаҳәараӡам, аԥхьаҩ
дхырхуеит лирикатә цәалашәарала ирԥхоу аҭыԥқәа,
автор ифилософиатә гәҭахәыцрақәа – урҭ иккаӡа
иаадырԥшуеит иара ихаҭа иааникыло ипозициа.
Алирикатә дунеиқәыԥшылара апроза ишацәтәымым ҩаԥхьа агәра ҳнаргеит ароман «Ацынҵәарах».
Изакәытә лирикатә шедеврқәоузеи ароман ана-ара
иагәылҷҷаауа иагәылаԥсоу ажәеинраалақәа! Cгәы
иауам урҭ руакы – аԥсадгьыл аанзыжьуа аублаақәа
рыгәхьаа иазку ашәа – аӡбахә сымҳәар:
О, раид, Ҳаԥсадгьыл! Афырҭын бааԥс
иасыз,
Ҳамч мырхакәа ҳахьымаара ҳашьҭуеит,
Угәнаҳа ҳамазааит абас ҳахьымҩасыз,
Ҳабаҩ аагаргьы, ҳаԥсы узынҳажьуеит!..

483

Б. Шьынқәба ирҿиамҭа зегьы ишьҭнакааит иналукааша даҽа зеиԥш ҟазшьакгьы: апоет адунеи зегьы хкы рацәала еилаԥсоу сахьа дуӡӡаны ибоит.
Иара илаԥш иааҵашәаны, иаԥсоуп ҳәа дзыхцәажәо
зегь агәра угартә аԥсы ахаҵаны ажәала иҩычоит –
угәы иаанагап, иара дпоетмхар, дсахьаҭыхыҩ ҟазахон ҳәа. Апоет ирҿиамҭаҿы апластикатә сахьаркыра
аԥыжәара амоуп, аха уи иаанагом урҭ амузыка рыцәмаҷуп ҳәа. Maп, арҭ аҩҟазаракгьы иара ԥсабарала
ицәа иалоуп, уи атәоуп ирҳәо ишәыгақәа рыҵабыргреи имузыка-ритмикатә беиареи.
Аҵыхәтәантәи аамҭазы Б. Шьынқәба исахьаркыра аиҭакра ду­қәа шахнагаз убоит, ҷыдала иара илирикаҿы адәахьтәи апластикатә хаҿсахьақәа раасҭа
иаԥырго иалагеит агәҭахәыцра, аҩнуҵҟахь ирхоу
азҵаарақәа, амонолог, аҩнуҵҟатәи ацәаныррақәа
рмузыка, адоуҳа амч, ауасиаҭ:
Бжьык саҳауеит меихсыӷьрада
Уажә саазқәылаз есқьынгьы...
Ac еиԥш ассир иақәшәахьада?
Уи зеиԥшыстәра збом акгьы!..
Сааԥын мышқәа, анкьа исхызгаз,
Сықәҿырҭуазар игәыкны?
Аамҭаныла ашәа исзымҳәаз
Исԥылахзар ихынҳәны?..
Џьара гәнаҳак самхоухьазар,
Сышьҭа ихызар сызҿыҭуа?
Бжьы ыҟаӡамкәа, сгәы сажьазар,
Ԥшазар сԥенџьыр азыртуа?..

Иааидкыланы иуҳәозар, Б. Шьынқәба адунеи хкы
рацәала избо, бжьы рацәала уи ашьҭыбжьқәа заҳауа,
иибо-иаҳауа ирҵауланы ирызхәыцуа поетуп.
484

Абарҭқәа зегьы рнаҩсан, исҭахуп Б. Шьынқәба
еиуеиԥшым аамҭақәа рзы ииҩыз ицәаҳәақәак цқьа
ҳаицрызхәыцырц:
Исызцәырҵуа, исгәыжьжьагоу,
Бџьарсны изнеиуа сызҭахым,
Сгәамчи сымҩеи ирымрахәагоу –
Уи споезиоуп, шәахәа зхым!
1939
Зашәа беиоу гәырӷьа бжьыла
Шәаҳәаҩуп сара.
1947
Сыҩуеит, схәыцуеит са слахҿыхӡа,
Иаартуп сԥенџьыр ҟьаҟьаӡа.
1959

Аԥхьаҩцәа шьоукы-шьоукы, абарҭ иреиԥшу
ацәа­ҳәақәа рыла aпоет аԥсҭазаара ауадаҩрақәа
зымбо, уи асақәи аҵәаԥшьи ахьшьны иаазырԥшуа
аӡә иакәушәа исахьа «ҭырхуеит». Сгәанала, ас ирссаны, ирҵаӷаны, апреспектива ду иадымбалакәа
ирызнеитәым апоет ихшыҩҵакқәа. Арҭ ажәақәа
иҳарҳәо, апоет ипоезиа шызҩыдоу, аԥсабара, адунеи, аԥсҭазаара, ауаа дреигәырӷьаны ишидикыло
атәоуп. Ус иҟоуп апоет иуаҩра, игуманизм.
Б. Шьынқәба ирҿиамҭа аԥсҭазаара аҵкарқәа зегьы шәыга рацәала иҭызхыз, бжьы рацәала изырцәажәаз, аԥсуа жәлар ражәа ҳаразкыз, рпоезиатә
культура амҽхак зырҭбааз, гәадурас ишьҭаҳхыша сахьаркыратә цәырҵроуп. Ари арҿиамҭа ианыԥшит ҳажәлар ртоурыхтә лахьынҵа – уи иацыз
атрагедиатә аамҭақәеи агәышьҭыхра узҭо аиааирақәеи. Аԥсҭазаараҿы зышьхәа еивҵоу ацәгьеи
абзиеи акгьы мап ацәымкыкәа иааирԥшуеит Аԥсны жәлар рпоет иажәа – «мыц зымҳәаӡо иабџьар»
485

ала. Иара ипоезиа аҟазшьа хадоуп иаҳдырбо абарҭ
ацәаҳәақәагьы:
Ажәа – жәҵысуп, гәырӷьаҿҳәашоуп,
Даҽазныхгьы – лаӷырӡашоуп,
Ажәа – ҭынчроуп, имза шашоуп,
Ажәа – ҳаԥхьа иҟалашоуп.
Ажәа – амалқәа зегьы ирмалуп,
Зны иҳарамуп, зны иҳалалуп!
Зны инасыԥуп, зны иаџьалуп,
Зегь еизызго уи саркьалуп!

Б. Шьынқәба исахьаркыратә символқәа ирылукаауеит аиқәаҵәеи ашкәакәеи рконтраст. Урҭ реиҿагылараҿы ианакәзаалак аиааира амоуп апоет игуманисттә дунеиқәыԥшылара иашьаноу – ашкәакәа.
Аԥсны жәлар рпоет Б. Шьынқәба ипоезиа – ҳаԥсабара гәлымҵәах иагәылиааз, шьала-дала иаласоу, ҳажәлар рдоуҳа амч ала ичаԥоу, Аԥснытәи амра
ашәахәа згәылыжжуа, ауаатәыҩса рыбзиабарала
иҭәу, изҩыдоу мра поезиоуп.
1977, Аҟәа

АХҚӘА
Ашықәсқәа рышьҭа. Б. Шьынқәба. . . . . . . . . . . . . . . .  3
Ажәеинраалақәа
1930–1940
Ажәытәтәи агара ашәа. . . . . . . . . . . . . . . . . . . . . . . .  44
«Сара сгәырӷьоит, сара сыԥоит…» . . . . . . . . . . . . . .  45
Ӡыркәи. . . . . . . . . . . . . . . . . . . . . . . . . . . . . . . . . . . . . .  46
«Нхаҩык дцоит иура ҭагалан…». . . . . . . . . . . . . . . .  47
«Ҳгәыла исеиҳәон: – Дад, уаҳҭаа…». . . . . . . . . . . . .  48
Ҩыџьа рынасыԥ акхоума?. . . . . . . . . . . . . . . . . . . . .  49
Ашәҭ. . . . . . . . . . . . . . . . . . . . . . . . . . . . . . . . . . . . . . . .  50
Адәны аӡә дуԥхьоит . . . . . . . . . . . . . . . . . . . . . . . . . .  51
Аԥхыӡ. . . . . . . . . . . . . . . . . . . . . . . . . . . . . . . . . . . . . . .  52
Бзиала . . . . . . . . . . . . . . . . . . . . . . . . . . . . . . . . . . . . . .  53
«Исаҳаит ирҳәамҭан ҳабацәа…». . . . . . . . . . . . . . . .  54
Март 4 . . . . . . . . . . . . . . . . . . . . . . . . . . . . . . . . . . . . . .  55
Агара ашәа . . . . . . . . . . . . . . . . . . . . . . . . . . . . . . . . . .  56
Ацәыкәбар . . . . . . . . . . . . . . . . . . . . . . . . . . . . . . . . . .  59
«Аԥхын. Ашьыжь. Арбаӷь ҿырҭуан…» . . . . . . . . . . .  61
Ҭагалантәи абаҳча. . . . . . . . . . . . . . . . . . . . . . . . . . . .  62
Раԥхьатәи апоет. . . . . . . . . . . . . . . . . . . . . . . . . . . . . .  64
«Аеҵәақәа еиԥшны иԥхашам…». . . . . . . . . . . . . . . .  66
Иааинырслан иҳәоу. . . . . . . . . . . . . . . . . . . . . . . . . . .  67
Амза. . . . . . . . . . . . . . . . . . . . . . . . . . . . . . . . . . . . . . . .  68
Кофҭа шкәакәа. . . . . . . . . . . . . . . . . . . . . . . . . . . . . . .  69
«Бтәан аҳәыҳә еиԥш бҽеидыԥсалан…». . . . . . . . . .  71
Бысзымҵаан…. . . . . . . . . . . . . . . . . . . . . . . . . . . . . . .  72
«О, мап! О, мап, исҳәарц сашьҭам…». . . . . . . . . . . .  73
Астудент иашәа . . . . . . . . . . . . . . . . . . . . . . . . . . . . . .  74
487

«Са схәыцрақәа зны исыцәҟьалоит…». . . . . . . . . . .  75
«Ибдыруеит, абаҳча ҳанҭалон…» . . . . . . . . . . . . . . .  76
Аҭак . . . . . . . . . . . . . . . . . . . . . . . . . . . . . . . . . . . . . . . .  77
«О, шәабаҟоу, шәымҩа абахоу…» . . . . . . . . . . . . . . .  78
«Абри зпатреҭда ҳәа усзымҵаан…». . . . . . . . . . . . .  79
«Асы ауеит, асы ауеит…». . . . . . . . . . . . . . . . . . . . . . . 81
Амҳаџьыраа ргарашәа . . . . . . . . . . . . . . . . . . . . . . . .  82
«Зны сзеигәырӷьоз ашәа хаара…» . . . . . . . . . . . . . .  84
«Мҭаҵминда инавҵалеит амра…». . . . . . . . . . . . . .  86
1941–1960
Шьардаамҭа . . . . . . . . . . . . . . . . . . . . . . . . . . . . . . . . .  87
Лыхнашҭаҿ. . . . . . . . . . . . . . . . . . . . . . . . . . . . . . . . . .  89
«Арԥыс ихаара дицын…». . . . . . . . . . . . . . . . . . . . . .  91
«Ожәраанӡа аԥенџьыр илаҷҷон…». . . . . . . . . . . . . .  92
Сыӡӷаб хәыҷы Биана лахь . . . . . . . . . . . . . . . . . . . . .  93
Апартизан. . . . . . . . . . . . . . . . . . . . . . . . . . . . . . . . . . .  94
Аԥсуаа аибашьцәа шәахь. . . . . . . . . . . . . . . . . . . . . .  97
Владимир Ҳаразиа. . . . . . . . . . . . . . . . . . . . . . . . . . .  100
Аиааира ду амш. . . . . . . . . . . . . . . . . . . . . . . . . . . . .  103
Ҽаанбзиала. . . . . . . . . . . . . . . . . . . . . . . . . . . . . . . . .  104
Сықалақь. . . . . . . . . . . . . . . . . . . . . . . . . . . . . . . . . . .  105
«Бареи сареи ҳҩыџьа ҳҷыдахаз…». . . . . . . . . . . . .  108
Амҩан . . . . . . . . . . . . . . . . . . . . . . . . . . . . . . . . . . . . .  110
Москва. . . . . . . . . . . . . . . . . . . . . . . . . . . . . . . . . . . . .  114
Уи гәадуроуп сара сзы. . . . . . . . . . . . . . . . . . . . . . . .  115
Ҽаанбзиала, ажь ӷырлеит. . . . . . . . . . . . . . . . . . . . .  119
Ахәра ашәа . . . . . . . . . . . . . . . . . . . . . . . . . . . . . . . . .  121
Дырмит Гәлиа иахь. . . . . . . . . . . . . . . . . . . . . . . . . .  122
Ачаиҿыхцәа рашәа . . . . . . . . . . . . . . . . . . . . . . . . . .  123
Ахьӡыртәра. . . . . . . . . . . . . . . . . . . . . . . . . . . . . . . . .  124
Сыԥшалас . . . . . . . . . . . . . . . . . . . . . . . . . . . . . . . . . .  126
«Уԥсы ҭазар, Қьышьуард, хәашабга…». . . . . . . . . .  127
Аҳы уҽеибыҭ. . . . . . . . . . . . . . . . . . . . . . . . . . . . . . . .  128
«Ҷлоу ақыҭа, Лаганиахә…». . . . . . . . . . . . . . . . . . . .  130
Ахаҳә хәҷы исуҭаз зны. . . . . . . . . . . . . . . . . . . . . . .  131
488

Аӡын шьыжьымҭан. . . . . . . . . . . . . . . . . . . . . . . . . .  133
«Убла аҵәыршы ҭакызар иубмо…» . . . . . . . . . . . .  135
Анацәкьарақәа. . . . . . . . . . . . . . . . . . . . . . . . . . . . . .  137
Иҭабуп, адыд!. . . . . . . . . . . . . . . . . . . . . . . . . . . . . . .  138
«Иауит ақәа кыдҵәан…» . . . . . . . . . . . . . . . . . . . . .  139
«Ҵәыцак азна аҩы…». . . . . . . . . . . . . . . . . . . . . . . .  140
Ԥаҵеиқәаҵәа Қәачала . . . . . . . . . . . . . . . . . . . . . . .  142
«Раԥхьаӡа сылацәа аныхтыз…». . . . . . . . . . . . . . . .  145
Ахра иалиааз. . . . . . . . . . . . . . . . . . . . . . . . . . . . . . . . 146
«Аԥша анасуаз, амахә хыжәжәо…». . . . . . . . . . . . .  148
Аԥхын . . . . . . . . . . . . . . . . . . . . . . . . . . . . . . . . . . . . .  149
Аҽыуаҩ хаҵа дшьацәхныслар ҟалом. . . . . . . . . . .  150
Изышьҭымхыр ҟалон…. . . . . . . . . . . . . . . . . . . . . . .  152
Кәмҟьак асы. . . . . . . . . . . . . . . . . . . . . . . . . . . . . . . .  153
«Сыԥсы цәгьахеит ожә саазқәлаз…» . . . . . . . . . . .  155
«Амра сынцәылеит, хьҭакы сакызшәа…» . . . . . . .  157
Александр Чачба изку ахәыцра. . . . . . . . . . . . . . . .  158
1961–1980
Сара среспублика. . . . . . . . . . . . . . . . . . . . . . . . . . . .  162
«Анҭ ашьхақәа еидҽырбало…» . . . . . . . . . . . . . . . .  164
Амҩа сықәуп. . . . . . . . . . . . . . . . . . . . . . . . . . . . . . . .  165
«Чмазара цәгьак сылаҽит…». . . . . . . . . . . . . . . . . .  166
Аԥсны лаша, сымратәыла . . . . . . . . . . . . . . . . . . . .  167
«Угәы иҭашыз ажәа…» . . . . . . . . . . . . . . . . . . . . . . .  168
«Иҭырцәажәо аиҩхаа ҵаула…». . . . . . . . . . . . . . . .  169
Аҳаргь . . . . . . . . . . . . . . . . . . . . . . . . . . . . . . . . . . . . .  171
Ҿыбҭуам . . . . . . . . . . . . . . . . . . . . . . . . . . . . . . . . . . .  173
«Егьшухарам гәеиҭаӡом…» . . . . . . . . . . . . . . . . . . .  174
«Апоезиаҿ акгьы амчым ашықәсхыҵра…». . . . . .  176
«Ахра казказ амҩа аҿыргеит…» . . . . . . . . . . . . . . .  177
Д.И. Гәлиа ибаҟа аԥхьа. . . . . . . . . . . . . . . . . . . . . . .  178
«Схәыцуа сгылоуп саҵәца кны…» . . . . . . . . . . . . .  179
«Лҩак алачыз џьушьап аҵла…». . . . . . . . . . . . . . . .  180
«Нас мышкызны сыԥсы схыҵып…». . . . . . . . . . . .  181
Ерцахә ӷьазӷьаз снагәыдԥшылар . . . . . . . . . . . . . .  182
489

Сахьақәак . . . . . . . . . . . . . . . . . . . . . . . . . . . . . . . . . .  183
Агаг мыжда, цәырҟьацәырас. . . . . . . . . . . . . . . . . .  185
«Иахьырааӡаз абиԥара…». . . . . . . . . . . . . . . . . . . . .  186
Аҽыхацәа. . . . . . . . . . . . . . . . . . . . . . . . . . . . . . . . . . .  187
Ажәа. . . . . . . . . . . . . . . . . . . . . . . . . . . . . . . . . . . . . . .  189
«Угәы анбылуа, амца ацраны…». . . . . . . . . . . . . . .  191
Ауаз. . . . . . . . . . . . . . . . . . . . . . . . . . . . . . . . . . . . . . . . 192
Аҟәантәи Ҷлоунӡа. . . . . . . . . . . . . . . . . . . . . . . . . . .  193
Ҳаи, шьыри, сыҟанда.... . . . . . . . . . . . . . . . . . . . . . .  195
Аӡиасқәа . . . . . . . . . . . . . . . . . . . . . . . . . . . . . . . . . . .  197
«Уи дзымбо длашәуп, ашәеиқәаҵәа лшәуп...». . . . .  198
Ҳазну амза иахьӡуп кәыркәа. . . . . . . . . . . . . . . . . .  200
«Акаҵәара са сынхалт…». . . . . . . . . . . . . . . . . . . . .  201
Бжьык саҳауеит . . . . . . . . . . . . . . . . . . . . . . . . . . . . .  202
Раида гәышьа сҳәоит…. . . . . . . . . . . . . . . . . . . . . . .  204
«Амацәыс еиԥш хәыцра ҟәыбҷак…» . . . . . . . . . . .  206
«Еилургарц аԥси абзеи…» . . . . . . . . . . . . . . . . . . . .  207
«Рим амҵан џьара ҳҽаанаҳкылеит ԥыҭрак…». . .  208
«Амшыни сареи ҳанеициа…» . . . . . . . . . . . . . . . . .  210
Аԥсуа ԥҳәызба, кофҭа шкәакәа. . . . . . . . . . . . . . . .  211
Гәында. . . . . . . . . . . . . . . . . . . . . . . . . . . . . . . . . . . . .  213
«Сбызгәаҟуан шықәсыла, бахьцалак…». . . . . . . . .  214
«Амра ԥхозар ишаҳәшаҳәуа…». . . . . . . . . . . . . . . .  216
«Сахьцалакгьы бла гәкыла…» . . . . . . . . . . . . . . . . .  217
Зыԥсҭазаара иалҵыз сҩызцәа рахь. . . . . . . . . . . .  218
«Амра иаблыз асакара…». . . . . . . . . . . . . . . . . . . . .  220
Агәы. . . . . . . . . . . . . . . . . . . . . . . . . . . . . . . . . . . . . . .  221
«Ԥхыӡла – амца сақәҵа сырбылуан…». . . . . . . . . .  223
Ашәа. . . . . . . . . . . . . . . . . . . . . . . . . . . . . . . . . . . . . . .  224
Апоет иашәақәа ирымаӡам шьышьа…. . . . . . . . . . 225
Сышдәықәлаз. . . . . . . . . . . . . . . . . . . . . . . . . . . . . . .  227
Сашәақәа иреиӷьу . . . . . . . . . . . . . . . . . . . . . . . . . . .  232
«Сеигәырӷьоит, арԥыс, уара уҿара…». . . . . . . . . . . 234
«Аки-сиҳәа ҳқыҭа арбаӷьқәа…» . . . . . . . . . . . . . . .  235
«Иарбан, сеидроу, сымшқәа иреиӷьыз?...». . . . . .  237
490

«Ҵоуп, ажәагьы иахоуп аԥсы…». . . . . . . . . . . . . . .  238
«Шьыбжьышьҭахь цәаҟәак аӡы ажәуан…» . . . . . .  239
Хынҩажәа. . . . . . . . . . . . . . . . . . . . . . . . . . . . . . . . . .  240
«Хәҷы-хәыҷла схалоит, схалоит…». . . . . . . . . . . . .  241
Ҷлоу . . . . . . . . . . . . . . . . . . . . . . . . . . . . . . . . . . . . . . .  242
«Сырҿиамҭа сгәи-сшьеи зегь аҭоуп…» . . . . . . . . .  244
«Гәахәарак смоукәа…» . . . . . . . . . . . . . . . . . . . . . . .  245
Аӡиасқәа . . . . . . . . . . . . . . . . . . . . . . . . . . . . . . . . . . .  246
Исараӡа . . . . . . . . . . . . . . . . . . . . . . . . . . . . . . . . . . . .  247
«Ақәа кыдҵәоит, аҭра ԥжәазшәа…». . . . . . . . . . . .  249
«Лыхцәы ԥытлан, иара ахала…». . . . . . . . . . . . . . .  250
Ҳаҷкәынцәан, ҳдәықәлеит харак ҳцарцы. . . . . . .  251
Венатәи авальсқәа. . . . . . . . . . . . . . . . . . . . . . . . . . .  253
Иуҭахымхеит убаҩ нышәхар. . . . . . . . . . . . . . . . . .  254
Москва, Кунцево, Ацентр-клиникатә хәшәтәырҭа,
апалата 446. Абра санышьҭазтәи схәыцрақәа
рахьтә. . . . . . . . . . . . . . . . . . . . . . . . . . . . . . . . . . . . . .  256
«Ҳабаҩ аагаргьы ҳаԥсы узынҳажьуеит!..». . . . . . .  257
Ҷына-лԥа Ҷыҷын. . . . . . . . . . . . . . . . . . . . . . . . . . . .  261
Сасрыҟәеи игагеи . . . . . . . . . . . . . . . . . . . . . . . . . . .  262
1981–1990
Сыԥсадгьыл ашәақәа . . . . . . . . . . . . . . . . . . . . . . . .  264
Абнатә баллада. . . . . . . . . . . . . . . . . . . . . . . . . . . . . . 266
«Шьха дуӡӡак гылоуп иӡышӡа…». . . . . . . . . . . . . . .  268
Ааԥын гәырӷьахә. . . . . . . . . . . . . . . . . . . . . . . . . . . .  269
Са сдаракәац ҿак шахылқыз…. . . . . . . . . . . . . . . . .  270
«Сшьапы нахшьы сҽы-лаба…» . . . . . . . . . . . . . . . .  271
Смаҭа хәыҷ Баграт иахь. . . . . . . . . . . . . . . . . . . . . .  272
Адгьыл аҳақ . . . . . . . . . . . . . . . . . . . . . . . . . . . . . . . .  274
«Хәыцшьа имам аԥсхых даҽакала…». . . . . . . . . . .  275
«–Жәеинраалоуп, нас, ҳазҿӡоу, аха ианбанӡа?..». . .  277
Амҩа иқәу. . . . . . . . . . . . . . . . . . . . . . . . . . . . . . . . . .  278
«Иҿымҵәарц сгәаҵӷа…» . . . . . . . . . . . . . . . . . . . . .  281
«Ажәеинраала сеиҭазхьаҳәырц…». . . . . . . . . . . . .  282
491

«Избан, нас, декабр, ԥша хьшәашәак нарс…». . . .  283
«Ԥхыӡла акәхуп, уахык саалырҿыхеит сан…» . . . . .  284
«Амзаҿа, ажәҩан ӡыжь иахылҵыз…». . . . . . . . . . .  285
Мап, ԥсра ақәӡам зыԥсҭазаара ашәахаз . . . . . . . .  286
«Иааузкылҟьан цәалашәарак…». . . . . . . . . . . . . . .  287
«Алу аҳәиҵәҳәа ашыла шаҿыҵуа…» . . . . . . . . . . .  288
«Иаахәыҵырҟьан ԥшацәгьак ҵысит…». . . . . . . . .  289
Аурҭ еиԥш дааскьон аҽыуаҩ . . . . . . . . . . . . . . . . . .  290
«Жәлары зегь рзеиԥш ус, ачарахь еиԥш…». . . . . .  291
Агәырӷьара ԥхьа игалатәуп. . . . . . . . . . . . . . . . . . .  292
«Заҟа сгәынқьыз, заҟа сыблыз…». . . . . . . . . . . . . .  294
«Сгәы шҭаҵәыуоз ахәылԥаз…». . . . . . . . . . . . . . . .  296
«Аԥшахаа нҭахәмарит слымҳа…». . . . . . . . . . . . . .  297
«Гәырҩас имоуп дызхьымӡаз…». . . . . . . . . . . . . . .  298
Аӡыкәыт-Ӡаҳкәажә . . . . . . . . . . . . . . . . . . . . . . . . . .  299
Ҭагалантәи ашәахәақәа . . . . . . . . . . . . . . . . . . . . . .  300
Самсон Ҷанба иахь . . . . . . . . . . . . . . . . . . . . . . . . . .  301
Аибашьра иазку ажәеинраалақәа
(1992–1995)
Сыԥсадгьыл угәнқьбжьы саҳауеит. . . . . . . . . . . . .  304
«Аӡы акәӡамызт, ацәаҟәа ашьа ажәуан…». . . . . . .  305
Сыԥсадгьыл – ԥсра ақәӡам. . . . . . . . . . . . . . . . . . . .  306
Харак зыдӡам уоуп, Аԥсны!. . . . . . . . . . . . . . . . . . .  307
«Амшын цәқәырԥа дагеит хараны…» . . . . . . . . . .  311
Зыԥсадгьыл зхы ақәызҵаз – иқәӡам аԥсра. . . . . .  312
Абрыскьыл иоуп рашьла инеиуа. . . . . . . . . . . . . . .  313
«Ажәҩан неимахәлан, асы-мҟәыл кыдҳаит…». . .  317
«Адәаӡа шәҭы-какаҷла ихымҩац…». . . . . . . . . . . .  318
«Иҵуазеи игәырҩоит ақыҭа…». . . . . . . . . . . . . . . .  319
«Жәлар ргәы ҭызгаша ашәак сызҳәонда?...» . . . .  320
Ианбаҳзыҟалои убас аамҭакы?. . . . . . . . . . . . . . . .  321
Аблақәа . . . . . . . . . . . . . . . . . . . . . . . . . . . . . . . . . . . .  322
Аԥсны абзырӡы . . . . . . . . . . . . . . . . . . . . . . . . . . . . .  323
Ԥхыӡу? лабҿабоу? . . . . . . . . . . . . . . . . . . . . . . . . . . .  324
492

Апоемақәа
Аҩныҟа . . . . . . . . . . . . . . . . . . . . . . . . . . . . . . . . . . . .  325
Иаирума. . . . . . . . . . . . . . . . . . . . . . . . . . . . . . . . . . . .  331
Абалладақәа
Асаби . . . . . . . . . . . . . . . . . . . . . . . . . . . . . . . . . . . . . .  340
Гәында ԥшӡа. . . . . . . . . . . . . . . . . . . . . . . . . . . . . . . .  343
Аҿырпын. . . . . . . . . . . . . . . . . . . . . . . . . . . . . . . . . . .  346
Риҵа. . . . . . . . . . . . . . . . . . . . . . . . . . . . . . . . . . . . . . .  353
Иажәеинраалоу ароманқәа
Аҿатәуаа. Ацыԥҵәахақәа. . . . . . . . . . . . . . . . . . . . . .  361
Ахра ашәа. Ацыԥҵәахақәа. . . . . . . . . . . . . . . . . . . . .  375
Аиҭагақәа
Гьаргь Чачба-Шервашиӡе
Уарада . . . . . . . . . . . . . . . . . . . . . . . . . . . . . . . . . . . . .  401
«Иаҳауеи, ҳәызба ҵарк сылҳәаны…». . . . . . . . . . .  402
«Иудыруеит, сашьа, уи еиԥш атәыла…». . . . . . . . .  402
Александр Пушкин
«Сҭаххарақәа схызгеит, иӡит…» . . . . . . . . . . . . . . .  404
«Амза хыхь ишкыдыз, алахь еиқәыршьшьы…». . . .  404
«Бзиа бызбон: уажәыгь уи сцәалашәара…» . . . . .  404
«Сныҟәоз гәарабжьарак сыбжьалан…» . . . . . . . . .  405
Кавказ . . . . . . . . . . . . . . . . . . . . . . . . . . . . . . . . . . . . .  406
Михаил Лермонтов
Абахә . . . . . . . . . . . . . . . . . . . . . . . . . . . . . . . . . . . . . .  408
Гәыӡрала, қьафла ԥахьашәа зны. . . . . . . . . . . . . . .  408
Иззы. . . . . . . . . . . . . . . . . . . . . . . . . . . . . . . . . . . . . . .  409
Абаандаҩы . . . . . . . . . . . . . . . . . . . . . . . . . . . . . . . . .  409
Николаи Некрасов
«Ишаӡом, шәы-ҵхык еихалан…» . . . . . . . . . . . . . .  411
«Сааҭла иацы фба нҵәоны…». . . . . . . . . . . . . . . . .  411
Ахынҳәра. . . . . . . . . . . . . . . . . . . . . . . . . . . . . . . . . . .  411

493

Максим Горки
Ашәа ашьауардын азы . . . . . . . . . . . . . . . . . . . . . . .  413
Александр Блок
Лара исзымдыруа . . . . . . . . . . . . . . . . . . . . . . . . . . .  417
Константин Симонов
«Бысзыԥшыз, схынҳәуеит саргьы…». . . . . . . . . . .  420
Шоҭа Русҭавели
Арабцәа раҳ абжьас цәа зшәыз арԥыск дшибаз. . . .  422
Николоз Бараҭашвили
Арашь. . . . . . . . . . . . . . . . . . . . . . . . . . . . . . . . . . . . . .  430
Акаки Ҵереҭели
Ааԥын . . . . . . . . . . . . . . . . . . . . . . . . . . . . . . . . . . . . .  433
Сулико. . . . . . . . . . . . . . . . . . . . . . . . . . . . . . . . . . . . .  434
Сишь, ақырҭуа!. . . . . . . . . . . . . . . . . . . . . . . . . . . . . .  436
«Са сыҷкәынра санҭагылаз…». . . . . . . . . . . . . . . . .  436
Иракли Абашиӡе
Ааԥын . . . . . . . . . . . . . . . . . . . . . . . . . . . . . . . . . . . . .  438
Асаркьал асырҭаҿ игоз абжьы. . . . . . . . . . . . . . . . .  439
Реваз Маргиани
Риҵа. . . . . . . . . . . . . . . . . . . . . . . . . . . . . . . . . . . . . . .  441
Ҷлоуи, амзеи, «Уарадеи». . . . . . . . . . . . . . . . . . . . . .  443
Иоган Гиоте
«Ашьха ҳаракыра…» . . . . . . . . . . . . . . . . . . . . . . . . .  444
Ашәҭыш асакараҿ. . . . . . . . . . . . . . . . . . . . . . . . . . .  445
Џьорџь Баирон
Астансқәа . . . . . . . . . . . . . . . . . . . . . . . . . . . . . . . . . .  446
Кефалониа амшхҭыс аҟнытә. . . . . . . . . . . . . . . . . .  447
Адам Мицкевич
Аӡсаҩ . . . . . . . . . . . . . . . . . . . . . . . . . . . . . . . . . . . . . .  448
«Иаҳауеи, скасны бхы злаҵаку…». . . . . . . . . . . . . .  449
Нкыдыгәгәала иашәа . . . . . . . . . . . . . . . . . . . . . . . .  450
«Схәыцра ахшара, схәыцра ԥсатәқәа...». . . . . . . . . . 451
Аԥсахҩы. . . . . . . . . . . . . . . . . . . . . . . . . . . . . . . . . . . . 452
Афырҭын. . . . . . . . . . . . . . . . . . . . . . . . . . . . . . . . . . .  453

494

Шандор Петефи
Сажәеинраалақәа иреиӷьу. . . . . . . . . . . . . . . . . . . .  454
Инамӡаз агәҭакы . . . . . . . . . . . . . . . . . . . . . . . . . . . .  455́
Ухаҵазароуп ахаҵа. . . . . . . . . . . . . . . . . . . . . . . . . .  456
«Иуфазеи, адгьыл, арсҟак, уӡышра еиқәтәом…» . . .  457
Шарль Бодлер
Ахәылԥаз агармониа. . . . . . . . . . . . . . . . . . . . . . . . .  458
Поль Верлен иҟнытә
«Ажәҩан ҵәыуоит аҳәҳәыҳәа…». . . . . . . . . . . . . . .  459
Аҟаза ду. В. Аҵнариа . . . . . . . . . . . . . . . . . . . . . . . . .  460

Баграт Уасил-иԥа Шьынқәба

ИАЛКААУ
Ҩ-томкны
Актәи атом

Апоезиатә рҿиамҭақәа, аиҭагақәа

Баграт Васильевич Шинкуба

ИЗБРАННОЕ
В двух томах
Том первый

Поэтические призведения, переводы
Аредактор Даур Наҷҟьебиа
Акорректор Ирма Џьениа
Асахьаҭыхҩы Архип Лабахәуа
Компиутерла еиқәиршәеит Адамыр Беренџьи

Аформат 84х108/32. Атираж 500.
Иҟаҵә. акь. бӷь. 15,5. Инықә. акь. бӷь. 26.
Аҿаҵаԥҟа №

