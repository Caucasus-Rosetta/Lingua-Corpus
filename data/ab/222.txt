Аӡиас Гәымсҭа аарцә, шьац иаҵәала ихҟьоу ахәаҟны игылоуп ашықәс рацәа зхыҵуа мжәаҵлақәак. Мацәазшәа урҭ аҵлақәа иаарыкәыршаны, абас, шҭа ҭбаак аҟара аҵанакуа ишьҭоуп, шьац иаҵәала иқәҵоу дәҳәыԥшк. Убри иҩахыкны иубо, Кьахь Ҷыжә иԥацхоуп. Еилфаҷа, хәажәбыцала ишшуп. Ҭаацәарак шеиҵанааӡахьоу мҩашьо, алҩақ иаганы иҟоуп.
Арантә алада уаныԥшуа – амшын снапы нӡаасшьылап ааугәыхәуеит, маҷк арыӷьарахь – Аӡаԥшьаа раҳҭынра, митәы шықәса зхыҵуа аԥсаҵлақәа ажәҩан ҵыԥссо иргәылакуп. Армарахь – ҭабара зықәӡам, абахә ду еиҩызшаз Гәымсҭа аӡиас кәеикәеиуа, ашәах хаччыла, еибах-еибафо амшын иазцоит. Уа иахьлеиуа иагьааҭынчхоит. Иҵаахәҵәаӡа, ижәпаӡа, иҵандаӡа амшын иааиԥшхоит. Уеиҳа зымчу аанда уалеишшуеит.
…Ари аԥацха агәҭа ицәыббылха икнаҳаз архнышьна еиҿарԥа-еиҿарԥа ахьҿакыҵәыҟьаз аҿаҩҳәа иԥҵәеит. Ахәхәа-ӷьӷьаҳәа уи адаҷ цәеиқәара еиҵаԥса-еиҵаԥсо ахәышҭаара илҽҳәаҳаит, аӷ ҩханартәалт.
Ахаан иҿымцәаацкәа, хьҵас ицәыҵыџьџьаауаз аԥырӷ кәицқәа инеилацәҟәыс-ааилацәҟәысуа, иԥсыншьан-гагашәа илеимгәахьшәашәеит. Ари архнышьна аԥҵәашьҭыбжь, бџьар ҭҟьарак иаҩызаха аԥацха ахы иҩалҟьан, Гәымсҭа зҭысуаз аҩхаақәа инырҭахәаша ицеит, ицаӡеит ҵыхәаԥҵәара змам ашьха цыҩ-цыҩ ԥагьақәа рықәцәахь.
Ашьхантә лаҳәақәак, еиқәаҵәа-самсалха, иҟыруа иаацәырҵын, аԥацхеи Аӡаԥшьаа раҳҭынреи иҩархыкны иаахагьежь-аахагьежьын, еихеит Мраҭашәара рыԥсы ацҭашәаразы…
– Ари хаир зҵоу ԥхыӡым! Ажәытәуаа ирҳәон, зхәышҭаара алҩа аҩеира иаҟәыҵыз, дкыдҵаны дыршьуан ҳәа. Ҳаԥсы шҭоу ҳамцахә ыцәома, анаџьалбеит?! Иҟасҵари, сабацари сара, уан жәынҭацәгьа… адунеи узамкуазеи, узацлабуа зусҭада, иуԥеиԥшузеи, ҳаҵәҩаншьап заҵә с-Ҳаџьараҭ! Арҭ абахәқәа ак урбгаргьы, ак цәырҵуеит, абахә – бахәуп, баагәароуп, уи уаҩы даламкьысроуп.
Анцәа иишаз акоуп ари, нан, ауаҩы иара итәы иара имазароуп, узацлабуагьы дудыруазароуп. Нан, узҟьозеи, сыҷкәын?.. Исгәалашәоит, уаб ԥсаҭашкәакәа адунеи аниԥсахшаз аамҭазы избаз аԥхыӡ. Аԥхыӡ гызмал. Нахьхьи, ҳбаҳча аҵкар аҿы, иқьуа, џьықәреила еиҵарпапа игылаз ҳцашш ду амцабз лакьы-лакьуа инаҵалан, уи абз ҭҳәаны иақәҵәиашо, иақәҵәиашо, аԥырԥырҳәа ишакыз иҩеимгәаблын, аҟәыҿҿыҳәа илеилаҳаит. Зегьы ццышәны, итатаӡа асаара илышьҭалт. Уи ҟалеит мацәысрак иалагӡаны. Уаҩԥсы иасымҳәаӡеит сара уи аԥхыӡ џьныш избаз, аԥшәма илымҳа иҭасыр ҳәа сшәаны.
Ашьҭахь, дук мырҵыкәа, аԥшәма шьыжьшаанӡа дҩагылан, иеигәышә ааиҩыҵракны ажәытә ҳҳаҭгәынқәа рҟны днеины, ирхаԥаз аҳәира кеикеиуа ирыцқьеит! Амра ашәахәақәа иабацәа, урҭ рабацәа рыбаҩ ҟәашқәа, рыбаҩ ҵааршәырақәа ирықәирԥхарц. Инрывакны даҽаӡә изқәаҭыԥ аанахәартә иааирӷьашт.
Ҩымшҟа уаҳа ус-ҳәыс муӡакәа, дхарахаԥшуа ақәаҵақәа дрыҵан. Ахымш рзы хәыҷык сыԥсы сшьоит ҳәа ихы нықәиҵеит. «Сықәрагьы шьҭа имаҷӡам, дад», – иҳәеит. Даҽа хымш рышьҭахь, дкәаба-дышьшьы, амаҭәа ҿыцқәа изыӡахны днаганы иабдуцәа дынрываҳҵеит.
«Алаҳәа жьышуазар, акы аԥсӡы ааҩхьеит» – рымҳәои… Анцәа абзиара ҳзыҟаҵа! – даақәыԥсычҳаит ан. – Иахьак сҭанагалеит сара. Атәым ажәақәа схы дыршаҟәоит. Узыргәаҭеиуазеи, нан, сыҷкәын? Абар амрагьы ҭашәоит шьҭа… Уабаҟоу, нан, сыҷкәын, уабаҟоу! Аӡаԥшьаа рылԥха ҳауроуп, нан!
Кәыркәа мра амца аҿыҵҟьо, хланҵы амшын иазнеиуан аҽарыхьрацы. Гәымсҭа ашшы ахга абжьы шааҩц иааҩуан.
– Алым ашьабсҭа иацрызҟьаша уаҩуп быҷкәын, Раҳаима. Ус бгәы ицәцаны бымцәажәан. Аԥхыӡгьы ԥхыӡгәышьоуп нас, иҟало аабап, – иҳәеит Никәала. Нас ихы леиқәыжь, дынҭаҳа хәыцра хьанҭак дазцеит.
– Ааи, гәышьа, – иҳәеит ивараҿ Шардынгьы. – Аԥхыӡ бааԥс здубалаз изҩахәы ԥсуеит ауп, рҳәоит. Егьи даҽаӡә иахь ицоит, акәымзар, егьа ԥхыӡ ҿаасҭа ҳхы иадаабалахьеит, аха макьана ҳааигәышьоит, Раҳаима. Бымшәан, абааԥс, анцәа акы иҳәахьеит. Акы аашәыбжьалазаргьы, шәеигәылацәоуп, шәеинаалап. Урҭ қәыџьмақәаӡам, иуаауп… – уа даангылан уигьы ҿыцха дыԥшуа далагеит.
Рла Хәдыш абз ҭҳәаны, ирқәацқәацо, ажәӡы аҿыҵыкәкәа, алацәа еиқәыԥсаны, алымҳацәқәа хьыдышьшь иақәыжьны, ари агәарԥ агәҭа ҳаргьра азуа, зҽеимыртаӷа иқәгылоу анҷаҵла аҵаҟа ашәшьыраҿ аҽырқьақьаны, иҳашҳашуа ирымҵаиан. Аҩыза Дамшә, нахьхьи, ананыра анаҩс игылоу ашымҳаҵла амҵан иалнахын, уа ииан ҭынч. Ҭынч – избанзар, ашымҳа ааигәа-сигәа амҵ, акәыбры зҳәазеиԥш, неиӡом, уи иахылҵуа аҳауа дара ирԥырхагоуп.
Алагьы агәыжь иаҩызоуп, мҵы ақәнартәаӡом. Аҟаҿыҳәа сзыцҳарыда ҳәа мҵык шааиуаз, пыввыҳәа Хәдыш абӷа ахәы бабышра иналатәеит. Зны маҷк аҟара аҽырҭынчны иԥшыхәуан, нас, шьҭа ишәарҭамзар ҟалап ҳәа иԥхьаӡаны, иаҵҩааша аԥхьатәи ашьапқәа неихьшьы-ааихьшьны, аԥынҵа хбырчач хәыҷы ааҭыганы, тыгә-тыгәҳәа «аусура» ианналага, ала ахы ҩышьҭнакәыцәаан, аҿаԥ ааҿыҵгеит. Исызкушь анаџьалбеит ҳәа ахы нырнаа-аарнааны, алымҳақәа џыхӡа маҷк иааԥшит. Иамбаӡеит, «џьаҳаным уҭыԥуп», – аҳәан, аҽынеиҵыхны, ҩаԥхьа аҳашҳашра иналагахт.
Абжьымра ду ицеиуаз дгьыли-жәҩани зегьы шытҟәацра иршны, амшын ҟьантаз ду ҵлашәарак аҟара иазлеины иӡыхгылан уажәы. Уа ажәҩан инадырӷәӷәаланы аҿацаҳәа аҵәымаӷ ҩаладырҟацазшәа, имқәацаӡо иаанхеит. Иззыԥшыда? Изҭамшәои нас амра? Ааи, иаангылт, уи уск амоуп…
Аԥсразы ихәшәызар, ԥшакәармак асуам, аҭакар газго ари ақыҭа иахатәоуп. Кәыркәа ду аналагамҭаз арысҟак зыҽзырцәгьаз амра наҟ-наҟ изеиԥшрахашаз анцәа дақәиҭын.
Адунеихаан аахысгьы арҭ абахә ҭакнаҳа дуқәа леиҩыжааны, ирыбжьыҩрны илеиуаз ашьха ӡиас ду Гәымсҭа абжьы ҭахәаҽшәа, ицәыҵаӡашәа акәын ишааҩуаз уажәы.
Ари амӡырха иқәгылаз анҷа ааҩс, икахәхәа-кахәхәа ахҿарах рацәа аманы иҩеиуан ахьаца. Амшьҭа бзиоуп ахьаца.
Аԥхынра аҭакар анкатәоу ԥсгарҭоуп ара. Игьагьаӡа ашәшьыра иҟанаҵо кәахьчак нкаршәны уныҵаиар, аԥша ахәхәахәхәаҳәа аладантә иузааиуеит, ԥхӡы кәармак улымҵӡакәа уҭаҳәахаа уцәаз.
Уажәы, абри ахьаца ашьапаҟны аҽацә атәыҩақәа реиԥш ихахаӡа иҟоу аҽхарԥарҭаҟны иҿаҳәоуп Никәала Царгәыши Шардын Ашьхарԥеи рыҽқәа. Урҭ ашәах ирықәчыз макьана ирықәымбацызт. Амҵқәа рықәцаразы иааҟәымҵӡакәа ашыҩ-сыҩҳәа рҵыхәақәа мҩанырҵон, ршьапқәа неиҭарк-ааиҭаркуан, аӷәырџь-ӷәырџьҳәа алагамақәа ирыцҳауан.
Иҵегь ааскьа, анҷа аҵаҟа Никәалеи Шардыни, Ҳаџьараҭ иан Раҳаимеи уажәыгьы итәанхалан иҟан. Иаҟәыҵит ацәажәара, ҟыт-ԥсыт рыхәламшәо, еиқәԥшьыхаа арымӡ иқәтәоуп.
Ҳаџьараҭ иаҳәшьцәа – Нина, Заҳаида, Мкыд, Зиза, ируа-ирҳәо даарак иақәымшәо, ахәхәаҳәа иқәыԥсычҳауа, рашьа иҩызцәа рхәы ҟаҳҵоит ҳәа иаҿын. Ҷах-сахҳәа чанах-ҵәыцак реинҟьабжь аадәылмыҩуазар, уаҳа дара рҟытбжьы ҳәа акгьы уаҳауамызт.
Ахьхьа-џьџьаҳәа, ҭаацәамш еилаз ари агәараҭа иахьа ишԥаҟоу?! Аҭынчра ашьҭыбжь улымҳа ҵнахуан. Аҵарақәаҵәҟьа рыбжьы гомызт. Аҳаҭгәын-ҭынчра.
Ашәарах р-Жәеиԥшьаа – Никәала уаҩеиқәак, зышәагаа наӡаз, еилаҩеилаԥс иҟаз аӡә иакәын. Шьхарԥуп дзааӡаз, шәарах жьуп ашьамхы ҵар изҭаз. Иҽаархәашәа дтәан иара. Иркьҭа-шәыркьҭо сахҭан шьахәла иҭаӡыз иҟамчы аԥҵаҵа атах-атахҳәа асаара ишьҭеикшон, егьи инапы ихы саԥыџьшәа инаҵаргыланы, ҿыцха дышьҭаԥшуан. Илаԥш кыдхалон. Зны-зынлагьы излак ааиҵакшәа, иџьымшь еиқәаҵәа-жәпа длаха-ҩахон, ихы-иҿы ааимархәланы, мчыла акаҷыра рацәа ҩаниҵон.
Ус, иарӷьа напы ҩышьҭихын, иарма бла зыхьчоз иџьымшь инахьишьит.
– Бзиароу, Никәала? Уџьымшь иуҟәнаҟьазшәа збоит! – лҳәан, Раҳаима дшәа-дӡыӡо днеиҿаԥшит. Никәала ҿимҭӡеит, еиҳагьы иҿаԥшылара аацәгьахеит.
– Ааи, бзиарас иҟоу ҳәа, иан уаҳа исымбааит, абзиара аабар иҳамдыркәа! Ашьыжь шаанӡа иныҵҵыз аҷкәын… Иаб даныԥсуаз саргьы наҟ саԥырӡаар иџьанаҭымзи. Уи изын сцәа сшынҭаӡыӡаауаз агәаҵәыхь саган, уаҳа сылам. Иахьа дахьынҭыҵуа џьара машәырк ихьрушь, дзықәтәаз ҽыццышәын, уажәоуп ианибжьаз, акризнаурушь, џьара еиҿаҳарушь ҳәа сышгәырҩоз, сцәа абжа схыҵит, – ан даақәыԥсычҳаит. – Иҟасҵарызеи. Сабацари? И-Раԥгьы иара иадраӡандаз, аха ируам…
– Ҳаџьараҭ гәыбӷан имаӡам, Раҳаима. Соуп зҳәо хаҵак убри ихаҭыԥан дыҟазаргьы, убасҵәҟьа акәын дышныҟәоз. Атәамбара, иҟоу зегьы иреицәоуп атәамбара! Сара сҭауадуп, сдаҽакуп ҳәа анхаҩы тәамбашақә уихыччо уалагар иуам. Уи уажәы иазаауеи. Амала, уск сымоуп, абри аамҭазы аҩнынӡа шәсызнеи ҳәа ҳзынацҳаны, иара дныҵашәкәа дахьцаз ауп алакә! Аҳҭынраҟны дыҟам, Каӡаа рҟны дыҟам, ана дыҟам, ара дыҟам, изқәики ҳамеида имамкәа?! – дгәамҵуа даацәажәеит Шардын.
– Раҳаима, бара ахаҵамԥҳәыс ззырҳәо боуп, ас бгәы каҳаны ацәажәара бықәнасыргом. Ҳаџьараҭ ҳәа ҳазҿу ус-ус уныздыххыло хаҵаӡам. Ианаҭаххо аҽны арк ираԥхьагылаша иоуп, Омаргьы д-Ӡаԥшьуп, аха…
– Ееи, Никәалахеит, иара убас дахьыҟоу ауми сагьзицәшәо, дгаӡоуп ани макьана, ак сычҳап ҳәа игәы иҭаӡам. Ажәаҟны ирымҳәои, агаӡа шәҩык аӷацәа изырымуша, ихы ианазиуа ыҟоуп ҳәа.
– Игаӡоу ҷкәын дбымаӡам, бара, ус бымҳәан! – иналҿадырхьит лыҷкәын иҩызцәа.
– Анхара-нҵыра акәын, нан, ҳара ҳзышьҭаз, аха уара иуӡбуа анцәа иуциӡбуазароуп.
– Бымшәан абааԥсы, Раҳаима, иахьазаҵәык лыԥхала амра ҳазҭашәар, нас ауаа ыҟоуп, ауаа рыбз хәшәуп, ахҟа зыбжьоу еиндраалоите, маҷк ргәааибагазар, еиндыршәап, – ан лгәы дырӷәӷәон арԥарцәа, арахь дара аҵәы иахатәоу реиԥш иҳәцымыцуан.
– Егьа шәҳәаргьы, сара сыҷкәын сгәы изҭам. Иҟазшьақәа…
– Уи иҟазшьа ҳаргьы ибзиаҵәҟьаны иаадыруеит, аха знык акы днақәшәазар… ауаҩы димшьит, ауаҩы димкит, гәынҷыхьажәак рыбжьалазар…
– Знык, знык шәҳәоит, ажәаҟны ирымҳәои, ача знызаҵәык амахә иқәтәан, амахә хжәеит ҳәа. Џьоукы егьа рургьы, егьа рҳәаргьы иранахоит, аха џьоукы… адуцәа, рабацәа рыԥсы ҭазҭгьы, шьҭа еиқәыркхьазаарын, аха…
– Ҳасан, убзажә ҿакны ихҵәаны, наҟ алақәа ирымҵаршәызар акәгәышьан. Ацәгьа ҟазҵо бзиа изыԥшым рҳәоит, ас уабанӡацари!
Дырҩегьых илеиқәыԥшьыхаа аҳаҭгәын иадтәалоушәа иаанхеит. Изҵатәоу анҷа бӷьыцк нҿшәан, еикәаҵәи-еикәахынҳәуа илеин рыгәҭа ашьац қақара инылашәеит. Хәацык иҭыҳаҳа иафахьан, адамыӷа хәыҷқәа аныӷӷала ианын агәышҵа. Ҭыԥҳа напҟазагьы ус дамаҭәахарымызт, уи абӷьыц хәыҷы иаакәыршаны иџьоуҳарԥсараха ишхырҷаз. Шьҭа имқәацаӡо, ихәылԥшша уа ҵаҟа адгьыл иқәыршәын. Аҩызцәа еиҵәҟаҟараӡа, аҳауа цқьа рылшәшәо, хыхь анҷа иахаԥсан, ибзарыбзаруа.
Рбаӷь ҟаԥшь ҩардаџк ананыра шыҟаз иааҵыҵын, икатәаз амцашоура иараашьаны ахи ашьап цәымҟырқәеи еицдәықәҵо, иҩацә-ҩацәуа арахь анҷа ашәшьырахь ахы рханы аҿаанахеит… Еилацыҩ-цыҩуан, бырфыншәа еилашьқьыруан ахәда иқәжьыз ахәы. Иааҭгыланы итәаз зегь рахь инхьаԥш-аахьаԥшит. Рҟыт-ԥсыт ыҟам. Иштәаз ицәазар акәхап, исырҿыхапишь, аҳәазшәа, ашьапхыцажәқәа адгьыл иналарԥаны, ахәархь еиԥш аика ҟаԥшь ҭырҿҿа иахагылаз аархыџхыџны – «кыр-кыр-кыр-куу» – ааҭнаргеит. Агәызҳәа аӡәы дылрылахысит уҳәап, – иҩышьҭыԥеит зегьы.
– Амырза уазшахааит!
– Абга уахәхааит!
– Аӡыршы лҭарҭәааит!
Ажәа «гәыҟаҵагақәа» нашьҭарҳәеит.
«Аҳ иԥсы шәыӷроу, шәанаџьалбеит!» – аҳәазшәа, иқәаџ-қәаџуа наҟ инаҵҟьеит.
Анҷаҵла иҩахыкны хьшьыцбак аакылҟьан, иласӡаны иаахагьежь-гьежьит. Алақәа мцаԥшьха ҿыцха иԥшуан. Уи зыԥба акыз ашьхарҵыс еҵәа анҷа агәҭа иналашәаҟьан абӷьеилачыра аҽагәылак, ҵәит-ҵәит, ҵәит-ҵәит ҳәа ахы нарҵысы-аарҵысуа, каамеҭын иҟанаҵоз.
Аҵыс агәыҭҟьабжьы злымҳа иҭасыз ацгәеиқәаҵәа ду аҵла ашьапаҟны ишьаҳаиҭханы, абла цырцырқәа ааихмырсыӷьӡакәа, иара аҵыс ахь икылкааны иаҩаӡон, абар-абар ишышьҭыԥара иԥшын.
Ахьшьыцба гәазҭаз ҟәараанк, ашыҩ-шыҩҳәа амҵәыжәҩақәа ааҵшьуа, иаахалеит. Арҭ ианакәзаалак еинышәара зқәым ԥсаатәқәоуп. Еимаркуеи? Ахьшьыцба шьа ԥхала иахьчо иаҵашьыцуазар аҟәараанажәқәа?
Аиеи, ахьшь баны иаанхаӡом урҭ. Ҟәааҟ-ҟәааҟ ҳәа ҿыҭуа аҩызцәа еизганы, ахьшьыцба иацәхасуа иавагьежьуа мацара наҟ хара икацаны иаароуп, уаҳа акгьы анрылымшах. Аа, абар, уажәы арҭ аиӷацәа алагеит аҳауаҟны аисра. Урҭ рԥынҵа цәымҟыр еиқәаҵәақәа рыла раӷа абла ҭыԥхаара ҭаҳхуеит ҳәа иазыҭрысуан, иара ашьапхыц ҵарқәа рыла аҽахьчон. Акыраамҭа иацрыҵуамызт. Аҵыхәтәан ҟәарааныжәк ахәы ҩалббын, ихьылаа-хьылаауа ҵаҟа илҭалеит, ахьшь ишакәымыз ашьапхыцқәа мҩаннаҵазаап. Иаанхазгьы ҽеи ыҟамшәа анырба, еихьышәшәа-еиԥышәшәо наҟ иацрыҵит. Акы уаҟәымҵӡар…
Ахьшь ахы ианақәиҭха Мрагыларахь ахы археит, – рабиԥара рымҩа.
Ашьхарҵысгьы гәырӷьаҵәа иԥырԥыруа анҷа ахықәцәа инықәтәеит, амра агәыҵаш. Уи иахылаԥшуаз ацгәыжә аблақәа ҟәбарӡа уа иаанхеит.
Ҳаџьараҭ ахылаӷьара цәырҵәаны, дылҭакәкәа Гәымсҭа аӡырҩаш длыҽԥынгылеит. Иара шәахха, иқәԥақәсуа илеиуан. Икаба ҟаԥшь разны маҟала икәыршоуп, иразны ҟама кьаҿ ахы икуп. Ишьауардын жәҩахырқәа ацәаакы рылыжжуеит. Иҽааиқәкны, иҟәыбаса ацәқәырԥақәа илеиуа дырзыԥшуеит. Иҵаҟа, иааигәараҵәҟьа иқәац-мацо акы илаԥш нақәшәеит. «Шьашәы уҭарблааит! Абри еиԥш ашьха ӡыхь аҟны уаазгазеи? Ӡынгьы-ԥхынгьы ара сҭоуп, аха ас адсымбалацызт».
Амаҭаԥшь паӡа, илакьы-лакьуа аӡӷьы иаханы иҩеиуан. Иԥба акызар акәхап, ахахәда ҭхәаа, аӡы иалԥааны ирзазо, уажәы-уажәы иара иахь ихьаԥшуан. Ахы ҟьаԥсшәа иҟан, аблақәа ҭҟыҟын, ацлымҳәа гьежь хәыҷы иаакәыршаны, абырлаш шкәакәа-ссақәа рыла ихырҷан. Ишәаӡыӡо, аӡы иалҵәраа-иалҵәраауа ицон.
«Абна илӡааша, абри еиԥш аӡӷьаҟны ҩадаԥан иахаратә гәаҟрас иамоузеи?! Ирҳәоит амаҭ хы авсӡом ҳәа, иԥышәатәуп».
Акьахьба итапанча ааҭкәыцәааны иагьнақәикит, аҟәақгьы ааҭгеит. Аӡы иалҳәҳәоз амаҭ ахахәда агәҭаҵәҟьа нкылицҟьааит. Ахы нхҽит. Иааикәаҵәи-ааикәахынҳәит. Икеикеиуа изхыз аӡырҩаш иҟаԥшьы-еиқәаҵәаӡа ашьа ныхшәалеит. Еиларша алада аҿыланахеит.
Амза аншанхо еиԥш, лахьхьи, амшын цыҩцыҩ аҳәааҿы ҵлашәарак аҟара бжьаны, ажәҩан иадхалаз амра шеишеиуеит. Уи акы иазыԥшуп усгьы…
Ан лгәы мыжда аисра иаҳа-иаҳа иццакуеит: «Абри амра ашьаҳаиҭхара зызҳәоузеишь анаџьалбеит, иаҳԥеиԥшузеи?! Иацык адунеи дакуамызт Ҳаџьараҭ, иан амшаԥ зымбаша. Цәгьала ирхәлеит. Иацакәымзи иуал ааргараны ианыҟаз. Иаргьы, Нхыҵ, ԥсҳәыҟа Марыхәба Есҳаҟ иахь ацара иҽазыҟаиҵон, Араԥ ашьа злоу урак азы. Дарбанзаалак аӡәы ихабар ҟамлеит. Иӷьаҵәыӷьаҵәуа, мчыла аҽы имкәкәааны изгаз, иубар иаахә. Нас, иахьа ашацкыраз дгыланы дцеит, дахьцоз мҳәаӡакәа. Ма хәдықәҵара уны аҽы имхны изгаз Каӡаа рахь, ма дышиашаз аҳҭынрахьы, аха уахьгьы анахьгьы ихабар ыҟаӡамеи, иан адунеи зымбаша. Сҟәаҟәа бызбызуеит, иқәузеи, сҟәаҟәа?! Сцәа сҭыхьҭшьаауеит… анаџьалбеит… Ишԥеилблаауа ишанхаз амра мцацәа».
Мраҭашәара ҵыблаауеит, ашәаԥшь ҵнагоит.
Убри аамҭазы аҵықьҳәа аладахьы ахысбжьы игаз Гәымсҭа аӡышьҭра инҭагәыргәырны, ахра ҿҟьарақәа инырныҩны, есааира абжьы ҭууа имаҷхо, имаҷхо мацара аҩада ашьхарахь иҩықәыпҟа ицеит, ҿааҳәыра ақәӡамкәа.
– Ҳаи, абааԥс!
– Ҳаи, иабадихәа!
– Иҟалазеишь?!
– Ҳа ҳтәы иакәымзааит!
– Ааи, уан жәынҭацәгьа! Ари сыҷкәын ихысбжьоуп! Мчымхарак дақәшәеит! Ааи, сара адунеи зымбаша!
Иааилагьежьит, иааикәахынҳәит аҭаацәара. Иҟалазеи амра аҭашәамҭазы, иҟаҵатәуи, иӡбатәуи?!
Ажәҩан аҵкараҿ иҳашҳатәырахаз амрагьы, шьҭа ԥшьаала аҿыланахан, амшын илалашьшь-лалашьшьуа мацара иҩҿыцәаа ицеит.
Никәалеи Шардыни рыҽқәа амгәырххақәа аархханы, ахьышәҭ-сышәҭҳәа иҩҽыжәлоны еиԥш, Араԥ аӷәра иҭаԥало, иқәырқәыруа агәашә иҩылагылт. Абри инақәырццак аҳҭынра шыҟоу еиԥш, инеишьҭаргыланы аҟәҟәаҳәа ахысбыжьқәа гахт.
– Нан, шьҭа сара сызшьуада с-Ҳаџьараҭ! – Раҳаима лшьамхқәа лыҵаҟәало, алаҳәахӡы еиԥш еиқәаҵәаӡа ргәашә иадхалоз Араԥ ахь деихеит.
Рҽышьапхыцқәа ашьанҵараҿ амца ыҵарддиаауа, алада рхы дырхеит Никәалеи Шардыни.
Аиҳәшьцәа еидыгәжәажәло ран даарыгәҭыларкит. Хәдыши Дамшәи аақаақ дырган, алада аҳҭынрахьы уаҟьан-чаҟьан бжьы ахьгоз илаҵҟьеит.
Иуқәшәира ишиҳәаша иааилагьежьит аҩнаҭа.
– Нан, сыҷкәын, исзуузеи, нан! Сыҷкәын заҵә дыршьыма, нан, Араԥ?! Уԥшәма дабауга, нан, Омар дныжьны аҩныҟа уаама, нан, сыҷкәын думбаӡеи, нан?..
Раҳаима Араԥ ахаҿы шьышьуа дацәажәон. Дырҩегьых ладахьы ашәаԥшь ҵнагон.
Ҩахьхьи, ашьхарахь џьара ашьҭыбжь ҵарны аҷаҩҳәа шьанҵак шьеит.
– Тәит, сышәфашама, Хәдыш, Дамшә, шәаапкааите, иахьа сшәымбазҭгьы! Ҳаџьараҭ уҟоума, Ҳаџьараҭ! – ргәыла Кәырк Ҳасан илаба харгьежьаауа, аху-суҳәа иеишуаз алақәа иҟәцо Кьахьаа ргәашә дҩадгылеит.
– Арахь уҭал, нан, тәит, ижәуазеи акы шәыннарҵәааите, ҳгәыла иоума ишәымбац! – Раҳаима алақәа наҟ инаԥхьацаны, Ҳасан агәашә дааҭалгалан, анҷа аҵаҟа ашәшьыраҿы дналыртәеит. «Аҵыбра зцәымӷу иԥынҵа иҭиаауеит ҳәа дабаакылси уажәы, цәгьара баны бзиа шыҟасымҵара ҳәа иқәны адунеи иқәу Ҳасан. Акьатеи ааиҩызҵәаз Анарҭбақәа ашҳам ларыбжьаҭәаны еибазыршьыз, анасыԥ шьахә змаз Мыҷ иԥҳәыс дилызхыз, аҩысҭаа дызҿашәихьоу. Уда ихамшәалааит уара зхы уҭарԥаны узмоу Аӡаԥшь-иԥа, иудибалеи хәыԥҳас шәҟеибаҵартәеиԥш, ацгәеиқәаҵәа шәыбжьысааит! Абри дыҟамызҭгьы Аӡаԥшьааи ҳареи ас есааира аҵааршә ҳабжьало ҟалашьа амамызт».
– Бзиароу, нан, уаҳзаазцаз?
– Еи, Раҳаимахеит, бзиароуп, бзиара. Ишыббошәа аҳҭынра русқәа ҳархашәаланы ҳәа ҳзыҟамлеит. Ҳгәы нкыдкылаҵәҟьаны иԥырҵәеит.
Ауӷә ҳахәда инықәҵаны ҭәшьи ҳәа афырмахьҵә цаҳәцаҳәо ҳазқәа инкыдҵо ҳнарцоит ауп, уаҳа акгьы рыгым. Ма иаҳгәылацәамындаз дара Омари Алықьсандри ҳәа аишьцәа иҟоу, зны-зынлагьы ԥсеивгара хәыҷык ҳаургьы здыруадаз. Ҳаԥхӡаша рзымгааит, хыхь иқәтәоу анцәа ду, сумыҳәои!
– Ҳасанхеит арысҟак уззашшуазеи. Аҳгьы дҟалароуп, аҳҭынрагьы ҟалароуп, аицхыраарагьы ыҟазароуп, ус адунеи шоуп, уи уажәы уареи сареи даҽакала иаҳзышьақәыргылом. Усҵәҟьа
ҳашшуа ҳаҟаӡам, хар ҳамаӡам, иаадыруазар. Изакәыхи, анхара анааилак, убра ҽнак-ҩымш ҳанрыцхрааит ҳәа иҟоузеи?
– Убри уааҳә аҵыхәалоуп уажәы абра сзааизгьы, ус беилаҳауазар – баниеит. – Ҳасан дааԥышәырччашәа иуит. Раҳаимагьы иаҳаҭыр азы лылахь ааиҵылхит.
– Нхаҩҵас акыру, аамысҭашәа уча рымҳәои, уи акәзаргьы – азамана. Гәырӷьароуп уаҵәы аҳҭынра, ҽагкыншьҭахь ахәылԥаз чарами. Ашьтәа еиҿыҟьҟьа шәнахатәап, қьаф жәуп ахацәа, ҳара аҳәсақәа ҳақәгьежьаауа шәымаҵ аауп.
– Ааи, Раҳаима, бара быԥҳәыс ҟәышми, ацәажәашьа бдыруеит. Дабацеи Ҳаџьараҭ, дызбаӡомеи?
– Уи иаха ҳгәыла Ҭырқь Алиас дааин даара диҳәеит сџьықәреи аҳаскьын исзалымгеит, цәгьа сеилахоуп, усыцхраа ҳәа. Уахь дцеит ашьыжь шаанӡа. Иахьа уа иалгап, нас уаҵәы уахь днеип, нан.
– Араԥ иҵакәашо далацазар акәхап?
– Ааи гәышьа. Араԥ ҳәа, уи иԥсы зегьы иара иаӷроуп, иҟалаз закәу сыздыруам. Арыцқьара, акәабара, акраҿаҵара – дадынҵәалеит. Иааҳрыхуа аџьықәреи абжак иара иазкуп.
– Даара иҽуп иара. Ауаа рылаԥш иҵашәо иалагеит. Иеилаҳақәогьы ыҟоуп, аха…
– Изҭахгәышьада? Ҳаџьараҭ иаб ԥсаҭашкәакәа рыцҳа изынижьыз ауп. Уи џьынџьуп, нан. Аџьынџь алацәажәарагьы ҵасымеи! Ари ахәаша Нхыҵ дцаны, Ҟабардаа рҽыжәлацқьақәа, ашьа цқьа злоу ҳәа аума ирышьҭоуп, ирылхны иаахәаны иааигеит. Урҭ аҽыжәлақәа ршьамхы иацназго маҷуп ҳәа иҳәо саҳахьан ари. Уигьы иҽаҿишьаауан, ишураз иааигеит, ара ибжьеит, рацәаххырашәа иахьеиқәаҵәоу азы «Араԥ» ахьӡиҵеит. Иадырбала закәу сыздыруам…
– Омар иоуп лассы-лассы уи Араԥ аӡбахә зҳәало, ҳамҭас ишәҭар иҭаху, ишәырхәҳар иҭаху сыздыруам, аха…
– Унан, џьбеит, ҳаицны ҳааизшәоуп стәаны сышухәаԥшуа, ҿашәа смоуааитеи…
– Мамоу, бара бымсит, абыржәоуп акы снацҳаны сҿанаасха, анцәа имаҿоуп быштәара. Аҭыԥҳацәа рышьҭыбжь саҳаӡом, аҩны иҟамзаап.
– Урҭ агәылара рҩызцәа рахь ицеит. Иараби, ҵәыцак аанымкылакәа, аӡәы иҳәеит ҳәа уаҳахьоу. Аҷкәынгьы, абар амра ҭашәоит, шьҭа дааилашт.
– Ирхырҳәацәоит Араԥ, рылаԥш рџьам иануп…
– Деилахагәышьами рыцҳа Алиас, ахшара рацәа иқәнаԥсеит, рааӡара мариам. Знык иҩеидасгәышьар, нас дҭырымгашеи, – Раҳаима амаҵурҭахь лҿыналхеит дҟәындҟәындуа. «Ак цәыҵиԥшаауеит уажәы, Араԥ егьи ҳәа. Аҭыԥҳацәа дрызҵаахуеит, аԥхамшьа. Иахьа ԥҳәыск лкалҭ данахьымԥш, ԥсыс ихы иԥхьаӡоит, дабаҟоу рҳәо дынҵәааит. Ауаҩы ихатәы иара иаҳаӡом. Арахь, анцәа ишиҳәара, дҭаацәароуп. Сыԥҳа дизымгазт, аха илеиӷьыз диԥшааит. Ари агызмал ихимхрыда, шьашәы дҭарыблааит».
Алақәа аахыш-ҿышын, еибаргәырӷьо агәашә ахь илеихеит. Ҳасан уахь днаԥшит. Ҳаџьараҭ и-Раԥ абӷа даласоушәа агәашә даадгылеит.
«Ыы, ақәыџьмақәа уӷрыхааит, иусахьоузеи,» – игәы иааҭиҳәааит Ҳасан.
– Бзиала уаабеит, Ҳасан!
– Бзиа суба, цәгьа суба сааит уҩны, – рнапы ааимырдеит, азныказы илеибартәақәеит.
– Уа аиаша уҳәоит, Ҳасан. Бзиа ушызымбогьы иумдыркәа, уаргьы усҿынҵәаауазар здыруеит, аха ҳаигәылацәоуп, иҟаҳҵари, ус ҳагәшәа еибакны ҳнеибагалароуп.
– Сара угәхьааганы смааӡеит, Ҳаџьараҭ. Уаҵәы Омар уааҳә иуеит, имх ду ирашәоит, дуԥхьоит, унеироуп!..
– Сыгәхьааганы уаарымызт, аха узхымԥо дҵоума унеироуп ҳәа исыдуҵо?!
– Адҵа-мыдҵа иазууазеи, аха аҭауад дуԥхьоит, уҭахызар унеи, иеиҳа амч умазар, умнеин!
– Ҳасан, абас аҵәы ҳалеибахны ҳамцәажәалап, иабаҳҭаху, иԥшӡам. Зны акы ҳабжьалан ҳәа еснагь убри ирҵәи-ирхынҳәуа иҳаманы ҳаздәықәзаари, анцәа иџьшьоуп, шьҭа уаргьы уҭаацәароуп, уи ухаршҭ.
– Сара исхашҭхьеит, акыргьы ҵуеит уи схашҭиижьҭеи, уара исгәалауршәоит акәымзар. Сара сыззааз уасҳәеит, абзиара узыҟалааит…
– Нан, Ҳасан, арахь аишәа ак нықәсыргылақәеит, акы унацҳа сукәыхшахааит.
– Иҭабуп, иҭабуп, Раҳаима, шәбеиахааит, акрыфаны сыҟоуп. Амла сакуазар ара схы ахызбаауам, егьарааны акрысфахьеит.
– Утәымуаҩым ҳәа ауп сара изамасымкуа. Исаҳаит иуҳәаз, егьарааны Омар сицхраахьеит, макьанагьы сабаҟоу. Аха уаҵәтәиала уахь сзымнеир ҟалап, Алиас имхы ҳзалымгеит. Абас уи азы иацраланы ацәажәара аҭахӡам, уара уакәӡам сзыцхыраауа, Омар иоуп, уи иареи сареи ҳаибабап. Уара уҳабжьамақарны умцәажәалан, еиҳа иеиӷьушәа сгәы иабоит.
– Изакәи, Ҳаџьараҭ, сызцәуршәо?!
– Сыҩны уааит, угәылазаргьы – усасуп ахьӡуп, ара угәы нсырхар иашам, иуасҳәақәаша сымоуп, аха…
– Ҟои, агәалақәа умазаапеи уара!
– Ааи, исымоуп агәалақәа!
– Уҩны иузымҳәозар агәашә ҳалҭыҵып!
– Уи азамана. Агәашә ҳҭыҵыргьы сыҩноуп ҳахьыҟоу, аха сан иахьлаҳауа сҭахым, – агәашә илҭибагеит. «Арахь уҿы мҳәааит, саб рыцҳа ишифарашәа иуфааит!» – лҳәан, Раҳаима ахәқәа иқәлыргылаз наҟ иныԥхьалкит.
– Нас, сӡырҩуеит.
– Уара, анцәа имчала аԥшра ду умажьуп, уахьазымдыруа иахьа уахьаақәгылаз ԥыҭҩык ираԥугоит, иануҭаху абз хәша уҿоуп. Саҳәшьа дужьарц аԥсык шугыз иаауҵысхын, иҟалаз иудыруа ауп. Сара ԥҳәыс калҭ иавымсуа маҳәыс дысҭахӡам. Уинахыс, анцәа иџьшьоуп, уҭаацәарахеит, ухшара уара, анцәа ишиҳәара уҟоуп. Аха абни иузызуз агәынҷыхь узыннажьын, ихьымӡӷшьаны акәу сыздыруам, аха усыӷрыӡаауам. Омар акы изысҳәазшәа, иара акы сзиҳәазшәа уцо-уаауа аигәылацәа аизӷыӷра ҳабжьоуҵарц уаҿуп. Акы уаҟәымҵӡар, акы алҵуеит. Акәаҷаб иадхалаз ахьычԥыԥыр иахьыз умдыруеи? Иалухи!
– Суршәома, Ҳаџьараҭ?!
– Мамоу, иалухи? Ҳзеичурчои? Уҭахызар уҳәан-сҳәанқәа зегьы акакала снапсыргәыҵа инықәҵаны иусырбап... Умшәан, умшәан исҳәаӡом. Сара схаҵоуп, сыԥҳәысым.
– Уаҵкыс схаҵам ҳәа зхы зыԥхьаӡо уаҩӡам узацәажәо! – Ҳасан аҩны дандәылҵуаз хпыҿ ӷәӷәак дәылиган, дааицранаршәеит уажәы.
– Уи мап сымҳәеит. Аха амаҷ аду ахылҵуа иҟаҳҵарым.
– Сумыршәан, Ҳаџьараҭ, еиҭауасҳәахуеит!
– Мамоу, аха…
– Исзуурц угәы иҭоузеи, шьҭа усылабжьеит, аҽакит?
– Акгьы.
– Нас акгьы шулымшо дырны умыԥацәалан, ушьацәхыслар ҟалоит! Ҳаџьараҭ аминуҭ азы ииҳәо иҿамшәо даанхеит.
«Шьыри, сыхпыҿ сакәыхшандаз, ас издыруазҭгьы даҽакгьы ашьҭасҵон, уи еиԥш ихаҵоу акгьыҟаӡам».
– Усҵәҟьоу?!
– Ааи, убасҵәҟьа!
– Исылшо ыҟамкәа…
– Иаҳҳәап?!
– Абри иҟаԥшьӡа, иҳәаҭҳәаҭуа уҿы иҭоу ауаа рыҟны имцәажәо аҟаҵара сылшоит.
–Уи ишԥеилкаатәу, Ҳаџьараҭ!
– Убас!
– Убас шԥыкәу, схәыҷума сара, усылахәмаруама?!
– Е-е-и Ҳасанхеит. Уара избо зегь сумырҳәар ууам ҳәа сыҟоуп.
– Иҳәа, иҳәа мшәан, иуҳәарц иуҭаху, сара сзыцәшәауа акгьы сымаӡам. Азҩа зӡаз иан дагеит рҳәоит, маӡа умазар ицәырга. Дызлацәажәақәо закәи! – Ҳасан даҿаапкӡо далагеит.
– Уацрамлан, уацрамлан, еиӷьуп!
– «Уацрамлан, уацрамлан...» – мамзар скьаԥа хуҵәара уҟоуп!
– Уара, Ҳасан, ауаа рыҟны уцәырҵуа, уцәажәо уҟаӡам, абри зухашҭуазеи!? – Ҳаџьараҭ икылкааҵәҟьаны ибла дынхыԥшылеит.
Аминуҭк азы Ҳасан даашанхеит. Нас длеизҟәаҿны длатәарц аԥсык ауп иааигхаз. «Иабеидыруа ари ахлымӡаах маӡа сгәы иҭаҵәахны исымоу. Уи сара сыда уаҩы идырыр ҟалаӡомеи! Лара изыхьыз – сыԥшәмаԥҳәыс иахьагьы уаҵәгьы илзызуз сара сакәу џьылшьоит. Уи аус адамра лашьца иҭазгалап ҳәа акәынеи, ари аҩсҭаа иабеидыруа!? Усҟан дсыцын иара, аха акы имбеит, акы имаҳаит. Сгәыла Камшьышь иакәзаргьы даҽакала ауп ишидыруа, уигьы дышьҭысымххи усҟан. Сасра сцон, ус инажәразгааит... Аха уи акәымзар, даҽак иҳәар иҭахызар!»
– Избан, Ҳаџьараҭ, ауаа рҟны сцәырҵуа сзыҟам, ахәарҭа сҭоукма! – ибжьы акыр иааҭахәаҽны ауп ишиҳәаз абри.
– Е-е-и уи иабаргәузеи.
– Нас?
– Умшәан, ара изаҳауа шаҳаҭ дыҟаӡам. Уара...
– Исҳәома?
– Иҳәа, мшәан, иҳәа акрудыруазар! «Идырҵәҟьоушь анаџьалбеит. Иалҳәарызушь Хамсада – санхәыԥҳа бзиахә?»
– Иугәаларшәеи сасра ҳәа уанхәыԥҳа Хамсада лҟны ҵыԥхцәа ҳанугаз.
– Аа, исгәалашәоит, нас иуҳәар иуҭахи?! – шьҭа усгьы аӡы саанахәеит, иидыруа иҳәааит, – ааигәахәт деилышшо.
– Иуасымҳәои, исҳәар исҭаху, сурццакцәоит акәымзар. Уантә ҳақәҵны агәашә ҳанҭыҵуаз аԥшәмаԥҳәыс Хамсада – уанхәыԥҳа, снаскьалыԥхьама, иугәалашәоу?
– Ааи, исгәалашәоит, унаскьалыԥхьеит!
– Усҟан маӡажәас иуалҳәазеи ҳәа усазҵаама?
– Ааи, суазҵааит. Иуҳәазгьы сгәалашәоит: «Асасцәа бзиақәа шәысҭан, аха сара ԥҳәыск ишшәықәнагаз шәсызныҟәымгеит, аԥшәма даныҟоу зны шәаа» – ҳәа салҳәеит уҳәеит.
– Ааи, ус сҳәеит, аха лара уи акәӡам исалҳәаз, даҽакуп. Алымҳақәа џадраӡа аҽада ушақәлыртәаз ауп исалҳәаз.
– Абригьы иҳәеит, Ҳасан ишьхәа даақәҵәиаан, алада ихы ирхеит. Ижәны иҟоу, мамзаргьы мчыбжьык чаӷьак зҿахьы иаазымгац аӡә иеиԥш дынцәыҵаххуа, дгарыгаҽо акәын дышцоз иара. Лахьхьи иҿаҳәаз иҽы дбырбыруа дҩақәтәан дыҩдәықәлеит.
«Ҟьеҳ, исимырҳәар имуит, исхароуи? Шьҭа аҿаԥа иҿанаҵап, сара сҟны ацәажәара даҟәыҵып, ала аԥынҵа икылҟьаз ахәымга! ԥсуа иҟны иҟалахьоума уи аҩыза».
Ҳаџьараҭ дҩагьежьын, арахә-ашәахә рҭыԥ ақәҵара дналагеит. Зегь абора иҭеимцалакәа акы аган ианаваха, аҟыт аахдырҵуам агыгшәыгқәа.
«Сылшьит, агәызҳәа ашәақь сгәыдылҵеит Хамсада. Рацәа быԥҳәыс ҟәышуп, Хамсада! Абас еиԥш иҟоу, уаҩы иҿы изҭымхуа аҿаасҭа аҳәара злабгәаӷьызеи, Хамсада! Ахыкәалаа бгәыҵашәандаз, Хамсада! Ари аацәыҵыттаны ауаа иҩрылалар, исыԥсыхәоузеи, Хамсада! Сабхәараа рлымҳа иааҭасыр аҵкыс быжьра-быжьҵәа ҳаҵазар еиӷьымзи, Хамсада! Слымҳақәа нҿырффаны иаахырҵәоит, Хамсада! Изабҳәаз дызусҭа, Хамсада! Баргьы барԥхашьоитеи, Хамсада! Схы анышә иабасҭо, Хамсада? Бареи сареи ҳада уаҩы издырӡом ҳәа акәымзи сшыҟаз, Хамсада! Ҩыџьа ҳауп издыруа, уа анышә иаҳҭап сымҳәази, Хамсада! Быхгьы ахьыӡ шԥабҭеи, Хамсада! Иҵегь еилыбцоз џьысымшьози, Хамсада?! Баҳәшьа ахьыӡ лыбҭеитеи, Хамсада! Бсымхны сыҩнапык аасгәыдсыԥсалааит, санхәыԥҳа Хамсада!
Иҟалахьоу зегьы ирдыруеит, аха иҟалараны иҟоу адырра ауп аус. Абри абас ихпыжӡа иаацәырҵып ҳәа сгәы изҭамшәеи сара агәықәха? Аха, усҟан схы ҽаџьара акәымзи иахьыҟаз, схы акәара иҭабааит! Аҩыџьбара ҭыршамзи схыбылшыҩ усҟан. Уи ахаангьы дыршьа змам акакәын. Оо, сара сынцәахәы! Иахьа уажәраанӡа хар сымаӡамкәа сааугон, шьҭа узқәа сеиурхо уалагама? Ҿыцха уасааит, сынцәахәы!
Иара, Ҳаџьараҭ ишԥеиҳәара ианаџьалбеит, дхаҵоуп, намыс змоу уаҩуп. Аха имҳәакәа, изимҳәои, сыбзиарақәа иджьылоу. Омари иареи ҷынҷаны еибасыркын, еибафарц акгьы рыгым.
Дук хара имышьҭыкәа, зынӡа иаарласӡаны Акьахьба иааигәыдҵаны дышьтәуп, усгьы иахьабалак бнаршәыроуп, џьара саакылатәап. Дабиԥазаҵәуп, иҵәҩаншьап ҩыҵҳәаны инкасыжьп, Омаргьы имал абжак сиҭап. Маӡа-аргама уи дицәшәагәышьоит, изааӡарызеи.
Дысзымшьыр? Иԥсырҭа исзақәмыршәар? Иара уаҵәҟьа даасылгоит ауп нас. Уи абџьар шаҟа иныҟәицо! Тапанчала акаканқәа дреихсны иҿиршәшәоит. Ихы иҭашәааит иабџьар! Уҽушьааит, Ҳаџьараҭ! Изакәызеи иаасоуҳәаз! Ҿыцха басааит, Хамсада, саазықәбыршәеи? Сшьапқәа аасыҵаԥыҵәҵәар
иауазеи, уи аҽны сасра ҳәа абарҭ аҩызцәа аашьҭыхны уахь сҿанынасхарыз! Иара сымаҳәыла уа дааҳақәшәар, иҟалози... Сыԥҳәыс уахь дзызгоз арбаныз? Иҟалаша ус ауми...
Сгәыла Камшьышь иахьагьы иҟаиҵаз закәу издырӡом, сыԥҳәысгьы илыхьыз лыздырӡом. Хамсадеи сареи иаадыруан, уажәы Ҳаџьараҭгьы уа днаԥшьхеит!
Сыԥнажәааит арыжәтә! Аҟәақҳәа сеимнацҟьаар акәымзи! Ҟьиҳ, абыржәыҵәҟьа Ҳаџьараҭгьы Камшьышьгьы, Хамсадагьы аҳәынаԥшьыга рфазшәа илеикәанҵәа ицахыр. Уаҩы ишимбац ала ачара ду зуан ҿыҵгак ԥшааны, аҩы рацәаны изжәуан, схы ыҵаргыланы скәашон.
Абрагьцәа-рабрагь Ачыгба дыԥшааны дисыршьыр Ҳаџьараҭ? Иауеи, схала, сара дысшьуеитеи! Сара схаҵами! Аибашьраҟны ахаҵаҵәҟьа ма дҭахароуп, ма дфырхаҵахароуп рҳәоит, иҟало аабап, ислахьынҵоу сақәшәап.
Ауаҩшьра ансылымша, сҭаацәа ирыҵазгалалакгьы ижьаны, иҟаҭәаны уахык иалагӡаны наҟ, Нхыҵҟа ҳахьазымдыруа џьара исыманы сцароуп. Уаҳа ԥсыхәажәла ҳәа сыманы сыҟам. Даара схылт-пылтхараны сыҟоуп.
Ажәакала, ҩ-мҩак сымоуп: ма ауаҩшьра, ма ахҵәара. Ахшыҩ аангылароуп, амч дәықәлароуп!» – абас ахәыцрақәа ихы иҭапапон Ҳасан.
Амра ҭашәахьан. Аҵарақәа еибыҳәаны, еиқәышаҳаҭны аԥхьарылара рҽазыркуан азы реиқәҿыҭыбжьқәа улымҳа ҵырхуан. «Ҷап-ҷап» ҳәа Ҳасан дзықәтәаз иҽышьҭыбжь амацара абнаршәыра иалгоу амҩахәасҭа ианыҩуа дышнеиуаз, аҳҭынра агәашә днадгылеит. Агәара-сараҳәа, агәашә еиҿажьқәа аартны амаҵурҭахь иҿынеихеит.
– Срылсит, зегьы ирасҳәеит. Ҳашԥамнеиуа, Аӡаԥшьаа ҳгәылацәа ҳрыцымхраауазар уаҳа ҳзыцхыраауада рҳәеит, анҭ Кьахьаа аԥагьацәа рыда. Уи аҭаацәара ахәшә ыфаны иҟоушәа ауп ишцәажәо. Макьана ҳабаҟоу, арҭ реиԥш иҟоу агәылацәа ахьҳамоу егьа гәаҟра ҳҭадыргылап лҳәеит иан. Гәаҟрас дзықәдыршәаз сыздыруам. Араԥ аӡбахә аацәырызган, лара длалаган, уи аҭоурых лҳәеит. Уара ушеиҽырбоз аӡбахә анысҳәа, наҟ иахыганы ҳаԥсцәа рахь дцаны ацәажәара далагеит. Лыҷкәын иакәзар ауааҳәра атәы аниасҳәа, икьатеиах ԥҵәо дыччеит. Омар дымгәалыҿӡа, иашьа Алықьсандр диманы дылхылар, идрашәап, сара арахь Ҭырқь Алиас сицхраароуп, сара стәгьы рашәаӡам, иҳәеит.
– Мгәалыҿҳәаҵәҟьа сзиҳәоу, ухы иҭуҳәаауоу?
– Ааи, саб иԥсаныс убас шиҳәаз...
– Шәеиҿасыргылар...
– Уи аҭахым, Омар. Нас сара сҟны акгьы имҳәо далагоит. Зегьы ирмаӡалоит.
– Уа уиашоуп, уа уиашоуп.
– Седру, ус сгәы иаанагоит... Алиас ицәа ицәоуп. Уи аӡәк дмааит ҳәа акгьы ҳахьрым, дабаҳацәцо, уаҵәы дмааргьы даҽазны даап. Уаҩ ԥагьами. Итәыҩақәа иаауа маҷк ихыгәыгәны иҟаҵазҭгьы, сабиц, – даақәыԥсычҳан длатәеит Ҳасан.
– Ус узихцәажәои, Ҳасан. Ахәԥҳара ҳабжьаҳҵазар, уара уҭауадха џьушьома. Уи уара уҩыза анхаҩ иоуп. Жәҩахырла аидгылара аныҟало шәара шәеидгылозароуп, – Ҳасан днеиҿаԥшит Омар.
– Амаҭаԥшь идгылааит сара сидгылаанӡа, – аҟырҟырҳәа иааибарччеит.
– Уа ҳхәы шәырхиеи, акы ҳнацҳап. Ҵәыцақәак ҳнаҿыхәап, угәы аауханаршҭып, Ҳаџьараҭи Хакәыцәи ирзаауази, аха… Иаб Ҷыжә рыцҳа ус дыҟаӡамызт. Акәатакәатаҳәа ҳамаҵ уа дҳацын. Ари иара дихылымшазшәоуп дшыҟоу. Егьаурым, зегь аамҭак-аамҭа рымоуп...
Адырҩаҽны, амра ҵлакашәара инеихьан еиԥш, Ҳаџьараҭгьы Алиасгьы қьыԥаха изҭаз амхы ҷыгәӡа ирашәаны иааҭыҵит.
Ахшара аҵабыҵасса тәамҩахә рымамызт. Аҵҳәа алганы, иганы арахә ирымҵарыжьуан, абнахь ицаны афархь-чархь ааргаларын, џьоукы аҳәарақәа ирхылаԥшуан, ажәакала еилыхаран.
Ух гәышьа ҳәа рҽагақәа ананыра иныҵаԥсаны, агәарԥ иқәгылаз ара ду ашәшьырахь рҿынархеит рнапы ӡәӡәа, рҿы
ӡәӡәа. Аԥшәмаԥҳәыс ларбаӷь ахәарахәараҳәа ижәуа иҭан, лычуан хьурӡы дахагьежьаауан. Убри аамҭазы апҟацаҳәа ҟамчы шьҭыбжьык агәарабжьарахь игеит. Омар игәыла Шьрын иакәын аҽыуаҩ. Ҳаџьараҭгьы Алиасгьы аҳҭынраҟны ишәыԥхьоит ҳәа наҳәаны дцеит. Измааноузеи? Алиас уааҳә азы иаҳәаӡамызт, изаҳәаз Ҳаџьараҭ иакәын, дзымцеит. Уааҳәра изымнеиз аӡәы иацәҳауа рымбацызт.
– Ҳцап, ирҭаху аабап, – рҳәан, аԥшәмаԥҳәыс дшырхьынҳалаз, дшыӷьаҵәыӷьаҵәуаз рыҽқәа иаарысын аҳҭынрахьы ицеит.
Аӷзааҳәа аҽагашәа зҳәоз ауааҳәцәа амхеиужь ду иалганы иаахыҵуан еиԥш, арҭ агәарԥ инҭалеит.
– Бзиала шәаабеит, шәааи арахь, издыруеит, Алиас уҟны аҽага шәкын, шәааи, шәааи арахь. Шәзалгоу?! – Омар инапқәа рџаџа игәылацәа аԥсшәа нареиҳәеит.
– Ҳалгагәышьеит уахь иааулак, ҩымш инеиԥынкыланы ҳаҿын. Уааҳәа сзымааит Омар, ара сыҟами даҽазназы. Алиас аԥхьа дҳәынҷеит, уахь сигеит, – даашшит Ҳаџьараҭ. Имхы рашәаны иалгеит, нас ҳара иҳалихи ҳәа Омар диҿаԥшуан.
– Ҳара ҳаигәылацәоуп, уааҳә шәзымааит ҳәа ҳашәмыԥхьар, ииашам, ҳааидтәалап, акы ҳнацҳап, арахь ашәшьырахь шәааи, – иҳәан, раԥхьа дгыланы иҿынеихеит.
«Анцәа иџьшьоуп, уигьы уаҩроуп» – дааҟәындҟәындит Алиас. – Агәылеи агәи рымҳәои. Гәылада нхашьа-нҵышьа ыҟам, кәтык ахьыршьуа иааидтәалоитеи, ара ацә ахы хырԥа, ахәаҭа-хәаҭаҳәа ижәуа иҭоуп.
Акәац ажәра, абысҭа аура уҳәа рҟны ирмацәысӡаны амаҵуцәа инарывагылеит Ҳаџьараҭи Алиаси.
Аказарма еиҵҳәа ду аҩнуҵҟа аҳәсахәыҷқәа иԥарԥалыкьха еилаԥыруа ахәы дырхион. Акәтеиҵачаԥақәа, арашых сыӡбал, араса, ауатка, ачашә уҳәа ҵҩа рымамкәа аиқәыжьра иаҿын. Раҳаима лыԥҳацәа ахадараҵәҟьа ркын ахәыҟаҵаразы, зынӡак ршьапы иқәгылаӡам уҳәарын, еивас иҩуан.
Аҽагакцәа, ххьит-чит, уара иӡәӡәа – сара иӡәӡәа ҳәа еилан аказарма аҵыхәан. Урҭ рҿи-рнапи дзырӡәӡәоз аҭыԥҳа, иҟәашӡа ашьамхқәыршә иаалгаз еилабаҳҭ-еилабаҳҭӡа иҟалахьан.
Омар иеиҵбы Алықьсандр уаҩы шьхангылан, иеиҳабы иаҵкыс маҷк даун.
– Аҳы, шәиас, шьҭа атәарахьы! Знапы зыӡәӡәаз аказармахь дрыхон.
Ҳаџьараҭраа агәарԥ ианааҭала инаркны Ҳасан иҳаиҭқәиҭ даарак иҟамкәа, дцәырҟьа-цәырасуашәа, амаҵ иуашәа, днавала-аавалон, уи илаԥш дахьыҵамшәаша.
Омар дӡамӡамуа, «аҳы, шәлеи шәыххь згеит шьҭа» – ҳәа аказарма аԥхьашәа дгылан. Ара иҟаз зегьы иашьеи иареи аарылукаауан. Ачаа дуқәа ишраҳәшьаԥацәоу, Аӡаԥшьаа анарҳақәа ишырхылҵшьҭрақәоу ҩашьара ақәмызт. Ацәа рхан. Апҟа хылар – апҟа хнахуеит. Ран Ач-ԥҳа лакәзаргьы, дгьагьаӡа ашҭа данаақәгылалак, машьшьалаҳ – улаԥш аалцәухьчарын. Иҵегь данқәыԥшыз мреи-мзеи ирымалкуазар акәхарын.
Аказарма ду ааҵҭәааит. Лахьхьынӡа-ҩахьхьынӡа иеиҵыхәхәа игылаз аишәа қьуа-иӷызуа ахәы иаҵан.
Раҳәызба цҳафырқәа ҭыганы, ԥсымилаҳ ҳәа рнапы адыркуан икараха иҟаз аҽагакцәа. Абыржәы иааҭыргаз акәац цаӡа, алҩаҵә ахылззуа, рҿыгҳарақәа уԥаны узахымԥо, иҽыгә-ҽыгәӡа ирымҵан.
Аҳҭынра амӡырха иакәыршаз, ажәҩан ҵзыԥссоз аԥса дуқәа амшын ахьтә иааиуаз амра ашәахәақәа рылаԥхон. Ашшы амшын рыҵаҟа ииҩыр илеиуаз Гәымсҭа.
Аҩныҵҟа ԥыҭраамҭак цлымҳәашьҭыбжьымзар ак уаҳауамызт, игәашаха иҟаз анхацәа акрырфон, акрыржәуан.
Хәбаҟа-фбаҟа ҵәыца рылсхьан еиԥш, атолбашь Асҭамыргьы димазҵааӡакәа Омар аҵәца аақәихын, Аԥсны аныҳәаҿа икит. Амҵ ԥыруазар абжьы уаҳауан, зегьы еиқәҿлымҳаха иӡырҩуа игылан.
– Ҳ-Аԥсны ԥшӡа иқәынхо зегьы бзиа ҳаибабоит, ҳабзазашьа бзиоуп, анцәа ҳаицәоумтәын. Еиҭасҳәахуеит, зегьы ҳаԥсы еилаҵәаны, ҳнапы еикәыршаны бзиа ҳаибабоит, напеилаԥса уаҩ дааӡоит, ҳаицхыраауеит. Ауаа зегьы зеиԥшхом, џьара уаҩы мкьыкьк дҟаларгьы иара итәы иара имазааит. Ус иҟоу ихы ирдырзаргьы цәгьаӡам.
«Шьҭа хәыҷык ижәызар ицәықәыззарақәа цәырҵуа иалагеит, урҭ ажәақәа сара сакәхап изызку. Смаараны сааит ҳәа сыҟоуп» – дӡырҩуан дышьхныԥсыланы Ҳаџьараҭ.
«Убас, убас Хылтыҿ, убас аҿаархала. Ҳҟәаҟәа дыхәнаны дықәтәарц игәы иахьҭоу умбаӡои, Акьахьба! Нын, Хамсада, азҩа иарчыша. Нын, Хамсада, џьаҳаным хланҵы иазцаша!» – Ҳасан иқьышә кәамкәамуа зегьы дрылыԥхаауа, лахьхьи Алиас инаҩсшәа дгылан.
Ари аҳҭынра иамаз атәы-ԥҳәыс деикәаԥхо, дышьқьыруан. Егьаџьара дцаргьы ашәымҭак дубахуан Ҳасан иааигәара. Леихадақәа еихаргыла-еиҵаргыла, дықәшәҭраа амаҵ ахьылуаз, Ҳасан иԥсы кәамкәамуа илышьҭан. Уи илаԥш мыжда шлыцрагьежьуаз лдыруан азы, лыгәчама хыԥшӡаақәа убас иркәашакәашо илгон, илақәа ҭраа, дыԥсылмыткуа уа даанхон, иаргьы али-ԥси рыбжьара даалҿамацәысуан. Лхаҵа дышшаҩызӡа, адәахьы амца дыҽҳәатәаны ацә ашьапқәа цәирббылуан, нас арахә-ашәахә еилиргароуп, аусқәа имоуп...
– Аиеи. Аԥсынра хәыҷы! «Ахьы хәыҷуп, аха шәкы ицоит» – шырҳәо еиԥш, убас, ыҟами, адунеи атәылақәа зегьы иргәылҷҷаауа иҟоуп.
– «Ҳаи, анҵәажә, адунеи дакәшаны дҭамлахьеи. Ус иаб Ҟазылбақь имаҿоуп. Ешыреи Аҟәеи ҳнарԥырҵны шьаҿак ҟаҳамҵаӡацт уаргьы саргьы, Хылтыҿ мыжда, иунарҳәақәозеи аҩы мыжда!» – дааԥышәарччеит Кәырк Ҳасан, иӡсаӡсауа аҩы знаҳауаз атәыԥҳәыс лыгәчама илақәа гәыбзыӷӡа иадырхало.
– Ҳара ҳада Аԥсны даҽа аҳак доумҭаразы хыхь иқәтәоу анцәа ду суҳәоит! – иныҳәаԥхьыӡ наигӡан, ихаҵгылаз дынрылаԥш-аарылаԥшит Омар, иажәа ҟәышқәа шырнырыз гәеиҭарц. Нас дҩагылан исамсалха иаҵәца зҩычоз ааҭаирцәит иккаӡа.
Амин ҳәа, ишгылаз ари аныҳәаҿа зегьы иржәит.
Даҽа ҵәыцақәак ари аныҳәаҿа ианахыржәыла, Омар дҩагылан, саԥшәымоуп, ауаа ирымҵоу, аишәа иагу-иабзоу гәасҭап, иҳәан, дрылаԥшуа иҿылеихеит.
«Аҳыҳ, шьҭа хәыҷык ижәызар џьа дызтәаӡом», – ааигәахәт иашьа Алықьсандр.
Ус дышнеиуаз, Ҳаџьараҭ длаивсны Ҭырқь Алиас данынаивала уа дааҭгылеит. Икылкааны дихәаԥшуа далагеит. Иԥшышьа аарцәымыӷхеит. Аҵыхәтәан, Алиасгьы иамихыз иҿаҵа ахьигара изымдыруа, ирҟаҵымыҵуа иааимпыҵахеит. «Иаууеи…» – ааргәахәт итәаз. Иҟалазеи, анаџьалбеит, ихәы имҵаҳамҵаӡеи ҳәа ахаҵгылацәа-маҵуцәа ҩыџьа аакылҟьеит.
Ахьхьа-џьџьаҳәа игәырӷьо зегьы ачеиџьыка ишахатәаз, маҷ-маҷ рҿаҵақәа ааныркыло мацара иааиқәыхьшәашәеит, иааиқәҿлымҳахеит.
– Зегьы ачараҟны иштәоу удырратәы раҳәызба цҳафырқәа ҭыганы акәац еиҩырссауа иаларфоит, ари имҵоу закәу изеилымкаауазар акәхап, ажәжәа-ԥԥаҳәа напыла дахоуп. Аччиа, уара уоума счеиџьыка атәазымбо! Имҵышәх наҟ акәац имҵоу! Аҟәыд ааганы имҵашәыргыл, уи иидыруа уи ауп! Ааи, ааи, абыржәыҵәҟьа инашәыгӡа исҳәаз, ара сара соуп иаԥшәымоу! – иаалакҩакыз амаҵуцәа дынрыҵаҳәҳәеит. Аха, ирзымгәаӷьит урҭ, ачеиџьыка ас азныҟәара. Убасҟан, аԥссы дкәаруа, сандыкәыр гәаҩак хҩызаа ҟәыдла ирҭәны иааганы Алиас иҩаимҵалыргылт атәы-ԥҳәыс, икәац шшаԥацалаха наҟ инаимҵга илгеит.
– Уаангыл Омар, уаангыл! Дзыхурҟьои Алиас?! Ҳиԥхьаны дааганы ҳчеиџьыка дахаҳартәеит, шьҭа ҵәыцақәак ужәызар, ҽаанбзиала унеит, улаԥшҵашәарақәа уманы уаацәырҵуеит! – иҳәан, Алықьсандр иеишәа даахыҵны иашьа иахь иҿааихеит. Аха уи ииҳәоз Омар изы ӡҭахысран.
Аишәаҟны ацәашьқәа иқәгылаз аттаттаҳәа амца нарыцрарсуа длиаҟьеит атәы-ԥҳәыс (уи хьӡы лымамызшәа атәы-ԥҳәыс ҳәа акәын зегьы шлышьҭаз).
– Уара уеиҵбызар, еиҵыбҵас уахьтәаз уҷыгәӡа унеины утәа, сара макьана иҟасҵо здырратәы сыҟоуп! – иашьа аӷьеҩ неихиргеит.
Дырҩегьых иааҭынчрахеит. Алиас днаԥшы-ааԥшит, дааҳәцы-мыцит. Имҵагылаз иҟәыд хҩызаа дынӡааԥшылеит.
Аахьхьи итәаз Ҳаџьараҭ – ихаҿы лашьцон. Лахьхьи итәаз Ҳасан – ихаҿы лашон.
Иаԥхьа иқәгылаз аҵәца аақәихит Алиас. Уигьы аӡәы ицәигар ҳәа дшәозшәа ирӷәӷәаны инапы акәыршаны икын. Иӡыҩӡыҩӡа зегьы изыԥшуан. Омаргьы дымцаӡацт, аҭак ииҳәо дазыԥшызар акәхап, иҟама ахы кны дихагылоуп.
Иикыз аҵәца дынӡааԥшылан, ихы ҩышьҭихит:
– Ацәгьара ашьҭахь абзиара ахьыҟалахьоу ашәа агәараҭаҟны аринахыс абзиара анцәа иҟаиҵааит! – иҳәан иаҵәца нхиҭәалан, дҩахан абжанӡа ижәны дҩагылеит Алиас.
– Убас ауп иуқәнаго! – иҳәан, Омаргьы акыр иҽаарҭынчны аԥыхьа дахьтәаз ахахьы иҿыҩеихеит. Бжара днеиуан еиԥш:
– Ишԥа, уара, ишԥа?! – иҳәан. даақәҵәиааит. – Ихҭәаланы иукыма?
– Ааи. Аҟәыд ахьрымҵадыргыло аԥсраҟноуп! – наиаҭеикит Алиас.
– Ааит, уара алахша! – Омар дааикәҟьашан, аҭӡывараҟны ихәаԥӡа иадкнаҳалаз акәадыр аҟамчы аахиԥаан, дааҵҟьеит.
… Омари Ҳаџьараҭи ҩбаҟа шьаҿа нарыбжьаны, ԥхьаҟа еицынааны, рыблақәа ааихмырсыӷьӡакәа еиҿаԥшуа игылан. Омар итапанчаҭра инапы адкылан. Ҳаџьараҭ ифрангь ҟама цырцыруа иҭкәыцәаа икын. Рыгәҭаны аҟамчы аԥҵаҵа нҿакны ихҵәаны икаршәын. Ахәы патагәаӡа изтәыз иарма напала икын.
– Ҷыжә-иԥа иоума, нан, уаха қәыџьмаҵас иҳалаԥаланы, ҳчара еилазго! – Ач-ԥҳа уасачахшәа дсыҩ-сыҩуа аказарма дааҵашылт.
Ус ԥҳәыс ҿакгьы деимырхха дрыманы иааҩналеит. Еинаалак, аукы. Лӡара лахыс лыгәчама хыгьежьаақәа ааҵәахуа ҩбаны иԥаны лыхцәы жәпақәа еиқәаӡа илықәын.
Лыхәда ҭхәаа, апҟа еиԥш иҟан. Ллымҳа иаҵакны шәахсҭак ҽеимаашәа ирхәаны, иҿаҿаӡа ианын.
Мчыла дрымпыҵҵәраауеит ҳәа даҿуп!
– Ара хаҵа дыҟамзар, сара соушәыжь, илақәа сынҭасны иааҭысхып, ашҳам иҭаны дысшьып, аҭауад Аӡаԥшь-иԥа хьымӡӷеиқәаҵәа изыргаз Акьахьба! – абас лыбжьы гон, сыҽрымызжәаауеит ҳәа иаҿыз ари аԥҳәыс хага.
Ҵабыргны, лхы дааужьзар, ԥыҭҩык ахацәа еиллырхаап уҳәаратәы агәамч змаз ԥҳәысын лара. Аҳҭынра иазааигәоу аӡә лакәхап, аха Ҳаџьараҭ уажәада ари агәараҭа дадимбалацызт.
– Оо, ари дбааԥсуп, доушәмыжьын! – рҳәеит џьоукы.
– Ала бзиа аԥҳәыс илеишуам, сара уи сылԥырхагам? – иҳәеит Ҳаџьараҭ. Ибжьы лара лҟынӡа инаӡап ҳәа дыҟамызт, аха илмаҳаи…
– Уи ала бзиоуп! – наиаҭалкит. Нас уи лаҵкыс иаиааиуаз џьоукы аацәырҵын, дышхьышьарххоз, аҟаҿыҳәа дшыцҳауаз дрыманы ицеит.
– Оо, ари аԥҳәыс шаҟа дыԥшӡоу, шаҟа деинаалоу аҟара дбааԥсуп. Ӡаԥшьаа драҳәшьаԥҳауп лара. Ллымҳа аҵаҟа аҽеимаа асахьа иамоу адамыӷа – лхаҵа иҳамҭоуп. Данылмыхәа, уаҳа илзиурыз анизымдыр, аҽеимаа ршны лыхәда иадижьылт! – иҳәеит аӡәы дахьтәаз.
– Нас лара изылуи, анаџьалбеит?! – дҵааит уи иватәаз.
–Ус уамак изылмуӡеит, егьа умҳәан лыԥшәма иакәымзи, баша шҳам хәыҷык наиҭашәа дылшьит аҟароуп! – иҳәеит.
– Ҳаи, лыԥхала еилгазаапеи, – иҳәеит даҽаӡәгьы.
Уи аԥҳәыс ԥааимбар деимырххо дахьыргоз, деилаҵәиуа лыҵкы ԥыҭк ианҩышьҭыҵ, лшьамхы иҩахыкны луаҭәа шшәырқәа цәашьла ирҭәоушәа иаацәырҵит. Иҵыс-ҵысуаз лгәыԥҳәы ҭҭәаақәа ракәзар, мхылдызшәа Кәырк Ҳасан илаԥш рхын. Уажәы-уажә ибз иқьышә иаақәишьуан. Шаҟа иҭахызи даҽа маҷӡак ддәылрымгазҭгьы…
Иаагәылҟьашааны иҟаз ари аџьра ашҭа ҭбаа иамкыз аџьар хышхыҵәаны ақәаҵа иҵажьын. Аԥсхәы руеит, аха, леи чыси еиҩысуа. Ибақьа-бақьаӡа зымгәацәақәа шьышьуа акрыфаны игылақәаз, наҟ амӡырха аган иаван. Имтәац ҵыхәаԥҵәара рымамкәа,ԥҳәла ихҟьаз ашьаԥа ду аҵалара иаҿын. Алажәқәа неихәлаӷыӷ-ааихәлаӷыӷуа рыбаҩқәа еимдырххон.
– Ала абаҩ бзиа изабои?
– Избанзар, акәац арҭаӡом, – ааибырҳәеит алақәа ирыхәаԥшуа иахьгылаз.
Ашьха ангыло еиԥш, ҵҩа змамыз ажәлар ршыкьбжьы гон.
Уажәы зегьы ихҭакны излацәажәоз аҭарчеи атәакәын, џьоукы, еимкәкәаа акы нацҵо, акы аагыжьуа ирыманы иқәын ааигәа аҳҭынраҿы иҟалаз агәааибагара.
Ус-ус, аамҭа ааит, рҳәан, аҽыбӷаҟазацәа ҳәа иԥхьаӡаз рыҽқәа иаарыхеит. Ҳалыбеи, Саҭбеи Маршьанаа, Омар Ӡаԥшь-иԥа, Мхел, Кәынта Кәаӡаа, Таҟә, Маҳҭы Хьыббақәа уҳәа ҽцәа жәохәҩык рҟынӡа иааикәагылеит, Мамсыр рыцҳа иҳаҭгәын ааигәара.
Дыҟам аӡәы. Дагуп ҽуаҩык. Ргәы архыҭ-хыҭуеит ауаа уи иҟамзаара. Аха дыҟам иара.
…Нахьхьи, арасаҭра еилачыраҟны, аԥҳал кны ӡаагара ҳәа илеиуаз маҵуҩ ԥҳәыск дылҿаҳәны, ак лхы иҭеигалон Ҳасан. Ишеишеира, ибла ӡмыжьқәа дылӡаакәкәала дыркын, дзиԥырҵуам ларгьы. Лҭаацәара аалхашҭуама, анаџьалбеит, лҳәо аҟынӡа днеицахьеит. «Иҵегь маҷк сидгылазааит нас, иҟалои? Аҩны снеир ас агәил-хаҿ збап ҳәа сыҟоу, абас хәша-хаала исацәажәода? Ҳаи, изакәытә разҟузеи илымоу абри иԥҳәыс, адунеи азнаҵәҟьа анасыԥ лымоуп! Иԥҳәыс, ихшара анцәа ишиҳәара дыҟоуп, нас сара дсыдызцалазеи. Даҽа хәыҷык сидгылазар, атәыла бгома… Схаҵа лахьыцәгьа, енагь дгәамҵ-хамҵуа… ари? Шьоукы ирықәузеи, мшәан, аӡы шыцәоу ирбоит. Дышԥасгәыдыԥшыло, ибла ԥшӡақәа шԥацырцыруа. Анахь баала ак басҳәоит, иҳәоит. Анахь ҳәа дахьаҿу – абнахь ауп. Уа сганы исеиҳәозеишь? Даҽа хәыҷӡак сгылазааит, нас аӡы сыманы сцап. Уа сҩызцәа инаргахьоу макьана ирызхоит. Аӡымкәан, уи ауми! Хырҭәагоушәа дышԥеиларҭәоу, дышԥеишеи дықәынҵәааит. Уи азоупеи аҳәса дшырхарҳәацәо. Ҳшеидгылоу аӡәы ҳаагәеиҭар, – акгьы ыҟаӡамкәа Пылтыҟә дыршьит – ҳахьуеит. Исылеихи наҟ сганы, агызмал. «Агәилшәҭ анаапытуа баҩызоуп» – ҳәа сеиҳәеит. Уи аҩыза ахаан ари исеиҳәахьоу! Дсыҵаҟьаноуп енагь дышцәажәо.
Иӡмыжь иаҵәоу иблақәа уаамҵарс, ее-с урыманы џьанаҭ ицап. Нын, хса сара, сабанӡахәыцқәо. Ахьыш еиԥш ахшара срылатәоуп. Абна снылагаланы, иҽааршәшәаны, нас даҽаӡәы дналымҵагылозар акәхап, «агәил шәҭы анаапытуа баҩызоуп» – ҳәа дылҿагәыбзыӷуа!
Ҳасан дшеихьыс-еиԥысуаз, лыԥҳал аашьҭкәыцәааны аӡхахьы дцеит. Лхы иршаҟәеит, аха дицәцеит.
– Аҳы, шьҭа абра маҷк шәнеимыҵ-ааимыҵқәа, амҩа ҟашәҵа, дад, амҩа! Аҽыццышәқәа ауҳажьуеит, ишәарҭоуп, амашәыр ҟалар алшоит, иаҳҳәо шәшәырҳа! – иҳәан, иҩызак дифазшәа дымгәа мацараха ҭаҳмада пылтыҟсак ауаа жәпа даарылагылеит. Изнапык ала иԥашь ишьышьуан, егьи инапы алада амшын ахь ирханы икын.
Иҵегь арԥарацәа рҽааидыркылт, аҭарчеи аурыжьаанӡа Азар ҳәатәуп.
«Дмааиӡаришь аҭарчеи ахь. Дааиааит иҭахызар иҽԥишәап, сыҽгьы зеиԥшроу ибап. Иара итәгьы хәыдаӡам, аха уажәтәи срашь иузадкылом. Дмааир иаҳа еиӷьзаргьы ҟалап. Ишакәым ҳаиванагалеит иареи сареи. Дхаҵаҵәҟьазар, дуаҩы намысзар хаха иҽсҿаимыжьааит. Амала, хәыҷык ауаа ҳаиддыргәагәалашәа ҟарҵеит, ҳаицәажәоит, аха уи шыԥсажәоу иаргьы идыруеит, саргьы издыруеит. Дмааиндаз, иаҭахым уажәы сеиканра, ауаа зегьы иахьырбо. Сҽы иаԥызго ара уажәы ҽы збаӡом. Дгаӡоуп, иара акәымзар, ауаа зегьы еиҟароуп ҳәа рхы аҵәы нықәушьыр ауоу. Аӡыкәытқәа асса ыҟоуп, адуқәа ыҟоуп. Дахьынамӡо иҽаԥишьуеит ҳәа дшаҿу аиԥшьырҭа аҿаҩҳәа иԥҵәар ауеит», – иҽыз ҭоуӷан ду амгәарххақәа дҩаха-ҩаханы иааиларҳәаҵаӡаны иҟаиҵеит Омар. Инапашҵа ҟәымшәышәқәа рыла иӡыӡымкуаз иҽы ахаҿы ааишьышьит, иаргьы аақәырқәыршәа аун ахы имахәар инахьнашьы-аахьнашьит. Умшәан, иарбанзаалак акы умшәан, аҳәеит. Аха иззакәи, мшәан, ҽырыҩрам аҽакым, абасҟак игәы зыхыҭхыҭуеи. Дааиааит, мшәан, Акьахьба, ари ҭарчеигароуп, зегьы ирзеиԥшуп, изҭаху иҽалаирхәуеит.
Акаҩҳәа иргәыкуа, иуазны Азар ацәырыргеит иааикәагылаз аҽҟазацәа. Абар, знык абри ашәа нагӡаны изалгар, иҩҽыжәланы иҵҟьоит ауп. Аҭарчеи мазеины Омар икәадыр изаҵаршәуп. «Нас сыкәкәаӡа слаҵҟьоит, егьырҭ еихьыс-еиԥысуа исышьҭазаап изсыхьӡо џьшьа. Уаанӡа анцәа дааумышьҭын, ҟиҳ, анцәа суҳәоит анцәа! Дааиааит, мшәан, сицәшәома уи сара! Иҭахызар дааиааит. Хәыҷык дшәоит ауп иҟалаз акәымзар,
шьҭа дцәырҵхьазаарын. Ҭыԥҳа-ӡара егьиҳәа иҿынҵәаауеит џьоукы, ицәа рцәаны, ижьы рыжьхааит, идырбалазеи. Уи жәаха иҳабжьысыз аахыс даарак иҽысҿаижьцәом, уи бзиоуп», – аҿыжҳәа иҟамчы аԥҵаҵа ашьацра инылаикшеит Омар, иҽы ахы кны дахьгылаз. Аҳаҷаҳәагьы иааигәалашәеит Алиас изы абас аҟамчы аниҟьа, Ҳаџьараҭ гәымха иҟама шаҵеикыз, маҷк дааиџьит. «Иқәлацәа даарылшәааит, дсыдызцалазеи!»
Ус, – «абан дахьаауа Хҭарԥа-шкәакәа, даауеит, даауеит», – рҳәеит.
Иӡара еиҩҵәа, деихышәашәо, ихахәеиқәаҵәа еиқәзаҷ аҩада иԥхьаҳәаны, ихҭарԥа шкәакәа ԥеиԥеиуа даарылагылеит Акьахьба ҷкәын. Дааизааит нас, уажәадагьы дибахьеит Омар.
«Абри иоума Акьахьба, ҭыԥҳа-ӡара ҳәа зыӡбахә рҳәо, аҭауад иҿагылаз. Дыцәгьаӡам, аблаҿы дааиуеит убама», – деибадырбон дыззымдыруаз. «Нын, иаҳәшьцәа ҳикәырбанхааит, дышԥамӡанроу!» – рҳәон аҳәсахәыҷқәа нкылԥш-кылӡырҩуа. Иара и-Раԥ ласӡа даманы иааиуан, иаазго джәымбои, амҩа ҳашәҭ, аҳәарашәа.
Ус Азар зҳәоз иҩызцәа данырзааигәаха дылҽыжәԥан иҵары-ҵаруа ибжьы ҩрылирҟьеит.
Абан, ауаажәпа дрылҵәраа дахьааиуа Гәында. Нарҭаа дуқәа раҳәшьазаҵә Гәында… Дыхьчԥаԥырха. Дбырлашха аҽцәа рааигәара дааин, лҩызцәақәак даарылагылеит. Лыбла гәыҭбаа маахырқәа рыла дааиҿашеишеит Акьахьба ҷкәын. «Хьымӡӷ умгааит, уаҳәшьа дукәыхшоуп», – аалымпыҵҟьеит лара, лахьхьи Аӡаԥшьаа рлаҩс амшын азааигәара ҿыц нхара ҳәа дгьыл ҳаракык аҟынтәи иааз Андыба Ламшьаҵә иԥҳа Гәында.
Нас дынрылҟьа дцеит. Деиҭааит лҩызак длыманы. «Илсахьоузеи, дабаҟоу рҳәааит! Дзусҭахарыдашь,дҳауамкәа, даҳҭынхамкәа анцәа дҟаҵа…»ааигәахәт Ҳаџьараҭ. Днаԥшит лара лахь. Иԥырԥыруа рылаԥшқәа ааидыслахт. Нас лара дааикәагьежьын, дынҭашәкәа дцеит. Иара дааԥышәарччеит.
Гәында аҽқәа злоурыжьшаз ҳәа ирҳәаз ахь зны днаскьаны даагылеит. Аха уантә Ҭыԥҳа-ӡара цқьа дылбарҭамызт
азы дааикәагьежьыхт. Дахьылбарҭаз дааихт. Абри абысҟак зыӡбахә гахьоу иоума? Дагьшԥеинаалоу. Шьыри…
Ҭауади-аамсҭеи, иара Ӡаԥшьаа раҳҭынра иазааигәаз ауааи нацәықәкырҭас дрыман Ҳаџьараҭ. Ишԥыкәу ишигәаӷьӡаз, дырҩегьых абра дааины Омар анаивагылара, уи ламысдароуп. Дыззымдыруаз инхәыҵакшәа днеибадырба-ааибадырбон. Аиӷара ирыбжьалаз агәхьаа мкыкәа, арахь игәаӷьны иааира уамашәа избоз ауаа иӡбахә ада ҳәатә рымамызт. Азар знык иҳәаны ианалга, Мамсыр рыцҳа иҳаҭгәын аҽқәа аакәдыршан, иааикәагылт. Аҩынтә раан аккаҳәа, игәыҭшьаагаха Азар ахы аацәыригеит Акьахьба. Аӷзааҳәа иҩацдырӷызит, ихало-ишьҭыҵуа, иуазха, ашәа аҩада ашьхақәа ирҿысны ицон. Уи абжьы дкылыхх даанагеит Гәында. Даахьаԥшит иаргьы.
Нас, аҽцәа рыҽқәа рышьҭаргыла агәарԥ ааныжьны ақәаҵарахь, уантә аџьра, аҟәаԥа-ҿаԥарахь рхы ларха илҭалеит.
Иҽы аҟәынақәа раӡныԥсараха, ахьхьа-хьхьаҳәа аԥхьа дгылан Аӡаԥшь-иԥа.
Акьахьба дахьгылаз ԥыҭҩык ааикәшеит. «Ҳҳәатәы хоуҵозар уаҟәыҵ абри, иаҭахым. Есааира акы арӷыӷкра иаԥсам, феида уаҩы инаҭом. Шәеинааларц ауаа шәыбжьаҟазоит, уара арахь ҽыбӷала сиацлабуеит ҳәа уаҿуп, иҽеим», – рҳәон урҭ.
«Аицлабра – зегьы зқәиҭу акоуп, иарбан дызҟәышәхуа, ҳара дмаар ҳәа ҳшәаны ҳаԥсуан», – дазыҟарҵон џьоукых. Абри ашәымҭак азы раԥхьа дааиаҟьеит Гәында. Нас маҷк дааҭгылт, ашьабсҭа шнеиуа аҷытбжьы аҳаны ишәаӡыӡо ианаанҿасуа еиԥш. Еиҭа иааидҽырбалеит арҭ аблақәа. Лара амцаԥшь налҿықәтәан дышьқьыруа ԥсҭҳәаҵас наҟ дынкабеит. Иара уаҳа иацәажәоз аӡәгьы дизымӡырҩыкәа, игәышԥы ааҭыганы, иҟамчы ҩышьҭкәыцәаа, дбаӷьаӡа аҽцәа рыгәҭа дналагылеит. «Аҭыԥҳа ссир дсеиҽырбоит, арахь аҭауад уимацлабын ҳәа сдыршәоит. Дыфцырҟьахап лара, ани иаакылҟьаз аимхәыц, жәҩантәхап, ҳәарас иаҭахузеи», – Гәында дызлацаз ахь дыԥшуан.
«Чоу-соу» рҳәан, анышә шьыҵәрақәеи абӷанҷ ссеи рыҵырууааны атах-чахҳәа ана-ара икаԥсо, илеи-илаҵҟьеит аҽыџьбарақәа.
Аԥацха лҩақ еиԥш ажәҩан еимаҷышәуан. Ишәпа-шәпаӡа қәа цырақәакгьы наҿыҵышәшәа-ааҿыҵышәшәон. Аха уи агәхьаа аӡәыр икызма, аԥсхәра аӡәыр игәалашәозма шьҭа. Еихеит ажәлар аус ахьыҟаз – аҭарчеи ахь. Ихышхыҵәаны аҟәыҿҿаҳәа ашшаандақәа ирыдыӷәӷәалон. Аҷкәынцәа ракәзар, еиҳа ирбарҭахаразы аҵларкәыкәқәа реиԥш, аҵлақәа ирықәланы ирыдтәалан.
Шьабсҭашәа икалакалаӡа иниаҟьа-ааиаҟьон аҭыԥҳацәа. Урҭ гәаныла аҽыбӷаҟазацәа аӡәаӡәала ргәы иҭаркуан, нас ирызгәышьуа иалагон, ргәы иалнахыз аҭарчеи агара рынасыԥхарц. (Аҭарчеи акоуп иҟоу, уигь Омар икәадыр иаҵоуп, зегьы изларызхои, мшәан…)
Гәында адунеи дамкуа дҟалеит. Вырвыршәа даахагьежьын, џьоукы лаԥхьаҟа иноужьны, даақәҵәиаан еиҳа ишәпаны аанда иалагылаз ҵәҩанк аанкыланы, наҟ алада аҽқәа ицоз ала ахылаӷьарахь длаԥшит. Лахьхьи, џьара архәарсҭа ахьаанҵәо икахәхәа хҭырԥа-шкәакәак днахьыԥшит, аҵыхәтәан иныҵабеит. «Ани иара иоуп. Ах, амца ахысааит, ҽы бзиак иҵагылазҭгьы аԥхьа дгыламзаауази уажәы! Ах, сара Гәында, сгәы агәында уи дзықәтәоу Араԥ. Ахьӡгьы шԥаздыруа… Сара сзы зегь дара ракәӡами, мшәан, уи дахьгылазаалакгьы? Иҟаиҵеи, мшәан, иара хаҵарас? Аӡаԥшь-иԥа ҟамчыла Алиас исра еимраӡеит рымҳәаҵәҟьеи! Уажәы иара аҭауад аԥхьа дгыланы дцоит, ҽы мцурак дақәтәазаап. Зегьы ҳаиҳа зымчу, анцәа ду, суҳәоит, Бзоу агәашьамх араԥ иагәашьамхны, Сасрыҟәа игәамч Акьахьба игәамчны иҟоуҵаразы!
Абри абрысҟаамҭа сара дышԥасымбацыз? Амала, иаргьы икылкааҵәҟьаны дсыхәаԥшит. Сигәаԥхоушь? абыржәы, «Аҳы-ы, Гәында!» – иҳәар, снаҵҟьар ҟаларын. Нын, сгәы иааҭашәақәо закәызеи? Сани саби сыда дрымаӡам, урҭ кажьны сабацо, ыы? Сыда дрымаӡам ҳәа нас, уа сҽысражәуама? Акы, ҩба ҳәа абар ҩажәихәба снарҭагылеит, иаргьы ҩажәижәаба дреиҵам, ашацәа тәаны анасыԥ ршошәа ауп сышцәажәо. Ақәа аламгандаз, мамзар Ажәеиԥшьаа рцырҟьа дбааӡоит. Закәытә хьыӡқәоузеи имоу анцәа сызкәырбанхаша!»
Ҩба-хԥа верс ашьхарԥы наарала, хаҳәи шьанҵеи еимыцҟьаа, знык иакәшаны иаауан аҽцәа. Хысымҭак аҟара
ихьирԥшуан иҩызцәа аҭауад. Бзиа ааӡара змоу аҽҭагыла еиҿамсӡакәа, еихҳәа-еихҳәа иаауан. Уи иашьҭан Каӡаа, Маршьанаа, Хьыббаа. Аҵыхәтәа еидикылон Акьахьба. Абри иҽы уаҳа алымшаҵәҟьоу, мамзар… Мап Араԥ агәы цҳафыруан, ашьамхы есааира иџьбарахон, аха ахы иақәиҭымызт. Аԥшәма иқьышәқәа еихарӷәӷәаны, илахь еимарџахәны, ӷашақә гәаарак агәараҳәа еилашуа ихыҵны ихы-иҿы иқәын. Араԥ даласоушәа дымҵысӡакәа, маҷк ԥхьаҟа иҽнырнааны, ишьапқәа иҽы аварақәа инадырӷәӷәаланы, иҩнапык рыла аӷәреи аҟамчи еидкыланы икны аҽыҩ-аҽыҩҳәа хланҵы адгьыл цәӷәыхаа, ауаа рацәа зыдпапалаз ашш длавууааит.
– Абри иоума, мшәан, Акьахьба ҳәа изҿу?
– Ишәагаа маҷуп. Иҽгьы кәымпылӡа, акыр иасоуп.
– Гәаӷь бааԥс змоу уаҩуп рҳәоит.
– Аҽыбӷаҟны уаҩ дихәом рымҳәази, ихьи нас?
– Еи, уи зуҳәои, дад. Аҭарчеи зго дызусҭоу умбои, имариам тәа.
– Ацә саҟарахароуп ҳәа адаӷь аҽырчра ианалага…
– Амала, ҵаны, иҽеилаҳәашьа, иаацәырҵшьала уаҩ дук ишьҭахь сгылап ҳәа игәы иҭам. Иан дазкыҵәҟьаны длымоуп, убама.
– Ацгәы, сара алымқәа сырхылҵшьҭроуп ҳәа аҳәозаап, аха...
– Урҭ рнапы ҳара ҳануп, ҳрывасны цашьа ҳамаӡам. Маанаа Ҷыжә дрывасуан ҳәа. Адгьыл амаа амхтәзар иамызхуа роуп. Иаарҭаххар, дад, ишеишеиуа жәҩан икыду амра аакыдхны, иара аиҳа илашо, агәамч змоу даҽакы наганы икыдырҵоит…
– Ус уаб иныс!..
– Ус иара иеикануаз рами аишьцәа Ҳаҭажәыҟәа иҷкәынцәа, иабаҟоу уажәы сааукәыхшахааит? Убарҭ рԥеиԥш илахьынҵахаргьы ҟалоит даҽаӡәы, иара иацлабуа. Аҳәаақәа ирыдибаҳәаланы аҽыҩцәа ирзыԥшыз абас неибырҳәа-ааибырҳәақәон.
Иаахәарчарт амш. Алада илҭадыдит. Ажәҩан иҵажьыз аԥҭеиқәарақәа иҵарыҵаруа, илакьҭаӡа мцабзк нарыҿҟьан, аҵықь-ҵықьҳәа ихысит. Нас, инараӷа-аараӷаны, расацк иаҟароума уҳәаратәы кырцхқәак лаҿыҵышәшәеит. Ус-ус амшын ахьтә ақәаршыҩ ашьҭыбжь ааҩуа иалагеит. Ара еидҵәаҵәалаз ауаа ананырақәа, акәытҵарақәа уҳәа хыбрас ирбоз зегь рахь еиԥхьытта идәықәлеит.
Даҽа џьоукых аҽцәа ирыхьуа ҳаргьы иҳахьааит ҳәа иахьгылаз ишьхныԥсылан. Аӡаԥшь иҽырҳа ду аҩызцәа хараӡа шьҭахьҟа иныжьны, аҽҭҳәаны аџьра иҵаланы иҩеиуан. Ицрыҵқәахьазгьы убарын. Џьоукы изихьымӡакәа, џьоукы аҭауад имацлабырц.
Иҟаиҵарызеи аԥҳәысеиба лыҷкәын заҵә. Ақәыԥшра агәы иаҭахуп аицлабра, аиааира, (иаӡозар). Ажәлар хышхыҵәаны дара ирзыԥшуп. Еиқәтәеит ақәаршыҩгьы, ишыдыдуашәа қәа ауам. Акьахьба акгьы илымшеит, аҭарчеи зықәнагаз игеит рҳәап.
Араԥ ахы иҩақәиҭтәны, аҟамчы лахҟьаны дҩаишьҭалар? Иҟалап аҭарчеи ицәгара инасыԥхар. Аха усҟан, наҟ-наҟ?!
Акәзааит. Иҟалараны иҟоу хзырԥахьада? Дишьҭалап, аха дзихьымӡар? Аицлабра ԥибашәароуп, уи ауп иагьзызҳәоу, иҽԥишәааит!
Аԥҭақәа неилыҩры-ааилыҩрит. Зҽыныԥхьазкыз аҵарақәа аҷҷаҳәа еицәажәо иаацәырҵит. Ацәаҟәа ҩежь аҽырхәаны лахьхьи Гәымсҭа ахы ӡаарсын. Дырҩегьых амш акы агәы иҭамкәа иҟам.
Абыржәы изихьымӡакәа данаа, нас аҭарчеи иара итәуп. Аӡәгьы ихабар ыҟам, иабацеи амшын ахь икылеибагоу, ранаџьалбеит.
– Урҭ, дад, Уазаџьараа аҳабла ахьаанҵәонӡа ицаны иакәшоит, ус имариам.
– Ари аҟьҵәыраха, иараби, машәырк ҟамландаз.
– Уи уаҩ дихәом. Даара згәы ҭԥааны иааӡоу ҽуп Аӡаԥшь-иԥа дзықәтәоу.
– Аха, ани Ҟабардаа рҽыжәла шьацқьа злоу шәазыԥшлеи, ихәыдахозар жәбап. Абахә иааӡаз аҽы ҩашьаӡом, шьабсҭашәа икалаӡа ицоит.
«Рацәа дхаҵоуп рҳәон Кьахь Ҳаџьараҭ ҳәа иҟоу, нас ара иҵалеи?» – ҳәа иҽырхәаны аҽқәа злаауаз ала дыԥшуан
ауаҩаԥшь ҳарак ду Ашьхарԥа Шардын. Имахәҿа шәпақәа ржьышәақәа ада иаҵәақәа рылпыҟҟа, иҟамчы еиҩырҿа икын. Акьахьба акы ааилымшар, ихаҭыԥан иара днаҵҟьарашәа. Аԥҭақәа ирылҵыз амра лаҟәӡеит амшын ахь. Нахьхьи, ахәҵа агәаҩараҿы Аӡаԥшь-иԥа иҽыз еихҳәаӡаны илҭалеит. Ашәах аҿыҵачын, алымҳацәқәа ақәыԥсан… Шьҭа сара истәхазар ҟалап аҭарчеи, Маршьанаагьы сыцрыҵит, уабаҟоу Акьахьба?! – ишьҭахьҟа дылхьаԥшит Омар.
Ус, алада архәарсҭа аҿыбгараҿы иаацәырҵит абас быжьҩык-ааҩык аҽцәа еихьышәшәа-еиԥышәшәа. Урҭ дрывҟьа иҿааихеит Хҭырԥа-шкәакәа. «Ыы, аа, ижәбома!» – аӷзаа ааилдыргеит иԥшуаз. Араԥ ашәаҟьа ақәчуп, лаҳәаҵас икахәхәа иаауеит.
Макьаназ аҭауад иҽы аҵыхәагьы дахьыԥшны ибарҭамызт, уи ахәы ихыҵхьан, еицамккәан иаауан, аамҭала иҟамчы лахиҟьалон. Дԥырны, ԥсаатәҵас аҳауа далазшәа акәын ихы шибоз Омар уажәы.
Аҩадара иаҿахома, анаџьалбеит, уҳәаратәы аԥсы агәы икылачны, шәахла икәабаны акыӡӷ иҩаҿалт Ҳаџьараҭ иҽы. «Е-е-и абааԥсы, ажәла нҵәеит абыржәык сумшьын, с-Раԥ ҟадыџь!» – деилагоит Акьахьба. Қьафын чабра дук икаба аҩныҵҟа еиҵхәаа иааҭиган, иҽы даваиаӡаны аблақәа наҟ-ааҟ аԥхӡы ирыхшылаз инаҿшьы-ааҿшьны иааирыцқьеит. Нас аҳауа хьшәашәаӡа ахаҿы иҩадышәшәалт, маҷк аԥсгьы ааивнагашәа ибеит. Хысымҭак аҟара бжьазаргьы уаҳа ыҟам ахәы ахыҵра. Знык убри ахәы ахыҵра.. Иуадаҩхеит. Араԥ есааира маҷ-маҷ аҽыннакыло иалагеит. «Иалымшоз алшо џьшьа иазыскзар ауп агәнаҳара аныҟасҵа!» – Ҳаџьараҭ амацәаз ахы дҭагьежьуеит. Абар-абар, шьҭа иааигәаӡоуп ахәы ахыҵра. Аҟамчы, аҟамчы… Аха изыгәыӷьуам, иаимырбаӡацт уи. «Абааԥсы, срашь хәыҷы. Уажәраанӡа бӷабшәа ара иаҿҟьа ицоз Араԥ… Е-е-и афаст!» – шәақьхҵас ибжьы ҭҟьеит Ҳаџьараҭ.
Араԥ аҽеибыҭаӡаны ахәы иҩыхшәаны Омар изқәа аҟьаҟьара икыдыԥшыло, ладараны илҭалт. Шьҭа акыр иԥсгаран. Есааира иацнаҵо иалагеит, изхьыԥшышаз аҽы анаба Араԥ.
«Аԥхамшьа ала аԥынҵа икылҟьаз, игәаӷьыхма дырҩегьых!!! Мап, уиҵәҟьа ула иабарым. Ала иаҿыҵашәааит, иара иаашьоузеи. Уаб рыцҳа уи аҽы аниԥыхьашәарыз азҩа-хьаа иԥыхьашәар акәымзи. Даасыхьӡаны, аҭарчеи лсымжәаны, аҳәынҵәа ҩасҿартатаны дцар ауп амықәшәатә».
Омар иҟамчы аԥҵаҵа аҭыԥқәа уажәи-уажәи аҽыз агәчамақәа ирныло иалагеит. Иара мыжда шцац ицоит. Нас, лассы-лассы ахьаԥшра хҭеикит.
Аицлабра аҳаиуанқәа рҟынгьы иҟазаап. Араԥ аԥсы хәыҷы иҭоу ҭнахуа иалагеит. Аҽыз гәырҩада ицоит, ашьҭахьҟа иҟоу акгьы аздырӡом.
Омаргьы знык аваҵәирҭа дзавагьежьыр, нас хылаӷьаран, дбылгьаны акәзаргьы длеиуан. Убри архәарсҭа ауп аус ахгьы аҵыхәагьы..
«Ма уара, ма сара!» – Акьахьба аҵыжәҳәа иҟамчы мцабзха Араԥ иҩахиҟьеит, иаргьы аххымшақә аҩыза иҩаваӷәӷәеит.
«Исзумун, Ҳаџьараҭ, жәлар рыгәҭаны абри аҩыза! Исзумун!» – абригьы иҳәеит, Омар наҟ ахылаӷьарахь иҽы ахы ирҵәиит. Араԥ ахьышәҭҳәа уи еиҭанахьӡахт.
– Усҟәаҵ, акәымзар иахьакәым ҳкылнагоит, Ҳаџьараҭ!!!
– Иахьаҭаху ҳкылнагааит, акы сацәшәом, сухьӡар аҭарчеи згароуп!!!
– Ухы аҭыԥаҟны иааг, узацлабуа ддыр! Мамзар…
– Мамзар, ишуҭаху! – аҽыбӷаҟны иааибархха-ааибартарын, акәадыр аҭарчеи лаҵжәааны, Араԥ ахы арымарахь иаарҵәины, аҵыхәтәантәи анаарахь ахы ирхеит Ҳаџьараҭ.
«Хьачхәама рбаӷь иахыҵраҳа ихымҵааит, иаасзиузеи!!! Абџьар аус ауроуп, уаҳа акгьы ихәом ари, абџьар!» – Угәуҽаныз, суеихсуеит! – ибжьы лаиқәиргеит, аџьҵлақәа ирывакәараҵа-аарывакәараҵо инеиуаз Ҳаџьараҭ.
«Аҿаарха, сыхиоуп!» – иҽы даниалаӡаны, иабџьар ҭыхны даахьаҳәит ишьҭахьҟа.
Аҭауад иабџьар ҭагәҭасуан ахылаӷьара дахьҭаз, иара ишиҭахыз итапанча аҵа дызкылԥшуамызт, иаӷа изқәа изақәкуамызт.
Егьыгь уажәы-уажә иаԥхьаҟагьы ишьҭахьҟагьы дхьаԥшуан, аҵлақәа дрываҵәиуа дцон, иабџьар харшаланы икын. Ус аҵықь-аҵықь ааҭгеит, Акьахьба абыржәыҵәҟьа длазвууааз аџьҵла агәыцә аттаҳәа ахқәа налаҟацеит.
«Ажәеиԥшьаа уимырхиеит!» – абри иаҳаит Омар, аԥшӡеиԥш дагьылаимпыҵаба дцеит.
Ус, лахьхьи агәашәқәа рҟны игәашаха иԥшыз ауаа рҟны иҭарчеи еиԥшьклахәхәа иҽахәда иакәыршаны, иԥыр-ԥыруа дылкылсит Акьахьба. «Афырхаҵа, афырхаҵа!» – ҳәа шьҭыбжьқәак геит, шьоукгьы иахьыҟаз рхашҭны агәақьҳәа анапеинҟьара иааԥшьырган, аха, – ижәуазеи, ачараҟны шәыҟоума! – рҳәан, иаадырҭынчқәеит.
Акәытҵара ааигәара зхы ларҟәны ачанахқәа зыӡәӡәоз аҳәсақәа, иҵысҵысуаз рцәеижь ибла цырцырқәа рхьыгӡо дгылан Ҳасан. Уажәы арахь аҭарчеи згаз иахь дааԥшит. Ихаҿгьы ааихалашеит. «Ус еиҳа еиӷьуп. Абыржәоуп Омари иареи ахҟаҵәҟьа анрыбжьала. Сыԥсӡамзар, аринахыс хара уишьҭрым, сара акгьы сылымшаргьы, Омар уара уаҵкыс даиааиуеит. Аҳ, уиаҽны ҩызарас ҳәа уара уанаашьҭысхрыз иара уаҵәҟьа иаасгәыҵамшәоз. Анышә агәы ҩыҵбырчааит, Хамсада! Иаасзыбузеи, Хамсада? Ари адунеи еибаркыра дуӡӡаҟны ари аҩыза аҿаасҭа ҟалахьоушь, анаџьалбеит. Баҳәшьагьы ахьымӡӷ лбыргеитеи, Хамсада!
Шьҭа Омар даалаганы Ҳаџьараҭ дишьыр, хьымӡӷ сымаӡамызт. Нас уи амаӡа хлымӡаах здыруаз лара санхәыԥҳа бзиахә Хамсадеи сареи ҳакәхон, уаҳа уаҩы иаҳашьа амамызт, быжьрабыжьҵәа анышә ижны илаҳҭон. Дышьтәуп, дышьтәы Акьахьба, ма иара дишьыроуп, ма сара дысшьыроуп!
Ари адунеиажә аҟны иҟамлац иҟоузеи, аха асҵәҟьа ҟалашьа амамзар ҟалап. Сыԥшәмаԥҳәысгьы акгьы лыздырӡом, иааилылкаар, акаамеҭ, ҳаӷеиҭа адгьылҵысра ҟалоит ауп. Ахәшә сыҭаны сылшьып, аха уигьы ҟәнылшьап! Сыхшара, сгәылацәа ираҳар?! Сыҷкәынцәа рҽыҩкнаҳаны рҽыршьып.
Афы аҟәақҳәа ибысны беиҟәнажәааит, Хамсада! Аџьныш дыбзыцәгьахааит, Хамсада! Иа, хыхь иқәтәоу анцәа ду, узқәа сеиурхама, укыдыбгааит!!!
Сасра ҳәа уи аҽны уахь ҳандәықәлоз Шьашә рарбаӷь дақәтәаны, ҟамчыс амаҭаԥшь кны даҳԥылазар акәхап ахәырҭлаӷь. Иара Ҳаџьараҭ усҟан уаасықәымшәар иҟалози. Еснагь шәарыцара ҳәа укылԥш-кылӡырҩуа ашьха уқәын, алабазаҵә уадҿаҳәаланы уааргар иауааз!»
«Ҳаи, уқәақәра згааит, башазаарымызт ажәлар иузырҳәоз!» – аԥсхәраҟны ацәымзақәа шеилагылоу еиԥш, еилаҟҟы еилагылаз ауаа рыжәпара неимгәҳәа Шардын Ҳаџьараҭ иахь иҿынеихеит. Уи амҩа илихуаз лхы иархәо, акәата-кәатаҳәа дишьҭаланы днеиуан Гәындагьы.
– Ҟоҳ-чоҳ, ас ишԥаҟалеи, џьушьҭ?
– Е-е-е-и, анцәа иџьшьоуп, лыԥхала…
«Афырхаҵа Акьахьба ҷкәын!» – Ҳаџьараҭ иааикәыршаны абыжьқәа гон.
Ҳаџьараҭ дылҽыжәԥан, иааидыххылаз ҷкәынак Араԥ наииҭеит иаалеигаҩеигарц, аԥхӡы алаирбарц, иара ижәлар деиқәыфырхаҵаха дынрылагылеит.
Зегь раԥхьа Шардын игәаӷьит Ҳаџьараҭ идгылара.
– Иааг умаҿа! – иҳәан, ашахә-шахәҳәа дыччо инапы ааирӷәӷәеит. – Иудсныҳәалоит, иудсныҳәалоит, хәыҷыкгьы саашәан… ашьамхы ҵаруп уҽы. Сара сузымдыруазар ҟалап, аха…
«Шардын Ашьхарԥа уоуп, уздыруеит сара. Зосҳан иқьаҳиа дрырҳаны Аԥсны далызцаз уоуп!» – иааибарччеит аҩыџьегьы.
– Лахьхьи аџьра шәахьлыҵалаз аҟәақаҟәақҳәа хысбыжьқәак геит. Ҳаи, иабихәац, ааҳгәахәт, изакәызеи?!
– Аа, уахь ҷкәынцәақәак рабџьарқәа рххо ирыманы иҵан, аҵарақәа ирышьҭан…
Абри аамҭазы Шардын дҵәахны димазшәа изқәа даавшәеит Андыба Гәында еихытар. Лыблақәа маахырӡа, еҵәаҵас днеиҿаччеит. Иаргьы иччаԥшь аагәылшәеит.
«Иугымхааит хьӡи-ԥшеи ианакәызаалак!» – лҳәан, маҵмыџь хышәҭшәа лхы-лҿы ҩеилблаан, дынрыдҟьан, деихышәашәо наҟ дынрылалеит. Лцәа иадшәало илшәыз аҵкы аԥарԥалыкь ԥшшәы аман, амаахыр ссақәа иалаԥсаз еикәаԥхон.
– Уаҳәшьцәа дреиуамкәа дыҟам.
– Мап. Иахьак абра дызбоит ауп. Снаҵаа-ааҵаан, д-Андыбоуп рҳәеит.
– Аҭарчеи уманы уанаакылҟьа: «Ҳаит, уаҳәшьа дукәыхшааит, ирылԥаа иааугама!» – лҳәеит. Иахьантәарак лгәы хәыҷы еиҟәыҷҷаауа абна дадгылан, аҽцәа шәахь дыԥшуа.
– Дсыздыруам, дсыздыруам... –Ҳаџьараҭ дааихалашан, Маахырбла дызлацаз ахь дынхьаԥшит.
Игәы дынҭахәыцт. Ԥсҳәы даныҟаз иҩыза Есҳаҟ еиҳәаз ааигәалашәеит: «Абра Жәанаа Андыбак ичычан, иара дабиԥазаҵәын, бӷа змам зегьы иқәымӷыӷуеи, дындмырхо иалагеит. Аха иаргьы аӡә ишьҭахь саагылап ҳәа згәы иҭаз уаҩӡамызт. Аиҳарак ҭыԥ изымҭоз Ажәанба уахык игәаҵаӷара лкылжәаны иԥҳәыси иԥҳаи аашьҭыхны, шашәаӡ-гәырӡ дынкылахәаша дцеит» – ҳәа.
Убри Андыба иакәхап Гәында – бла-маахыр дызҭыԥҳаугьы…
Ацаргәыш Никәала дудыруазар акәхап... – дҵааит Шардын.
– Уи абчараҳ дыззымдыруада! – Ҳаџьараҭ ихы-иҿы ааихалашеит.
– Убрии сареи дук ҳаицәыхарамкәа ҳанхоит.
– Аиеи, аиеи, уҩны сымнеицт акәымзар, издыруеит. Уи шәҳабла салсны егьарааны ашьхахь бназара сцахьан, Никәала сицны.
– Никәала акырынтә уӡбахә сеиҳәахьан, иахьа акәзаарын ҿҳәарас иамаз ҳаибадырра. Ара аԥсхәраҟны сахьааиз… Мамсыр рыцҳа дҳауа гәакьан, абра уагьызбеит. Шьҭарнахыс ҳаибабара ҳархьшәашәарым.
Еихьышәшәа-еиԥышәшәа икылсқәаз аҽқәа ларгаҩаргон, аԥхӡы рыладырбон. Аӡаԥшь-иԥа арахь дмааиӡакәа, хәдаҟала длаваланы аҩныҟа иқәиршәт. «Ааи, ааи, ааи. Ус ами? Усоуп! Ааи, ааи, ааи – убасҵәҟьоуп!» – ахәхәа дқәыԥсычҳауа амраҭашәара дназыԥшуа иаҳҭынра дазааигәахон, игәарԥ иқәгылаз аԥсеилачра дуқәа дахьрыхәаԥшуаз, лахьхьи амшын иӡаагылоушәа рсахьа ӡааибалон.
Акьахьбеи Ашьхарԥеи аӷды-мыдыҳәа еицәажәо Уазаџьара амҩахәасҭа ианыршәланы инеиуан. Ари абнараҟны уажәыҵәҟьа арҭ рышьҭыбжьи аԥхьарылара згәы иҭаз аҵарақәеи рыда шьҭыбжьы уаҳауамызт. Ус-ус, аԥсабара ԥхын қәаршҩыла аҽыкәаба-аҽышьшьы ацәара аҽазнакуан. Уи агарашәа азырҳәон аҟармаҵысқәа.
Доусы рыҩнаҭақәа рҟны уаха зегьы злацәажәоз имҩаԥысыз аҭарчеи акәын.
Аахьхьи инрыжьыз аԥсхәра агәарԥ? Ицәырҵәаны, ачыс цәынха-мынхала ихҟьаны уажәыгьы алажәқәа рхатәан. Ар рычуанқәа абысҭа хыбжа-ҿыбжақәа рҭаҩа, ихаххала-хаххала ана-ара игылан.
Аусқәа рааишьа зеиԥшраз ала хаирк ҟалап уҳәо иҟамызт. Аҵаамҟәыл бжьатәон аҳҭынреи Кьахьааи рыбжьара. Уи арԥсасира ҳәа иашьҭаз маҷын, зегьы рхы ргәырҩон. Аамҭа, аамҭа, зегь зымчу аамҭа…
Шардыни Ҳаџьараҭи гәҭыӷьӷьала еицәажәо ицон. Аамҭа еицызқәыӷәӷәо ауаа реизааигәара мариаӡоуп, урҭ рыгәқәа лассы иааидылоит, џыршәа еилаҟацаӡа иҭәоит.
Амалуааи – аԥсымҭәреи. Абар, абри адгьыл еиҵҳәа лахьхьи амшын илҭарсны, ҩахьхьи Ахәҵаҟынӡа Аӡаԥшьаа иртәуп. Уи анцәа ирзишеит. Умҵаакәа урахә-ушәахә нҭаҵеи! Ҳаӷеиҭа, уахыршьаап. Иҿархха инаганы амра цаҳә-цаҳә инцәҿарҳәалон, уа иҿаҳәазааит. Изтәу дааны иҳаза ишәар, игап.
Ма рымеида умамкәа дара ирыҵкару ҵла наак ашьапы аихаԥсыхә нахьырси, ма уи абнаршәыра илоу шәарахк унашьҭаԥши! Ашәарахгьы дара иртәуп! Ажәа рымакра ацынхәрас иреихырхәон, руара иашьҭан анхацәа. Рыдгьылқәа наделла иқәаарыхуан. Рцақәа еиҵарпапа ирыздырҭәуан, ахых-шьых иаанхоз рцакьанҿаақәа инҭарԥсон. Нас дара ҭауадаа, анцәа иуџьшьоуп рҳәон, анхацәа ирыџьшьоуп ацынхәрас.
Акәуа абӷа иахоу амсеиԥш ацәқәа рыхәда џьаџьахеит, анхацәа рнапсыргәыҵақәагьы – убас. Рыхәда инықәырҵаз ауӷә иахьамшаҽнынӡа иқәуп. Хьаа рымаӡам шьҭа,. аӡаӷьақәа хбалахьеит, урҭ мсахахьеит. Иахоит ԥшьаала, инаргоит, ирыздырӡом аидара ахьнарго. Урҭ рыбла анаахт инаркны ауӷә инаҵаркын, уа иаҵакуп, ус иаҭахуп. Убас иахоит ауӷә, ирыцахоит анхацәагьы.
Реидарақәа ахьнарго, ахәы зҵиааны иҟоу анапсыргәыҵа ҟәымшәышәқәа аарԥылоит. Еиҳау инаҵарҵоит, уи азы анхацәа рылахь еиқәырҵаӡом, мап, иреихырхәоит, ирыхәлаччоит рыԥшәмацәа. Избанзар, уи анцәа иџьшьоуп, урҭ роуп изша.
Уажәы адунеи аҟны рыцҳара дук ҟалазшәа акәын, рлымҳа ҷытбжьы авшәар ҳәа ишәаны ишыӡырҩуаз Ешыра иаланхо ауаа. Ара амацара акәым. Акырџьара ақыҭақәа рҟынгьы инарылаҩ-аарылаҩқәеит аҭауади анхаҩ ҷкәыни еиндаҭлеит ҳәа. Измааноузеи? Анцәа игәамԥхо ҟауҵар, иуанаижьуам! Раԥхьа иргыланы, анхаҩы ихаҭа дзакәу идыруазароуп. Алым аҭыҩрахь ацгәы неиуам, дара акыр еиԥшуп аха.
Ҳабҩынӡагьы инкылҟьеит ари ажәабжь, Никәала илымҳа инҭишьит Шардын. «Е-е-и, сабиц, уа аиакәым ҟалагәышьеит», – иҳәеит ашәарах рабчараҳ Ацаргәыш. – Уи уаҩеилых димаӡам, егьи ацәықәыззагьы – хьи захьӡу ззымдыруа. Е-е-ҳ гәышьа, – нациҵеит.
Абар, хмыш цеит инҭакәкәа. Ҭынчроуп. Иҟаларызеишь, анаџьалбеит ҳәа ауаа рҽеибыҭаны ишыӡырҩуаз икарахеит.
Аҳҭны ашҭа ҭбаа неи-ааи агӡам. Аха аԥаса иамаз алахтра ацәыӡуа иалагеит.
Шьыжьла, хәылбыҽхала ара иҽыжәҵлоит зҭеиҭԥш бзиоу, зынарҳа дуу Ачаа, Маршьанаа – Аӡаԥшьаа рашьцәа. Амӡырха иаақәгылоит, Ач-ԥҳа лнапы ыргьежьуа днарԥылоит, аха аԥҭеиқәаҵәа зҿачыз амра даҩызоуп. Аԥшәмацәа – Омар, Алықьсандр раԥхьа инагыла ашәшьырахь рҿынархоит рҟамчқәа ыркәаталеиуа икны, аха шьтәак ахы хырԥа еиҿыҟьҟьа инаганы икнарҳауа убом, амаҵурҭаҿ ҭынчроуп.
Итәоуп дара уа аԥсаҵла ҳаракқәа рыҵаҟа арымӡаа игылоу аҟәардәқәа рҟны, аишәа еиҵҳәа иахатәоуп.
Ааи, узацлабуагьы дудыруазароуп, уаӷеимшхара! «Ххьит» – инкажьцәалоит, тыгә-тыгәҳәа рҟамчқәа уа инышьҭарыкшахуеит, иахьтәоугьы иркуп дара рҟамчқәа. Нас хьшәашәа-мхьшәашәак рыҽналагӡаны инҽыжәлоит, агәашә илҭыҵуеит. Наҟ-ааҟ ирыбжьгоу ауардын мҩа агәыдыҳәа инанылоит, ус ианыршәланы иҟәынд-шәындуа ицоит аҽцәа, иахьааз.
Аахьхьи, ишәахха илеиуа ашьха ӡиас Гәмысҭа ахықә аҿы, иҩышьҭых ахәыԥшӡаҿы амжәаҵлақәа зкәыршаны игылоу
ахьатә кәасқьагьы аԥасақәа реиԥш алахь ччом иахьа. Хәылԥазыла ачамгәыр ашәа аккаҳәа иацырҳәо уаҳауам аиҳәшьцәа.
Ашьац иаҵәараҿ аффаҳәа дшьацәхартәуа ддыркәашом рашьа Ҳаџьараҭ.
«Хар ҳамаӡамкәа ҳааигәышьон. Ачуан ду – аӷьӷьарагьы дууп, ҳзацлабуа зусҭқәада ҳара ахәашақәа», – ахәхәа дқәыԥсычҳауа амӡырха дықәын ан Раҳаима. Уажәы-уажәы алада аҳҭынрахьы дыԥшуан, ақәабшәшәыра лалҿысуан. Лыԥҳацәа ракәзар – ус. Мра зқәымԥхо агьылшәҭ иаҩызан – изылашомызт агәараҭа.
Ҳаџьараҭ акы иуашәа, акы иҳәошәа ибаҳчара дҭан, деиқәпата. Иаабац Акьахьба ҷкәын дабаҟахыз.
Аԥшьымш рзы, амра аӡы илӡаагылоны еиԥш, Акьахьба игәараҭа ҿымҭ-ԥсымшьа ҭаҳмадацәақәак ааҭалеит. Аҽыҩҳәа рлабашьақәа ларсны иааикәагылеит.
Амаҵурҭа иаадәылҵыз Раҳаима лхы-лҿы акыҷыра ианыз аҟара нацланы, деиҵаӷәӷәа лҿаалхеит. Арыцҳара анузааигәахо уҭахызаргьы агәашә аркы, уҭахызаргьы иарты.
Хьыб Ҟасҭеи, Каӡ Шәлиман, Аҩӡы Баҭа – ацәгьа ыҟа, абзиа ыҟа изазҵаауаз, анҷа аҵаҟа илатәеит аԥсшәақәа анааибырҳәа ашьҭахь. Ҳаџьараҭ дыҟаӡамызт, уи иаҳагьы еиӷьын.
– Аԥсрада хәшәызмам акгьыҟаӡам рҳәоит, дад! – иааиз иреиҳабыз иакәхап, Ҟасҭеи илабашьа ааирҟаҵымыҵын, ххьит ҳәа дынкажьцәан, ажәа ахы аацәыригеит. – Аҽагажә ҳаԥшьахтыгоуп рҳәоит еиԥш, уара уалага рҳәан, абра ажәақәак сҳәоит, Раҳаима. Рабацәа арыцҳақәа ыҟазҭгьы арҭқәа шәыбжьамлар ҟаларын. Урҭ ҭаҳмадцәа бзиақәан. Абырг шьахә дахьыҟоу аҩнаҭа анцәагьы дахылаԥшуп рҳәоит, ҳарҭ. аџьмагәара иреицәоу аџьма азынхоит ҳәа… Схы азоуп изысҳәо…
– Ус умҳәан, абзиара уқәзааит, Ҟасҭеи, ааи, гәышьа, – лҳәеит Раҳаима.
– Аҷкәынра, аихымхәыцра, уи иҽеим џьара акаҟны икылнагар ҟалоит. Бара, дад, быԥҳәыс ҟәышуп, Раҳаима. Ацәгьеи абзиеи акырқәа ббахьеит. Ауаҩы иҿаԥхьа дурҽхәар акалашәа иҟалоит, быххь згеит, аха…
– Ухабзиараз иуҳәоит, нан, абзиара зқәызааша…
– Ибылшо рацәоуп абри иахьа ҳазлацәажәо, апылҳаҭ иҳалаҳаз аҭыԥ ақәҵараҟны, ааи, дад, ибылшо рацәоуп, абри аадыруеит азоуп ҳҽынканҵо, абарҭ иббо бара бҟны ҳзааиз. Быҷкәын бҳәатәы хеиҵоит, ҳнапаҟынгьы даабгароуп. Ҳажәа ахы ахьцо шьҭа еилыбкаауеит. Аигәылацәа шәынхамҩақәа ԥхасҭамхароуп. Абри ауп ҳзышьҭоу, дад.
Зафас ҳәа аӡәы днарҳәы-аарҳәуа дрыпҟозаарын. Снашәырҳәыргьы – Зафас соуп, саашәырҳәыргьы – Зафас соуп, иҳәон ҳәа акы рҳәоит еиԥш, ҳарҭ егьаџьара ҳнадырҳәы-аадырҳәыргьы – ҳара ҳауп, ҳанхацәоуп, дара – дара роуп.
– Исымдыруеи, нан, гәышьа, шәнапаҟны сыҟами, аинаалароуми, уаҳа акрысҭахума, – лҳәеит Раҳаима.
– Аиеи, убри аинаалара ҳара зегьы ҳаиҳагьы бара боуп изҭаху. Ара ҳара ҳауп иҟоу уажәы, дара рыжәлантәык дҳацӡам, сажәа анцәа хара иумышьҭын. Ач-ԥҳа дзакәугьы ҳамдыркәа. Уи лыбз амаҭ ацҳар, амаҭ ауп иԥсуа. Аха иҟаҳҵари, лҳәатәы ҳазааироуп, мамзар, аичырчара ада хык лыманы аабом, уи илҳәақәаз зегьы ара иабаҳҭаху, аха, аҷкәынцәа уа иаанкылатәуп.
– Иаашәҳәо акы ҳахыԥом. Иааҳадылҵозаалакгьы ҳадгылоит, – дааӷьаҵәыӷьаҵәит ан.
– Ааи. Ишәцәуадаҩхозаргьы шәадгылар, шәныҟәнагап ҳгәахәуеит.
«Ишәцәуадаҩзаргьы, ишәцәуадаҩзаргьы!.. Изакәызеи, анаџьалбеит, иҳадыргало?» – аалгәахәт Раҳаима
– Аиаша аԥсы даргылоит, рҳәоит. Шәынхамҩа қьаԥҭажәхар шәҭахым, Ҷыжә рыцҳа иҵәҩаншьап еиқәырхатәуп, аҷкәын иласра далгатәуп. Абри зегь ҳзырҳәо, дад, наҟ иакәым акы ацәаара аабоит азоуп. Уи баргьы ибымбакәа быҟам. Аӡаԥшьаа реиканра уаҩы имгәаӷьыцызт. Ачаа, Амаршьанаа, Амаанаа уҳәа архнышьнеиԥш зегьы еишькларшьуп. Аҳәынҭқараа рҟны ражәа нагоуп. Нас, ҳара Акаӡбақәеи Кьахьааи урҭ ҳгәаԥхом ҳҳәар, аӷба амызгәыҭ зкыз ҳаиҩызахоит. Рҽышьапхыц ҳлаҵадырҟьацып…
Ибмаҳаи, быҷкәын аҭауад иҟамчы аԥҵаҵа шхиҵәаз, анхаҩы ихьчаразы. Уи ишәаны идырзақәом акәымзар, згәы иахәаз
рацәоуп. Убри иҟалаз азы аинраалара ҳәа ҳгәы ишҭаз ауп аҭарчеи атәы шацлаз. Уаҟа ирҳәақәом, аха ахысрагьы ҟалеит. Аҭауад илахь ада ԥҵәаны, иуаажәлар рҟны дызцәырымҵуа аҩныҟа дцеит усҟан.
– Ааи, ааи, уи ҽеи зхылҵуа акәзар ҳамбакәа,
е-егьди, – иаадырӷызит иҩызцәагьы.
– Нас, дад, ус анакәха аинаалара зырцыхцыхша шәара шәоуп, аара зду шәара аншәакәха.
– Аа, мап зҳәада, нанраа, уи ҳҽазаҳамкзи дааҳәынгьы дҳазхьамԥшитеи Ач-ԥҳа, иҟасҵари, – дааӷызит ан гәаҭеи.
– Лара убас лҳәеит. Иаҳҳәап иаахтны…
– Ааи, ааи, ус еиҳа еиӷьуп.
– Лара убас лҳәеит. Абыржәы уантә ҳаауеит ҳара. Кьахьаа шынҭаацәоу, аҷкәын даламҵакәа, шәыла рыҽҭаҳәҳәаны, ашьыжь ашара акыр шагу иааины абра ҳҳаҭгәынажәқәа ирҭатәааит ҳәа.
– Нын! Аалҿыҵҟьеит Раҳаима.
– Аҳҭынра анҿыхо, ҳаныҩагылалак, ҳнышәынҭраҟны иматанеиуа иҳашьапкааит, иаҭаҳамҵаразы, нас ҳаԥшып, лҳәеит. Абасоуп, дад, – иҳәан, Ҟасҭеи длеиқәыԥсы длатәеит.
Ус итәоуп зегьы. Рхы шьҭыхны изылҿаԥшуам Раҳаима, Ҟәрааныжәк ҟыруа наҟ инырхысны ицеит. «Ҵәит» аҳәеит анҷа иаалатәаз ҵысӷракгьы. Ашәшьыра агәарԥ иахаԥеит. Ажәқәа ҟаауеит, шьҭа игәарлозар акәхап.
Излыхәамԥшуеи Раҳаима, аҭак раҳар рҭахӡами? Ҿыцха ишьҭаԥшуеит. Итәоуп, итәоуп.
– Ач-ԥҳа – Ач-ԥҳа лоуп, дыԥҳәысуп, аха лыҷкәынцәа, лхацәарԥар иахырҳәааи?! – лхы ҩышьҭылхит Раҳаима.
– Урҭ ақәҿырымҭӡеит! – аарла иааҿахиҵәеит Ҟасҭеи.
– Иазыраззар акәхап, нан, Ҟасҭеи. Ач-ԥҳа убас сызлаҳәа, акы агмыжькәа, акы ацымҵакәа, ишаауасҳәаҵәҟьо еиԥш.
– Ааи, дад, ааи!
Ҳашҭаацәоу ҳақәбхуазаргьы убри была иабараны быҟаӡам ҳәа лаҳәа! Егьирахь, ҳара хара шҳадымгьы зегьы ҳазыразуп, шәҳабжьаҟаза. Мап, абри исҳәаз ауп, шәеиҭаца ҳәа шәалҳәозар, шәмаан Ҟасҭеи, ишәџьысшьом, шәхы иақәнашәмыргаша саргьы исықәнашәмырган! Шәааиуазар, бзиала шәаабеит, шәааи амаҵурҭахь акака аанышәкылап. Ҳазлацәажәаз аҵыхәала уаҳа ҳәатәы ҳамам. Ари уаҩы иҿы иҭыхны ииҳәо ажәам, шәадымгыландаз…
Аҭаҳмадацәа ашьшыҳәа иҩагылан, рлабашьақәа ныҵакшо агәашә илҭыҵит. «Иаԥсам, ҳцарым сымҳәази!», «Уи ус ишыҟалоз уаҩы идырратә иҟан, Раҳаима уи еиԥш ахыларҟәра лхы иаҭәалшьомызт», «Нас уажәраанӡа ус шәҳәаӡомызтеи, уажәоума…», «Еи ауаҩы дахькаҳауа идыруазар…», «Иара Ҳаџьараҭ имаҳароуп, лара дыԥҳәыс ҟәышуп иалҳәарым, ииҳәои?! Дара ҳҳаҭгәынқәа ирҭатәааит рҭахызар, иҳәап», «Акәац абаарахьы ахы анархалак егьа џьыка ақәуԥсаргьы башоуп!» – абас еицәажәон алмҩанык абыргцәа.
Раҳаима даалаган ацҳаражәҳәаҩцәа лышьҭит аҳҭынрахьы. Иҟалозар ҷкәына гаӡак иоуп даҭарымҵааит, ҳара ҳаигәылацәоуп, изеилыӡаауа уаам ҳәа.
Дара шацәшәоз еиԥш аусқәа ҟамлеит. «Гәнибархарак ҟалазар, иҷкәынцәоуп, еинаалап, даара уаҩы хьаас икуа иҟам, Акьахьба дшаҳбац даабоит иаргьы убас ҳаибалааит», – рҳәеит аҭакс.
Аринахыс аԥсшәақәа рыбжьало, маҷмаҷ ирыбжьашәыз аҵаа ԥсасиуа иалагеит.
Ауаагьы хәыҷыхәыҷла ари рхашҭуа, уи анаҩс иҟалақәоз ажәабжь ҿыцқәа инрылацәажәон, аамҭеиԥш мчы змоу акгьыҟаӡам, уи ахәрақәа зегьы арӷьоит, нас ахәра ҿыцқәа цәырнагахуеит умҳәозар.
Ус-ус ишнеиуаз, хәылԥазык, Акьахьба игәарԥ иааҭалахт Ӡаԥшьаа рҽышькылкҩы Каӡ Шьрыфи игәыла Хьыбба Џьгәаҭи, Баз Хакәыцәи. Омар иааишьҭит. Араԥ сирхәҳааит, изыԥсоу абри ҳәа инақәиҵозаалак ахә исҭоит, иҭахызаргьы суахьад дрылаԥшны шаҟа ҽы иҭаху игааит, имуӡозаргьы сҽызгьы сгәыӷьуеит ҳәа.
– Сара исҭиуа, исыԥсахуа ҽы сымаӡам. Араԥ саб иџьынџьны исымоу акоуп! – уа иааҿахиҵәеит. Иан дыҟаӡамызт.
– Уара, шәара шәынхацәоуп, шәабаҟоу рҳәо шәынҵәааит, сара соуп шәзыдгылаша, акәт хы аума ишәхагылоу?! – иҳәан, ргәы рымахьха ишьҭит.
«Иаб иџьынџьны имоуп, агәарԥ иқәигаӡом», рҳәеит иахьнеиз аҳҭынраҟны.
Омар уи зынӡак иимырҳаӡеит… – Акьахьба иҽгьы, иара злахиоу амаҭәагьы неидкыланы исзаашәымгакәа арахь шәыҽсышәмырбан. Хус иақәиҵозаалак садгылоит, аҿҳәара абри амш ҳәа исиҭааит. Шәца абыржәыҵәҟьа! – еиҭадәықәиҵеит.
– Уи аҵыхәала арахь шәысмацәажәан. Шәара аҭауад шәицәшәаны аҩ шәыҵалоит, сара шәсыцәшәаӡом, ыы?! Сҽы, скәадыр сымхны иганы иҿашәыжьуеит. Сара шәашьа соуп, арахь сыгәхьаа шәкӡам. Аиашьа иоуп изыдгылатәу, шәара ашәиккақәа!
– Уанаџьалбеит, Ҳаџьараҭ, уара ҳазуцәшәозеи, аҽы аахәара ҳәа ауп ҳзааишьҭуа. Аҽы зыԥсоу ахә ақәҵа, уи иахьа еиқәыршәаны имамзаргьы аҿҳәара ҳаҭ. Ҳара хәдықәҵара аауеит! – рҳәеит.
– Ааит, шәысԥырҵ наҟ ҳәа шәасымҳәеи! – иҳәеит Ҳаџьараҭ. – Уи шәара шәеиҳа сара иҟазшьақәа бзианы издыруеит. Уи уажәы ҳара-ҳарала ҳаичирчарц, иакәым ҳалибахыр ауп ииҭаху. Шәысҭыҳә, ишәысҭом аҽы! – иҳәан, дрыҵаҳәҳәеит наҟ.
Адырҩаҽны ахәылԥазы, даҽа ҩыџьаҟа нарыдгаланы: – шәца абыржәыҵәҟьа, иҽы имхны иаажәга, иаашәымгар, иаргьы шәаргьы шәааидкыланы шәыхәҵәышьап кьашӡа иқәсхуеит! – иҳәан, урҭгьы дыҩрыҵаҳәҳәаны идәықәиҵеит.
Иаахт арахь. Араԥ аанда иадҿаҳәалоуп. Ҳаџьараҭ иани иаҳәшьцәеи икәшаны, иҟаԥшь-ҟаԥшьӡа арбаӷьқәа реиԥш анҷа аҵаҟа еиҿатәоуп, еидшыланы иҳәоит.
– Ҳаџьараҭи сареи ҳаигәылацәоуп, амцажәла
еимаадоит, уи ҳаиуанк саҩихуам сара, аха шәара аҳәашьа шәақәымшәозаап акәымзар! – абас узааицҳауеит дырҩегьых. Иҽаҿишьаауеит умбои дахәхааит, иҭа абааԥсы, ҳуҳәоит, ахә, аҿҳәара наҭа, – иӷьаҵәы-ӷьаҵәуа иҿаԥшуеит.
– Нан, маҷк абра шәаатәа. Ҳаргьы ҭаацәашәала ҳааицәажәоит, уажәы ҳаауеит! – лҳәан, лыхшара лыманы акәасқьа ааҵрахь дцеит Раҳаима.
Анцәа иҳәар, шьҭа аусқәа бзиахар ҟалап, Раҳаима лҽалалырхәт, уи акаҟны даалгоит. Шьҭа агәыӷра рыман ацҳаражәҳәаҩцәагьы.
Ус, еишәара-еиҵараха аҭаацәа ааит:
– Иаауазеи, нан, Аӡаԥшьааи ҳареи ҽабаак ҳабжьамӡо ҳаҟам. Абар аҽы зтәу аԥшәма дахьыҟоу, шәиацәажәа? – лҳәеит ан, лыҷкәын длыманы анҷа аҵаҟа данаарыдгыла.
– Ишәысҭоит Араԥ. Ахәгьы абри ауп, аҿҳәарагьы абри ауп. Ахԥатәи амҽыша ниасны аԥшьбатәи амҽыша алыбааԥшразы сҽы ахә ара иҟазароуп. Сара ҽыда сышмаҭәам жәдыруеит. Ахә шаасоулак, сцоит сара наҟ, Нхыҵҟа – саб иара ахьааигаз Ҟабардаҟа. Уахьтә ашьацқьа злоу аазгоит. Ԥарада уахь цашьас исымоузеи, убри аҿҳәара исҳәаз аҽны аԥара сықәшәыршәа. Мап анакәха, ахә анизмырхиа (ҽык ахә акәым, ауахьад неидкыланы иааихәозар изилымшахуеи, аха иара ус иҟазшьоуп) усҟан, сҽы шыжәгаз еиԥш, икәашакәашо сгәарԥ иааҭажәгалоит убри аҽны.
Ижәга, ихы аҟәақҳәа иҩаниҟьааит! Шьҭа ҽыҳәҵәыла еисуагьы уаҩ димам. Атах-атахҳәа исны икәадырмахақәа, иуаҭәақәа цәырҵәаны ианыҟанаҵоз акәын! Уажәынахыс иара имаҵ аулап. Акәадырмаҭәа адкыланы исымҭакәа, ус иаб иныс! Сара садкыланы сиҭахӡами?!
Убри ауп. Сара стәазы сышәмырааԥсан. Сҟазшьа шәымдыруеи, амц збеит – сыԥсит ауп.
– Аиеи, нан дукәыхшахааит, иуҳәаз раҳаит, ахә шԥоузаарымгои, уаргьы аҩызак уԥшаап, даалахҿыххеит ан рыцҳа.
– Ҳаиуанымзар иҟоузеи, ҽабаак умоукәа, иатәамбашәа ҵәык налаиршьшьит Џьгәаҭ .
– Уара аҽқәа ртәы абоудыруеи, уи аҵкыс уцаны џышк ааурыхлар, уи иаҳа имариоуп! – аҭак ныҟаҵеит Ҳаџьараҭ. Аччара аха змаӡамыз ауаа ааибарччақәеит.
Иҟалаз уи ауп. Џьгәаҭ шықәсык зны аҳәынаԥ дыркит. Дыркит моу, ԥсцаха ирымҭо дыхҭаркӡеит. Аҳәынаԥкыга хамсаҟәк ҟаиҵан икит, икит, арымӡаа икит, аха узыхәои, ишааиц иаауеит. Игәы аныԥҵәаӡа, ҳәынаԥ дук иикыз агаз ҩақәҭәаны амца нацраирсит. Аҳәынаԥ шиашаз аҩнаҵаҟахь, уантә аца ихәнеит.
Дара ахыбрақәа зегьы еизааигәаны игылан. Иҩықәыццышәаа иагеит.
«Схыбрақәагьы срылгеит, аха даргьы кьоу зҳәо акыҟаӡамкәа иаақәсхит, ус ауп ирықәнаго», – иҳәан, инапқәа ааигәыҵаԥсаны длатәеит Џьгәаҭ.
Ашықәсан еилаблыз иҩнра аҭыԥ аҿы аџыш наганы илеиҵеит. Цәгьа ианаалеит, аџыш хқәа ҭаҷкәым бзиак иаҟарахеит. Аҟәараш еиԥш иҵҳәаны иахьеиқәыжьыз ҽуаҩык даавалан уамашәа ибаны дазҵааит, абас аҽаҩра бзиа аарыхшьас иауҭазеи ҳәа
Џьгәаҭ деиҿамсӡакәа аҭак ииҭеит: «Аа, уи мариоуп. Ҳәынаԥы заҵәык аанкыланы агаз ҩақәҭәаны амца ҩацраурсуеит ауп, уаҳа акгьы аҭахӡам», – иҳәеит.
…Уи акәхеит, Кәыдры зырмақаруа Мтҟьал ауп ҳәа, зегьы зырмақаруаз Араԥ нықәырԥало-аақәырԥало аҳҭныҟа ирыма ицеит.
Уажәшьҭа агәыла-азла акыр еиқәтәақәеит, идмырӷыӷкәа, аусқәа ԥшьаала рҭыԥ иқәло иалагеит. Аха Ҳаџьараҭ дзашьцылом ҽыда аныҟәара. Апҟара-апҟараҳәа ҽуаҩык дниасыр, ила ҭраа дизыԥшуеит.
Арахь апҟацаҳәа ҟамчышьҭыбжьык гар, ихәи-жьы қақаӡа иҩагылоит. Напыда-шьапыда адәы иқәхаз диҩызахеит. «Умхәыцын, нан, аҽы шҳаурыз даҽа бзиарак ҳауандаз», – лҳәон ан. «Ус акәхап, ус», – иҳәон иаргьы.
Аҿҳәара змоу мааир иабацо. Амзк захьӡызгьы нҭакәкәа инҵәеит. Абар, иккаӡа иаашеит – аԥшьбатәи амҽыша. Амра ҵлакашәара иҩеит. Хәдыши Дамшәи аху-су ишуа агәашә ахь еихом.
Шьыбжь ааит. Шьыбжь хыҵит. Агәашә ахь ҭынчроуп.
Ус дшуазыруаз амра лҭагьалеит. Нас ҽырххыла Ҳабҩыҟа ауаҩы дишьҭит Никәалеи Шардыни уаҵәы аҩны имааикәа рымуааит, аказы исҭахуп ҳәа. Иаргьы дшеиқәҵәиаашоз
ианааилахәла ихы нықәиҵеит. Даара акраамҭа днаҳәы-ааҳәуан, игәашыра дахаԥжәо. Нас иҽирҭынчырц аҟармаҵысқәа дырзыӡырҩуа далагеит, аха урҭгьы ирҳәоз мыткәмоушәа игәы иасуан.
Дшуазыруаз, цәгьала иааиршеит. Абар шәахьоуп иахьа. Амш абла хтым, ишәахшәашьуп. Ахьышәҭҳәа дҩаҵҟьеит. Дзыԥхьаз иҩызцәа дырзымԥшӡакәа, иҽеилкәыцәаа иҽеилаҳәаны агәашә дынҭҟьеит.
«Уажәы, сашьцәа анхацәа, аҽы сымхны, хәдықәҵара уны изгаҵәҟьаз реисра иаҳа имариоуп. Аха еиӷьуп, слеины сҽы ахьҭагылоу аҽҭра иааҭыганы иаазгар. Абри здыруан азоуп мап зыскуаз, изрысымҭоз. Акәзааит! Уи аахыс сҽы иахьи? Акымзарак акы. Ирхәмарзаргьы пату ақәҵаны, иҭаргыланы иман. Омар аҳаиуан иԥсеиԥш иԥхьаӡоит, ауаҩ иеиԥш ҳаҭыр ақәиҵоит. Анамысдақәа! Аӡәы ихабаргьы симырбеит. Сҽы дақәтәаны аҳәсахәыҷқәа далареиҽырбоит. Сара скьацә-кьацәуа шьапыла сдәықәуп. Маахырбла-Гәында илаҳаргьы ишԥалҳәои? Аҭауад анхаҩы дыршәаны иҽы имхны игеит. Ӡареихытар-Маахырбла, абри ахьӡ лнаалоит лара. Дықәынҵәааит, дабаҳзаанага! Даара еиҿамск лоуп. Дызхылҵыз уаҩеибагоуп рҳәоит. Ашьҭроуп иҟоу. Омар иҽыз дуӡӡа заҟароузеи, аха Араԥи иареи абеидукыло, Араԥ ашьа иалоу хазуп. Сааҭышәынтәалар, уигьы сналышьҭамԥшрызи. Аԥсеивгаха сырҭомеи Аӡаԥшьаа!» Ҳаџьараҭ анахь-арахь егьиҳәа акәымкәа, дышиашаз аҳҭынра длеин, длықәыԥш-ҩықәыԥшит, амаҵуцәа гылахьеит, шьыжьхьа архиара иаҿуп.
– Дабаҟоу шәыԥшәма! – аӷьеҩ рыхиргеит ахәуцәа.
– Аа, абыржәыҵәҟьа абна аӡы днырит. Ирласны саауеит иҳәеит, – Омар дызлацаз Гәымсҭа аӡиас ахь рнапқәа надырххеит.
– Абрахь сыӡбахә ала акы иҳәо, акы далацәажәо шәмаҳаӡеи, шәара ахәура изҭымӡааз ашәиккақәа?! – днарҿаԥшит зыҿқәаҵәҟьа цқьа аӡәӡәаха змоуц амаҵуцәа.
– Мамоу, акгьы ҳмаҳацт!
– Иацы, жәацы уҳәа, ҳгәылацәа Ахәларбақәа, Акаӡбақәа, Акәыркба уҳәа арахь аҳҭынрахьы уаҩ дмаиӡеи?
– Мап, уаҩԥсыкгьы арахь ихабар ҳамбеит.
– Аҳыҳ, шьҭа исылырхи, рхабар шәдырбо, егьиуа!
– Омар дзықәтәази данцоз?!
– Уҽы иааихәаз Кәанталеи дақәтәаны дцеит, – иаанапырҟәыҷит дара.
– Иарбан Кәанталеиу, сҽы уи акәызма иахьӡыз?
– Уи ахьӡ иԥсахит, убас ахьӡиҵеит иара. Иара итәуп шьҭа, ииҭаху ахьӡитәып, – амаҵуцәа иреиҳабшәа иҟаз Ҳаџьараҭ дааиҿаӷаӷеит.
– Ахьхьаҳәа ахә сиҭеит, шьҭа иара итәуп, ахьӡ иԥсахит! Уи саргьы сыжәла иԥсахыргьы ауеит, уажәы, ҳааишьа зеиԥшроу ала акәзар. Шәнеины Алықьсандр дшәырҿыха! – Уи Маршьанаа рахь сасра дыҟоуп!
– Шәнеи аҳкәажә дшәырҿыха!
– Ҟоҳ, ус шԥоуҳәо, Ҳаџьараҭ?
– Шәца сҳәеит, мамзар анцәа иныс иахьа…– Ҳаџьараҭ деилашәо далагеит.
– Уи еиԥш ҳара иҳалшома. Ач-ԥҳа дышԥаҳарҿыхо. Аҳкәажә бҿыха, бгыл ҳәа игәаӷьны излалаҳҳәарызеи, лара ианлаамҭоу дгылароуп акәымзар! – уамашәаӡа ирбеит.
– Мамоу, абыржәыҵәҟьа шәнеины дшәырҿыхароуп! – иааирӷьеҩит Ҳаџьараҭ.
– Даҳзырҿыхом, уаргьы унаҳашьҭуам! – рҳәан, рҽаадырӷәӷәеит. Ани аԥасагь иҵегь зыбжьы ҩаҳаракны ицәажәоз амаҵуҩы еиҳабы Ҳаџьараҭ имҩа икышашәа дааиҿагылеит.
– Усҵәҟьоу?!
– Ааи! Уаҩы иимгәыӷьыц ҳзыгәыӷьуам ҳара!
– Ус акәзар! – иҳәан, иԥырагылаз дҩышьҭыхны дырҳәҳәа дылкыдиҟьан, днеихысны аҳҭынра ахан ахь ахалараз иҿыҩеихеит. Амаҵуцәа руаӡәы уи дынивҟьан, аԥссы дкәаруа дҩыхәнан Ач-ԥҳа дахьиаз ашә дасуа далагеит:
– Аҳкәажә бхаҵкы! Аҳкәажә бхаҵкы! Бҳарҿыхом ҳҳәан, аха Акьахьба иуам, иуҵәҟьом! Ҳаишьуеит, ҳанирҵәоит! – иҳәеит дӷызы-ӷызуа.
Аҳкәажә ас ианлаҳа, ашырҳәа лхыза лхы иааҭарԥаны ахышә аартны, лхы аакылалкит.
– Узусҭада уара, алаапк еиԥш ашьыжь шаанӡа арҭ ирылагьежьыз?! – ҿыцха длаԥшит.
– «Сызусҭада», сыбдыруазар аҟара бҽыбзымдырааит! – дҩалыҵаԥшит иҟама ахы кны.
– Нан, Акьахьба ҷкәын, ари адунеи ҟьаҟьа ду узамкуазеи, иуҭахузеи ҳаҩны уақәлартә, уаазцазеи ас шаанӡа?!
– Убри саазцазгьы бдыруазар аҟара бҽыбзымдырааит! Изнеимгеи сԥарақәа?!
– Иузнеимгахкәа, зынӡа иуимҭар иҟауҵашази убри аҽабаа ахә?! Хышә уахьад арха иқәҵаны иҳамоуп, иуҭахызар, уҽы ацынхәрас иуҭаху, шаҟа уҭаху аарылхны ига!
– Шәҽуахьад шәхы аҟәақҳәа ианышәҟьааит!!! Сара шәтәы сашьҭаӡам, са стәоуп исҭаху. Абыржәыҵәҟьа иаасиҭароуп!
– Ашьа ицаша ада иалагылом! Иуимҭар иҟауҵарызеишь, аԥҳәысеиба лыҷкәын заҵә?!
– Исимҭар, дахшьны дыбсырбап!
– Уара, сыҷкәын убри дахшьны дысурбозар, сара усҟан уи анышә дасҭом!
– Дабымҭарызар баб биԥҳам! – абригьы иҳәеит, длықәҵәиаан, Гәымысҭа аԥшаҳәахьы ихы ирхеит. Уа дшаваз, амрагьы лхагьежьит.
Дзыԥхьаз иҩызцәа Никәалеи Шардыни ҩахьхьи, иҩны Раҳаима илыдтәалоуп, иара авырвыр еиԥш деикәагьежьуа ара давоуп: «Ашьа ицаша ада иалагылом ҳәа салҳәеит аҳкәажә. Саргьы бзиа ласымҳәеит аха. Аҭырқәа итәазы ихы ԥиҽуан ҳәа, сара стәы сақәдырӡуеит, ас уаҩы иаҳахьоума!»
Ҳаџьараҭ иишьыз аӡымаҭ аӡшәах цқьа ашьеиқәаҵәа хыршәланы, агәышҵа ӷраҷкәынӡа, еилаҵәиуа акыр иланагахьан еиԥш, нырцә апыҟҟаҳәа ҽыла аӡәы аӡы дааҽԥынгылт. Ахьышәҭҳәа уахь илаԥш наиршәит. Уи Омар иакәын. Аҟәантәи дгьежьны Араԥ дақәтәаны згыгцәа ргыланы еибахеибафоз аӡы дааҭалан, даарны Ҳаџьараҭ дызвагылаз аҵла данаавала, Ҳаџьараҭ ашырҳәа даавҟьан, аӷәра нҭарс иааникылеит. Аҽы
«хәырр» арган, инеиҭаԥеит азныказ, нас имахәар инафҩы-аафҩын иаақәырқәырт.
– Иҟоуҵои уара, уеилагама?! – дааҵҟьеит Аӡаԥшь-иԥа
– Уҽыжәҵ арахь! – дааиҿагылеит Акьахьба.
– Ҳаи, сышԥаҽыжәҵуеи?! – иҳәеит Омар. – Ушԥаҽыжәҵуеи?! Аҿҳәара иамаз узымдырӡои?! Сара сажәа сааҭк иахыԥар шыҟамлоз узымдырӡои?! Сҽы угеижьҭеи абар уажәшьҭа мызкы ҵит, исфом, изжәуам, изџьабоит. Аԥарақәа науҭиизҭгьы, ҽык сашьҭаланы иаазгон. Аԥарақәа наумышьҭит, сыла ҭраа амҩа сыԥшуп, аԥара анузымгәаӷь аҽы ургьежьында!
– Сыҽқәа уа арха иаважьуп иуҭаху га! – иҳәеит Аӡаԥшь-иԥа.
– Уи арха иаважьу уҽқәа уԥсы иҟәаҟәаса иамоуп, сусс ирылоузеи?! – иҳәеит Ҳаџьараҭ.
– Ҳаи, иумуӡахт Акьахьба, иусымҭаӡар ишԥоуури?
– Аа, ус аума? Ус ауп уан аҳкәажәгьы илҳәаз, шәеибадырны шәыҟазаап! Сара соуп иатәажәымбо. Ишԥазуа, умбои? – иҳәан, Ҳаџьараҭ дууаӡа дыԥан атазҳәа аҭауад имахәҿеи иаӷәреи ааидгәаланы икит. Аҭауад иарӷьа напы иакыз аҟамчы ҩышьҭикәыцәаан апҟацаҳәа Ҳаџьараҭ илеихиҟьеит. Даазаза-мазеит Акьахьба, аха иҽиҟажеит, дазкамыжьит. Иԥсы анааивига иикыз имахәҿа аумыжькәа, еиҳагьы далаԥсны иаанкыланы, иҽеибыҭаны длеихан, дылҽыжәиҳәеит. Аҽы неиҵԥан, аӷәра иҭаԥало иааҳәны ирзыԥшуеит.
Ҩахьхьи Акьахьба игәарԥ анҷа аҵаҟа, иан дуазыруа Ацаргәыши Ашьхарԥеи дрыдтәалоуп. Игәаҟ-ҵәаҟуа, иуазыруа иара изыԥшу.
Иааиҵагьежьын, аихамцеи ашьанҵеи реиԥш атах-сахҳәа иҩеидыслеит, иааидыԥеит. Ус дырҩегьых еизааигәахо-еизааигәахо, ҩ-бӷабк анеизыҵҟьо еиԥш, аҿаҩ-саҩҳәа иааинҟьеит. Нас иҩеибакын, адгьыл ҭадырҽылома уҳәо ицәырҵәаны, еидшылаӡаны аиқәԥара иалагеит.
Анахь икыдибаҟьо, арахь икыдибаҟьо ишааиуаз, Омар иааизыманшәалаханы иаӷа ихәцә ааиԥыхьашәан, иҩҵикааит. Уа дладԥсыланы арӷәӷәара далагеит. Цгәык аныршьуеиԥш, махәҿала дизшьыр еиӷьуп, абџьар ҭҟьар ашаҳаҭцәа аиур
ҟалоит. Абар шьҭа иԥсы изҭкаауам, дхәыруеит. Ииулак, иҟаиҵалак, Омар имахәҿақәа рыҩбагьы ааидкыланы дахеит, аха умԥсуандаз, аҵәымаӷ зку арыҭәа иаҩызан ихәда зкыз анапқәа. Урҭ иаҳа-иаҳа ихәда иалапон. Аԥсҭбара ашҟа ахы хома, анаџьалбеит…
Араԥ мыжда ахьгылаз ашьапы шьҭшьуа аҳаскьын цәӷәыхаа, «қәыр-қәыр, хәыр-хәыр» – аргон. Аҭауад иҽхыртырӡаны анхаҩы ихәда ирӷәӷәон. Иԥсы ҩеилыққа-ҩеилыққеит, иблақәагьы акакаҷқәа ааҵалеит Ҳаџьараҭ.
Абасҵәҟьа акы аахмырҵкәа, иара итәазы дыршьырцу? Аҿаҩ аахгеит Омар иаргәҵысҭа. Ҳаџьараҭ иҭаҷкәымгьы аабызбызит. Зшьапы зҵырхыз аҵлеиԥш аҩыџьагьы рҿылархан, агәара-сараҳәа илеиваҳаит. Маҷк рыԥсыԥқәа еихәлачуа еиваиан. Нас иаақәац-мацаны иҩыҵыззан, инхьаҵ-аахьаҵны дырҩегьых ишеизыҭрысра иааиҿагылеит. Атаз-чазҳәа махцәы-махцәы иааидхалеит. Акыр иневагьежь-ааивагьежьқәеит, еибарҭрысқәеит. Нас Ҳаџьараҭ иаӷа дынимҵасны дааихан, ҽкаршә ааҟаҵаны дихырууааны диршәит, агәызгьы аашьҭиргеит, аха дкамҳаӡазшәа, мпылҵас дҩышьҭыԥан, дааҳәны уаҳа акы ааилмыршаӡакәа игәы дҩықәтәеит. Ҳаџьараҭ иԥсыԥ алага-ҩагара Омар дарзазон. Ҩахьхьи ажәҩан ашҵаҿы аласкәыгә иацҟьаз бамбашәа ԥҭақәак ниас-ааиасуан. Ҵарақәакгьы ҷырт-сыртҳәа рыбжьы аагеит.
– Ыы, ишԥоубо шьҭа, ала қьаафыр, ишԥоубо? Сыҩны уҟама ҭкәыцәаа усҿагыланы сҟамчы аԥҵаҵа патагәаӡа ихуҵәон. Ҳәатын-иԥа Мамсыр иԥсхәраҟны аҭарчеи сыҵжәаны иугон, ишԥаубо сымҳәеи уажәы?! Ас снапаҟны уааирц уҟаӡамызт! – диқәбабаны дикит. Ихәцә скуеит ҳәа далаган, еимраӡеит, иҟама ҭихырц иаԥшьиган инапи иареи еидикылеит. Нас ашыжә ирган, итәарҭа шыҟаз шьамхыла дыҩиҵасын дихырбыкьны дылкажьны, дааҳәны игәы длықәтәеит:
– Уара иуӡбаз анцәа иуциӡбауазароуп, Омар! Шьҭа иуҳәои?! – ишьамхқәа рыла иаӷа имахәҿақәа адгьыл ҩаӷьра иқәырӷәӷәаны икуп.
– Исаҳәа удин аныс сызхурҟьо? Ыы, зҿумҭуеи, Омар! – абригьы иҳәеит, дырҩегьых Омар дҩыҵыҩрын еиҭааибарххан,
икаибажьит, еиҭагылеит. Нас инеидыххылан, атаз-чазҳәа рыбӷақәа нҭарс иааидыззалеит. Рыԥсы еихәларчы акыраамҭа анахь-арахь еибаҟьон.
Аҽҽаҳәа ирываҩрны илеиуаз Гәымсҭа аԥсы аӡеит уҳәарын, ашьҭыбжь ааҩӡомызт. Нахьхьи, амра шанханы иԥшын. Иахьак кәыли-ҷлиҳәа згәы еиҟәыҷҷауаз аҵарақәа шәаҟьаӡеит. Маахырҵас арҭ рааигәара иааины ишьҭасуан, нас ишьҭыԥрааны хыхь амахә иқәтәо, ҽшьран изҿыз.
Омар шьапҿаршә ҟаҵаны Ҳаџьараҭ изшьапык иҵхны, дыртарны дышьҭеикшеит, аха адгьыл акьысха имаӡакәа дихирууааит. Еиҭаҩагылеит. Ркабақәа еихьыжәжәа, аԥхыӡбаа ргәыдшылан. Аԥасақәа реиԥш рыҽрызҟьомызт шьҭа, баша иҳәаҭ-маҭуан, инеиха-ааихон. Ус ԥшьшьалашәа Ҳаџьараҭ шьапҿаршә ҟаиҵан, Омар дкаижьит, аха егьи дааирҳәыхт, еиҭагылахт. Ҩыџьа еидшылан еибашьуан, амра шанханы ирзыԥшуан.
Иқәырқәыруеит, ашьац шьыҵәрақәа аҵырууааны иаршәуеит Араԥ. Аблақәа нҭырпыжы-ааҭырпыжуа арҭ аҩхацәак ирзыԥшуеит.
Еиҭааибарххан, еиваҳаит, нас Омар дааҳәын иаӷа игәы длықәтәахт, Ҳаџьараҭ аҵыхәтәантәи илаз имч зегьы еизыркәкәаны дысхысҳәоит ҳәа иҽанааибиҭа аламҭалазы Омар ахәырқьҳәа иҟама цырцыр ааҭикәыцәаан, иаӷа игәы иҩахыкны, иџыхӡа, имқәацаӡо иааникылеит:
– Шьҭа баша ухы аџьа аумырбан! Амала, издыруада, уԥсымҭаз ажәак уҳәар уҭахызар, сузыԥшуеит, – аарла иҿы ааихирԥхьеит Омар.
Аҵықь ааҭгеит убри аамҭазы.
– Угаӡамхан, Ҳаџьараҭ! – иҳәеит даашанханы. Нас иҟама наҟ инаашәа инимпыҵҟьан, ицырцыруа адгьыл илалагылт. Иара дылхьышьшьны Ҳаџьараҭ игәы длықәҳаит. Дҩеихан, дҩеиҵыҵит, иԥшшәы ихыббы днеихагылеит. Ҳаџьараҭ иикыз итапанча аҵыхәтәантәи амра ашәахәа наҿаҷҷеит. Омар игәаҵаӷара иакәыршаз акаба шкәакәа кылҟаԥшьаауа аҽарҭбаауан.
– Уҽсумыршьыр умуит, угәнаҳа уара иумазааит! Амалажә азы ухы ҭаурхеит, амал уара иумажьын, уалаҭхаџьны уҟан.
Сара угәыла сакәын, ҽабаак исымаз уаҵашьыцуан, усмацлаблан ҳәа исымухт, уҽсуршьит.
Ашырҳәа итапанча дынҭаҭәҳәаны аҭра илҭаҵаны, длеиҳәҭҟәыҟәлан, длеихатәеит. Ашьшьыҳәа инапы, ишьапы деиқәикуан.
Еиларҟаца-еиларҳәны Араԥ акәадыр ашьҭахь иадҿаҳәалаз Омар иуапа аақәихит. Иаргьы, ахысбыжь заҳаны иӡыӡымкуа игылаз, наҟ инаҵҟьан, ахәы иҩкыдлеит аӷәра иҭаԥало.
Аупа ааҵыртланы, абжак ааԥхьаршәҭны аԥсы длықәҵаны абжак наиқәиршәит.
Ашьа икашыз днахыкәша-аахыкәшеит, дуалуашо даақәхеит. Ирҳәо иаҳахьан, ауаҩы данушьлак уҟәых нумыжьыр узцаӡом ҳәа. Патронак аԥсы иааигәара инкаршәны аҳҭныҟа ихы ирхеит.
Амра, иззыԥшыз анаба, ашьшьыҳәа аҭыԥ ахь аҿыланахеит. Уи ҭашәон шьҭа. Зыҽзыргәаҟуаз амаахырҵыс нышьҭԥраа, ихаууала наҟ хараӡа ицеит.
Ҳаџьараҭ аҳҭынра агәашә даадгылан: Ач-ԥҳа шәаалыԥхьа арахь!! – иҳәан, итапанча ҩҭиган, аҩада ахы рханы аҟәҟәаҳәа иааҭаирцәит.
Быҷкәын дышьны, лахьхьи аӡы ахықә аҿы деиқәаҵәаӡа дышьҭоуп! Леи-бгеи дырҿашәымҵан, аҩныҟа даажәга! Бҭахызаргьы анышә даҭ, бҭахызаргьы ибҭаху изу!
Иааирҳәын, шьабысҭашәа абнара амҩахәасҭа днылԥа-нылԥо иҩныҟа иҿыҩеихеит.
Ишьҭахьҟа, аҳҭныҟа хыла-гәыла инеилалеит. Гәылеи-злеи атәыла рбганы зегьы ҵысит. Ач-ԥҳа лыҷкәын длеихагылаанӡа ихалҵомызт. Ишԥа! Ҳаџьараҭ, лыҷкәын Омар акы ааилмыршаӡакәа дишьну?! Ус ишԥаҟала? Дкылатәаны диеихсма? Аха, мамоу, ианеиқәԥоз рыԥбақәа зкыз ыҟоуп, ишәаны изымнеит акәымзар, рҳәоит. «Омар, нан, уишьыҵәҟьану Ҳаџьараҭ!» Нас лыхәда ацәԥра, лхы акыдхра далагеит. Деимырхха дыркын, аха дырзыҟажомызт.
– Нан, шәзыԥшузеи, нан! Алықьсандр дабаҟоу, нан?! Шәца, нан, шәымԥшыкәа, Кьахьба, иш-Кьахьаау рыҩны илыҩнагәаны амца аушәыжь, нан, шәымԥшын, нан! Ус еиҳа еиӷьуп, нан!
Ргәылацәагьы уа иалажәблы, нан, Иҿаҭахьа шԥанеигӡеи, нан ақәыџьма Ҳаџьараҭ… Ишԥазури, нан, сара…
Дишьыҵәҟьану, мшәан?! Нхаҩык иаҵкыс ушԥазымиааиуаз, нан, сыҷкәын?! Ҳаи, абааԥс!!! Шәымшәан, нан, Алықьсандр, рыҩнгьы, ргәарагьы, даргьы ццышәха иқәшәҵа, нан! Алақәа ууа иахызаап, нан…
Иааилабыџуан еиԥш, Ҳаџьараҭ агәашә дназааигәахеит.
«Унан, шьҭа исыԥсыхәоузеи, уан!» ҳәа Араԥ аӷәра кны агәашә дылагьежьуан ан. Иара қәырқәыруа, шьапыла ибӷьаҭуеит. Иаҳәшьцәа лаӷырӡышо еилауаҭыруеит.
– Ари арахь иаама, рыцҳа, аҳҭынрахьы ицаз џьысымшьази!
Сыҷкәын уоума, уан адунеи зымбаша, уеибгоу?! – лыҷкәын заҵә даагәыдылкылт Раҳаима, аиҳәшьцәагьы аарыкәшеит.
– Сан, шәсааӡеит, сан, шәсааӡа! – иан инапы аалыкәиршеит. Иқыџьқыџьуан инапқәа, аҟәараҳәа деиҵасуан.
– Иҟалазеи, иҳахьзеи?! – иаҳәшьцәа рҽынеигәыдрыжьлеит.
Ҿиҭуам.
– Ухәума, нан, укаба шьаарҵәыраха иҟоуп, ыы, сыҷкәын?! – дааивагьежьны дааиԥхьылшьшьааит.
– Мамоу, сан, уи сара исшьаӡам…
– Нас, нан, иҟала…
Аҭауад Омар дышьны сааит! – аарла ибжьы ааҭигеит..
Арҵәаа-сырҵәаа аахырҵарц аԥсык аарыгхеит иаҳәшьцәа – Нина, Заҳаида, Зиза, Мкыд, аха ран рҿы лшәаҳаит. Рыҿқәа рнапы наԥыракны иааӷызыӷызит.
Раҳаима маҷк дшьаҳаиҭханы дгылан. Дгылан дымҵысӡо. Ус, аф зысыз леиԥш. Нас лыҷкәын деиҭанеиҿаԥшит. Илбац лыҷкәын иакәмызт, дцәышҟаҟараӡа дгылан.
– Ҳаи, уан иԥсыша. Угәы ҭрысма зынӡаск?! Ахаҵа дызқәымшәо ҳәа акгьыҟам, уара шьҭа ухаҵоуп. Ҳлеип аҩныҟа, уан уара узы дкәырбануп, уан, уан… Уԥсы ааиҭак, нан, сасцәақәакгьы ҳҭоуп, ас урбар ԥхашьарами?! – лыҷкәын ижәҩа кны агәарԥ дынҭалгалеит. Араԥ аиаҳәшьцәа иркын ахахәда шьышьуа илаӷырӡышо.
– Изусҭада, сан иаҳҭоу? – маҷк иԥсы ааивыганы дҵааит Ҳаџьараҭ.
– Узыԥхьаз уҩызцәа роуп, нан, сыҷкәын. Урҭ иахьакгьы абра иузыԥшны итәан. Уажәы ахысбыжьқәа иҵдырҟьан уара иушьҭалт. Иааип, иабацари.
– Шәарҭ шәызҿу закәызеи. Шәқьып-шәыпуа! Аҽы наҟ инҿаҳәаны, шәышзахәо шәласны шәашьа деиқәшәыршәа, ишәҵа-иҟәынҵа, иҽыԥсахга маҭәақәа. Али-ԥси рыбжьара ишәырхиароуп! Уара, нан сыҷкәын, уабџьар маҭәа еиқәыршәа! Шьҭанахыс умҩа даҽакуп нан. Абџьари, аҽи, алашьцареи – абарҭ роуп уара иуҩызцәа гәакьақәоу!
– Сан, сара макьана џьаргьы сызцаӡом, иааип Никәалараагьы. Макьана џьара сызцаӡом. Сара ара ааигәа саныҟамла хырзаман шәзаарцараны иҟоуп, ҳаӷеиҭа ҳаҩны шәаларыблып Аӡаԥшьаа!
– Мамоу, нан, ҳарҭ аҳәса иаҳкьысратәа. Ус рхы ишԥаҭәаршьо? Урҭ уара уоуп ирҭаху, нан! Аҳыҳ, зыԥшра аҭахӡам, нан шьҭа. Ахаҵара, ахаҵара, абыржәынахыс ауп, нан сыҷкәын! Абан уҩызцәагьы ахьаауа, – Никәалеи Шардыни ҽырххыла агәашә иҩадыххылан, илҽыжәԥеит.
– Шәымшәан, сан, саҳәшьцәа! Шәымшәан, абааԥс, иҟалаз ҟалеит усгьы! Уи шьҭа хнырҳәышьа амам. Шәымшәан, сара сыԥсы ахьынӡаҭоу шьоукы аашәхыкәласуа, шәнарца-аарцо аӡәы ихәура шәҭасҵом. Сахьыҟазаалак сышәхылаԥшуп. Хара сцаӡом сара. Аҳыҳ, ҳдәықәшәҵа Никәала, Шардын! – иҳәан, алашьцара рыҽнамардан, иныҵабеит ахҩы ахацәа, хҭарԥала рхырҿқәа ҭаҳәҳәаны.
Ари ауха Раҳаима ргәашә ҳарак дладгылан асакь ду лыларҟацаны аҿацаҳәа аҵәымаӷ ҩаалырхеит. Агәашә хәыҷгьы убас, уаҩы изаамыртуа, гыгшәыгкгьы захымԥо хәажәи масари рыла ишьҭыхны ишшны, хыхь қәыцла ихкаан. Ҷыжә рыцҳа иҟалашаз идыруазшәа, ус, аҳәызба аҭреиԥш иҽҭакны иҽыҟаиҵахьан.
Аҟәарҭ акәҷарақәа аҩыҵрак иштәо еиԥш, ацәашьы ҩархарцәаны, лыԥҳацәа аалгәыҵак, аҩны дааҩнатәеит, наҟ-наҟтәи ирзыԥшу алахьынҵа дазхәыцуа.
«Бысҭ, сан, абри аҭауад дызласшьыз атапанча! Ибымаз ҳамҭас са сҟынтә», – лыҷкәын илиҭаз еиҵаԥахаа лыхчы инаҵалҵеит.
Аихымцеи ашьанҵеи еиҿасын, аихымца ҟәыбаса ицеит.
Аҵых ҭынчым, аԥҭақәа еилаҩеиласуеит, афырҭын цәырҵрыма?...
Ауха арҭ ахацәа ари ақыҭа ааныжьны, Кәындырхәы инхыҵны Ҳабҩы акалҭ рыҽнарҭан, хыхь акыӡӷы иҩыхәыншәаны иахьылҭалаз, ажәытә ахьшьцәа рқьаԥҭажә иазнеит. Аҵх агәҭа ааҩнашоит, ԥхны ҵхуп, аха ажәҩан аҿы хтым, ԥҭақәак анахь-арахь иниас-ааиасуеит.
Арахь уаҩы иҿахарсҭам, ҽымҩа аагам, анкьатәи амҩахәасҭагьы еималахьеит.
Ари акыӡӷы анаҩс наҟ абахәқәа цыҩцыҩуа унарҿаԥшуеит. Уаҟа, аԥслаҳәқәа еибарԥо иаҿоуп.
Уажәы аҽқәа рыԥсы анааиҭарк, рыԥхӡы анаарылаба, лаҟтәирахь акәзара ишьаҳаны инҭарҵеит. Дара ааин ақьаԥҭажә инхәыҵатәеит, иҟәындҟәындуа. Ҳаџьараҭ ихҭысыз зегь шыҟалаз раҳәара даҿын. Зегь зыхҟьаҵәҟьа, Аӡаԥшьаа рԥагьара ауп.
Амза ашәахәақәа цәырҟьа-цәырасуашәа, арҭ зны-зынла инарылаԥшуан. Ус, руапақәа нарыҵаҵаны, рыхқәа нықәырҵеит. Уажәы-уажәы ари аџьра иахылаԥшхәу аты-ҩарҩар бжьы цәыршәагаха ақәаҵеиқәара иааҵыҩуеит. Нахьхьи харантә, арзаақьҳәа аҟаабжь ааҩуеит абгыӡ. Уи заҳауа лахьхьи лбаа ақыҭаҟны алақәа ахуҳәа иааилалоит. «Ҵырр-ҵырр» рыҵхуп рҵуқәак.
Амза аԥҭақәа анаԥырачлак Еҵәаџьаа ԥырӷшәа зынӡа икәеикәеиуа иуҿаҷҷоит.
Акьахьба игәы иқәҵаны иику итапанча ааимаирӷәӷәалоит, дааҳәцы-мыцуеит, даақәыԥсычҳауеит, дааҭынчхоит. Никәалеи Шардыни наҟ-ааҟ иваиоуп.
Никәала иԥсҭазаара аиҳарак бнала ихигахьеит, ашәарыцаҩи – абнеи, ацәарҭа татаӡа, ихчбаба быбышӡа дрылаиоушәа ауп дҭахәхәа дшыцәоу.
Шардынгьы акыр дкараха дыҟан иахьа, ацәа дагеит.
Ақьала иаҵаԥшуа ишьҭоу Ҳаџьараҭ иоуп. «Шьҭанахыс умҩа ҽакуп, абџьари аҽи, алашьцареи роуп уҩызцәа», – лҳәеит сан. Иаҳлахьынҵахаришь?! Саҳәшьцәа рыцҳақәа, ачалт иаҵашәаз аҳәынҵәраԥшьқәа реиԥш, шәгәыҭҟьа-ԥсыҭҟьаха шәышԥансыжь, ишәԥеиԥшузеишь?!
Маахырбла Гәында иахылҳәаарызеишь, ари иҟалаз? Иҟасҵари, сабацари? Ара тәашьа сымаӡам. Омар анышә дарҭаанӡагьы, уи ашьҭахьгьы сыҩны ааигәара сыҟазароуп. Уҭи-сыҭи еишьҭоуп, урҭ ус ҳанрыжьрым, аха акгьы зхараӡам иакәым рзырур ауп амықәшәатә
Гәында илшәыз аҵкы шԥаԥшӡаз! Асырӡ шәҭқәа, ашәирыӡыӡқәа ҭырхха-ҭырхханы ауразоуроу иалаԥсан. Амаахыр сахьақәа рыман. Лхы-лҿы ҳалалуп, леиҿкаашьа хырҭәагоуп, еснагь длаша-лашауеит, дымзоуп уҳәап уналҿаԥшыр. Дсеиҽырбозшәагьы збеит сара усҟан. Уи сҳәатәаҟны дааир ҟалагәышьарын, аха шьҭа?.. Абрагьҩы сиццандаз ҳәа дтәоума, ауаҩы дышьны абна илалаз…
Саргьы симпыҵаԥсырц аԥсык ауп иаасыгхаз. Иҟама дәықәимҵахьази, стапанча акәымзар сгәаҵаӷара илалирҟьон. Дахьымӡеит. Иҟама ҭимхызҭгьы саргьы сабџьар сахаӡомызт, ус ҳаибарбылгьаларын, иаҳиааиуаз уаҩы дибарын. Амра аҭашәара иԥсы лацҭашәеит.
Аҷаҩ аалгоит абнарахь џьара, аешқәа рҵызбжьы ҵарӡа иааҩуеит. Амза ласкьоит амшын ахь, рҽеимартаӷа аԥҭақәа аахалоит, нас ԥшаӷьык нарылаҭәҳәа-аарылаҭәҳәаны ицҟьа инықәнаҵоит.
Афырҭын цәырҵшоу!
Икашьшьы, абнара ҭынчуп. Аҵх неигәоит. Еҵәаџьаа жәҩангәы иазцахьан, урҭ рааигәа-сигәа ажәҩан амца ацрарҵазшәа акәын ишыбыл-былуаз.
Шарԥыеҵәа шеишеиуа абахә ахы иҩавҵыҳәҳәеит. «Ҷит» аҳәеит ҵыск ааигәаӡа, «ҷит-сит» рҳәеит аҭакс уи иавакны.
Мшацт зны, шәаамццакын, аҳәазар акәхап, иаарылабжьан, ҩаԥхьа иааҭынчрахеит.
Ашырҳәа дцәырҳан дҩықәтәеит Никәала. Иблақәа ааирҟәыҷын, иаахитит. Иккаӡа иҭацәын Шардыни иареи рыбжьара! Шардын аххыҳәа ихәда абжьы гон. Днеигәҭасын дааирԥшит.
– Дынҭыҵзаап, – иҳәеит Шардын.
– Дынҭыҵзар дмааиуеи, нас, – иҳәеит Никәала.
– Нас уаҳа дабацарыз. Ҩызара изуа ҳицуп, ҳныжьны дабацарыз?! – иџьеишьеит Шардын.
– Уи иҟазшьақәа уасымҳәахьеи, абас ауп дшыҟоу. Егьараан абрахь, абанҭ абахәқәа иубо рынхыҵ шәарыцара ҳанцалак, ҳаԥык аҟны ауха ҳаԥхьон. Ашарԥазы санааԥшлак, иреиӷьу аб кнаҳаны ацәахыхра даҿуп. Мамзар, зынӡак ихабар ыҟаӡам, дцеит дныҵашәкәа, уаха алашьцара даанагоит ауп. Ма ацәҟьара деихсуа, иахьа хәлаанӡа бахәык даҿатәоуп, ма ахьара дыҵоуп. Амшәқәа рышьҭа даԥшуа.
Ашарԥыеҵәа данацгыло дысзақәкыр, нас ҳаиццоит шәарыцара, уахь аӷба уҭоуп – дахьуцу.
Аха ҳарҭ уажәы шәарыцара ҳмааит. Адунеи амаа амазар иамызхшаз ауаҩы дышьны дыҟоуп, даҳҵәахуеит ҳәа дҳаманы ҳааит, иара – аԥшӡеиԥш дныҵаба дцеит. Иаха данцәажәоз, иугәалашәоу, ԥсҳәыҟа сҩызак дыҟоуп ҳәа иҿыҵшәаз?
– Ааи, ишԥасгәаламшәо, Есҳаҟ ихьӡуп имҳәеи, уи данигәалашәа ауми ихы-иҿгьы анаалаша. Ма уахь ихы ирхеит, ма дгьежьит иқыҭахь, иҭаацәа рыцәшәа имами. Иара дшәо џьушьо, дыбгоуп! «Шәара еснагь сара шәсыцзаашам, шәҭаацәароуп. Сара схала сабрагьроуп, сымҩа шьҭа ихазхеит», – имҳәеи. Аҽқәа гәаҳҭап, Араԥ ыҟамзар… аха, уанӡа ҳазцахуеи, ихы иаҵаз акәадыр абаҟоу? – иҭацәӡа иҟаз Ҳаџьараҭ ихчахьы днаԥшит Шардын.
– Аа, иуасымҳәеи, мшәан дцеит. Дахьцаз анцәа дақәиҭуп. Шьҭа Акьахьба џьаракыр дыжәбазар ҳәа ҳара ҳаимдо ҳазладәықәлари, арахь ауама, акаамеҭ ҟаҵаны иҟоу ауаҩы! Иара ихала ихабар ҳирбаанӡа ҳаԥшызароуп.
– Даара дыҷкәына ласуп, агәаӷь бааԥс змоу уаҩуп!
– Даҳзыӡырҩыр ԥыҭк дҳахьчагәышьон, аха…
– Аԥсыӡ даҩызоуп, думпыҵҵәраа дцоитеи!
– Ҟоҳ, иаха ԥхыӡ шанак збеит, шаҟа сгәы аархәашьзеи анцәа инирҵәааит!
– Изакәи, Никәала?
– Ажәҩан аҿы зегь, реиҳа икәеицеиуаз еҵәак ҵәашәа акәапаҳәа илҿшәан, икахәхәа, амца ацрыдды, абри ныхак аниасуа еиԥш аҿыланахеит. Аҩызцәа аеҵәақәа инрыцрас-аарыцрасуа, урҭгьы амца рыцрыддуа, иҟәыбаса рҿылархон. Иара шеишеиуа, акгьы амыхьӡакәа, ажәҩан ашҵа мцабзла ашьҭа ҭӷәыхаа ианҵаны илеиуан. Илеиуан, илеиуан хызаҵәшәа. Аа, анаџьалбеит, шьҭа иаангыландаз, имқәацаӡо уа иҩкыдландаз ҳәа сгәы аҭҳара-аҭҳара еисуа сазԥшын, аха иара аҽазнымкылаӡакәа ишнеиуаз ажәҩан ӡмыжь ду илахәлабга ицеит, уаҳа ашьҭамҭагьы ыҟамкәа.
– Измааноузеи, анаџьалбеит?!
– Сеидроу, иумбо иҟоузеи. Уи зызку изҩахәы ԥсызааит, иара ԥеиԥш бзиа имазааит!
– Угыл, Шардын, шаанӡа ара ҳалҵроуп, умбои Шарԥыеҵәа нахьхьи абахә кәаҩ иахьавсуа.
Хҭарԥала рхы-рҿқәа ҭаҳәҳәаны, аҟәаԥа-ҿаԥара нрыжьуан ҩыџьа ахацәа. Рахәыц пашәа рымҩа арлашон Шарԥыеҵәа. Наҟ-ааҟ иаарыкәыршаны аҟармаҵысқәа рыбжьқәа хыркуа еидыҽырбалон. Урҭ ыцәар ҟалаӡом, аҟарма рыӷриаауеит азы. Ҳаиҳа ашәа хаақәа, ашәа ҿыцқәа аԥызҵарыда ҳәа еицлабуеит.
Абгассақәагьы иааиларыԥсон, ашара шааигәахо адырра ҟарҵон. Абна илӡааша бгыӡкгьы иныхҵаӡаны иууит.
Гәымсҭа агыгцәа ргыланы ишәахха илеиуеит. Амшын гәрымуеит, амшцәгьа абозаап. Ишыԥхынроугьы хаара мацәак аҵам аԥша исуа.
Ажәабжь аарылаҩт Ешыраа:
– Иҟалаз шәаҳау, уара?!
– Иҟалеи, абааԥс?!
– Аӡаԥшь-иԥа Омар дуӡӡа дрымшьи уара?!
– Ҟоҳ, ишԥоуҳәо џьушьҭ, изгәаӷьыда?!
– Ирҳәоит, Акьахьба иоуп ҳәа, ргәааибаганы иҟамзи. Иаха ахәылԥаз, Гәымсҭа аԥшаҳәаҿы Ҳаџьараҭ амҩа кны дтәазаарын. Егьи Аҟәантә дшаауаз, аӡы даарны апыҟҟаҳәа аҟәара данаақәла, ари, аарцә дцәыҵатәаны дизыԥшымзи, аҟәақҳәа абџьар ааигәыдиҵан, игәаҵаӷара кылжәаны дылкаижьт, рҳәеит. Иара ахысразы иуҭахуази усгьы.
– Иара дабаҟоу, нас?!
– Дыбналазар акәхап, сеидру.
Гәыԥҩык ахьааидгыло дырҩегьых иаацәырыргоит аӡбахә:
– Иҟалаз шәаҳау, уара, аҳҭынра иҟалаз?!
– Иҟалеи, абааԥс. Иҟалеи?!
– Аума, акаамеҭ ҟалеит рымҳәеи?!
– Аӡаԥшь-иԥа дыршьит рымҳәеи, уара?!
– Дызшьыда? Ажәеиԥшьаа рцырҟьа иоума?!
– Аиеи!
– Арҭ еизӷыӷкны иҟамзи. Иаха ахәылԥаз Гәымсҭа аӡиас нырцә-аарцә иааиҿаҳазаарын, рабџьарқәа ҭыхны аҟәҟәаҳәа еиҿахысуа рҿаархан, аӡы агәҭаныҵәҟьа Омар дызгарыз ахы иқәшәан, ахыԥҳәа длеиқәаҳаит, рҳәеит. Амала, иҽы мыжда арахь дырнагеит, рҳәеит. Егьыгьы ӷәӷәала дхәызаап, дызцәынхо акгьы имам, рҳәеит. Аԥсуаҵас имыхәазт Аҟәа ахәшәтәырҭахь ддәықәыргалеит, рҳәеит.
– Еибафеит рыцҳа!
– Ааи гәышьа!
Даҽа-шьоукых абри аӡбахә рҳәоит ҽакала:
– Иҟалаз шәаҳау, уара?!
–Иҟалеи, уара?!
– Ахырзаман еиқәаҵәа ҟалеит, рҳәеит. Адгьыл амаа зкыз Аӡаԥшь-иԥа ҟыт изымҳәо дышьны длышьҭаҵаны ицеит, рымҳәеи Акьахьба иҩызцәеи иареи?!
– Убасҵәҟьоу?!
– Ааи, убас ауп ирҳәо. Ирҳәоит ахьгьы имазаарын, имырхит ҳәа. Нас аӡәгьы дахырхит, аха уи иашьа дыҟоуп. Акьахьба иԥсыхәоузеи шьҭа, иҭыӡгьы игәарагьы амца аурыжьп?!
– Ае-еи, ацәгьа зуа, ацәгьа изыԥшыми!
Ацәылашәшәра шамаз Ҳаџьараҭ иҽы хәжәаны иқыҭа далалеит. Ара усгьы бнароуп иахьабалак. Ашәах зықәчыз Араԥ аӷәырџҳәа аӷәра иацҳауа Хьыбба игәашә инадгылеит. Аԥшәма ҳәа ҿиҭын, егьигь иҩны даадәылҵит.
– Ишудыруа еиԥш, убзыцәашьа дысшьит, уара уакәын ишьтәыҵәҟьаз, аха! Шәцо, шәаауа сҽы сымхны ишәымҭар жәуамызт. Ашьҭахьы, ишәҭахыз ансылшәырша, шәыхабар заҵа исышәмырбарыз. Аха, усшьуам, уара унхаҩуп, уи дҭауадуп. Шәнеины цқьа шәхы-шәгәы далышәх, дышәҵәуа. Уаала шьҭа арахь! – иҳәан, уи даашьҭыхны, ари агәашә днаҩсын Акаӡба иҟны днеит. Уигьы иҩны дындәылиган ус иеиҳәеит:
– Уара аԥаса ижәымун шысҳәоз, сҽы сымхны, ида шәхамшәалартә шәыбзыцәашь ишәҭеит. Уажәы иҟалаз, ижәбо ауп. Сани саҳәшьцәеи абра аҩны ашә аркны иҩнатәоуп. Аӡаԥшьаа адунеи рымҽхакны ишыҟоу – ижәдыруа ауп. Урҭ руаажәлар ааины сыҩны сҭаацәа шалаку ирбылуеит. Нас, саакылсны, раԥхьа шәаргьы шәҭаацәагьы шәыҩнқәа шәылрыҩнакны амца аусыжьуеит. Сара хара џьара сцо џьышәымшьан, ара ааигәа хәык сықәтәазаауеит, иҟашәҵо зегьы збарҭахоит, аланарԥшыгала сыԥшуеит.
Аӡаԥшьаа рҭынхацәа ааира иалагахьеит. Шәнеи убра аҳҭынраҿы. Акьахьба ҳара даҳшьуеит, даҳшьаанӡа иҳашәраӡа, иҩны-игәара ҳалакьысрым, мамзар, иара хара дыҟаӡам, ҳазегь амца ҳауижьуеит ҳәа рашәҳәа. Иҟаиҵаз аҟны даагылаӡом шәҳәа. Сара сзеиԥшроу жәымдыруеи?! Сан, саҳәшьцәа дышәмырблын, урҭ акгьы рхараӡам, ар шәыманы сара шәсышьҭал, сара сышәшьы, нас ишәҭаху ҟашәҵа!
Абас нараҳәаны наҟ дырԥырҵит. Ибзиоуп рҳәагәышьеит даргьы.
Ауаа еигәныҩт. Атәыла бгеит. Маанаа, Ачаа, Маршьанаа рлымҳа иҭасит. Ахлымӡаах ҟалеит.
Аҳкәажә лыхцәы қамызуа илықәыжьны, лыӡӷы цәԥуа, дшьаарҵәыраха агәарԥ дакуам. Лышәибжь аӡырҩашқәа ааныркылоит, аккаҳәа ашәа ҳәо ашәаԥыџьаԥ ирылатәоу ардәынақәа иԥсы-ԥсны, акәапа-сапаҳәа ирылшәшәоит, амра ашәы аҿанаршәуеит.
Апҟаҩҳәа аполициа иманы дкылсит ауриадник Маан
– Шәлеины абыржәыҵәҟьа иҩны амца ацрашәҵа! Уабаҟоу, нан, Алықьсандр? Нан! Лақәоуп анхацәа! Алақәа сышԥарфеи, нан! Шәнеины рызынтәык амца рыцрашәҵа! Убра иаҳәшьцәа, иан, ргәылацәа зегьы-зегьы лыҩнакны амца аушәыжь. Ус еиҳа еиӷьуп! – дуазыруеит Ач-ԥҳа.
– Ҳаџьараҭ хыхь ахәадаҟынтә ланарԥшыгала дрылаԥшуеит. Аҳҭынра ашҭа ашьацра агәыр ыларшәызар ицыр-цыруа ианалибаауеит.
Еилақызқызуа агәарԥ аҭәра иаҿуп.
Аӡаԥшьаа тәыс ирымоу уа аҳҭынра дук инацәыхарамкәа ҩны хәыҷык изгылоуп, уа иҩноуп иԥҳәыс ԥшӡеи иареи рымацара. Хшара дрымаӡам. Аҳҭынра афатә-ажәтә уҳәа, иамоу-иахӡу зегьы иара дырхылаԥшуп.
Уажәы убри атәы, ааҵәажә-мааҵәажә, ажә-мыжә ирымаз зегьы ааизыҳәҳәаны дҩага дҩаҵарҵеит. Агаз зҭаз ҭанақьык наидыркит. Ауриадник иуаажәлар аашьҭихит. Алықьсандр уа дыҟоуп, игәы ҭыԥраауа ажәҩан далало уа дрыцуп Курк Ҳасан. Ахьыббагьы Акаӡбагьы урҭ ирҿаҳәуа ак рҳәоит ҳәа иаҿуп, аха ирзыӡырҩуада, аӡы иҭахыс иаҩызоуп.
Арҭ зегь инапсыргәыҵа иқәгылоушәа ибоит Ҳаџьараҭ. Иҭаҭын аацәырганы дахоит, дахоит, амца ирԥсӡом, зегьы ибоит.
«Абарҭ мчыла сҽы сымхны аҭауад ирҭеит, иаргьы ихы нақәиҵеит, аха… Уажәы дырҩегьых ижәымун, сҭаацәа акгьы рхарам, ишәымблын, акыр шәылшозар схаҭа сышәшьы ҳәа расҳәеит. Ма ирҳәаны акгьы илымҵуоу, ма рыбз еивҵоу акы ыҟоуп.
Ус акә, егьыс акә, ҽеи ыҟам. Аԥсы иҵәуара рхашҭны, зегьы еиханы сыҩныҟа ицоит. – Мап! Сан, саҳәшьцәа, сыҩны рбылуа ирасраӡарым, амца рыласҵап!» – иҳәан, бзиа иҩны иазаигәахо ианнеи, апҟаҩҳәа иҿылеихан, акәара дҭаланы дрымбаӡакәа дара дларывсын, аҳҭынра ашьҭахьала днеины, Араԥ абна инылаҿеиҳәеит. Ани атәы иҩны дладгылан, ашә иҿаз дласны ацаԥха ааҿыхны дыҩналеит. Уантә аҭуан дықәлеит, нас, хыхь аҟауар аахшәаны дыҩкылсын, ақә дҩықәтәеит. Шьҭа аланарԥшыгагьы иҭахӡам, ааигәара дааит, цқьа ибарҭоуп. Иҩны амца ацраҵара ргәаӷьуоу, ирымгәаӷьуоу?
Атәы дқьырҵҵуа, иҭанақьы азна агаз даҵаланы, ажә-мыжә иманы агәашә даназааигәаха, ауаа ааисын дыркит. Асҭаршын дрыманы ауриадник иашьапкит.
Арҭ зегьы ибоит иара, иҩны ақәцә дықәтәаны дахьԥшуа. Ибардан шәақь игәыдкылоуп, ижәҩахырқәа наҟ-ааҟ еихырсны иҟанҭаруазқәа икәыршоуп, итапанчақәа еихаххаа – акы икәа иҭоуп, акы иҟәнуп. Абар-абар дналбааԥоит, акгьы игӡам. Уи аамҭазы, аҳҭынрахьынтә атәы ԥҳәыс даакылсзар, лыҩны аҩныҵҟала ашә аркуп. Днаха-аахеит, илырҟаҵымыҵит, аха иатуам, иҿыж-мыжуеит.
Ҳаџьараҭ ахьышәҭҳәа длалбааԥан ашә даахан иаартны аԥҳәыс дылҿасит, ашьа лҿихит, нас лыжәҩа данкны дырууааӡа дыршәны ацәардаӷәы дықәижьит. Лара дыҳәҳәарц далаган, аха атапанча аныналҿеик аҳаҷа налыхәлашәеит.
– Бысшьӡоит, ҿыбымҭын акәымзар… Сара сыбзымдырӡои?! Цәқәырԥашәа еисуаз лгәыԥҳәы инапқәа нархьысит.
– Ушԥасзымдыруеи, Ҳаџьараҭ, сумшьын абааԥсы егьыс иуҭаху сызу! – лҳәан, игәылҭәаа-гәылҭәаа иҟаз лгәыԥҳәқәа еимырхха изкыз лыҵкы аҳәынҵәрақәа аттаҳәа аԥыртра далагеит, дахьықәиаша ацәардаӷәгьы днықәыԥшит.
– Ааит, бара акаҳԥы, аилымгажә! Ҳасан сакәу џьыбшьома, бӡырҩла арахь! – шәыҭауад дахьысшьыз азы сҭаацәа ҳаҩны иҩнакны агаз рықәҭәаны ирыблырц ицеит. Иббоу, нахьхьи иахьнеиуа. Бхаҵажә раԥхьа дгылоуп, сара сыгәхьаа мкӡакәа. Аӡаԥшьаа дрыцәшәаны дрыцхраауеит.
Сара уажәы ара сзыҟоу – сыҩны амца акыр, ари игылоу ббома, аҭанақьы азна агаз ыҟоуп. Иаашьҭыхны баргьы, Ач-ԥҳагьы, бхаҵажәгьы аҳҭынра шәлыҩнажьны амца шәоусыжьуеит. Иара иашьа Алықьсандргьы далазбылуеит? Абас ауп!
Ибҿататоу ашьаҟәада бымрыцқьакәа, бнеины, бымбои лыҽшьуа амӡырха дахьықәгылоу аҳкәажә, исызлаҳәа ибасҳәаз зегьы. Сара дырҩегьых хыхь сыхәнаны ахыб сықәтәоит, бнацәа насықәкны слырба. Бца шьҭа бсымпыҵаԥсаанӡа! – иҳәан, лыжәҩа данкны, ддәылирууааит.
Иара хыхь дҩықәԥалан, дыԥшуп. Лахьхьи агәашә аҿы еилыхоит, ара амӡырха аҳҭынраҿы – ахырзаман. Аԥсы дырхашҭит ауаа.
– Бабаҟоу, бара иҵапҟаша, арысҟаамҭа. Диида ибыҵалазеи, бызшьыда, бара хлаҳәада?! – аҳкәажә дкаамеҭха атәыԥҳәыс даалԥылеит.
– Сызшьызу, абан ҳаҩны ақәцә дахьықәтәоу, – лнапы налырххеит, – ииҳәазгьы абри ауп лҳәеит иаарццакны. Ач-ԥҳа лхы ҩышьҭылхын атәԥҳәыс лыҩны ақәцәахь дҩаԥшызар, акаамеҭ – лыҷкәын дызшьыз лыҩны дааины деиқәыбџьарха дыԥшуп. Рылаԥшқәа ааиқәшәеит:
– Ааи, ааи, иаабалҳәаз зегь иашоуп! Шәызегь шәеилазбылуеит! – ҿиҭит Ҳаџьараҭ.
– Унан, хса, избази! Иубаз еицәоу убеит ҳәа! Ари длаапкҵәҟьазаап, зегьы ҳлеиланҵәа ҳаигоит! Диида хаас! Ари изы хаҵа дыҟаӡам! Бца, быҩ абыржәыҵәҟьа, иҩны иакьымсааит! Быҵҟьа, бызгылоузеи бҿаббаӡа, зегьы арахь иааиааит! – лҳәан, атәыԥҳәыс дыԥхалырсит. Лара хыхь лыҷкәын дахьыгҿаз длыҩнапҟа дцеит.
Ҳаџьараҭ аԥырсал аузыжьыз аӷба акаԥдан иеиԥш, дыԥшуа уа дықәтәоуп.
Атәыԥҳәыс дыххымшақә Кьахьаа ргәашә дладыххылан, днапҟьа-шьапҟьо рацәажәара даҿын. Нас зегьы аагьежьын, арахь – аҳҭынрахьы рхы дырхеит. Еиҵаӷәӷәа, ашьшьыҳәакәын ишаауаз дара.
Иара ахыб ашырҳәа длалбааҟьаны и-Раԥ абӷа иҽнеиҭан, Уазаџьра абнеиқәара днылашәкәеит.
Ахымш рзы акәын. Ашәы зхашәу аҳҭынраҿы ҵыхәаԥҵәарада еилагәжәажәон.
– Оо, хыхь жәҩан аҟны иҟоу иаҳхылаԥшхәу анцәа ду, сунықәуеит! Иахьа абра згәаҵаӷара кылжәаны исымҵоу сашьеиҳаб Омар дшысымҵәуа, уи ахы цаҳә-цаҳә ҭзырҟьаз Акьахьба иарӷьажәҩа нҿакны иаахҵәаны сашьа инышәынҭра агәы инықәсҵаанӡа. Оо, жәлареиқәара иахьа абра еизаз, ишәаҳауеит сҭоуба! – иҳәан, Алықьсандр иашьа дызныз асакаса аԥхьа длышьамхышгылан ажәҩан ахь инапқәа ҩышьҭихит. Нас ашьшьыҳәа дҩагылеит. Луанытә даақәыԥсычҳаит.
Уажәраанӡагьы ҭоуба имуаз! Еидара дуӡӡак дааҵыҵызшәа, дласкәантраӡа дааҟалеит.
– Ааи, нан, уи хара дцараҳа… срымфеи, нан, анхацәа ччиақәа, срымфеи? Сара сыҷкәынцәа аӡәы дыршьызаргьы аӡәы дынхеит. Аха, бара, нан, Раҳаима, ибыԥсыхәоузеи быҵәҩаншьап анҳарӡлак?! Ыы, нан, уажәгьы рыԥсы шԥаҭоу дара?! Иццышәтәуп рыҩнгьы ргәарагьы, ргәылацәагьы зегьы леилакны. Оо, Омар, нан, Омар, нан! Исыԥсыхәозеи сара! – ан рыцҳа деимацәыххаа аҭоубыҭ днашьҭагылеит. Наҟ-ааҟ деимырхха дыркын, ашәы иршәу иагәылԥхаауа аҳәса ааӡақәа. Иӡиасха, ихышхыҵәаны ажәлар аҭоубыҭ иаҵагыланы инеиуан. Ақәаҵа ҭбааҟны еиԥхыҟәҟәа аҽқәа ыҵаҿаҳәан, ашыҩ-сыҩҳәа рҵыхәақәа мҩанҵо, амҵ аархаабыцуа.
Аџьар рҳәеит ҳәа анаџьалбеит, еилақь иҟоузеи!
Аҟәеи, Гәдоуҭеи, Очамчыреи иахьрыҵаркуа полициа нымхеит. Ауриадникцәа ракәзар, рчынқәа ӷьазӷьазуа улаԥш дыршанхап, илеиҩеиуеит, рхаԥыцқәа аҿҿа ыҵгоит (даацәырҵааите агәы имазар Акьахьба!)
Ҩыџьа-хҩы ауаа рхы ааидыркылар, маӡа рҳәомашь ҳәа рхы аԥшнымҵаӡакәа инцәыҵарзыӡырҩуеит дара, ахылԥа ҟаԥшьқәа зхоу.
Амра караха, иалшоз зегьы ҟаҵаны амшын иаҵәа иазлеиуан ԥсшьара. Аҳауа ҟәыкӡа иҟан.
Агәакьацәа ракәымзар, ажәлар еимпуан.
Алықьсандри ачынуааи агәашә илҭибаган, иааилашәшәаанӡа еидхалеит. Акы еимаркуан, акы еиҿаркуан, аӡәы ас иҳәон, егьи ас иҳәон. Ашьҭахь џьара акаҟны икылсзар акәхап, априказ ироуз ала астражникцәа рыҽшаны идәықәлон. Усҟан ахаҵа игәымшәара рныԥшуан, иццакны еидыҵуан, аамҭа баша иргомызт. Нас, рымацара ианынхалак, ашьшьыҳәа рышьи-рышьи еиқәҵо, машәырк ҟамландаз ҳәа рҿынархон.
Ари ақыҭаҟны, иахьакәзаалак абнараҟны мҩахәасҭак хылаԥшрада иныжьмызт.
Гәрамгарҭас иахьрымақәаз аҩнқәа хәыцхәыц еимырдон. Уаха шаанӡа амҩахәасҭақәа, амҩадуқәа рҟны апҟара-пҟараҳәа аҽышьҭыбжьқәа ауаа рлымҳақәа ҵнаххьан. Ҽынла акәзар, џьоук хысхысуа алада ицаларын, џьоукы – аҩада.
Акьахьба иҩны, абар шьҭа ԥшьахоуп, мацәазҵас иакәшаны иахаҩоижьҭеи астражникцәеи, убас аӷәӷәақәа ҳәа иалаԥшны иалырхыз Аӡаԥшьаа рҭынхацәеи.
Ҵыскгьы ари агәараҭа изахыԥраауамызт, Хәдыши Дамшәи ирызгәамҭакәа. Ахухуҳәа ҿааихак ҟамҵаӡакәа ишшуаз иаадыршон. Аҽыуаҩ дҽыжәзхуаз лақәан. Аха уажәы ҭынчрахеит агәараҭаҿы. Урҭ ахьчалақәа рыҩбагьы лахьхьи ақәаҵа аҵыхәаҿы еиважуп. Астражникцәа аҳәынаԥшьыга рҿарҵеит.
Шьҭа ргәы раҳаҭны иԥшыхәуан аполициаа.
Ҳаџьараҭ ашьцылацәа имоуп ҳәа ргәы иахьаанагоз ақыҭақәа рахьгьы маӡала ишьҭын ашьҭазаҩцәа. Урҭ рлымҳақәа даара иҵарын, аҷытбжьы авшәаӡомызт. Ажәакала, Егри ԥсоуи иахьрыбжьанакуаз, џьаракыр ари ауаҩ дахьҽыжәҵхьаз акрыҟазар, иахьабалак ашьацҳәақәа аҳара иаҿын.
Алықьсандр маӡала Каӡ Шьрыф даашьҭыхны, хазы деимдо ддәықәын, иҭоуба анагӡаразы. Шьрыф, ихҵәаны дгьыл харантә иааз уаҩын, Кьахьаа дыргәылан. Аӡәы итәы зҭахым уаҩ қьиак иоуп ҳәа акәын дшырдыруаз игәылацәа.
Аҩсҭаа ида уаҩы издыруамызт, инаныражә ашьҭахьтәи ашьаҟа иавҵажьыз абҟәыл хәыҷы аамҭала ахьеҩ шааҭгалоз, икәеицеиуа аҩызцәа ишынрылашәалоз хь-цырак. Аҳаҭхәыжә иҭоу убаанӡа уахымыччан. Аӡәгьы изеилкаауамызт ари ауаҩ иӷраз, дшеиӷрабааз.
Уажәы, уахынла иабџьар аашьҭых дандәықәлоз, ҩахьхьи акаӡӷы анаараҿы амхы ирымоу «амшәқәа ирцәихьчаразы» дцалон. Абас, бжь-цәак ихарԥаны дшыҟаз амалахазгьы иԥҳәысҵәҟьагьы дыршьа лымамызт. Уаҩ кьаҿк, шаҭлаҟьак, акыр иааиланы дыҟан. Ихагәҭа атәан-ца ықәырҭәазшәа, икылгьежьааӡа ипашын. Ишьапқәа неишьклаԥса-ааишьклаԥсо аҽкәар еиԥш данныҟәоз, дышьҭхысааӡаны акәын дышцоз. Ахаан уаҩы димбацызт дзацәажәо диҿаԥшуаны. Наҟ ӡибнаҟа акәын илаԥш ахьхаз. Ацгәы акраноуҭо абла хҩаны иафоит еиԥш…
Ҽынла иуаажәлар дрылан, ацәгьеи-абзиеи ахьыҟоу агәҭа далагылан, илымҳа кыдҵа зегьы дырзыӡырҩуан. Аҳҭынра аганахьала ишакәым жәак нааны иаҳар, иԥсы инаҵаҵаны
иҵәахуан, иахьахәҭоу иҷаԥшьӡа иаацәырганы инаганы инықәиҵон. Иҟан имшала иҩахыӡаа ицахьаз анхамҩақәа, аха уи иара ибз шалаз здыруадаз?
Уажәы Шьрыф игәырӷьара ҵыхәаԥҵәара амам. Ех, уажәы иара ибзоурала Ҳаџьараҭ, ма икра, ма ишьра зыҟалар, иԥсы ахьынӡаҭоу қьафура шԥаимазаарыз! Ибҟәыл хәыҷгьы акаҩ-акаҩ ааҭгаларын.
Иҟаларын, усҟан иҩнгьы игәарагьы длагәҭасны илкажьны, иҟаиҵалак иҭаацәа акы рыҵагаланы иаашьҭыхны, наҟ џьара дцаны, оҳ, гәышьа ҳәа длеиқәтәаны дхәап-жапуа, шьала ирҳаз амал афара далагар. Дааԥсаҵәҟьеит аиашаз, еснагь иҽӡаны аҟазаара дарааԥсеит.
Аҳҭынраа ртәы, ахәылԥазшәа Ҳасан иашҭа длавсын, ахухуҳәа алақәа шеишуаз, дыцраԥ-цраԥуа ҵаҟатәи ацҳахь ихы ирхеит. Ҳасан игәашә ашьаҟа давагыланы дизыԥшуан: «Дабацоишь иан лхылымсааит? Имаҭәа ҿыцқәашәа иҟоугьы ишәыхуп, ԥыҭк инаскьо иԥшра имоуп. Иҟаиҵои уахь, иҽеилаҳәа, иҽеилаца? Ных сиазҵаар еиҳа еиӷьуп». Агәашә дылҭууаан, архәарсҭа дааваҵәин иқәҿиҭит, шьыжьымҭан аахыс сҽы сашьҭоуп исымбеит, уахь џьаракыр иубазар ҳәа. «Мап, џьаргьы исымбацт», – иҳәеит егьи. «Аҟәанӡа дрышьҭуеит аказы, уаҵә ашьыжь дгьежьуеит. Аҳыҳ, уаҵәынӡа дхынҳәӡом. Иқәақәра згааит! Ҳаи, сукәыхшандаз, ҳаи, сузӡатәындаз уараҵәҟьа!» – дгьежьын игәарԥ дааҭалон еиԥш, иԥҳәыс агәашә аԥхьа дԥышәырччо дгыланы дизыԥшуан. Зназы ихиҿы ашеишеира аалашьцакит, аха нас, ҩаԥхьа аԥҭа зԥырҵыз амреиԥш иаакаҷҷеит.
– Изакәызеи, уара, ахагацәа реиԥш умацара уцәажәо уаауама?
– Уцәажәацәап умацара, ҳазлаҳаз апылҳаҭ бымбои. Сара уаха аҳҭынрахьы сцахуеит, лассы сзымаакәа аӡәы дсазҵаауазар, иҽы ыӡын дашьҭоуп ҳәа раҳәа.
Ауха Ҳасан алашьцара иҽалак, ишьамхқәа иҵԥраауа, игәы ҳаракӡа, аҳҭынрахьы иҿыҩеихеит. «Ҳаи, уара Аҟәаҟа узго ушьапқәа саарыкәыхшахааит. Ҳаи, уара уахь удәықәызҵаз Ач-ԥҳа сбыкәырбанхааит, бышԥасҭаху абыржәыҵәҟьа! Ҳаи, зегьы-зегьы саашәыкәыхшахааит?!
Аахьхьи, аҳҭынра агәашә ду дҭамлакәа, уа алақәа ааисны дыркуан ааҵрала, ҩахьхьи, атәы иҩнала дҵиҟә-ҵиҟәуа днеин агәашә хәыҷы аҷараҳәа иаартны ашә днадгылеит. Игәы шԥеисуа, мшәан. Иҭыԥаны наҟ ицаӡара иҟоуп. Зынӡа ирԥшқаӡаны, тыгәтыгәҳәа днасит ашә. Илымҳа надҵа дааӡырҩит. Мап. Деиҭасит, маҷк иаарӷәӷәаны. Иҟалеи, мшәан? Аҳҭынрахьы даангылазар ара лымацара дшәаны… Игәы нкыдԥсаа ицеит. Абри еиԥш иҟоу агәаанагара цәыршәага абаизаауаз уажәы… Ыы, анцәа димаӡами? Еиҭааирӷәӷәеит. Дҭаҳаӡаны дыцәоу, ариабжьарак лыцәа ыҟамызт, лтәа ыҟамызт, аилаҩеилас акаамеҭ, иҵабгаша Ҳаџьараҭгьы дихәахәахьан. Дабаца? Дабаца рҳәо дынҵәааит! Абри леиԥш аԥҳәыс ссир, абри агмыг дызлаицааи? Идылбалазеи, ланаџьалбеит?
– Сара соуп, сара, быҟазар ашә аарты, абааԥсы! – дааӷьаҵәыӷьаҵәит. Убасҟан аҷараҳәа ашә аатит. Аԥхарра ҟәандаӡа иааиҿасит алашьцараҟынтә. Дхәыҵаланы диан рыцҳа, дшәаҟьаны дыҟами! Иԥсы иамхарацәаханы дналзыҭрысит.
– Умааин уажәы, уи агәы сымазар узымдырӡои?!
– Ашәымҭазаҵәык, сгәилшәҭы! – дааигәыдиҳәҳәалан, лқьышә ԥхақәа дынрылаԥст.
– Ус умун, уҽеилых зны…
… Аҵх алашьцара иҽналакны, дласӡа иҩныҟа дцон Ҳасан.
«Ах, знык Ҳаџьараҭ дыршьыхыр, ар ҵысны ишьҭоуп, ранаџьалбеит, ак шԥарылымшара. Нас, «оҳ гәышьа» амҳәози адгьыл. Сҽынеиҵыхны, смаҟа ԥыртланы адәы сықәымзаауази. Аџьаҳаным еилашыра иазцаша санхәыԥҳа Хамсада! Иаауқәшәаны уԥсындаз, сгәыла Камшьышь, ушԥасцәымӷу, аха уи уара иуздыргәышьаӡом. Усҟан угәырӷьаҵәа, убз уқьышә иаақәшьуа умааи.
Адунеихаан иҵыҵуамызт уи амаӡа хлымӡаах, Ҳаџьараҭ адунеи данымзар. Уи иаарласны сыла ишԥамбара…»
Абар, хәаха-хәымш нҭакәкәа ицеит ихабар ҳәа уаҳа акгьыҟаӡам. Адгьыл дахәлабгама, амшын дырма, ас гәырӡ-шашәаӡ кылаӡшьа уаҩы ибахьоума. Аҩны иахаҩогьы ргәы ԥҵәазар акәхап, ԥыҭҩык еиԥхьыттақәеит.
Агәашә ыларҟаца иаркуп. Раҳаима лыԥҳацәеи лареи уахгьы-ҽынгьы агәарԥ иҭыҵуам, имидагәидаха, иҟалара ирԥеиԥшхашьа рзымдыруа аҩны итәоуп. Аҵх агәҭа ааиҩнашон. Амза зны-зынла «ахҭарԥа» ахаҿы иаакәнаршоит, нас иаахнатуеит.
Ахҭарԥашла аӡәы ихы-иҿы ҭаҳәҳәаны абна даалҵын, ари агәараҭа дазааигәахон. Зынӡа иԥсы ӡаны, итапанча харшаланы икны дааиуан уи. Агәашә ахь ихы имырхакәа, қәыцла ихкааз агәараанда шьабсҭашәа дынхууаан, атрымҳәа наҟ дынҭаԥалеит. Маҷк дӡыҩӡа даанҿасит. Ихы нарҳәы-аарҳәуа, деиқәҿлымҳаха дгылоуп. Убри амҭазы, лахьхьи, агәашә хәыҷы аҟны иаамацәысын, хаҿык ацәаара аарла иаҵлашааит. Убри инақәикын зхы-зҿы ҭаҳәҳәаз ахаҵа итапанча мцабз хәыҷык нҭҟьеит. Маҷк дааҭгылан дааӡырҩыхт, нас длаҵҟьан, аӷызбжьы ахьгоз агәашә ахь дыҩит. Аҭаҭын мыжда амца аиркырц асԥычка анааихьишь, аҵықьҳәа иааҭҟьаз ахы дахәт аха иԥсы игеит. Уи иваиаз дҩаҵҟьан ихы ахьынахаз дыҩт. Уигьы илаиқәкны аҵықь ааҭган длеизҟәыҿит. Нас ихы-иҿы злаҭаҳәҳәаз ихҭарԥа шкәакәа наҟ иааихкәыцәааны днеиҭаԥан, дааҭгылахт. Аҵыхәтәан дзеихсыз иқьыбжьы ада шьҭыбжьы ыҟамызт. Агәашә хәыҷы дынхҟьан, иӷызы-мызуа икажьыз днеихаххит. Иважьыз ишәақь ҩышьҭихын асамԥал аҿыхны ируааӡа наҟ алашьцара инылаижьит. Ахәы длеиҿаԥшит. Аӡаԥшьаа ргәараҭа иазааигәаз ачынуаҩ Емхаа иакәын.
– Ҳаи, унҵәааит, уҩны уандәықәла иларҟәӡаны иасырбан, аха ууаҭәа ашшара иақәшәазаап, абаҩ иақәшәеит. Ухаҵами, иаачҳаны, уеиханы ушәақь уҵаргәо уца! Ач-ԥҳа лҟны унеи! Абасоуп ҳәа иҟалаз сызлаҳәа, шәаџьҳәаҩыс уара унсыжьуеит. Егьарааны шәсыцрымҵыргьы абас шәыхьлоит ҳәа шысҳәаз убра инацҵа, – иҳәеит Ҳаџьараҭ. Дҩеиханы изшьапык даақәиргылан, ишәақь наиҵаиргылт. а-Емхаа ихаԥыц еихарӷәӷәо ихьаа иҟажоит ҳәа даҿын.
Нас Ҳаџьараҭ даақәгьежьын, игәарԥ дынҭаԥалан иҩны дыҩхалеит. Игәжәажәо еилаз иани иаҳәшьцәеи инапы аарыкәиршеит.
Убри аамҭазы, агәашә лҭыҵ хҩык астражникцәа ҵиҟәҵиҟәуа иаавҵыҵын, рабџьарқәа кны ишзахәоз аҳҭынрахьы еихеит.
Ҳаџьараҭ иҭаацәа неимда-ааимдо дрыхәаԥшуан:
– Абасгьы-абасгьы ҟасҵеит: дызусҭаз сзеилымкааит. Аӡә дысхәит, егьи Емхаа иакәзар, иуаҭәа ашшара хжәаны дылзысышьҭит. Шәымшәан, абаақәа! Кьахь Ҳаџьараҭ сакәзар, шәа шәырблыр, абри аҳабла иаланхо ҭауадаа рышьҭамҭа кьоу зҳәара аӡәы дыҟамкәа илеилкааны амца рыцраҵаны избылуеит!
Ар ҳәа аӡәыр ааиуазар, ашә, агәашә рзаашәмыртын. Иԥырҽуазар, иԥырҽааит. Иԥҽны иҩналааит. Усҟан аӡәы шәиҳәо, шәиашьапкуа, шәматанеиуа, ихы шьышьуа, игәы шьышьуа шәҽыҟашәымҵан. Шәшааиц, еснагь шәхы шьҭыхны ишәкыз. Шәара аӡәы шәиҳәо шәыҟаӡам. Шәтәы ишәымоу шәфала, ара акрыҟоуп макьана.
Сара сышәԥырҵӡом, ара ааигәа стәоуп, хара џьаргьы сцаӡом. Сара сахьынӡаҟоу аӡәы ак шәзиур ҳәа шәымшәан, амца рыжәысҵап! Шәгәы шәмышьҭын абааԥс, агәырҩа шәҽашәымҭан.
Ԥыҭрак ашьҭахь дындәылҟьаны Араԥ аҟны днеин, аҵламахә иахьадҿаҳәалаз аӷәра аахыхны аҽышькыл ишьапы нкылеикын аԥшӡеиԥш дныҵаба дцеит.
Араԥ цыҩцыҩ абна еиқәарахь ахы рханы апҟара-пҟараҳәа инеиуан, Акьахьба ҷкәын даманы.
«Емхаа силгеит. Исхарагәышьеи? Шьҭа, Ҳасан Кәркәба? Уигьы – анхаҩы, аҳҭынра иҽадкыланы сара ӷас сышьҭихит. Ҳара-ҳарала ҳаибадырфоит. Саб рыцҳа имҳәалози урҭ ус ирҟазшьоуп ҳәа.
Зыгәра гатәыда, арҭ зегьы ахәшә ыфаны иҟоупеи? Ауаа рыгәра мгакәа брагьшьас иҟоузеи… Никәалеи Шардыни рымацароу?
Ҩахьхьи, Уазаџьара агәҭа иаланхо аҭаацәареи саби еиҿцаалон. Акыр чеиџьыка еицырфахьан. Кәбец ҳәа изышьҭоу,
иҷкәын Фаси… Изакәытә хьыӡқәоузеи ирымоу, инҵәааит! Убарҭ рыгәра згарыма? Аԥсшәа бзианы ирҳәоит дара, ари адгьыл анамыс, аҟазшьақәа цәгьамкәа ирҵахьеит. Иҷкәыни сареи ҳаиқәлацәоуп, уа снеир ԥыҭрак сырзымҵәахри? Макьана сара сыҩны ааигәара сыҟазароуп. Иара амч змоу малуаҩуп, ахьгьы имоуп рҳәоит, ауаа ицәшәоит, ицәыԥхашьоит. Сцап, нхаҩык дсықәӡыр аҵкыс, сцап уахь, уаҩы иҿахырсҭам.
Иҩны иҩахыкны ҩахьхьи аџьра агәҭаҵәҟьа наныражәк рызгылоуп. Уи аҭуан амоуп, ҭәак лықәыжьны схы нықәысҵалап. Аҷкәынгьы даасыдскылар, абџьар бзиа ибоит, тапанчак наисҭар ҳаицызаап, ҽынла абна ҳаҵәахлап, уахынла уа ҳиалап. Урҭгьы даарак рыгәра сызгом аха… Сгәыла анхаҩы сишьразы данкылатәа нахыс, ауаа рыгәрагара уадаҩуп».
Ашарԥазы аҵарақәа ҷырт-сыртҳәа ацәа ианалҵуаз: «О аԥшәма» – ҳәа Ҳаџьараҭ Кубец игәашә днылагылт. Аху-суҳәа ахьча ла-қамсақәа ааигәныҩт. «Хәыр-р» ҳәа Араԥ ахы ҩышьҭнакәыцәааит. Ажәжәаҳәа иҽеилаҳәо, алақәа дрыҵаҟьо амаҵурҭа даадәылҵит Кубец.
– Бзиала уаабеит, уҭал арахь! – агәашә асақь аалхны иҟьаҟьаӡа иааиртит аԥшәма.
– Бзиара убааит Кубец! Слеир уҭахыҵәҟьоу, ма ус дәыԥсышәоуп ҳәа иуҳәоу?!
– Ҳаи, Ҳаџьараҭ уоума?! Ихы-иҿы ҭаҳәҳәаны абрагьҩык дааит ҳәа сыԥшын! Улеи, улеи арахь, мшәан! Зныкыр ҳаҩны уааихьоу! Уааира сцәымӷны, изуеи! Сара шәыҩны шаҟантә стәахьоу-сгылахьоу, ааи, Ҷыжә рыцҳа… Улеи сааукәыхшоуп!
– Уи ҵабыргуп, саби уареи имаҷымкәа ачеиџьыка еицышәфахьан, – дылҽыжәԥан, агәарԥ дынҭалеит изызԥшӡамыз асас. – Брагьҩык дааиз џьысшьеит, иҳәеит, Кубец. Сара сабрагьҩымкәа сзусҭада нас, ауаа шьны абна сылазар?!
– Ааи, уи ҽеимкәа иҟалагәышьеит. Ауаҩы дышьтәымызт, уи мариоуп, ауаҩы иааӡара ауп аџьамыӷәа… Ааи, дыҟоуп аҷкәынгьы, дыцәоуп, дҳарҿыхап. Омар ахәаша, иаб Ҭаҭласҭани уаб рыцҳа Ҷыжәи рыԥсы ҭазҭгьы ас шәмыхьыр ҟаларын, дад. Урҭ бзиа еибабон, еиҿцаауан, аха шәара уи шәзынамыгӡеит, шәыҷкәынра шәыхнаԥаан иахьакәым шәкылнагеит. Абра
арымӡ аҟны ҳлатәап зны. Араԥ арахь исырбеи, абар убригьы ҳазҵатәо аҵла иадҿаҳәалазааит. Аиеи, иахьакәымыз шәкылнагеит. Шьҭа уи риашашьа амам.
– Кубец, алабжьагажәақәа абаҳахәарҭоу уажәы?! Ауаҩы дзыршьуа, дызхыршьаауа акыҟоуп азоуп. Ҽырбашақә ауаҩы дыршьӡом. Амаҭ зхыршьаауа…
– Ааи, гәышьа, ус акәхап…
Ԥыҭрак ашьҭахь шьыжьхьа ҳәа какалк аанкыланы, иҽыжәланы аҩада аџьра иҵашьшь иҩеиуан Кубец иҷкәын Фасии Ҳаџьараҭи. Урҭ рхы хан Мыжә иааԥҭражәахь.
Кубец иакәзар, дгьежьыгьежьуа иҩны-игәара дамкуа дықәын.
– Аиеи, шьҭа угәаҭеила, ҳаҷкәын заҵә ухала дуфеит, – ауазырра даҿын ан рыцҳагьы.
– Исхароузеи сара? Аа, амарџьа, узааиуазар уааи сыҷкәынгьы дуцабрагьыр иҭахуп ҳәа сиашьапкны даазгама? Ашарԥазы шаанӡа ақәыџьма ҳаламԥалеи, уара?!
– Диумҭандаз!
– Дисымҭакәа, днаганы инапы дансыртәалеит. Дара еиқәлацәоуп, ихатәы иара идырроуп шьҭа…
– Иидыруазеи агаӡажә… Ҳашԥанҵәеи сукәыхшоуп, сабацари, мшәан? Сыҵәҩаншьап џьаргьы дысзышьҭӡом ҳәа хаҵаҵас улагыландаз, Сара сҟноуп уара уахьыӷәӷәоу!
– Ааи, ааи, ус ауп. Дибымҭара быҟоуп! Дбыздырӡом Акьахьба дзакәу! Адунеи зырхыџхыџуаз, аҭауад деиҩырҿахә дышьны дказыжьыз, Аемхаа иуаҭәа ашшара хжәаны изҭаз, уаҩ дызхәарҭаӡам иоума сара сызҿабгало. Ҳаҩнгьы ҳгәарагьы ццышәитәып… Баагыл, баагыл! Ус ҳнеилап, иҟало аабап! Ҳара разҟы ҳамаӡамкәа анцәа ҳаишарызу нас? Уамашәа иубаша, абаандаҩы дызкуа бзиа дибоит ҳәа, иара ҳаҷкәынгьы акәатакәатаҳәа дицны дышцаз ауп.
– Дгаӡами, агаӡа уаҳа ишԥеиурыз? Ахацәа зегьы шәыԥсы-шәыԥсынҵры ауми – абџьар, аҽы, урҭ аниба даангылозма. Адәы ҳаззықәз ҳԥазаҵә абрагьҩы диҭаны абна дышԥалоуҵа уаргьы саргьы адунеи ҳамбааитеи! Шьҭа ҳара ҳабацо?! Дад, исзумун, ҳаҷкәын заҵә даҳхумбаан уҳәазҭгьы, ани дуаҩымзи, ушлара
аҳаҭыр ибаргьы узымдыритеи! Нын, ашьыжь албааԥшразы иааҳазкылсзеи!...
Нкылашьа змам аамҭа ықәҳа ицон. Икәазаха, ҽаҩраҭагалара иаамҭан, Аџьықәреиқәа рлапҟьақәа еихәыдхышьны ирҿажьын. Амра хааӡа иааӡон. Аџьықәреи аԥаҵа бырфынқәа аԥша ҟәанда рахәыҭхәыҭуан. Аца ҭыкка аура хьанҭа иазыԥшын.
Аха Раҳаимараа рымхурсҭақәа… Аҳаршьыли аҳәакамеи рхышьшьы иҟан. Ҳашәзыцәаӷәап, аџьықәреи хәыҷык шәзылаҳҵап ҳәа игәаӷьны уаҩы дзааиуамызт. Иааиӡаргьы лҭахымызт Раҳаима. Рымшала аӡәы хҭынҟьак иоур ҟалон. Зынӡаск иааихмырҟәысӡакәа Аӡаԥшьаа рылаԥш ахын ари агәараҭа. «Аџьықәреи лаҳҵауа иаҳрашәауа егьиуа шьҭа ара анхамҩа аҟаҵара атәы аҳәара уадаҩуп. Макьаназ иаҳфаша, иаажәыша ҳамоуп, наҟ-наҟ иҟало аабап, шәымшәан абааԥс, шәымшәан!» – лыԥҳацәа дрылабжьон ан.
Дара – ирҳәаша, иргаша аҭыԥҳацәа. Аха иабаҟоу иреиҽырбоз арԥарцәа? Еихьышәшәа-еиԥышәшәа ирыцрыҵит. Уимоу, ари ашҭа иавсуа џьоукы-џьоукы шәаны арахь агәараҭа изҭаԥшуам.
Ус иҟалеит уажәы. Амшын инхыӡла ицеит ари ашҭа иҭысуаз аԥасатәи агәырӷьа-ччабыжь.
Хәылԥазыла анҷа аҵаҟа арымӡ иқәтәаны аиҳәшьцәа ачамгәыр арахәыцқәа неиԥхьашьшьаауа, агәы ырԥшқауа ихааӡа ашәа адырҳәалон. Уи инацҳәо хәыҷы-хәыҷла анапеинҟьарахь ииасуан. Ассааҳәа дшьацәхыртәуа, Ҳаџьараҭ иаҳәшьцәа аӡәы иаԥхьа дыргыланы, ашьац ахықәцә иқәымкьысӡо ихиаало рҿаархон. Ран дрыхәаԥшуа лыблақәа аалхалашон.
Нас – арԥарцәа ҟаимаҭқәа рҽыжәхра, рҽыжәҵара иахәомызт, акрыфара-акрыжәра, ахәмарра, аччара, аидҽырбалара. «Ееҳ, анаџьалбеит, аразҟы бзиа, анасыԥ шьахә ҳазԥшызаргьы иудыруеи, аҩсҭаа илымҳа џьгәоуп, хыхь иқәтәоу зхьышьаргәыҵа сакәыхшоу анцәа ду», – лҳәон ан, усҟан.
Уажәы? Ҵхагәыншәа ҭынчроуп ара. Еижьагоу аԥсҭазааражә. Дабаҟоу ҳара ҳ-Анцәахә ду, дабаҟоу?
Акьахьба иҽышьҭа рбеит, Акьахьба ихысбыжь раҳаит ҳәа зны-зынла уҳәан-сҳәан аарыламгьежьуазар, иара ихабарҵәҟьа уаҩы издыруамызт. Кубец амзаатә изаауан иҷкәын икылаӡшьазы.
Астражникцәа алашьцара рҽалак иаакыдгылон Кубец иҟны. Нас ишааиз еиԥш иныҵаба ицон, егьырҭ ақыҭақәа рахь хәыц-хәыц еимдо
Лахьхьи амшын аҟәара азааигәара Гәында Андыба лԥеиԥш дазхәыцуа дгәырҩон. Усҟан лааигәа-сигәа иҟоу ашәаԥыџьаԥ рыбӷьы аканӡара иалагон, аҵар ашәаҳәара иаҟәыҵуан, лымрахаҿы анаалашалак иаалыкәыршаны ашәаԥыџьаԥ быбышӡа иԥтуан, аҵар гәырӷьаҵәа ашәа ҿыцқәа аԥырҵон.
Ҵхы лашәык азы Ҳаџьараҭи Фасии иқьыԥаха икылсит рнаныражә ахь. Кубец иахь имнеит. Аҽқәа рыҵаҟа иныҵаҿаҳәаны, рхәы нарыҭаны, ух, гәышьа ҳәа аҭәа тата рыҽныларыжьит. Аӷәырҿӷәырҿҳәа рыцламҳәашьҭыбжьқәа шраҳауаз инҭаҳәахаа ицәеит.
Абар шьҭа аҵх агәы ааҩнашон, абнеиқәара илагылаз ананыра акәша-мыкәша ула аҵәыршы ҭакызар иумбо илашьцан. Дзусҭа уажәы аиарҭа иамадам, зегьы кашьшьы ицәоуп, рыԥсы ршьоит.
Абри аамҭаз аеҵә кыднаԥаартә Араԥ акьыр-кьырбжьы геит. Еиларӷәӷәа итапанча кны игәы иқәыз иарӷьа напы ҩышьҭкәыцәаа дҩықәтәеит Ҳаџьараҭ. Ананыра иаакәыршаны ҽышьҭыбжьқәак гон. Даанапыршьышьит иваиаз иҩыза Фаси дирҿыхарц… аха уи иҭыԥ ҭацәын, дызгәылаиаз аҭәа хьшәашәаӡа иҟан.
Ус акаҩҳәа ааҵрахь бжьыцәгьак аагеит:
– Сара Чыгба соуп! Абрагьцәа-рабрагь Ачыгба! Аҳаҳаи акы уацәымшәан, а-Кьахьба! Сара акгьы усырхьуам! Уара ухаҵа бзиоуп, баша ухы ҭоумырхан! Уԥсы шҭоу аҳәынҭқарра ургар рҭахуп. Убри сара снапы иануп, хәдықәҵарагьы узызуеит ухы хәыцк шалымшәо ала.
– Ааит, абрагьцәа-рабрагь уакәымкәа анҵәажә, Инаԥҳа Кьагәа уакәны уаацәырҵит! Зыжәлаҟны имаҳагьаханы абна
илалаз уоума знапы санырҵаз, сытҟәаны сызго, уцәа рцәахааит! Иусырбап сара, уабиԥс!.. – хысбжьык еиԥшха арҵәаа ҩҭиргеит Ҳаџьараҭ, аҟәҟәаҳәа илага амца ларыжәҵаны, дууааӡа дкаԥеит, иқәырқәыруа игылаз и-Раԥ ахь.
Аҭәа зқәыжьыз ананыра аҭуан ахь аҭак амца аурыжьит. Зны алҩаҵә хәашьӡа иҩалҟьеит, нас имцабзны, аҽҩырҭбааны ананыра ахыб зегьы аамҽханакит. Ахысбыжьқәа ааиқәтәеит. Мшаҽнеиԥш иккаӡа ишеишеиуан ананыра акәша-мыкәша. Абрагьцәа-рабрагь Ачыгба ивагылаз иарӷьажәҩа-астражник игәаҵаӷара кылблааны иҽы дахьынҳалан.
Лахьхьи ахылаӷьарахь, апҟара-апҟараҳәа ҽык кәкәаӡа ицон, ашьҭыбжь есааира имаҷхо мацара аҵх еиқәара иналаӡит.
– Ачыгба ихы хьышьшьы аԥхьа дгыланы днеиуан, истражникцәа рҩыза дсакасанҵаны дрыма ишьҭан. Блас иирбои шьҭа ауриадник Амаан?!
Ҳаџьараҭ сара сымч иқәхоит, гәыԥҩык астражникцәа насыцҵа ҳәа иеимҳәази. Абна дзылҵыз Ҳаџьараҭ ила ихы ҿихырц акәымзи…
«Егьоурым, макьана ҳаԥхьаҟа аамҭа ыҟоуп, иаразнакала зегьы ҟалом-тәа. Зегь зхароу Фаси ашәикка иоуп. Иаҳҳәаз ҟаимҵаӡеит. Араԥ угароуп ҳәа иаҳҳәеит, иара иҽы иманы дцеит. Уара узыбналозар убнал, амарџьа, ҳәа иаҳҳәазшәа». Абрагьцәа-рабрагь абас данаахәыц, акыр иԥсы ааигеит. Ҳаџьараҭ дыкны днаганы ауриадник иаԥхьа днаиргылазшәа аҟарагьы игәы ааӡеит: «Баша изырҳәозаарым Ажәеиԥшьаа рцырҟьа ҳәа, ҳаиқәхаԥса ҳикәшаны ҳашгылаз, аԥшӡеиԥш…»
Хымш рышьҭахь Шьханыҟәа иԥсшьарҭа ҳәа изышьҭоу ашьха узлахало Анҷараҟны Акьахьба Фаси диманы дтәан.
– Абасоуп! Хәышә мааҭ ахьы азыҳәа уабажәи уареи сышәҭиит. Аԥсахра! Аԥсахҩы ианакәызаалак ифҩы гоит, аха рыцҳарас иҟалаз уи афҩы иара иԥынҵа иҭасӡом. Саби иареи ачеиџьыка еицырфахьаз дақәыжьцәеит. Ахьы кәеицеиуа ианиҿаҷҷа даагылозма уабажә, ихы акәзар иахҭниҵарынеи! Иара имоу изхом! Амали аԥсыцәгьареи еишьцәоуп. Абыржәыҵәҟьа уцаны Аӡаԥшьаа ирымихыз хәышә мааҭ ахьы
аашьҭыхны, уаби уареи ишәыманы, ҩахьхьи Анҷара аҭалараҟны амра аӡы илӡаагылоны еиԥш иаажәгароуп. Сара исҳәаз сахыԥаӡом, иудыруеит усгьы. Уабажә изуам ҳәа дхьышьырххо далагар, исызиаҳәа дареи уареи шәшеибасмырааӡо. Усҟан агәнаҳа иара имазааит!
Уца абыржәыҵәҟьа уласны! Амыцхә сыбла ухгылацәоит! Сыԥшуп! Шәҭахызаргьы, Ӡаԥшьаа ш-Ӡаԥшьаау зегьы шәыманы шәҩеи, убра иҳаибарбап. Амала, ишәхашәмыршҭын, уа Анҷара аҭаларҭаҟны мҩак ауп иамоу, сара уи кны сыштәоу! – Ҳаџьараҭ иикыз аҟамчы апҟацаҳәа дзықәтәаз ақыдуахәа иҩахиҟьеит.
Фаси деиџьыеиџьуа дынҽыжәлан, аџьра длылахәаша дцеит.
Дтәан ус дӡыҩӡа, Ҳаџьараҭ ҳамҭакы. Днаԥшы-ааԥшуа аџьра дылаԥшуан. Адунеи ршеижьҭеи аахыс игылоума абарҭ аџьажә дуқәа? Иажәыз каҳауеит, аҿыц гылоит, џьоукы ԥсуеит, џьоукы ииуеит. Аԥсабара ҳалалуп ауаҩы изы, уи дахьчоит, дааӡоит. Ауаҩы дыџьнышуп ауаҩ изы. Уи диҵаҵәиааны дижьоит, дихәаҽуеит, дишьуеит.
Итапанчақәа, ибардан шәақь уҳәа, зегьы азиҭын рывҵыжж ррыцқьара далагеит. Иара ацәҟьара аихсра даҿҳәаран. Уаҟа иҽызлаԥишәоз афицарска тапанча кеикеиуа иааирыцқьан, инапы ианҵаны дахәаԥшуан. «Уара уоуп мыц зымҳәо, сзымԥсахуа. Ауаҩы игәра агара сцәуадаҩхеит, аха уара аихаӡа иаҳа угәра зго салагеит. Фаси – аҽадажә. Ауасачах еиԥш, сахьцозаалакгьы акәатакәатаҳәа дышсышьҭаз, сырцәаны исзиуз ауп ассир! С-Раԥ игазҭгьы аҟыт аасыхдырҵуамызт. Ачыгба анҵәажә, ҳашԥеиқәымшәари уареи сареи даҽаџьара, ацгәабла ҳаибарҳәҳәап!»
Ирацәаххыраха, инаҩс аџьраҟны амаҵә-чымаҵәқәа аӷәырџӷәырџҳәа ифо илагылан Араԥ шьамхеицамк. Зны-зынла аҵыхәа аамҩаннаҵалон, ахы ҩышьҭых иааӡыӡымкуан. Еиҭаналагон акрыфара.
Абар, шьҭа амрагьы мысҭхәагак ашәара илеины аӡы иӡаагылоит. Иҟарҵаришь аџьнышқәа, иаарушь?! Даара агәаҽанызаара аҭахуп ас иҟоу ауаа рҟны.
Дҩаҵҟьан, џьҵлашәпак днавагыланы иланарԥшыгала цқьа
икылкааны алада дыԥшит. Ашәаԥыџьаԥ хәыц-хәыц «аҳәҳәага» ахьшьуа длеиуан. Абан, лахьхьи Кубец иашҭа асаркьеиԥш икеикеиуа длықәԥшит. Ан дхырқәақәо агәарԥ аҟны ҟәардәк дықәтәоуп. Акрырҿалҵо џьышьа кәытқәак еихьыс-еиԥысуа илыкәшоит, рбаӷьк рылагьежьаауеит. Лнапқәа ааинылҟьоит зны-зынла. «Шьы, амырза шәагааит, шәсыдызцалазеи!» – лҳәозар акәхап. Даргьы наԥхьаҵ-ааԥхьаҵуеит, аха ҩаԥхьа еиҭаалыдеизалоит.
Ҩахьхьи, уи агәараҭа аханы, аџьра агәҭаны иаахаргьежьны, ицәеиқәараха, аццышә татаӡа ишьҭоуп – ананыра аҭыԥ. Ираӡазҭгьы иара далакны дахьырбылуаз ауп уи.
Лахьхьи, Ташә иқәаҵала Кәбец ихы кнаҳаӡа иҷкәын дицны инымҵәаӡо аџьра илаланы иҩеиуеит, аб дааҭгылоит, иԥсы ааиҭеикуеит, дырҩегьых иҿыҩеихоит.
Аланарԥшыга ахьирхозаалак, хәыц-хәыц иахьеимидозаалак уаҩ дибом. Рахәқәак цәышәшә-цәышәшәӡа анаара иламзар.
– Аа, уара Фаси абааԥс, уа акгьы улымшеит, ыы? Даныцәалак дшьы ҳҳәеит, уи улымшозар, и-Раԥ иҵганы ига ҳҳәеит, уаҳа акы шԥааузмырҽеи, арахь абрагьра уҽазукуеит, – деихо дахьҩеиуа дааҭгылоит Кәбец. Нас иҷкәын днеиҿаԥшуеит.
– Дахьыцәоу душьуеит, аа? Итапанча абас инацәа аҵакны еиларӷәӷәа икны игәы иқәуп, аҷыт бжьы иаҩижьӡом, дыфцырҟьаны дҩаҵҟьоит. Дысшьып ҳәа сшаҿу стапанча аҿаԥ ааҿыҵгар?! Иара уаҵәҟьа ахыԥҳәа сышьны сылкаижьуеит ауп! – Фаси илахь еимарџахәны иаб днеиҿаԥшуеит.
– Ааи, дад, ус акәхап, ус.
– Тәымуаҩ даднаргылаӡом Араԥ. Уи акырқәа игәасҭахьеит сара. Ақьышә хбырчачашәа иҟоу умахәарқәа инарықәк-нарықәкны иафҩышәо иалагоит, иаҭаху афҩы анухнамкаа «хәырр» аргоит. Нас иҽы га ҳәа сышәкит, шәара ижәга ус имариазар!
– Ааи, дад, ус акәхап, ус. Уи даара дуаҩы џьбароуп. Лыԥхала ҳазидҵындаз иахьак, анцәа дақәиҭуп. Сара – аҭаҳмада, аха уара суцәшәоит.
– Исҳәаз шәанахыԥа шәыҷкәын уаҳа дыжәбом ҳәа узааицҳаит…
– Исоумҳәахьеи, дад. Исоумҳәахьеи. Исаҳаит. Ус акәхап, дад, ус. Ее-и, сабиц.
– Нахьхьи анаӡараҿы асԥычкаҭра кыдҵа ҳәа сдәықәиҵон. Инкыдҵаны саагьежьаанӡа аҟәҟәаҳәа илагәыдҵаны икылыжәжәа илықәиҵон. Аҿыв-сывҳәа ахԥшақәа сышьҭыржәаауан. Аа, абааԥс, сушьуама, анысҳәалак, аччара далагон. Уара адуӡӡа усымбозар уаҳа избода, сара сзеихсуа асԥычкаҭра ауп, иҳәон. Нас ани сара сызлаихәарҭоузеи?!
– Ааи, дад, ус ауп ус. Ҳазланагалази уҳәар иауази, ҳҷыгә-ҷыгәӡа ҳшааиуаз? Аԥсаҭацәгьа Омаргьы иҽыззикуаз дидырындаз. Ашхырцәаӷьҭра инапы ҭишьын, даманы ицеит, уажәы ҳара ҳрышьклаҳаит, анаџьалбеит, ари ахылт-пылт. Иахьак ҳаибганы ҳазицәцар, нас…
Анҷа аҭаларҭаҟны иааин иааԥшит аби-ҷкәыни. Ҭынчроуп иаарыкәыршаны. Ус, ҷытҳәа рганахь лаба ҩарҵәк аԥҵәашьҭыбжь геит. Иааҭрыс-мрысын уахь инаԥшит. Ҳацаҟьашәа дџыхӡа, аџьҵла давагыланы дырзыԥшуан Акьахьба. Ус икылкааны еиҿаԥшуан Кәбеци иареи .
– Бзиала уаабеит ануҳәа, сааира уҭахыҵәҟьоу ус дәыԥсшәоуп ҳәа иуҳәоу ҳәа ануасҳәаз угәалашәоу, ашьыжь раԥхьа уҩны саннеиз, Кубец? – еихмырсыӷьӡакәа ибла дхыԥшыло иҿы ааихирԥхьеит Ҳаџьараҭ.
– Ааи, дад, ишԥасгәаламшәо, заманалаҵәҟьа исгәалашәоит…
– Шәабатәиқәоу уара шәарҭ? Арахь шәыӡхызгаз аӷба ӡааҟәрылар акәымзи! Закәытә уаа гаџьеиқәоузеи! Абрысҟатәи чеиџьыка саби уареи еицышәфахьаз пату шԥалақәшәҵа, ацәа шәцәахааит?
– Ааи, дад, иуҳәаратәы иухьт, саб иԥсаныс иуҳәаратәы иухьт…
– Уаб уиҿықәысҵааит, уаб егьиҳәа уаҩы хазынак уихылҵзар акәхап, аԥаразы ауаҩы имеигӡо, ала қьаафырқәа! Ааи, саб уиқәлоуп акәымзар, иуқәнагаз здыргәышьон аха…
Ус ауп, дад, ус, иаауҳәозаалак исықәнагам ҳәа акы ыҟам. Сыҷкәынгьы дзырҟьалаз са соуп, дад. Санымԥсӡа абри сақәшәараны сыҟазаарын. Уи сзырҟаҵаз…
– Иузырҟаҵаз?
– Уи сзырҟаҵаз аҳҭынраа…
– Уи узырҟаҵаз аҳҭынраа ракәӡам. Абри ицәыругаз амакәан ауп. Ахьшь ура ырчганы ача бзиа цәыҵырҳәҳәаны ианадырбо еиԥш, икылырҳәҳәаны амакәан анудырба, атазҳәа уаасны иукит.
– Аиеи, дад, аиеи, иуҭаху сызу, унапаҟны сыҟоуп. Абар, схызхыз аламысырӡга! – иҳәан, Кубец икәа иҭигаз амакәан хәыҷы аҿааирхеит, Ҳаџьараҭ иахь. Иара амыжда иҭаз ааилаҩҩит, ахьхьа-хьхьаҳәа иаацәажәеит. Иааимихт.
Уажәы иаадыдымацәысны, аҟәақҳәа Ҳаџьараҭ афы лаисны дааиҟәнажәахыр! Усҟан иҷкәыни иареи рхьы еилаарцыруа, ишьҭкәыцәаа рыҩныҟа игәырӷьаҵәа ишԥацарыз! Адунеигьы ҭынчрахон.
– Дабиԥазаҵәуп уҷкәын, саргьы сабиԥазаҵәуп. Абиԥазаҵәра – аҵәҩаншьапмырӡга. Иуқәнагоз ыҟагәышьан, аха… Думаз уҷкәын. Амала, шьҭа шәласны шәысԥырҵ, сгәы хынҳәуеит сахьшәыхәаԥшуа, шәҽысҿашәмыжьын џьаргьы, шәысҭыҳә наҟ! – аӷьеҩ ҩарыхиргеит. Аби-аԥеи еиҵаӷәӷәа, зны иқәасқәасуа, зны икәаруа абна илаланы рҿылархеит. Аб ицәыҵакшәа даахьаԥшуан шьҭахьҟа – «ииашаҵәҟьану, рыԥсы роуҵәҟьану? Уи разҟуп, уи насыԥуп!»
Ҳаџьараҭ дгыланы дааԥшуеит:
«Аҳҭынраа роуп исзырҟаҵа иҳәахуеит. Нас дааҳәны, изхароу абри аламысырӡга ауп ҳәа амакәан сирбоит. Дзакәытә уаҩузеи! Фаси алахша! Аԥсахра! Аԥсахра!»
Дыӡит Ҳаџьараҭ, зынӡак ихабар ыҟаӡам. Иҩызцәа Никәалеи Шардыни рахь дцама, Нхыҵҟа иқәлацәа, идырцәа рҟны дыҟоума, – аӡәгьы акгьы издыруам.
Арахь иҩны ишахаҩоз уаҳа нарыламкәа ргәахы ԥҵәеит. Акаӡба Шьрыф ҽнак аабжьаижьуам Раҳаимараа рыҟны дымнеикәа. «Уаҳа ҳаҷкәын ихабар ыҟаӡами, ҳашԥанҵәеи, цхыраарас иаҳҭарызеи, дахьыҟоу ҳзымдыруазар? Ҩызада-ԥызада дышԥақәха, сарахәаша. Иҟаҳҵари, арахь ҳқыҭа аҵыс залымԥраауа амҩақәа шәаҳауп, шәыҩны есуаха абырҵкал икылхны иахаҩоит. Ас ишшәарҭоу изымдыркәа, ҳаӷеиҭа, аҩныҟа иҿааихар… Еҳ, закәытә аамҭоузеи ҳазҭахаз», – абас дцәажәо длатәон абра.
Аӡлагарахьгьы данрызцалоз ыҟан, зны-зынла мҿыкгьы рзааигалон. Арахә-ашәахә ак ылахаргьы, иеигәышә аашьҭых деимдон.
Ан илдыргәышьон лыҷкәын иахьитәарҭаз-иахьигыларҭаз, шамахамзар, аха Шьрыф иалҳәомызт. Избанзар, дахьыҟоу еиликаар, џьара акала сышԥеимыцхраари ҳәа ддәықәлар ауан, уи анҭ иҵырхыр, инхамҩа дырӡыр алшон, имылкгәышьеи.
«Ее-и, сара ҩынԥҳәыск иалыздыраагәышьоузеи, нан, аҷкәын дахьгәароу. Сара абра ашә схаркны, сыԥҳацәа сгәыҵаԥсаны аҩны сыҩнатәоуп. Адәы уқәзар ауми улымҳагьы акы анҭасуа. Нан, уа хыжәлақәак аацәырыжәгақәеи, ҵәыцак-ҩаҵәцак ааникылап», – лҳәон Раҳаима.
«Мамоу џьыбышьҭ, уажәааигәоуп акы санацҳа, макьана снапқәагьы цқьа имбацт!» – ҳәаны дҩагыланы, ихәда цқьа иҭрыцқьааны, наҟ дынкажьцәаны, инапы ӡык нақәиҭәон.
Акрыфара уҭахӡамзаргьы иугәаирԥхон усҟан, аџьмеиԥш, ахыргәхыргәҳәа ицламҳәа аус аруа.
«Раҳаима, ббаашәт, иаҳҳәеит ҳәа, аҭыԥ аҟны ҳтәоушәа, башәсақәа рҿыгҳара аҽыуаҩ дыԥаны дзахыԥом», – иҳәон Шьрыф, ихәы анимҵадыргылоз. Аха нас уԥшыр, урҭ ашә ҽыҭқәа ҿыцәаауа, иҿыцәаауа мацара икьашӡа даарылгон, изыҳалалхааит. Акаҷыҷ жьы иалҵыз аҩы самсал ала иҟырҟы ирцәаакуан. «Ахаан ачеиџьыка амымӡааит ари аԥацха!» – иҳәон дангылашаз. Усҟан, иахьа ҿыц ибазшәа, ари аԥацха аҭуан инаркны, хәажәи масарлеи еиларшьыз, алҩақ иаганы иҟаз аҭыӡқәа илаԥш нархигон.
Ас ауаҩы имацара дтәаны акранифо, ицламҳәа ашьҭыбжь духошәа иҟалоит. Уи дацәыԥхашьар ҳәа дшәаны, Раҳаима анс акы далацәажәоит, ас акы далацәажәоит.
Аҵәца акәзар, хҭацәыхак амҭаӡакәа, аирыӡ ахы шҭаку иҭакуп. Џьоукы-џьоукы рымацара итәаны аныҳәаҿақәа аԥҵо
аҩы ржәуеит, изларылшои? Шьрыф уи аиуа илаӡам, хәба-фба ижәит, уа ашацаҳәа аҵыхәа ааҿаԥиҵәоит. Егьаҩы егьарыла иҟоуп, уи ҳара иазаауазеи…
Дбақьаӡа, акрыфа-акрыжә, имгәа шьышьуа аҩныҟа дцоит. Иԥаҵақәа днарыха-аарыхоит, ххьит ҳәа, иҭахы-иҭахым дынкажьцәо ддәықәуп. Ихагәҭаҵәҟьа мҳаԥк аҿаҟара икылӷьашааӡа иҟоуп. Уахынла амза каххаа ианылашо убри иацлабуеит. Мамзаргьы, ныха хәыҷык цырцыруа ииасуеит уҳәап.
Ибыбышӡа ӡа ип ип ытыз ашәҭ ах ах ь
Ҳабҩы унаӡаанӡа арымарахь ала ашьха ашьапаҿыҵәҟьа ҳаракыраны иҟан. Убра, ашәаԥыџьаԥ иагәылак, х-уадак змаз ахьатә кәасқьа ахьҵәҵәеиԥш иқәгылан. Хәархьшәа иҭырффа иџьоуҳарха икәыршан абарҵа. Уа уанҩыхәналак, итатаӡа, ицәеиқәараӡа амшәцәақәа унрылагылон.
Адәахьала аӷәтәы ҭӡамцқәа рҟны, иҭырҿҿа-ҭырҿҿа абқәа ртәыҩақәа ыршаны икнаҳан.
Ихдырҿҿаз ахьаца ахҿарах анҩеиуа еиԥшхо еихьымӡа-еиԥымӡо, иалыӷӷаа икнаҳан аҽацә тәыҩақәа. Убас ихәышлаԥса-хәышлаԥсаӡа ашьабсҭақәа рцәақәа ракәзар аҭӡамцқәа ирыдын.
Ари аҩны ашҭа уахьынҭыҵуа нахыс уабџьар хыршаны иукызаргьы ауеит, араагьы ашәарах уԥылоит. Аброуп нхарҭас иахьалих ашәарах рабчараҳ ҳәа изышьҭоу Никәала Царгәыш. Иԥҳәыс ҿа Ашьа дышьқьыруа дыҩноуп. Иара еихырсса-еихырсса илиҭо ашәарах жьы аџьыка ақәлырҳәҳәуеит, нас инага, алҩақ иашәны иҟоу ашш-быцаҟьа инықәрыжьуеит акәац. Еицрыҵәҵәа, алӡынрак уа икнаҳауп, алҩа алшәшәо.
Иҩызцәа ашәарыцацәа аҿцаалоит ари аҩнаҭа. Ҿыц ҳаԥшьак ахҩа нахыхны инеидтәалоит ашьхауаа, агәгәаҳәа еилажьу ақдымца иакәшаны.
Дыҟоуп Акьахьба уажәы абра. Еидҿарҳәалазшәа иааицрымшәо еицуп Никәалеи иареи. Алашә ииҭаху – ҩ-блакы шырҳәо еиԥш, Ҳаџьараҭ ҩызас димоуп ашәарыцаҩ, ацәҟьараз
ахҭа иҭазыршәуа, ақәԥаҩ, ахаҳәырԥаҩ. Абри ауп егьызҿу дара иахьа – мша-мыхәла. Избода, ма аҩада џьара илоуп, ма уи ахәынхыҵ, ма лахьхьи, Ҳабҩы иҭоуп. Иааҟәымҵӡакәа аԥибашәара иаҿуп.
Уаҩы иахьиҿахырсҭамыз азы имҩахыҵлон арахь абрагьцәагьы. Аԥшәма ихаҵара, иламыс иақәгәыӷуан.
Аамҭала ара дымҩахыҵхьан абрагьцәа-рабрагь ҳәа ззырҳәоз Ачыгбагьы. Дныҟәигахьан уи. Аха ашьҭахь дызхабрагьыз анеиликаа, уаҳа ичаӷьа агьама иимырбеит. Ижәлаҟны ԥҳәыск хәымгала длызныҟәеит. Уи азмырхакәа, амч сымоуп ҳәа, харада-барада уаҩы заманак дылкагәаны, ихәцә ҩыҵкааны дишьит.
Абас дхаҵа бааԥсын Ачыгба. Гарҭа амамкәа амч илажьын. Ирҳәоит, зны дшышәарыцоз, игәиҽанӡамкәа амшә иқәбабаны дакит ҳәа. Даҵагьежьааны, дақәԥаны икаижьит. Аха иаразнак ицәгылан, еиҭа ианизыҭрыс, шыц лабашьак ныҟәигалон, амшә асаса ҭышәшәаара илҭаршьшьы иааҭаиргьежьын, уаҳа акы аазмырҽеиӡакәа ишҳәыԥыӡыԥуаз, иаҳәызба ду лаӷриҳәан, ишьны илкаижьит.
Ихымҭагьы убас баша икашәаӡомызт, абаз агәҭа кылицҟьаауан. Ихәымгарақәа наҟ иааицрыхны, ихаҵа ӷьеҩра ааизныжьызҭгьы, арык рхы аҭыгаразы раԥхьа иургылашаз иакәгәышьан… Аха ажәхьа «бзиа» аныга азна ахш уҭаны, нас иҵыгьны иказҭәо даҩызахеит.
Иоура, иҭбаара наӡан, уаҩаԥшьк. Ибла агәы ӷраны. Игәышԥы акыр арахь иааҭыганы, ҟьаҟьак, амца иақәуҵар имбылуа ҳәа ззырҳәоз иакәын. Аиаҳәа ҭыхга – аҵкьапар еиԥш, ижакьа гәымжьаҵәӡа иҟан.
– Ашьҭахь имаршәа кны аполициаа рхы дадырхәо иалагеит. Аӡәырҩы абрагьцәа иршәо-ирӡыӡуа икылигахьан.
«Аламҵ улымҳа иҭалар, ус акала иҭызгоит ҳәа уагьаламган, баша ухы аџьабаа аурбоит. Уи аҩыза кны, арахәыц ахаҵаны, уагәаны уигьы уахь, улымҳахь идәықәҵа, нас, уа дара-дарала еибакуеит, иагьҭибагоит», – иҳәон Ачыгба.
Убас акәын Ҳаџьараҭ изгьы игәы ишҭаз…
Иҟаиҵаз ауаҩшьразы абна дылан Гәыгә-иԥа Алықьса ҳәа абрагьҩык, аҳәынҭқараа дыԥхаҵо ишьҭан уигьы.
Ашьха ҳауа џьбара иааӡаз, згәашьамх еицамкуаз Никәалеи, ишәақь иацназгоз Ҳаџьараҭи ҩаха, хаха аҩныҟа ианыхнымҳәуаз ыҟан. Нас, ианаауаз, дара реиԥш бџьарла еиқәных ҩызцәақәак рыцны. Ашәарах ҟәаҟәаса икылыргон.
Аҩны иаатәон ҩымш-хымш. Нас инкылаӡ ицон. Никәалеи Ҳаџьараҭи анааидхалалак, рабџьарқәа рыманы иныҵыҵуан, ргәыцәқәа шны иузымкуа иҟалаанӡа цәҟьареихсран изҿыз. Нас рымчқәа нкаԥсаанӡа, еидшыланы – аиқәԥара, адгьыл дырҵысуама уҳәарын, дых-чыхҳәа икеибажьуан. Нас аҵәыргыла ахыԥара.
Ицон ус аамҭа. Абар, шықәсык нҭакәкәа инҵәеит Акьахьба абна дылоуижьҭеи. Уарла-шәарла иҭаацәа рҟны даакыдгылалоит, ма иҩызцәа – Шардын, Никәала, Кьыл Џьгәаҭ уҳәа маӡала иаакыдҵаалалоит. Ирыгу-ирыбзоу инарыцхраа-аарыцхраалоит.
Уахык зны Ҳаџьараҭ иқыҭа даалалан, иаӷацәа Ӡаԥшьаа иларыҵакны, Кәырк Ҳасан иҩны длавсын, лахьхьи амшын аԥшаҳәаҟны дцеит. Лакгьы ҟыԥ амҳәеит, алашьцара жәпа ишьҭа ҩеимашьшьы иагеит.
Уа, амжәаӡахәа агәҭа иалагылаз аҩн хәыҷы ааигәара дыԥхьеит ауха. Иуапа иҵаршәын, икәыршан, акәадыр ихчнын. Иҽы ивараҿы ишьаҳаны иқәын. Араԥ ҟазшьас иамаз, ауапа хара иацәцомызт, уи ааигәа-сигәа иҳәуан, ахы ҩышьҭых уахь инаԥшуан.
Абри аӷәтәы ҩын-хәыҷы аҟноуп гьылшәҭык быбышӡа иахьышәҭыз, убри ашәҭ фҩы лаҳалаҳа днеиҽырбарц, днеихырхәарц азоуп уаха ара зиршауа. Дук ихарамкәа ахьхьа-хьхьаҳәа ицәажәо ӡыҷҷа хәыҷык ашьҭыбжь гоит. Хымԥада шьха-ӡыхьуп, уи ӡрыжәтәуп. Мамзар, ас аккаҳәа ашәа аҳәаӡомызт, ус еишьылӡа игаӡа-ҳәаӡаӡа иҟоу – иҟаму уаҩы изымдыруа ицон. Иҟалап, абри аӡыҷҷа хәыҷы акәзаргьы абри аҩн хәыҷаҟны ипытыз агьылшәҭ зыбзоуроу? Иҟалап…
Иккаӡа иаашеит. Иахак ахьарч зыхгоз амшын ҟьантаз аарла амра ашәахәақәа нхыԥхалеит. Урҭ зхьысыз ацәқәырԥа ссақәа ааилыџьџьаан, еилаӡыҭит. Ԥсыӡқәак цырцыруа, аҵәырт-сыртҳәа иналԥа-налԥан, ҩаԥхьа уахь инхәыҵаҵәрит.
Аҷараҳәа, уа иҽԥынгылаз, аҩн хәыҷы ашә аатит шарԥазӡа. Ибыбышӡа ипытыз шәҭҵас даадәылҵит гәыгәымк кны ԥҳәызбак. Дышиашаз, ишәаҳәоз аӡыҷҷахь лҿыналхеит. Уи маахырбла Гәында Андыба лакәын. Шьабсҭашәа дкалаӡа длеиуан лара, дәы-какаҷла иқәҵаз лыҵкы даҵаҽырбо.
Иааидхалеит маҷк Акьахьбеи лареи. Аҟармаҵарақәа зегьы абра иааизаны, иаарыкәыршаны ашәа рҳәон, ирҳәацыԥхьаӡа шәҭышла ихҟьон аԥсабара. Аеҵәақәа еихаԥса-еихаԥса, иҭеисԥыҳәны Гәында лыпҟа-хәда иахаџьџьаауа иакәыршан.
Ԥыҭрак ашьҭахь ахьтәы саан ианԥсало ахьцырақәа акыркырҳәа ишыччо еиԥш, Гәында лыччабжь аагеит. Лнацәа ҭхәаа иахалаз ахьтәы мацәаз лҿаҷҷо, лгәыгәым ӡыхьла ирҭәны, дышьҭыԥраа аҳауа далаланы аҩныҟа дгьежьуан.
Хҭарԥа-шкәакәа иакәзар, и-Араԥ иҵакәашо, ихылԥа аҵыс ҭаҳәуа абнаршәыра илгаз ҷапырхәак иаҟараз амҩахәасҭа кәараҵа ианыршәланы Анҷа-ҭаларҭахь дцон.
Гәында лыҩны ааигәара данааи, лмацәаз лнацәа иаахԥааны, ачабра ԥшқа инылаџьгәа, днаханы лыкәа инҭаҵаны, лыбҩатә гәыгәым лыманы аҩныҟа длеит.
Ҽаҩраҭагалара анҵәамҭаз акәын. Ҿбаарҭа ашьха ӡиаск аԥшаҳәаҿы аҟәара иқәтәан Ҳаџьараҭ, Никәала, Шардын
Ҳаџьараҭ иҵыкка иҟаз ашьхарахь дыԥшуан. Ус, ԥшьаала иаацәыригеит:
Лыхьыӡ-лыԥша мра каԥхаран,
Манча ахаҵа дбахәаԥшьны,
Ҵабал шыҟоу днеиҿаԥхеит,
Аҵыхәтәаны дигәаԥхеит,
Хьыӡла-ԥшала игәы лызцеит.
Лашҭаҟынӡа снаӡап – иҳәеит,
Абла ҭыԥха дызбап – иҳәеит,
Дсынасыԥзар дызгап – иҳәеит.
Иҽыхәа иаҵәа ааҭигахит,
Езгьегь кәадыр нақәиҵахит…
Нас Никәала иҩыза иааимидеит:
Ԥшькьаҿ-иԥа Манча ахаҵа,
Ииҳәаз неигӡар акәын,
Дызкыз дицәцар акәын,
Иаӷаз дишьыр акәын.
Шардынгьы баша даутәахыз, инациҵеит:
Абыжьҩеишьцәа раҳәшьа заҵәы,
Баалоу-ԥҳа Мадина,
Абжь-кәасқьак рықәцәаҿы,
Дықәыртәаны дныҟәыргон,
Быҩлашала ддырчон.
Нышә-хьшәашәа лшьапы амбацызт,
Гәацәыхьажәа лмаҳацызт.
Мрада дыԥхон,
Мзада дкаҷҷон.
Ашыцламшә иҵашьшь, ахьыр-хьырҳәа илеиуеит ари аӡиас ццакуа амшын ахь. Аԥашәқәа рыҵаҟа аҵаулараҿы еилбаҳҭӡа, акан рықәтата иҳәалмышьуеит, инаҭрыс-ааҭрысуеит акалмаҳақәа, џьоукгьы мҵысӡо, иӡыҩ-ӡыҩӡа иадырсызшәа уа иалагылоуп.
Шардын дҩагылан иџьыбақәа ааимидан, ҟәрышьк ицоз абҩа цырцыруа, амра ашәахәа ахьаҿаҷҷашаз инаскьаганы инкыдиҵеит, днеиҿаԥшит. Ҳаџьараҭ дмыццакӡакәа инапы ааиҵыхны акылыԥшра далагеит. Ус, аҟәақ ааҭгеит. Аҟәрышь зҿаршәыз ацаҟьа амца ҩаҿыҵыддит, иаргьы ахьараҳәа ҵаҟа абӷанҷра инылашәеит. Инеины иҩышьҭыркәыцәааит, агәҭа кылҵәаӡа иҟан.
– Шьҭа уи бзиоуп, аха иумҳәо иҳауҳәар иуҭаху, ари еинрааланы иуҳәаз иаанагои? – Ҳаџьараҭ днеиҿаԥшит Никәала.
– Ааи, уи уажәыҵәҟьа ишәасҳәоит. Зны зҵаарак сымоуп, аҭак ҟашәҵа.
– Ҳаԥшуп.
– Санԥсуа жәдыруама? – ихы ҩышьҭых днарҿаԥшит иҩызцәа.
– Ауаҩы иаџьал анааиуа изымдырратәы анцәа дишеит, уи даара ибзианы иҟаиҵеит, акәымзар, аҿаасҭарақәа ҟалараны иҟан адунеи аҟны.
– Ус анакәха, маҷк шәаасзыӡырҩы. Санԥсуа шәыздырӡом, иара саргьы иабаздыргәышьо. Аԥсрақәа зегьы еижәлам…
– Уажәы аԥсра аӡбахә зцәыругеи, Ҳаџьараҭ, ҳамԥсыр ҳәа ушәоу, абри адунеи иқәу ауаа зегьы ԥсуеит, аха рхаҭыԥан џьоукы гылахуеит. Аԥсра аҵкыс иаиааиз, уи иацәынхаз ҳәа аӡәыр уаҳахьоума? – Никәала иҩыза уамашәа дбаны днеиҿаԥшит.
– Аиеи, уара уиашоуп, аха шәӡырҩлеи зны, џьара икылызгоит, сажәа ҿахумҵәан…
– Ибзиоуп, ҳӡырҩуеит.
– Саб Ҷыжә рыцҳа дабиԥазаҵәын, сыҵәҩаншьап ҳәа дзықәгәыӷуаз сара сакәын, аха ишыжәбо уи аҵәҩаншьап каткатуа иалагеит. Зынӡак иҵыҩрны икаҳаанӡа иҵыргәатәуп. Даара акыр схәыцит, сеиҭахәыцит, аха егьа исшәаргьы-исзаргьы убра сазааиуа салагеит. Уи шәаргьы мап шахышәымҳәаауа здыруеит.
Шьҭа сажәа ахы ахьцо жәдыруазар акәхап, ани инеимда-ааимдо еинрааланы иаҳҳәоз ашәа… Ишәымдыруеи абрагь итәы? Уи ахызаҵә цаҳәцаҳә ахьизыԥшу издырӡом. Кәыкәымдырцыԥхьаӡа аԥсцәаҳа дизтәазар ҟалоит. Абыржәы абра сшәывыршьаар, нас? Иабаҟоу сыҵәҩаншьап?
– Ыы, агызмал, иахьааиго убо ирҵәины, зныкыр ҳара мап ҳәа уаҳҳәахьоума…
– Уаагыл, уаагыл, Шардын, иҳәала, Ҳаџьараҭ.
– Сара заманалаҵәҟьа издыруеит, даара акыргьы сазхәыцхьеит саџьал ааины сшымԥсуа даҽа аамҭакы ансхьымӡа. Уи иҟалашагьы анцәа дақәиҭуп. Нас, ус анакәха, сыԥсҭазаара зегьы бнала исхызгозар акәхап.
Агәнаҳа ҟасҵозаргьы, ԥҳәыс дааз…
– Ааи, ааи, убри заҟантәы ҳаргьы иуаҳҳәахьеи! Абрагьцәа абна иланы шаҟаҩы аҳәса ааргахьаны здыруада сара?
– Шәазыразума, нас?
– Нас, мшәан, ҳәарас иаҭахузеи, ҳлышьҭалап ҭыԥҳак, – ихы-иҿы аалашеит Никәала, иаацирӷзит Шардынгьы.
– Лара дыԥшаауп, Шардынгьы дубахьеит – Ҳаџьараҭ дааԥышәырччан Шардын днеизыԥшит. Рыхҩык уамашәа ибаны еиҿаԥшуан.
– Ааи, ааи, дубахьеит, иџьоумшьаӡан. Лареи уареи шәеидгылан. Дугәаламшәаӡои Ҳәаҭын-иԥа Мамсыр иеиныхраан…
– Ани, амаахырбла, иааҳадыххыланы иудныҳәаланы ицазу?!
– Лхаҭаҵәҟьа лоуп!
– Шаҟа деигәырӷьазеи, рыцҳа, аҭарчеи уара иахьугаз. Ааи, усҟан дыҳәҵәыҳәыҵәуа дышԥаузыԥшуаз, аԥхьа уаауашәа анылба дгәырӷьацәаны лылаӷырӡқәа аауан. «Ҳаи, уаҳәшьа дукәыхшааит, аҭарчеи рылԥаа ишԥаауга!» – лҳәан, днеиҭаԥан, наҟ ауаа дынрылаӡит. Иугәалашәозар, дурбаны сагьуазҵааит, уаҳәшьцәа дреиуоума ҳәа. Усҟан уареи сареи цқьа ҳзеибадырӡомызт…
– Ааи, ааи, исгәалашәоит. Убри амаахырбла ҳәа узҿу лоуп лара.
– Уара шәарҭ аусқәа ҟаҵаны шәыҟазаап сара акгьы сыздырӡомеи! – иааџьеишьеит Никәала.
– Дҭыԥҳа шьахәуп, аха...
– Изурххои, нас Шардын?
– Мшәан, лара лхи-лҵыхәеи зҳәаз иеиԥш, цқьа дҳаздырӡомеи?
– Уи акыр ҳадхалар ҳәа ушәоу, ҽнак улаҿаххыр еилукаап. Ирымҳәои, ашьҭра бзиа змоу, аҩнаҭа ҭбаа иааӡаз аҭыԥҳа анасыԥ лоур, аҩнра ныҟәылгоит ҳәа. Аҩнра ҳәа ҳара шьҭа ҳҭышәынтәаланы нхамҩас иҳауа сыздырцәом, аха… ԥыҭрак арахь дсымазар, уеизгьы шәыҩнқәа сырхыжәбаауам. Нас длаганы ҳамҭакы аҩны дсыртәап. Усгьы, дук хара имышьҭыкәа, сҭаацәа хырҵәаны арахь иаазымгар ауам. Уа аҳҭынреи дареи еидынхалашьас ирымоузеи рарбаӷьқәа еиқәҿырҭуа. Ус лҳәеит сан, ус егьыҟаҳҵароуп, – Ҳаџьараҭ ахәырқьҳәа аҭаҭын ҭыцәааны алҩа ихәлеигалаз ашәшәыҳәа аҳауа цқьа иналеиҵеит. Иаргьы надаада ицо аҩада аҿыҩанахеит.
– Ааи, ааи ирцыхцыхтәуп ари аус. Азаҵәра ауаҩы игәы ԥнаҵәоит. Абна, ашьха, ашәаԥыџьаԥ, аԥсаа, аҽы, абџьар – арҭ рымацара ауаҩы изхом. Ауаҩы ауаҩы дицзароуп. Ҳарҭ еснагь уара ҳузҭода, ҳҭаацәароуп, ҳанхароуп-ҳанҵыроуп. Амала, уахьыҟазаалак ҳалаԥш ухуп, ианаашәарҭахо абарҭ аџьҵлақәа шеивагылоу еиԥш ныҟ-ааҟ ҳашувагылоу убоит, – Никәалагьы алҩа ахылббы иикыз иҭаҭын днаҿыхеит, аҵкьыртҳәагьы ганха дынкажьцәеит. Амала, нану лгәанала дкәашон ҳәа, ҳарҭ ара акы ҳаӡбоит, лара зынӡа ҳашҟа лхы хамзаргьы ҳаздыруам…
– Уигьы ҟалоит, иҟамло акгьыҟаӡам рымҳәои, – иааргызмалшәа дааԥышәарччеит Ҳаџьараҭ. – Амала сызхабрагьуа Аӡаԥшьаа дахьыргәылахаз игәгамзар ҟалап, аха…
– Анасыԥ – насыԥуп, иахьуԥыло уздырӡом. Дыргәылоуп ҳәа, нас, ҿыцынхара ааигәоуп ианаа, иҟауҵари. Лара мап ҳцәылымкындаз, уи акгь аурымызт. Лмоурахә мыӡааит лара, деикәаԥхо, ԥааимбар ҭыԥҳаума уҳәап, – Шардын ҭаца дааигозшәа аҟара даагәырӷьеит.
– Уцоит дара рҟны, Шардын, лымариа уԥыхьашәозар, уаалхаҩар дубоит уи, ажәа сызлынҵа, дазыразхозар, иара уаҵәҟьа аҿҳәара ԥҵәа…
– Ее-и, убаашәт, Ҳаџьараҭхеит. Уажәык ушьҭхысааӡеит, иаҳҳәеит ҳәа…
– Ааи, ааи, маҷк дыхнаԥааит…
– Аиеи, акәзааит, ишәҳәо саҳауеит.
– Хаала иамур, даҽакгьы ҳдырхуеит. Уапаки алашьцареи, уаҳа акгьы, амала, узҭахым мчыла дааугар еиҳагьы цәымӷыс улкып акәымзар, – иҳәеит Никәала.
– Ус егьаџьара иҟалахьеит, хҩы ахацәа абри аус ҳзымыӡбауа ҳҟалома, сара ари амчыбжь сцоит, – иааҿахиҵәеит Шардын.
– Амала, иӡатәым, уи ларгьы еилылкаауазар акәхап, аха ҭынч шәкашьшьы нхамҩа шышәмоуа аартны илаҳәатәуп, абрагь иԥсҭазаара идыру усуп, – нациҵеит Никәала.
– Шәҭахызар, лани лаби нартәаны иҟоу абас ауп ҳәа расҳәап, – Шардын иҩызцәа днарҿаԥшит.
– Мамоу, Шардын, уи аҭахымзар ҟалап. Дарбан ану, абу аԥҳа абрагь дигааит зҳәо, – иҳәеит Никәала. Уи диқәшаҳаҭхеит Ҳаџьараҭгьы.
– Лара лоуп аус ахгьы аҵыхәагьы, лара лоуп изацәажәатәу, нас илҭахызар лҭаацәа иралҳәааит, уи лара илусуп. Амала, аԥаса ишәҳәан еиԥш, лышьҭра цқьа иазҵаатәуп, ан лкалҭ аԥҳа илҿацәхоит рҳәоит, зегь шьҭрала иҟоуп. Ашәаԥыџьаԥ адацала ишгыло еиԥш. Абри лара дубаанӡа заанаҵ еилкаа. Уажәы ллымҳақәа ҿшаауазар ҟалап Гәында, лыӡбахә аҳәара ҳаҿуп. Ахш аӡы амҭакәа илуҭар илжәуоушь? Ҳаџьараҭ, угәы иаанагои? – Никәала Ҳаџьараҭ днеиҿаԥшит.
– Сеидру, илжәуазар аабап, илымжәыр ҳнапаҟны дыҟоуп, бызлааз бымҩа хәхәаӡа ишьҭоуп, бнықәла, ҳҳәап, – наиаҭеикит Ҳаџьараҭ. Иааибарччеит.
– «Мамсыр икамбашь хьаанӡа аҭра ҟаиҵон», – ззырҳәогьы абри ауп. Макьана лымеида ҳамаӡам, уашьҭахьтәи лдәықәҵара ҳалагахьеит, – даалафит Шардынгьы. Ҳаџьараҭ ихы-иҿы аашеишеит, нас икылкааны рыҵаҟа иқәԥақәсуа аӡы илеиуаз дҭаԥшуа далагеит. Уи аҵан иалагылаз акалмаҳа аҵыхәа ԥшандага хәыҷы зны-зынла маҷӡак иаарҵыслон ауп, ус икахәхәа, акан ҟаԥшьқәа ақәыҳәҳәы иӡаарсылан. «Ишԥаԥшӡоу инкыдрымҵааит. Аҳ ичысхә рҳәоит акалмаҳа азыҳәа, егьырҭ ауаа хархьаа ирфар ирзеицәахозар акәхап!»
Нас днеиҭашәан хәыцрак дынҭанагалеит Ҳаџьараҭ. Агәақьҳәа аҭацаагацәа ҽыжәланы, аҭаца амезан лышәҵаны, аседла даныртәаланы, илывеибаҳәа «Радеда» ҳәауа иашҭа иааҭалоит. Иаҳәшьцәа, иан ргәы хыҭхыҭуа Маахырбла иаалыкәҵәиаашоит, дыргәыдыҳәҳәала дгәыдыркылоит. Агәарԥ еиҵҳәаҿы аҟәақҳәа иасны ицәырыргоит аркәашага ашәа. Арԥарацәа хьшьыцбашәа иаҳәшьцәа рываргьежьаауа идыркәашоит. Аҟәҟәаҳәа ахысбыжьқәа гоит, нас – еиҵҳәаны аишәа-чара, қьафура…
Абри еиԥш иҟаз аразҟы, анасыԥ дзалхәдаахази иара. Днеиҭаргааит Омар, иҩахыӡаа ишԥеига, иҭәы-иԥха еикәааӡа иҟаз ҭаацәарак! Ауаҩы иҭыԥ ҩашьахааит ҳәа ашәиԥхьыӡ ирҳәогьы абри акәхап изахьӡу .
Иҩахыӡаа ицап иҭаацәара. Агәара иазынхап имажәуа амжәаҵлақәеи, аҩны иаҵоу, аамҭа иаражәуа ахаҳә еиқәаҵәақәеи. Уаҳа акгьы. Еҳ, аԥсҭазааражә, аԥсҭазааражә… узеиԥшроузеи уанаџьалбеит, џьоукы еснагь амра ашәахәа гәыбзыӷқәа рықәԥхоит, џьоукы рзы еснагь аԥшаӷьы суеит.
Аӡаԥшь-иԥа диеиканырц игәы иҭамызт иара. Ҟиҳ, анцәа ибоит. Уи дызҭамԥшуа кәараҷҷа ыҟам рҳәоит. Иахьынӡауаз ичҳаит. Ахаҳә уршыргьы – иԥжәоит. Ашәыргәында иаҳәоуп зыҭра иҭажьакцо.
Ҳаџьараҭ дызӡааԥшылоз аӡы ӡычак иаҵәаӡа иӡаасылома уҳәаратәы инхыԥраалт. Уи аӡаҵаҟа ишьаҳиҭханы иӡаагылаз акалмаҳа знызаҵәык аҵыхәа аарқәацеит ауп, нас аҵәыртҳәа аԥашә иҩаҵапҟа ицеит.
Рдәынақәак «ҿықә-ҿықә» дыргон, аԥхьагылара ргәы иҭазар акәхарын. Рыбжьқәа цәыршәагаха иҟыжуан нахьхьи, аџьра агәҭаны ахьажьқәа.
Ҽаҩраҭагалантәи амра аласкьагара иаҿын. Арҭ ахьтәоу шьҭа ашәшьыра ахаԥеит. Аҩхаа иҭысны иаауаз ари ашьха ӡиас згәылсуаз аҳацаҟьа хьшәашәеи ашыцламшәи рыфҩы ласӡа, иҵәыҵәӡа рԥынҵа иҭасуан ахацәа.
Адырҩаҽны шьыбжьышьҭахь акәын. Ҳабҩы ахахьы Маф иҳаԥы иҩахыкны акыӡӷыраҿы Никәала иуардын ҵаҳәаны игылан. Акьат аӡа иаҩызаз аџьықәреи лапҟьақәа рыла ихыбны идырҭәуаз акалаҭқәа ааганы ауардын иақәрыжьуан. Аџьықәреиқәа еизга-еизганы, иҽыгә-ҽыгәӡа ана-ара иалажьын. Ауардын еиҵаҟаа иандырҭәлак, уи аҿыжбжьы амхы иналыҩуан, ифырмахьц тартар ацә еиқәызза дуқәа рыбӷашшара инакәырҵәашо аҩныҟа иҿынеихон Никәала. Иԥшәмаԥҳәыс Ашьеи лгәылаҳәсақәеи аффаҳәа аџьықәреи ҿыхуа иалан.
Аҷандара, Абӷархықә, ԥсырӡха ақыҭақәа дрылууаа Ешыраҟа, Маахырбла лахь ихы хан Шардын. Иҽларџь ашәах иаганы иҟан, аха уи агәхьаа зкыдаз умҳәозар. Ԥыҭк лхи-лҵыхәеи еиликаахьан, шьҭа лара дбатәын.
Ҳаџьараҭ иакәзар, Маф иҳаԥы ахаҩаӡара, ажәытә ахьшьцәа рҭыԥ аҟны, игәы хыҭхыҭуа дтәаны дыԥшын, Шардын жәабжьс исзааигарызеи ҳәа.
Араԥ шьаҳаны ааигәа иқәын.
…Лахьхьи, амшын ахықә аҟны, аӷәтәы ҩны хәыҷы игылоу ахь, ишьапы хырҟьаҟьа ҷкәына хәыҷык дыҩны иҿылеихеит. Гәында дыҩдәылԥхьаны, ллымҳа дынҭахәыҭхәыҭит, нахьхьи, ашәшь аҵаҟа аӡәы биҭахуп, бца ҳәа. Нас, инаҩс ииасны ицоз ахьычԥаԥыр илаԥш иааҵашәан, длеи длазыҭрысит. Еицыкәараҵо ишеишьҭаз, наҟ афасара инылалеит.
Гәында илҳәара лзымдыруа дгылан ахәыҷы дишьклаԥшуа, дааԥышәарччан, нас аҩныҟа дныҩналан, дышиашаз асаркьа днадгылт.
Днаҳәы-ааҳәуа леинаалашьа блаҵарыла игәалҭеит. Илшәыз аҵкы аалшәхырҵәрааны, лхала илӡахыз ачыҭ ҵкы ҿыцҳаҳараӡа иаалшәылҵеит. Дырҩегьых днаҳәы-ааҳәит асаркьа аԥхьа. Дҭабаҟаӡа, лцәа ианышәо, илыдҳәаҵалаӡаны илшәын. «Ссахьа, сеиҿартәышьа цәгьам, аҭыԥҳа замана, ирҳәаша, иргаша. Соуреи сыҭбаареи наӡоуп, изуеи афы смыст. Сыхцәы акәзар, ишьқьыруа сӡара илахысуеит. Дызусҭада ашәшь аҵаҟа иааины исзыԥшу уажәы? Иара иакәзар? Шьыри, иакәҵәҟьандаз! Былақәа амаахыр иеиԥшуп ҳәа сеиҳәеит, иеиԥшҵәҟьоумашь? Абри асаркьа зшаз ибзиаҵәҟьаны ишԥеиша! Амаахыр рацәаххырашәа еиқәаҵәоуп. Ааи, Акьахьба ҷкәын диашоуп, сыблақәа здикылаз иреиԥшҵәҟьоуп. Иакәхарушь? Мап, иакәӡам, ҽынла ара иаӷацәа рааҵраҿ дышԥааиуа… Ус сҳәеит ҳәа, зны дмааихьеи, бнарами зехьынџьара, абна ауаҩы даҵәахуеит. Дысхаҩон усҟан, ашьыжь ӡаагара санцоз шьабсҭашәа саԥхьа дынкаԥеит. Џырлыхуп иара. Уи аҽны ара абнаршәыраҟны ирхәлазар акәхап. Аныхәла дцеит. Амлагьы дынҵәеитеи рыцҳа. Ус акәызҭгьы ихәы назымгози. Абрагьҩы имацара дзаҵәӡа абна дызлалоузеи, агәҿыӷь дамгаӡои, агыгшәыг иԥырхагаӡами? Ари аҵкы снаалоу, мшәан? Уу, абан сан, афархьқәа лгәыдкыланы дахьаауа! Дааиааит нас. Изӡахыз аҵкы снаалозар збоит, лара илымушази, нас? Саб уажәааигәоуп аӡлагарахь данца, макьана дааӡом. Сӡара шԥаҟоу? Ҭыԥҳаӡара сигәаԥхартә сыҟоу? Сигәаԥхозаргьы сара сиццаӡом, баша ихы имырааԥсааит! Иааз иара иакәхарушь? Мамоу. Иахатәиала ԥхыӡҳәагьы ак сымбеит. Иара иакәӡам. Иакәындаз шьыри…
Сцап шьҭа, ашәшь аҵаҟа исзыԥшу иахь. Абан сангьы дааиуеит шьҭа. Уи абрыстәи дыҩналоит, сара ҵаҟатәи ала сдәылҵуеит. «Кәли-ҷли, кәли-ҷли» – ашәа шԥарҳәо аҵарақәа. Идзырҵада мшәан, убарҭ ашәаҳәашьа? Амшын цқьаӡа ишԥаҭынчу иахьак. Амра цеицеиуа ихыҷҷалоит. Ишԥассиру аԥсҭазаара… Хҭарԥа-шкәакәа иакәзар иасҳәои? Сара макьана хаҵа сцаӡом. Мамзаргьы, сзааӡаз сани саби ныжьны ишԥыкәу сара хаҵа сышцо, сҳәап. Шаҟа иԥшӡаны ашәа ҿыцқәа аԥырҵозеи абарҭ аҵарақәа. Урҭ анцәа имшазҭгьы аԥсабара баша иҭацәӡа иҟазаауан. Шьҭа ҳашнеи-шнеиуа абӷьқәа каԥсо иалагеит, аха нас ҩаԥхьа еиҭаптыхуеит. Еснагь ааԥынрандаз!
Жәҩан ишкыду аеҵә шаша,
Икыдшәа илеиуеит, ихаҵа.
Ас мацара хара сызцашам,
Исаҳә иуԥеиԥшу слахьынҵа!
Ажәҩан ашҵа икыду аеҵәақәа рыԥхны еимхәыцха сыхәда иахаԥсандаз! Ишԥабзиоу аԥсҭазаара! Иара иакәхарушь? Аха, усҟан лассы саауеит ҳәа акгьы имҳәаӡеитеи. Иакәзааит аҭахызар, зегь акоуп сиццаӡом. Ари? Ишԥакәеицеиуеи иара мыжда, сыкәа иааҭыганы абас снацәа иахасҵап. Ишԥанаало, иара анцәа иазишеит.
«Ҭауади-аамсҭеи амҩаду шәарҭас ирызҭаз, Хҭарԥа-шкәакәа ҳәа изышьҭоу сара дысзыԥшноума уажәыгьы ара сышгылоу?! Знык ҳаинасыԥхандаз, шьыри…»
Нахьхьи ашәшь аҵаҟа, ақыдхымсыҟә дықәтәоуп Шардын. Иҟамчы аԥҵаҵа ыркәаталеиуа, инышьҭеикша-аашьҭеикшоит. Инаҩс иҽларџь зыдҿаҳәалоу амаҵә иаамхоит, аӷәырҿ ааҿыҵгоит. Нас, ашыҩҳәа аҵыхәа наҟьа-ааҟьо амҵқәа наҟәнацоит.
Анахь, зынӡа иааигәаӡаны амшын иӡаагылоит акыр ихьшәашәахьоу амра. Еилыблаа-еилыблаауеит иара. Ацамҭаз ари амшын ҟьантаз иеиҽырбаӡоит, иргәыбзыӷӡаны ашәахәақәа хнаԥсалоит.
Абан деихытаруа лара дахьаауа. Аҵарақәа рашәаҳәабжь дацкәашошәа, шаҟа лныҟәашәа еинаалоузеи! Иласҳәои, сышԥалаго? Ақьаӷьариаразы лҩызак дазаҳкыр акәын, уи сара сабамаҭәагәышьоу…
Лара дшааиуа-шааиуаз дангәалҭа, дааиҭашәеит. Маҷ-маҷ лшьаҿақәа аалырссеит.
– Уа мшыбзиа, Гәында! Сара Акьахьба иоуп саазышьҭ! – Шардын дҩаҵҟьан, ашыхәшыхә дыччо иаахижәеит.
– Бзиара убааит! – афлыка хәыҷы амшын гәеиужь ихыршәлоу иаҩызан лнапы ԥшқа инапсыргәыҵа ҟьаҟьара ду ианыршәлаз.
– Ааи, Ҳаџьараҭ иоуп саазышьҭ, анцәа иныс! – еиҭаашьақәирӷәӷәеит аԥхьа ииҳәаз.
– Уи бзианы иҟаиҵеит. Аҩныҟа умааиуеи, ара ааҵраҿы узгылеи, аҩны ҳамоупеи! Дабаҟоу иара Хҭарԥа-шкәакәа уажәы? Ҵыси-ҳәыҳәи сразҵаауеит акгьы сарҳәом, – лыблақәа маахырӡа, икәеицеиуа иааиҿаччеит.
– Ниаҳ! – ашыхәшыхә деиҭааччеит иара. – Уи абрагьҩы дахьыҟоу аҳәара мариам, зегьы ирарҳәом!
– Уеизгьы, данубалак салам сызиҭ…
–Хаҵкы-ԥсаҵкы ҳәа…
– Усгьы акәзааит. Ҳазгылоузеи, мшәан, аҩныҟа ҳлеип. Сан аҩны дыҟоуп, сабгьы уажә даауеит.
– Иҭабуп, уахьгьы, нас… Амшын ахықәанҵәҟьа шәышԥақәынхо шәарҭ. Уаха зны ԥсыӡ уамагак ҩҭыҩрны илшәықәларгьы, ҳаӷеиҭа!
– Абгақәа ирыцәшәо абна дылалаӡом.
– Ус акәхап. Хҭарԥа-шкәакәа ҳәа баауеит, шәабеибадыруа иареи бареи арысҟак? Бтәеи ара ақыдхымсыҟә аҟны, ҳҩыџьагьы ҳакратәы иҟоуп. Уи аҵыхәала акы неибаҳҳәа-ааибаҳҳәақәап, – Шардын дзықәтәаз ақды ахь инапы наирххеит.
– Иҭабуп, уара утәа. Ақәаҵаҟны исзымдыруа тәым хаҵак сынидтәаларатәы еиԥш сырмааӡеит сани саби. Урҭ аԥсуаауп, – акыркырҳәа дааччеит Гәында. Ааигәа згәы ҭалаз аџьықәреи рыцқәа реиԥш, еиврыԥх лхаԥыцқәа ааҵыџьџьааит.
– Бара уаҩ дызхәарҭаӡам аӡә бакәзаап. Бдин аныс, арысҟак шәабеибадыруеишь иареи бареи? Ихьӡ ҷыда бҳәоит, егьиуеит!
– Ҳаибаздырӡом, мшәан!
– Нас иабаҟоу, иаргьы баргьы шәҟазшьақәа акалашәақәа избоитеи!
– Иугәамԥхои нас ҳҟазшьақәа?
– Шәарҭ шәеибагартә шәыҟам!
– Уара иаразнак уахь ухы зцеи? Сара макьана уи сазырымкыцт. Ҵаара-ԥхашьарам, џьаракыр жьра-цәара ҳәа акыр рыбжьаны иҟоума Кьахьааи Андыбааи, сара исмаҳацт? – лхы-лҿы ааргызмалшәа днеиҿаԥшит, зҟамчы ашьацра илакшо итәаз ахаҵа.
Азныказ ииҳәара ааиҿамшәаҵәҟьеит, иныргызмал-ааргызмалшәа длацәажәон, аха…
– Мап, ус жьра шәыбжьаӡам, аха…
– Нас, аха…
– Анцәа иныс абра ак шыҟоу. Иаргьы зны ҳанеиқәшәа акы сеиҳәақәон…
– Изакәызеишь иуеиҳәоз, Ажәеиԥшьаа рцырҟьа?
– Гәында Андыб-ԥҳа дымҵасырсуеит ҳәа. Дырҩегьых хьшь-ҵәҵәашәа акыркыр ааҭлыргеит.
– Бзырччои? – абри дхагоума, ланаџьалбеит, ажьыҳара ҳәа дныҳәатәуп ҳәа сыҟоуп. Ииԥшаада Ҳаџьараҭ, ианаџьалбеит, ааигәахәт Шардын.
– Сзырччои умбои, имҵадырсуа дызусҭоу удыруоу?
– Ыы, дызусҭада?
– Даҽаӡәуп.
– Ыы, шьҭа еилкаауп…
– Акгьы еилкааӡам.
– Избан?
– Убас.
– Акгьы сзеилкаауам, Гәында. Шьҭа бӡырҩы, алаф-алаӡб ҳҳәеит, шьҭа аус ахаҭахьы ҳаиасып. Ԥыхьа исҳәеит Ҳаџьараҭ сшааишьҭыз, еилыбкаау?
– Сара аханатәгьы уи еилыскаахьан, усҵәҟьагьы сумԥхьаӡан…
– «Ус» шԥа?
– Убас, дырҩегьых лыбжьы ныхҵа-аахҵо, аҵарақәа рашәабжь инацлырӷзит.
– Бысхыччома, сара сыччархәума? Баасыдгылеижьҭеи аччара баҿуп! – Шардынгьы дылҿаԥшны дԥышәырччоит. «Дышԥассиру. Акы дагааите, еснагь акыркыр дыччо. Дызнасыԥхаз иразҟы иакит».
– Нас еибаҳҳәои, иасҳәои Ҳаџьараҭ, ааи акәу, мап акәу?
– Ҳарҭ ҳаибагаратәы ҳаҟаӡам.
– Избан?
– Уара уоуми аԥыхьа ус зҳәаз.
– Уи алаф сҳәон.
– Сара алаф сҳәаӡом. Ажәа сымоуп. Ари убоу,– лнацәа ҭхәаа ахьы мацәаз ахыџьџьаауа иаацәырылгеит. – Ауаҩы иажәа – ажәазароуп. Абри сызҭаз ауаҩы иоуп сызтәу. Дабаҟоу мшәан иара?
– Дахьыҟоу бара иазыбуеи шьҭа. Былды сбырҳәеитеи ббаашәт. Аханатәгьы сҳәаны стәоуп бҳәар уаҳа аҭахызу…
– Ҳаӷоу дҳәаны дтәазааит. Сара ажәа сымоуп ауп, аҳәара усс иамеи.
Шардын деиҭааԥышәарччеит.
– Исҳәои, нас сахьнеиуа?
– Иоуҳәахуеи, иуасҳәаз ауп. Абри сызҭаз ида аӡәы сааҳәны сизхьаԥшраны сыҟам. Сазыԥшуп уи иаара. «Аҳы, Гәында, иахьашәоуп» – иҳәар, хьшьыцбашәа сԥырны сынишьҭалоит. Абас сызиаҳәа. Абзиараз, шьҭа хәлоит, ҳаӷеиҭа ари амшын ԥсыӡ уамага ҩҭыҵны идәықәлоу сеидру, уажәыҵәҟьа арахь бџьарлагьы сеиқәшәаӡам, – лҳәан, акыркыр ҩхылҵан. Ашьац ахы дықәымкьысӡакәа дышьҭыԥрааны аҩныҟа ддәықәлеит.
– Абасҵәҟьоу, уаҳа акгьы сабымҳәаӡону? – ибжьы налықәиргеит.
– Уи еиӷьны иуасҳәо сара акгьы сымаӡам, – даахьаԥшны дааԥышәарччан, дыԥрит дырҩегьых.
Амала ԥсҳәы ицаны иааз ҳәа, акы рҳәоит еиԥш, даханы дабантәаа, дагьшԥагәыӷуаз, арахь… Иҽы даасын, дахьааз иқәиршәт Шардын.
«Иеиӷьзаргьы ҟалап ишеинасыԥымхо. Лара акыркыр дыччо, адунеи деигәырӷьо арахь аӡәы дизыԥшуп, Ҳаџьараҭ иакәзар: алашьцара, абџьар, аӷацәа… Аха… Димандаз, шьыри!
Дагхеит акәымзар, диццон лара, лцәажәашьақәа ус иҟан…» – алмҩанык дхәыцуан Шардын.
– Нас иуалҳәазеи Маахырбла, улахь еиқәушәа збоит?! – дҵааит Ҳаџьараҭ иҩыза дшааидгылазҵәҟьа.
– Сыздыруам иуасҳәара, лара…
– Илуеи лара?
– Акгьы алҵуам ҳәа сыҟоуп ҳазҿу аус!
– Избан, усҵәҟьа угәы зцеи?
– Лара ажәа лымоуп, ахәыҷымыҷ лоухьеит, амацәаз ҩежькакараӡа лнацәа иахыџьџьаауеит, абри сызҭаз уаха иҳәаргьы снаҵҟьоит уаҳа – аӡәгьы, лҳәеит. Уи санимга аҽшьразы ашаха ныкнасҳауеит ауп лҳәеит…
Ҳаџьараҭ аччара далагеит.
– Узырччои?
– Ус баша.
– Ус баша аӡә дыччо убахьоу?
– Усгьы аныҟалало ыҟоуп.
– Ыы, сара сыччархәума? Лахьхьи акәзар – Гәында дысхыччоит, ҩахьхьи акәзар уара усхыччоит, иара саргьы сааҟәымҵӡакәа сыччалап…
– Уччала, Шардын, сҩыза гәакьа, уччала. Аччара уаҩы иԥсынҵры иацнаҵоит рҳәо саҳахьеит, уччала. Нас ҳанымыччо еиҳахап. Амацәаз сызҭаз ситәуп, уаха иҳәаргьы сиццоит лҳәазар, уара дуҭацахоит, аҿҳәара ԥҵәаны уааит ҳәа иԥхьаӡоуп. Смацәаз ауп лнапы иахаз, амала егьыс лышьҭра узазҵаама?
– Ҳаџьараҭ!
– Ааи, Ҳаџьараҭ ҳәа сарҳәоижьҭеи абар шьҭа ҩажәижәаба шықәса сырҭысит, с-Шардын гәыраз. Шьҭа зегь еилукааит ҳәа сыҟоуп. Нас лышьҭраз акрузҳәома?
– Урҭ хәынгоушьо иҟам, зхәы иаҭәҳәаны акрызфо уаауп.
– Аӡәгьы уимбакәа уцаны узаау?
– Ӡаԥшьаа ргәыла Ҳасан санаауаз дынсхьыԥшит аҟароуп, уаҳа аӡәгьы дсымбеит.
– Абна дацәымыӷхааит уи дабауҿаҳауаз!
– Ыы, ииуеи Ҳасан, деихәлаԥхаауа, ахаҵа замана, зынгьы убас уигәҭасны уцәажәо саҳахьеит.
– Ииуеи умбои, дҽеим. Кәырк Ҳасан, дҽеим. Уаҩы хәымгоуп!
– Ҵоуп, аҳәсақәа рзы дбааԥсуп рҳәоит, аха дхаҵами нас, дара аҳәсқәа рҽаанырымкыло! Мчыла аӡәы дирҳәҳәахьоума, дирҟаахьоума?
– Уи иашоуп, аха убарҭ роуп дагьызқәыӡыз иара. Уи сара дшыздыруа дудыруазар, дхәымгашьаны инапы умкыр ҟалап.
Ахәыҷқәа рыбжьагылоуп акәымзар, егьарааны диҵыҵны дцахьазаарын иԥҳәыс. Амала, сара издыруа, иара итәы лара илдыруазҭгьы, дшыцәоу акәзаргьы дылшьуан, дызгарыз амаҭ шҳам илҭон – иҳәеит Ҳаџьараҭ акы дазхәыцуа.
– Иҟалаз шәаҳау, иҟалаз?!
– Иҟалеи, шәанаџьалбеит?!
– Иаха Гәында дрымгеи!
– Дыргазааит нас, ирымго анцәа дҳаумҭан!
– Ее-и, ус акәындаз…
– Нас ишԥа?
– Дызгаз, дахьыргаз уаҩы издырӡом.
– Хаҵа дцоу, ма ус џьара акы лзыруу?
– Мамоу, ашьыжь лани лаби анааԥш, рыԥҳазаҵә дубар даахә. Лиарҭа цқьа-шәқьаӡа еилыргоуп. Ан днаҭрыст Гәында лчықьмаџьа зҭагылаз ашәындыҟәрахь. Аҷараҳәа иаартны дынҭаԥшит. Уҭаԥшла уҭахызар, лымаҭәа хәыҷқәа зҭаз лчықьмаџьа ҭкәыцәаа иган. Нас иҟалаз аулымдырхуаз, аха дызгаз дарбану…
– Нас, ари цәгьарас иаҵоузеи?
– Ее-и, уаҩы издыруам дахьыргаз. Уаҩы издыруам дызгаз.
– Уи шҳаҳарыз, ҳара ҳаибгандаз.
Адырҩаҽны абас ажәабжь аарылаҩит .
Ҽа-шьоукых ахьааидгылоз абас еибырҳәон:
– Иҟалеи џьбеит?!
– Аума акаамеҭ!
– Диид, хаас иҟалазеи?!
– Гәында Андыба-ԥҳа дызгаз Акьахьба иоуп рымҳәеи?!
– Хса блааҭых, игәаӷьны дызлаиццеи лара, аҭауад дуӡӡа адунеи дықәызгаз абрагьҩы?
– Иаргьы мбатәы имгәаӷьи?
– Дицца шәҳәоу, алашьцара ихы иархәаны, дымҵарс иҽыхәда днықәкны дигеит рҳәеит.
– Аӡаԥшьаа?
– Аӡаԥшьаагьы аҿаапкны, иԥаԥашькны иқәуп. Астражникцәа адунеи дыркшоит, аха иубода, ани ақәыџьма дуԥшаауа дыҟоума!
– Дышԥеига, нас иара?
– Абга асыс мырҟааӡакәа ишаго еиԥш.
– Ран лхылымсааит, иааргәаӷьуазеи џьоукы!
Адырхаҽны иҵегь ажәабжь рылаҩхьан:
– Иҟалаз шәаҳау?!
– Иҟалеи?
– Ҳаџьараҭ имҵаирсыз аҭыԥҳа Нхыҵҟа дигеит рҳәеит, шьҭа дыԥшаа!
– Уи лабгьы махәи-ҵыси еиқәиртәом, дишьҭоуп рҳәеит.
– Нхыҵҟа акәым, аха далҟа дигеит рҳәеит. Џьоукгьы Ҵабал рҳәеит, убра иҩыза бзиак иахь ихы ирхеит ҳәа ауп ирҳәахуа, Анцәа идырп. Акы аныҟалалак, шәкы рҳәоит.
– Дигеит, дигеит ауп уаҳа акгьы. Иҟаиҵаз азмырхакәа дырҩегьых аҳҭынраа алаба рааирхеит. Рааҵрантә ԥҳәыс дигеит.
Дырҩегьых ааԥынра цәқәырԥо иаауан, ашәаԥыџьаԥ хышхыҵәаны иаҵәа бӷьыла рҽеиларҳәон, ҿыц ашәҭқәа пытуан, аҵарақәа ашәа ҿыцқәа аԥырҵон, ҿыц асабицәа адунеи иқәлон – абыргцәа рыԥсахуан…
Дҵәахын Ҳаџьараҭ, анхацәа рыкәа дҭаршә, нас дызларыԥшаарызеи иаӷацәа?
Астражникцәа маҷк иаанҿасит, ргәы ԥҵәазар акәхап, ақыҭа лақәагьы акыр иааҭынчхеит.
Амала, аԥшыхәцәа, ацәгьаҳәацәа шьқьыруа ацгәы ашьҭыбжь рыҭаны икылԥш-кылӡырҩуа игәаран. Ашәҭ ыҟоуп, аха амыӷгьы ыҟоуп ари адунеиаҿ.
Ауриадник Амаан маҷк ичын ладырҟәит Акьахьба дахьимыхәаз азы. Уаҳа акгьы анилымшаӡа, имаҵурагьы шьҭеиҵар акәхоит. Дыӡӡеитеи, дызлеиԥшаарызеи?
Уажәы ашьацҳәа ҿыц изышьҭарҵеит Ажәеиԥшьаа рцырҟьа. Хьыла аԥара маҷымкәа иоурыжьт Акьахьба ихазы. Ахьазы зегьы рыԥсы цәгьоуп…
Аӡаԥшь-иԥа Алықьсандр иакәзар, ишны изеиқәымтәаз аҩеиԥш, иҿаҭахьа ус иаанхеит. Иашьа дымҵәуаӡакәа анышә деиҭеит. Анарцә иашьа ашьа иҿашәы дыԥшуп, џьанаҭгьы, џьаҳанымгьы џьаргьы даднакылом.
Ак аҵкыс, ак еицәоуп. Уажәы иааҵраҿ дааин ԥҳәыс дигеит. Изакәытә тәамбароузеи? Ахлымӡаах! Ишԥашоу адунеи? Аԥсцәа гылоит, абзацәа ԥсуеит. Аԥаса дара уаҩыс ирымшьоз, уажәы дара атәеибом, дырхыччоит. Ус мацара дызцарым. Зегь аамҭак-аамҭак рымоуп.
Дшьаӡа-гәаӡаха, дыцҟьашәҟьа дкажьуп! Иԥҳәысгьы, иангьы иаҳәшьцәагьы алаҳәахӡеиԥш ашәы цыҩцыҩуа ирышәҵаны, рыхцәқәа быҭәӡа инарықәыжьны, ихырқәақәо инатәап. Араԥ ашәы нақәыршәны, агәара агәҭа иӡыӡымкуа инықәдыргылап. Иаб Ҷыжә рыцҳа ивараҿ иҿыцҳаҳараӡа анышә агәы ҩылыззап. Ааи, уи дук хара имышьҭыкәа иҟалароуп. Аҟәақҳәа идыдыроуп, иҵырҵыруа имацәысроуп. Уаҳа ԥсыхәа ыҟам.
Нас, иаргьы иашьа Омар инышәынҭра днахагыланы, иҽынеиҵыхны ихы даасуа, игәы дааҭасуа, ихы-игәы далхны диҵәуап, иҿаҭахьа шынеигӡаз иҳәап. Иан Ач-ԥҳагьы «уҳ, гәышьа» лҳәап.
Уажәы, шықәсык ашьҭахь иԥҳәыс дааганы иҭаацәа рҟны ддыртәеит, абнара лгәы ылаԥҵәазаап. Уи иаҳагьы еиӷьуп. Уа, иԥҳәыс лҟны даанамгар дабацари. Ара акаҭақәа иахьабалак иҳауп. Дҵысзар дзалԥраарым.
Аамҭа ахәрақәа зегьы арӷьоит. Аха, ари ахәра ӷәӷәан, аӷьара ацәуадаҩхеит, есааира имжьыжькхон. Шьыжьи хәымҽхани раӷацәа ргәарԥ иҭаԥшуа, рырахә-рышәахә рбо, – иуадаҩын.
Раҳаимагьы ахҵәара лгәы иҭан, иахьеи-уаҵәи ҳәа ус дааиуан. Уаӷагьы пату иқәуҵозароуп, лҳәон лара. Аҵыхәтәан иҟалаз лгәамԥхагәышьеит. Аха илкызеи, лара илызҵаада акәымзар.
Уахык, аҵх агәҭа ааиҩнашон, Акьахьба иҩызцәа иманы иқыҭа даалалеит. Ицын иара Шардын Ашьхарԥа, Никәала Царгәыш, Ҳәатын-иԥа Џьгәаҭ, Жьажә-иԥа Кадыр, Кьахьыр-иԥа Мсоусҭ уҳәа аӡәырҩы.
Иналак-аалакны лашбыжьқәак гауеит, аҵых ҭаууа иҟоуп. Боурак аҟынтә жәык ӷызуеит, ахьарчҳәа лахьхьынтә иааҩуеит амшын ацәқәырԥа ссақәа рышьҭыбжь, ашшы ахгоит аӡиас Гәымсҭа, ишәахха ииаҩрны, игәаҟха ицоит аԥсырҭахь – амшын ахь.
Аҵых акыр иҿыхьҭоуп. Арҭ аҩны иазааигәахо ианалага, Ҳаџьараҭ иҩызцәа џьара иаанкыланы иара игәыла Шьрыф Акаӡба иҟны днымҩахыҵит. Иҵаатәуп, еилкаатәуп арахь иҟоу. Амҩақәа кызар ҟалоит, аҩны иахаҩозар ауеит. Агәаҽанызаара, еснагь агәаҽанызаара! Шьабысҭашәа дшәаԥырҳаԥуа адәы дышԥақәха…
– Шьрыф, о, Шьрыф! – ааҵрантә ибжьы ааиргеит.
Лажәк мақаруа иаацәырҵит. Уи злымҳа иҭасыз инахьхьи ахәы, лахьхьи лбаантә уҳәа, аҩнқәа рахьтә аақ-аақҳәа алашбыжьқәа аҵых еиқәара иналалеит.
– Шьрыф, о, Шьрыф! Уҟазар уаадәылҵишь зны ара, сара соуп! – дырҩегьых ибжьы наиргеит.
Шьрыф уажәааигәакәын аҳҭынрахьынтә даныхынҳәыз, ихааӡа илацәа нҭаауан еиԥш ауп абжьы шиаҳаз. Ихы ҩыҵирззан, дшынеибакәу деиқәлымҳаха иҽааибыҭаны днаӡырҩит.
«Издыруа бжьуп. Иара иакәымзааит!» – ааигәахәт.
– Шьрыф сымҳәеи! Тәит, уҽшьра уеиҳахааитеи, уҽушьуама, ҳаидажәлит ара ҳшеидынхалоз, уажәгьы сузеилымкааӡаци!
Шьрыф илахь ааимаирццеит, днеилууааит азнаказ. Дшынеибакәу дҵысҵысуа ииарҭа даагәылатәеит. Наҟтәирахь
ишьҭоу иԥшәмаԥҳәысгьы иааигәара дыҟандаз ааигәахәт, аха лықәҿыҭны дааугап ҳәа уҟоу, ллымҳақәа даарак еиқәшәам.
Абри аамҭазы аӷьеҩ аакҿгеит акәакь аҟны. Шьрыфгьы мпылшәа дҩышьҭыԥеит. Рыцгәы хәымсыс аблақәа цырцыруа, аҳәынаԥ дук аҿыҵазза адулаԥ аҵаҟантә иаауан. Ишыцгәыз шидырызгьы иҽизнымкылакәа шьҭахьҟа днеихан, ихы акылӷьашаара аҭӡамц аҿыгә аахнаргеит. Ацгәы икаруаҭ аҵаҟа инхәыҵалан иара атәы иналагеит. Ипаҟә-паҟәӡа аԥхӡы ааиҿықәҳәҳәит.
«Анхаҩы ааԥса, дкараха дыцәазар акәхап, агәарԥ сҭалап, аҽашьуеит ари иаапкыша» – иҳәан, чоу ҳәа агәарԥ ахь днеихеит.
Шьрыф аҽышьҭыбжь иаҳаит. Ажәжәаҳәа акы ааишәхагәаны, ихчгьы днаҵасын ицырцыруа, еихаххаа афицарска тапанча хьанҭыџьӡа иааҵихит. Ахаан бџьар зымкӡац аӡә иеиԥш, инапы иазышьҭымхуа, иқыџь-қыџьуан.
Иабџьар хыршаны иџьыба илҭакны: «Ҳаи, сыҟамкәа, иауазеи, уарбан ҿызҭуа!» – ҳәа ашә аавҵрааны ихы азбжак нкылирҳәҳәеит.
– Са соуп, Шьрыф, сыбжьгьы ухашҭма! – иҳәеит Ҳаџьараҭ дааҭынчханы.
«Уздыргәышьеит. Заманалаҵәҟьа, уздырит, аха уаазцаз ауп исзымдыруа» – ааиҳәеит гәаныла Шьрыф.
– Усзымдырит, уарбану! Уца уара наҟ, алышькьынтыр уагааит! – илажәгьы наҟ днаҵаҟьеит, ихгьы аацәыригеит.
– Хҭарԥа-шкәакәа ҳәа шәзышьҭоу соуми. Ҳаит, зегьы шәцәа шәацәшәо шәҟасымҵеи шәыгәнаҳа сзымгааит! – иҳәан, дылҽыжәԥаны и-Раԥ аӷәра ианкны арахь иҿааихеит.
«Ари макьана дшәарҭазаарым, сара баша сгәы сышьҭит. Даара узықәгәыӷша аӡәы иҟынгьы уааитеи! Анцәа иҳәаны исаӡар, уара ула сыбҟәыл хәыҷы хьыла иҩежьӡа исырҭәуан. Нас сҭаацәа аашьҭыхны сныҵаҳа сцагәышьон. Исаӡагәышьар. Еҳ, усыцхраа, сынцәахәы! Хаҵарамзи уажәы аҵықьҳәа иааигәыдҵаны дсызшьыр. Ампыл лбыжьԥаа исымгагәышьози, аха уи зылшо ахаҵа дабаҟоу. Аҵыс мҩас абла ҭызҟьо, снапы сырқәацаанӡа сеиҩҵәа скаижьпеи! Уԥши, уара, ҳара
ҳаҽкынҵа ҳишьҭоуп, иара ихала арахь даауеит, акы даанацазар акәхап!..»
– Уеибгома, ухаҵкы сара сцааит, Хҭарԥа-шкәакәа?! – «дгәырӷьаҵәа» днеиԥылеит Шьрыф.
– Сыҟагәышьоуп макьана. Шәа шәышԥаҟақәоу, уԥшәма, ухәыҷқәа, шәыгәқәа бзиоу? – дҵааит Ҳаџьараҭ.
– Иаҳурхьгәышьоузеи, ара ахәышҭаара ҳаҽҳәатәоуп. Насыԥ бзиа зауша, ԥҳәысгьы дааугеит. Андыба Еснаҭ – хаҵа ӷьеҩуп, унеишь-уааишь ҳәа ззырҳәо уаҩуп. Иԥҳа дугеит, абна ушылаз. Уи, аиашазы, хаҵараҵәҟьоуп.
– Абзиара уқәзааит, Шьрыф. Ахаҵара абаҟагәышьоу, аха, азаҵәра ауаҩы игәы нкыдкыланы икыднашьаауеит.
– Ааи, гәышьа. Џьоукы Нхыҵҟа дыбжьҟьеит рҳәоит, џьоукы Дал , Ҵабал – ауаа егьа рҳәап. Ааигәа уԥҳәыс аҩныҟа дааушьҭит, уи бзианы иҟауҵеит. Аԥҳәыс – дыԥҳәысуп, аҩны дтәазааит. Уи илкьысуада, дшәарҭам. Уажәы уабантәаауеи?! – Шьрыф илымҳақәа џыхӡа Ҳаџьараҭ димҵагылан. Ихагәҭа акылӷьашаара ҷаԥшьӡа иааԥшуан.
– Ааи, уахь анахь – абрагьҩы дахьымцаша убахьоу. Иахьа – ара, уаҵәы – нахьхьи, – иҳәеит Ҳаџьараҭ.
«Ишимҳәо убоу, аҩсҭаа дихәхааит!» – ааигәахәт Шьрыф.
– Абар, шьҭа мызкаҟара ҵуазар ҟалап саақәымлеижьҭеи, ишԥаҟақәоу рыцҳа, сҭаацәа. Агәырҩа бааԥс рыгәқәа ахәны, иеиҭымха итәазар акәхап? – дҵааит Ҳаџьараҭ.
– Еи, агәырҩа иамгакәа, нас, шәзықәшәаз – иубо ауп. Ус хар рымаӡам, уа снеилоит, сааилоит…
– Издыруеит, Шьрыф, издыруеит. Аӡлагарахьгьы ишумышьҭуа здыруеит, аха уаҳа иҳамагәышьада…
«О, уара, ари иабеидыруа? Аа, мызкы ҵуеит смааижьҭеи имҳәаҵәҟьеи. Ҳарҭ ҳҭаҳәахаа ҳацәазаап, убама. Ԥҳәыс дааигеит, шьҭа аҟәақҳәа дласны ачара ҳзиур, шықәсык бжьысхьеит, аха уи ауп иҳақәнаго. Аӡаԥшьаа дуқәа, ауриадник Амаан, шәабаҟоу шәанаџьалбеит! – игәы аҭыԥ иҭамгыло, иԥсы имхарацәаханы дгылоуп Шьрыф.
– Ее-и, исылшагәышьозеи, аха ҳәсақәак рымацара еилахеит, снапы нарыдыскылоит. Ҳҭаца хәыҷы деикәаҭәы, анцәа
ишиҳәара дгылоуп. Кьахьаа шәыҵәҩаншьап лырӡрым уи, – Шьрыф илақәа ыргызмалны дынихәаԥшит.
Ҳаџьараҭ уи ақәҿымҭкәа, ус ихы аалаирҟәит.
– Иҟоузеи уажәыҵәҟьа, арахь ҭынчроу? – дҵааит Ҳаџьараҭ.
– Мамоу, уажәыҵәҟьа маҷк иааҭынчрахт. Амала, Омар рыцҳа, рыцҳа сҳәоу, инеиҭаргаша Омар, иашьа Алықьсандри ауриадник Амаани ҩызцәақәак рыманы адгьыл иҵалт, иҵысит, атәыла дырбгеит, аха уанырзымԥшаа, ахәаҭахәаҭаҳәа ишны еиқәтәаз ажьаӷь еиԥш уа иаанхеит.
– Ишны еиқәтәаз ажьаӷь ауп иаҳа ишәарҭоу, уи амца иацгылоит!
– Ааи, аха…Леи-ҳәеи дыҵырхааит Омар, изакәызеи ҳаазқәиршәаз ҭаацәара бзиахәк ҩахыӡаа ишԥацо! Уааи, мшәан, арахь. Адәны ургыланы усымоуп, аригьы дсырҿыхоит, бысҭа ԥхак ҳзылуп.
– Мамоу, уахь снеиӡом, Шьрыф, иҟоуҵаша уасҳәап. Уҿынаханы, Џьныш икәара унҭысны, аиеи уи акәара иаҳа ишәарҭоуп, амҩа кызар ҟалоит, Кәынта иқьаԥҭажә ала уаакәшаны унеи. Ҳла дуқәа уркып ҳәа ушәоу, урҭ рыԥсы иарҭахьеит.
– Ааи, урҭ ахәшә рыҭаны изшьыз – рашәа ԥшьшьапык рыҵаланы, аху-суҳәа ишуа адәы иқәлааит!
Абригьы иҳәеит, иагьааицәымыӷхеит. Шьрыф ишәи ҟалар иара иакәын изықәшәоз, аха изырҟаҵаз? Урҭгьы аҵанакуан, еиԥшны, аху-суҳәа иеиҿашуа адәы иқәзаарын. Астражникцәа иршьит ҳәоуп ишырдыруаз ауаа.
– Уи иазаауазеи, иҟалашаз ҟалеит. Даара угәуҽанҵаны цқьа уԥшыхә, амарџьа. Издыруада ус шьоукы урылашәазар, иуҳәаша дыр, рахәык уцәыӡны уашьҭоушәа, анс-арс, акы наҳәа-ааҳәа. Еиҭауасҳәахуеит, Џьныш икәара – гәаҩа бааԥсуп, ҭшәарроуп. Убра гәрамгарҭас исымоуп. Амала, аҩныҟа умнеин. Аҳы, уласы сааукәыхшеит. Уанаагьежьуа, сара абрирахь, абнара ацәхыԥ ахь џьара субоит, – иҳәан, Ҳаџьараҭ днышьҭыԥан аӷәра иахо игылаз Араԥ акәадыр днантәалеит.
– Ибзиоуп, Ҳаџьараҭ, сцоит. Абас умацара узныҟәозеи ҩызада-ԥызада? – ииҳәарызеишь ианаџьалбеит ҳәа днеиҿаԥшит.
– Ианшәарҭам сымала сныҟәоит. Шьҭа хәыҷык иҭынчрахеит шәымҳәеи, – изаҭахузеи амыцхә агәаартра, сызҭагылоу аамҭазы уи акгьы ианахәарҭам, ааигәахәын, абас наиаҭаикит.
– Умацарҵәҟьа умныҟәалан, иагьаумҳәан макьаназ… Уаҩ дзықәгәыӷша аҩызцәа умоу, узҵәахыша, ианаҭаххогьы – аӷьараҳәа илаувагыланы забџьар иҩахо?
– Аиҳарак абни Џьныш-икәара улаԥш ахыз, Шьрыф.
«Уҭарҟәаҟәааит Џьныш-икәара, аӡәы ар рашәа иҳәон аӡәы амажәа иҳәон ҳәа, ишимҳәо убоу, агызмал! Егьаурым, ухалаҵәҟьа уааины ашьацҳәа уаҿалеит».
Ҳаџьараҭ наҟтәирахь абнаҟны инижьыз иҩызцәа рахь ихы наирхеит.
«Иаанагозеи сыԥхыӡ? Иахак аԥсаатәеиԥш, сҳаракӡа, сԥыруа ажәҩан салан. Аԥхыӡ, аԥхыӡ ҩысҭаа мыжда…»
Шьрыф ахыкәалаа ишьҭоуҵар ихьымӡо дыҭрысит аҳҭынрахьы. Ԥыҭрак ашьҭахь аусқәа еиҿырцаан.
Аӡхьамԥш ааигозшәа дкылыхх дааит ажәабжь иманы. Иарбанзаалакгьы џьара шәарҭак ҳәа акгьыҟам. Маҷк дынхазаргьы, дзынхаз дахьыԥшыхәуаз ауп. Амҩахәасҭақәа зегьы ккаӡа иҭацәуп. Џьныш-икәарагьы – убас. Дҵааит дымшәа-дмырҳа! Днеиааит иҩны, иҭаацәа днарылаԥшааит, иҽыртаӷаны иԥсы ишьааит, иԥҳәыс ҿа дналыдтәалааит…
Аҽцәагьы рҟамчышьҭыбжьқәа геит. Апҟара-пҟараҳәа Џьныш-икәара илҭысны, Кәынта иқьаԥҭажә иаавагьежьны иҩны иҩадгылеит. Маҷк иааикәаӡырҩқәеит, анахь-арахь рлымҳақәа ҵарӡа инкыдырҵеит. Аҵх еиқәара акгьы алубаауам. Амза цәышӡа аацәырҵымҭа иазԥшит, акгьы рбом, ҷытбжьыкгьы ыҟам. Ԥшак аасын, аԥҭеиқәаҵәақәа ԥхаҵо ашьхарахь иагеит. Ажәҩан ӡмыжь ааимыггеит.
Еҵәаџьаа ажәҩан агәы ааиҩыршан, илхбыкьит. Рбаӷьқәак аккаҳәа иааиларыԥсеит. Аҳҭынрахьтәи лак абжьы ҭахәаҽшәа агәаҩ-агәаҩҳәа иаагеит..
Ҳаџьараҭ иҽы аӷәра иҩызцәа инадыркны игәараанда днахууаан, агәарԥ дынҭаԥалеит. Днеины иҵашьыхаа иаркыз агәашә асақь аалихын, иҩызцәа леигеит. Аҽқәа ананыра инаҵаҿарҳәеит. Нас, «Бзиала шәаабеит!» – иҳәан иҩызцәа амаҵурҭахь има длеит.
Аҭаацәа ҿыхеит. Аибаргәырӷьара, ашәара… Абри аамҭазы, арҵәааҳәа сабик ибжьы акәасқьа ауадантә иааҩит! Инеиҿаԥшы-ааиҿаԥшит. Ҳаџьараҭ ихәы-ижьы қақаӡа иҩеилагылеит: «Ижәлазаҵәыкыз ҳашьҭра, Кьахьаа ҳаҵәҩаншьап мыӡраны иҟазаарын, зхьышьаргәыҵа сакәыхшоу сынцәахә ду… Абар иахатәи сыԥхыӡгьы – аԥырра, агәазҳара».
Игәырӷьараз аилаҩынтра ааиқәтәеит. Амаҵурҭаҿ аҳәса ахәы ҟарҵон, ааҟтәирахь – ахацәа еицәажәон.
– Ҭауади-аамсҭеи рхыԥхьаӡара рацәаӡам, абарҭ ҳнацәкьарақәа рыла иҳаԥхьаӡартә иҟоуп. Ҳарҭ? – иҳәеит Шардын.
– Ҳарҭ анхаҩыжәлар ҳамчқәа зегьы еидкылазар, адгьыл аарҳәтәызар, иааҳмырҳәгәышьози! – нациҵеит Никәала.
– Убри ауп аусгьы. Аҳәымсаг хәыҵәқәа харабӷьара ианыҟоу акакала рԥыҵәҵәара мариоуп, урҭ ааидкыланы, еиларҟацаны иануԥалак ауп амч аныҟало! – иаашьақәирӷәӷәеит Ҳаџьараҭ.
– Издыруада, қыҭа-цыԥхьаӡа унеишь-уааишь ҳәа зарҳәо аҭаҳмадцәа бзиақәа ааидкыланы дара ирзынашьҭызар. Шәареи ҳареи ҳаинааланы ҳанхалар шәҭахызар, иҵегьы ҳарҭ анхацәагьы ҳаҳаҭыр жәбала. Ҳаргьы аҵла гәаҩа ҳҭымиааит, ала ҳаанамцеит. Адгьылқәа ишәымажьу ша-шаны ԥыҭк ҳашәҭа ҳәа раҳәазар ирҳәоз ҳамбози! – иҳәеит Џьгәаҭ.
– Ус акымзарак ҳарҭом. Еиӷьуп, дара аӡәаӡәала иааргәыдҵа-ааргәыдҵаны ишьызар. Нас рыдгьылқәа анхацәа ишырҭаху иршон! – нациҵеит Кадыр.
– Изакәызеи, уара, Хакәыцә илақәа зегьы аҟәҟәаҳәа иаарылаҵаны ианишьуаз еиԥш. Ижәцәеимаақәа рҵәрынҵаразы аҵармақьа ақәырҳәҳә ианышьҭеиҵаз, лак игәанаҭазаап, иафеит. Хәбаҟа-фбаҟа ла имазаарын. Даарыԥхьан рызегьы ааикәшеит, икәаӷ-кәаӷӡа иҿаԥшуеит, акраҳҿеиҵоит ҳәа. Акакала зегьы дырҿаԥшит, аха изфаз иалеидырааи, дара акгьы рҳәом. Абар, иахьа чарак ахь дцараны дыҟоуп, ишьеиҵо имаӡам. Деиҭарҿаԥшит икылкааны, даргьы рыхқәа наҭа-ааҭо ихәаԥшуеит. Дҩагылан, бысҭахьшәашәак аборахь иныҩнаиршәит. Иабџьар ҭых даарылалан рызегь шьны илеиқәижьит. Шьҭа усгьы сыжәцәеимаа зфаз уа ирылоуп иҳәан,
игәы ааирҭынчит. Уажәы изхысҳәаауа, ҭауади-аамысҭеи зегьы шьызар ҳәа Кадыр ииҳәаз ауп, – иҳәеит Алиас.
– Аҽеидкылара, аҽеидкылара аҭахуп мыццакрада, зны – хшыҩла, нас – мчыла. Уахатәи ҳаиқәшәара, ҳаицәажәара аҩыза мҩаԥгатәуп маӡала ақыҭақәа рҟны. Уаха ара ҳаиқәшәара ҵыхәтәантәиуп. Сҭаацәа хҵәаны Бзыԥынҟа ицароуп, уахь ҭыԥк шаарзысыԥшаалак еиԥш.
Ԥыҭк еидхалеит арҭ шеицәажәоз. Нас Ҳаџьараҭ деиҭаныҩналеит иарԥыс дахьыҟаз ауадахь.
– Сҳәыҳәԥшқа с-Маахырбла! дааигәыдиҳәҳәалеит. – Ихыҵуазеи ҳҽыҩҷкәын?
– Хаха-хымыш! – Гәында лылаӷырӡ цақәа Ҳаџьараҭ иӡамҩа иахьлыршон. – Ҳақәга ара ирласны, аҳҭынраа ираҳаанӡа, мамзар, ҳшыҩнаку ҳарбылуеит. Игәышԥы хәыҷы ҟьаҟьаӡа дышуеиԥшу убоу?!
– Сыҵәҩаншьап… анаџьалбеит Кьахьаа ҳашьҭамҭа ыӡраны иҟазаарымызт. Ааи, мчыбжьык иахызгом. Ауаҩы дышәзаасышьҭуеит, сангьы иласҳәеит. Ардашьыл ихьӡышәҵа ахәыҷы, Ардашьыл. Анцәа дылбааԥшны духылаԥшлааит! Уан агара узлырҵыслап, аҟармаҵыс узышәаҳәалап, мшызҳа иузҳалап. Иуаҭәоу, Сасрыҟәа ирашь Бзоу иаҩызоу аҽы узысыԥшаап. Уабдуцәа урышьаҭамырӡганы уҩагылап.
Ҳаџьараҭ даагәаҭеин иҩызцәа рахь дындәылҟьеит.
– Аҳы аҩызцәа, ҳдәықәшәҵа, аҽқәа рахь. Мамзар иҳацәшоит! – еиманы индәылҵит.
– Анцәа дышәхылаԥшааит, нанраа, шәхы шәыхьчала, нанраа! – ан дгәаҟ-ҵәаҟуа лыбжьы нархьылыгӡеит.
– Ԥшак ҵәыҵәӡа амшын ахьтә иааҭыҵын, инапыршьышьуа ашәаԥыџьаԥ иалан. Амза алымҳа ианкны инарга-ааргошәа ицәырҟьа-цәырасуа аԥҭақәеи дареи еилыхо аиқәԥара иаҿын. Иҭынчымызт аҳҭынра. Игәыҩ-ҿыҩӡа алашбыжьқәа ааҩуан уантә.
Ҳаџьараҭ иҩызцәеи иареи иццакы-ццакуа ананырахь рхы надырхоны еиԥш:
– Шәымҵысын, мамзар ԥсроуп! – акаҩҳәа ҿыҭбжьык алашьцара иаалҩит. Инақәырццакны агәарԥ анҭыҵ аҳәирақәа аахәыҵамацәысын, аҟәҟәаҳәа ахысбыжьқәа геит.
– Зан илыхшаз, заб игәы змоу Алықьсандр, абыржәашәоуп, ушьоура аамҭа уҭагылоуп! – иаҳаит Ҳаџьараҭ иидыруаз бжьык. Уахь ахы рханы аҵықь ааҭгеит ибардан шәақь.
– Шәсышьҭал, абааԥс, арахь, арҭ ԥыҭҩык ыҟоуп ҳәа сыҟоуп, акы шәымшәан! – иҳәан, иҩызцәа ихьырԥшны ахҵысҭахь деихеит Ҳаџьараҭ. Уа инахыԥар, нас ананыра ааигәан. Араԥ ақәырқәырра иалагахьан.
– Нан, сыҷкәын, уҭахара аҩны иааугама, иҟалази, агәаҽанызаара зумамзи, имшәо агаӡа иоуп, нан, срыцҳами?! – лҳәан, лҭаацәа ршәаҟьаны уадак илыҩнацаланы аҿаҩҳәа ацаԥха ҩалыркын, лыҷкәын ҳамҭас илиҭаз лтапанча лыхчы инаҵԥааны ҵаҟатәи ашә аалыртын, алашьцара дналалеит.
Ахысбыжьқәа есааира иӷәӷәахон, еилаҩынтрахеит. Арҭ аҩызцәа зызнеиз ахҵысҭа ԥыҭҩык астражникцәа ирыхьчозаарын. Аха абри аамҭазы амза ԥҭеиқәак аԥырачын хысра ҳәа акгьы рзыҟамҵеит. Иара ус еилаҳан атахсахҳәа еибакит.
– Аҟамақәа, аҟамақәа! – бџьарҵас ибжьы ҭҟьеит Ҳаџьараҭ. Напышьашәала еилалт. Ақьра, аӷызра, аҟама цырцырқәа ашьа рҿашуеит.
Ҵаҟа аҩны амҿтәы шьаҟа давҵагылоуп Раҳаима лтапанча харшаланы. Нахьхьынтәи, Алықьсандр ицыз астражникцәа иманы арахь дыҭрысит. Амза иаулак аԥҭеиқәаҵәара инагәылҵит. Уи илнарбеит урҭ рцәаара, аҵықь ааҭлыргеит. Раҳаима иааҭлырҟьаз ахыкәалаа аҿывҳәа ахыԥша нарыннадеит. Даргьы агәара-сараҳәа уа рҽынкарыжьит. «Гәыԥҩык ахацәа ԥҳәыск стапанча иацәшәеит!» – лҽаварӷәӷәа днавагылт лышьаҟа. Иара убри иҩанҟьҟьеит аҿыв-сывҳәа зҿаадырхаз ахқәа. Ан лгәы ҩҭыԥсааит. Ҳамҭакы дымқәацаӡо ус давагылан.
Даара ршыкьбжьы гоит наҟтәирахь. Иԥсы ҭоушь лыҷкәын? «Ҳаӷеиҭа, дыршьхьазаргьы! Иԥсра аҩны иааигарызма? Хшара диоуит. Абаӷыр ацкы анилак иара ԥсуеит ҳәа акы рҳәоит еиԥш, иҟаларызеишь?»
Еилоуп ҟама ҭыхла, изыдҳалаз аандагьы аҟәыҿҿы аахгеит. Шардын ҵәҩанк аалҳәаны дрылагьежьаауан, егьырҭ – ҟама еиӷырҳәаран, ашьаҟыӡыҟы каҭәон.
– Џьгәаҭ, Кадыр, Алиас, шәышьҭыбжь саҳаӡом, шәабаҟоу, абааԥс?! – ибжьы ҩрылҟьеит Акьахьба. Аҭак иаҳауам.
Нахьхьи, Алықьсандр иҩызцәеи иареи ахьиоу иаақәацар ҟалаӡом, аҟәақ аарыхгоит, ахы нарӡывасуеит, аԥша нарыннадоит, анышә хәыҷык ҩыҵнарԥоит.
«Аахьхьи – иԥсыда-инхада ҳәа џьоукы еибаҟәаҟәоит. Арахь, акәасқьа аҵаҟантә аӡәы дкылатәаны ҳара дҳаихсуеит, цәгьа икылкааны дхысуеит, иара иакәзар ҟалап. Измааноузеи, имацара иоуп иҟоу имҳәази Шьрыф?» – уамашәа ибаны, ихы шьҭацаланы дхәыцуеит Алықьсандр.
Аӷәиҵибжьы алашьцара иалыҩуан акәымзар, иԥсыз, инхаз ҳәа уаҩы акгьы издыруамызт.
Маҷӡак иааиқәтәеит, иааҭынчрахеит. Убысҟан ауп, улымҳақәа ҵырхуа аҟынӡа алашбыжьқәа уаҳауа ианалага.
– Шьҭа аҽқәа рахь, аҽқәа! – арҵәаа ҩҭиргеит Ҳаџьараҭ. Аха иноугода аҽқәа рахь, уаҩ дибаӡомеи! Ус, напышьашәала иҩызцәа дрышьҭалеит. Раҳаима аҵыхәтәантәи лпатрона ҭырҟьаны, лҭаацәа рахь дхалеит. Урҭ еилаӡыӡо еилан, асаби ибжьы аҵх иалыхәхәа арҵәаа ҩҭиргон, иаб дицхраарц деихозшәа.
– Шәымшәан, абааԥс, шәымшәан, лыԥхала ҳаилгазар ҳәоуп! – иаалыршәыкьуан лҭаацәа Раҳаима.
Ҳаџьараҭ ибжьы заҳаз Алықьсандр азаара изааны дҩаҵҟьан, истражникцәа иманы хаха ддәықәлеит.
Ашьаҟәадабаа згәыдшылаз Шардын, Ҳаџьараҭ имахцә нҭарс дааирхыџхыџит, уласы, ҳашьҭахьҟа иаауеит ҳәа. Аԥсыкоуп Ҳаџьараҭ иааигхаз, иҩыза иҟама лаиӷриҳәарц. «Аа са соуп, абааԥс, сара!» – иҳәеит егьи.
Иабаҟоу егьырҭ?!
– Инхаз ыҟоуп, ари еибашьроуп? Никәала, Алиас шәабаҟоу? Аҽқәа рахь – игон Шардын ибжьы.
Ҩада абна мҩахәасҭала апҟарапҟараҳәа аҽышьҭыбжьқәа гон, есааира ихарахо.
Ари збаз Алықьсандр ахагара изааит, аҟәҟәаҳәа дрышьклахысуа дрышьҭалеит, аха урҭ уажәы абнара иахьчон.
Ҳаџьараҭ итапанча ҩҭиган аҵықь-аҵықьҳәа ҩынтә ишьҭахьҟа ажәҩан ахқәа ҩалирпыҟҟеит.
«Ҳаит, уан дукәыхшааит», – лҳәеит уи злымҳа иҭасыз иангьы.
Ишарккон. Алықьсандри инхаз астражникцәеи ацәашьы аркны аԥсцәа ирхан, еилдыргон.
Акьахьбеи иҩызцәеи – Никәалеи, Алиаси, Шардыни Џьныш-икәара шыҟаз илеиуан егьԥсымкәа егьбзамкәа, ҟыт-ԥсыт рыхәлымшәо.
– Ирласҵәҟьаны анхацәа ахақәиҭра раҳҭеит, иӡбаны ишьҭаҳамхызи уаха! – аҭынчра ааилеигеит Ҳаџьараҭ.
– Абас ишԥаҟалеи?! Ҳаннеиуаз уаҩ дыҟаӡамызт, ҳандәылҵуаз…Измааноузеи абри?! Шьрыф иакәзар, амҩа ккаӡа иҭацәуп ҳәа ҳаиҳәеит, акымзарак сзеилкаауам?! – Шардын иахиҳәаара издыруамызт. Амаҵә-чымаҵәқәа инарыхо-аарыхо, еишьҭагыланы абнара илгаз амҩахәасҭа ианыланы ицон.
– Сара сакәзаргьы убасҵәҟьакәын сышныҟәоз. Аиашаҵәҟьа ҟарҵеит дара. Ҳаннеиуаз ҳгәаҳҽанны ҳшыҟаз рдыруан, рыԥсы ӡаны, ишьхныԥсыланы итәан. Мамзар иааҳалаҳар, шьҭахьҟа ҳлаҵҟьан ҳаҩуан. Игаӡаӡам. Иара Шьрыф дышԥабжьысрыз дырбазаргьы изилакьысрызи, илырхи? Даара ҟәышрыла иныҟәеит. Гәырҭынчла аҩныҟа ҳнарышьҭит. Алықьсандр дҟәыш-џьбароуп, арахь иҭоубагьы ыҟагәышьоуп, сарӷьа жәҩа ҿихроуп иашьа Омар инышәынҭра агәы ақәҵаразы. Амала, раԥхьа ибжьы саҳаит ауп нас дныҵаба дахьца сыздыруам, ҳхыкәалаақәа акы игәаҵаӷара иҵашәазаргьы ҳаздыруам, – луанытә даақәыԥсычҳаит Ҳаџьараҭ.
– Сара уаала ҳәа санухоз, иҭрысны иаауаз астражникцәа драԥхьагылан, дзаҳхьымӡеит умҳәозар. Амала, убысҟан иааҳахьӡазҭгьы Фаф иабаз еиԥш акгьы иалаҳәаӡамкәа ҳаргьы ҳҭадырхон. Ҳҩызцәа рыцҳақәа… Шардынгьы ахәхәаҳәа даақәыԥсычҳаит.
– Ааи, уа суқәшаҳаҭуп, Шардын. Урҭ ԥыҭҩык ыҟан, ҳрыхәаҵәҟьомызт, наиаҭеикит Никәала.
– Џьгәаҭ рыцҳа дҳампыҵыршьааит, егьырҭ ҳҩызцәа рҭахашьа ҳәа акгьы сымбеит. Алашьцараҿы ҳаилагьежьуа ҳаиламзи. Убысҟан хҩыкҟа астражникцәа сықәпапаны сыркын, слышьҭаргәоны еиԥш, иара ҳгәеиҭазаарын: «Аа, алақәа, абар
ара иахьыҟоу! – иҳәан, даакылҟьеит. Хыхьӡа исықәтәаз ижәҩашәаҟьа илалеикшеит ашьа зҿашәы иикыз аҟама, уи ҟыт ааизымҳәеит. Дылсхыҩрны агәыз аашьҭиргеит. Нас саргьы сҽааршәшәаны сҩагылан, ҳаибакит. Сара уа исылшаз акгьыҟам, Џьгәаҭ аҩыџьагьы ихәит. Нас ҳнаҭрысуаны еиԥш ауп, «аа, сара хәаша, сыршьит»! – шиҳәаз. Ишьҭахьала аԥса аӡәы илеиҵеит, дгьежьынгьы дыҩт. Ихьысыгӡеит стапанча, аха убригьы иахьахәҭаз иақәымшәеит ҳәа сыҟоуп, икаҳашьа сгәамԥхеит, – Ҳаџьараҭ игәы ҭшьаауа дигәалаиршәон иҩыза.
Ее-и, ҳҩызцәа рыцҳақәа, шәыԥсы ахьнеира сыԥсы неиааит, шәыгәнаҳа сзымгааит, сымшала шәшԥаҭахеи! – дуазыруан дахьынатәаз Ҳаџьараҭ.
– Умшала акәӡам, жәлар ирыхәо аҟаҵара амҩа ҳшаныз ауп ишыҟала! – игәы ирҭынчуан Никәала. Уи шьақәирӷәӷәон Шардын.
– Ааи, ус акә, егьыс акә, џьоукы раџьал цәгьахеит, рҭаацәагьы еибакәеибаха илатәеит.
– Аҳы, Ажәеиԥшьцырҟьа уоума аҳәсақәа реиԥш згәы ԥшаауа? Иаразнакала зегьы ҟалом-тәа! Макьана ҳаԥхьаҟа аамҭа акрыҟоуп, уажәоуп ари аус ҳаналага! – Никәала дыбжьаҟазон.
– Уажәоуп ҳаналага, аха ҳалагашьа зеиԥшроу ауп иуҳәаша! – иҽизеиқәкуамызт Ҳаџьараҭ.
– Алиас ҿымҭ-ԥсымшьа дырзыӡырҩуа дрышьҭагыланы днеиуан. Даара ихы имагәыхьха дыҟан. Иџьеишьон ргәырҽанӡамкәа «Ақәыџьмақәа» иахьрылашәаз. «Изакәызеи, чарҳәара ыҟоума ара? Ишԥарцәыӡи рҩызцәа бзиақәа…» – игәахәуан.
– Жәаха уара уҟны саныҟаз, – Ҳаџьараҭ ишьҭахьҟала Шардын иахь даахьаԥшит, аӡә иаҵкыс аӡә деиҵаны , ухшара еилаҩҩы, иҟәбаҟәшәо, ихәмаруа агәарԥ иқәыз уажәы-уажәы гәаныла сылаԥш иааҵашәоит. Ирыԥсыхәоузеи, иаҳҳәап, уара акы ааухьыр? Ран лымацара урҭ лызныҟәгару, аҭаҳмадцәагьы надкыланы?
Иаргьы ҳаргьы ҳамҩа харамхар ҟалап ҳалагашьа зеиԥшроу ала. Аԥсра ацәшәара акәым ари иаанаго, имхәыцӡакәа акы
иалаган иахькылнагаз жәбоу, рҳәап ауаа. Убри ауп аԥсра аиҭаԥсра.
Ус еицәажәо Џьныш-икәара илҭалеит. Аҳауа хьанҭаӡа, ашыцламшә цәаакыра ҭашьшьы иҟан ари акәара. Аԥшәмаԥҳәыс бааԥс ллакыҵа еиԥш, иҵшәааӡа ауп еснагь ишыҟоу. Ҽынлагьы амра ашәахәақәа ара изҭаԥхаӡом, џьныш ҭыԥҵәҟьоуп, анаџьалбеит!
Бгалаџк ааигәа лаҵас иууеит. Аҽышьҭыбжьқәа ирыцәшәаз тыҩарҩарқәак балыбаҭо иниаҟьа-ааиаҟьеит. Урҭ азмырхакәа, ӷәи-ҵибыжьқәак цәыршәагаха ари аџьаҳаным иҭыҩуеит.
Аҵла амахәқәеи аҟармақәеи еихәыдхаԥаны, амҩахәасҭа иаҵгоу иахажьын.
Шьҭа ажәҩан еимыггон, абгассақәа ааилаӷызит.
Абар, иааҽԥынгылеит Џьныш-икәара. Араԥ ахы ҩышьҭнакәыцәаан «хә-р-р» аргеит, иадырсызшәа иџыхӡагь уа иаангылеит.
– Шәаанҿас! Арагьы ҳамҩа кымзааит! – ахьышәҭҳәа даахьаҳәит Ҳаџьараҭ.
– Иҟалеи, баша акы иацәшәазаап! – иҳәеит Шардын.
– Аа, шьҭахьҟа, нахьхьи џьоукы рцәаара збеит! – иҽы аӷәра ааҿеикит аблаҵарраҟны аԥсаа ирыцназгоз Никәала.
– Бгахәыҷык ҳаршәазаргьы, ԥсроуп! – иҳәан, Алиас даанымгылаӡакәа днарывсын, ԥхьаҟа иҿынеихеит. Убри инақәырццак Џьныш-икәара аԥырӷы рацәа ҭҟьеит, Алиас рыцҳагьы иҽы днахууааит. Иааикәагьежьын, хысра ҳәа акгьы рзыҟамҵаӡакәа шьҭахьҟа иҵҟьеит.
Аҟәҟәаҳәа ишрышьҭахысуаз мацара абнеиқәара инылаӡ ицаӡеит. Ҳаџьараҭ ишьамхы иҩахыкны иуаҭәа аацаҳәцаҳәеит, ашьа ҟәандаӡа илеиуаз ишьыгрын еимаақәа ирҭашуан.
Иҿыхаз абнара еиқәышьшьы иааиқәтәахт. Уахантәарак игәыҩ-ҿыҩыз алақәа еиҭаналагахт ашра. «Кьу» аргеит абнахылаԥшыҩгьы, шьҭа шеит, лыԥхала ҳаилгеит, аҳәазшәа.
Аҽцәа абнара иҩылсын, ҩадахьы, Ҳәатын-иԥа иџьра иҵашьшьы ргәы иахаԥжәо иҩеиуан. Ари змааноузеи, закәытә џьнышроузеи!
Ацгәы икьиуа аҵкыс имкьиуа еицәоуп ҳәа шырҳәо иҟалазар? Шьрыф акы рзиузар? Анцәа идырп…
Еимпит иаанхаз аҩызцәа. Никәалеи Шардыни ргәы ҭашьны, бнала рыҩныҟақәа рахь ицеит.
Инҭакәкәа ицеит шықәсык. Абар, шьҭа мчыбжьык ҵуеит Ҳаџьараҭ аӡмыжь ԥсыӡеиԥш дзаҵәӡа, абра, Аӡаԥшь-иԥа аҭарчеи ахьицәигаз Уазаџьра абнараҿы дыԥхьоижьҭеи. Ҽырҵысы ҟаиҵар ауам, даара ишәарҭахеит. Иахьабалак ицәырҵуа иалагеит астражникцәа. Дарбанзаалакгьы аӡәгьы игәра ргом. Уахгьы-ҽынгьы аимдара иаҿуп.
Ацәгьаҳәацәа шыҟаларыз, ирҳәаша анырба. Ҳаџьараҭ зыгәра игара диздыруам. Акыр игәы каҳаны дыҟоуп.
Гәымсҭа аӡиас ҩ-бахәык иахьылрыбжьҟьо арымарахьтәи аԥшаҳәала, ԥыҭк аӡы иҩацәхыкны, дәҳәыԥш иаҵәа хәыҷык хыгьыжьааӡа иубоит. Убри ааигәара, анаара иаҿагылоу аџь ӷаӷа амҵан иқақаӡа иҩагылаз аҳаскьын далақьшәа иқәсаауа иқәын Араԥ. Уи ҷапырхәала ишьаҳан. Ариабжьарак аныҟәара иаркараз аҽ рыцҳа калаӡа иҟан. Аџьра амахәқәа инаркылкәрааны амра ашәахәақәа Араԥ агәчама ианықәԥсалак, рацәаххыроушәа иуҿаҷҷон. Аҵыхәа наҟьа-ааҟьон. Аԥыжә-ԥыжәҳәа. Иааизыҳәҳәа-ааизыҳәҳәаны аҳаскьын аҿы илҭагәаны, ахы ҩышьҭых, аӷәырџ-ӷәырџҳәа ацламҳәашьҭыбжь гауан. Нас иаанаԥшы-ааԥшны, ҩаԥхьа ахы шьҭацаланы аҳаскьын «архра» иналагон.
Абри аџьажә ашьапаны адгьыл иалыҳәҳәоз адац дуқәа рҟны, икәадыр ихчынҵаны, иҽыртаӷа диан Ҳаџьараҭ. Аԥша ахәхәаҳәа исуан, тәамҩахә змауз ари арԥыс. Ихитыз ишьацәкьарақәа леивига-ҩеивигоит.
Шьыри, абыржәы наҟтәирахь ивҩыр ицо аӡыхь маҟҿаҳәара далагыланы, иҽынеиҵыхны иҽиӡәӡәар, нас гәата-бӷата уа аԥшаҳәаҿы длатәаны иԥсы ишьар – насыԥымзи, аха иабаҟоу?! Уаҩы иитәӡам аԥсабарагьы дахыбаауп иахьа.
Ибардан шәақь еиҵаԥаххаа, иарӷьарахь ала аџь ашьапы иадгылоуп. Итапанча хыршаны игәы иқәуп. Дыцәаӡамызт Акьахьба ҷкәын, ас аҽнышьыбжьон ацәара азин имаӡам!
Ус, Араԥ ацламҳәашьҭыбжь игәарԥханы дазыӡырҩуан. Дқәыԥсычҳауан, дгәырҩон, ауаҩы дизыгәырҩон. Аџь быӷьқәа дрылԥшны, икәамҟьа-кәамҟьаны ажәҩан иаҵәа даҵаԥшуан: «Иҟоузеи, мшәан, абри ажәҩан анаҩс? Изакәи иара ажәҩан ҳәа иҟоу? Ажәҩан саркьа ааԥҽны наҟ ухы нкылухыр иубои? Ари адунеиажә иаҩнаххьоу ауаа зегьы уа иҟазар? Уахь акәзар аԥсы ыҟоуп ахьырҳәо? Ус анакәха, Омаргьы уа дыҟоуп, уажәы. Уа иҟоуп рыцҳа Џьгәаҭ, Кадыр, Алиас уҳәа ҳҩызцәа. Ааи, иԥшахьырсуа, уахь аџьанаҭ баҳча инеиааиуа иҵоуп».
Иаасымпыҵанҵәеит сҩызцәа. Иеҭымха илатәеит рҭаацәарақәа.
Џьанаҭ гыларҭас ироуааит, рыцҳа, аамҭала уахь саннеиуа ҳаиқәшәагәышьааит. Нас сагьааҭынчхоит, саӷацәагьы ааиқәтәоит, зыԥсыԥ аурыжьыз ампышҭа еиԥш. Усҟан уаҩы сиҭахӡам. «Уахь» уаҩы ииҭаху зегьы ыҟазаап азы амҩа иқәло акгьы игаӡом. Насгьы «уахь» даара ибзиазаап азы аӡәгьы арахь дгьежьӡом. Ицәеи-ижьи ӡыҭуеит ауаҩы данԥслак, ибаҩқәа ҟәашӡа аамҭа иагәылнаршәоит. Акраамҭа ус иҟоуп, аха нас? Аамҭа атәы ҟанаҵоит нас. Урҭ абаҩ ҟәашқәагьы шылашәа ихәашхәаша ицап. Убри аҭыԥан ҵла хәыҷык гәылҵыр ҟалоит. Уи азҳауа аҿынанахоит. Аҵар неины инықәтәаны ашәа ҿыцқәа аԥҵара иалагоит, уа амахәқәа ирылаԥхьоит, рыҭра ҟарҵоит.
Амра аҽацәыхьчаразы шьабсҭак ааины ари аҵла ашәшьыра иааҵагылоит. Аҽнаднашьылоит-аҽааднашьылоит. Инамҵатәаргьы ҟалап, маҷӡак адамхаргьы аԥсы ааиҭанакрацы.
Абасоуп, ауаҩы дымԥсӡеит. Абар уи ихылҵыз аԥсабара ссир!
Абри аԥсабара дануп Кәырк Ҳасангьы. Кәармак иадамхаргьы ауаҩытәыҩса ишьа илазар, шахала иҽынкнеиҳар изеиӷьын… аха уи зылшо дхазуп.
Адунеиажә… Адгьыл ҳагәылҵит, ҳазҳаит, нас ҳаамҵарс иара ҳагоит, зынӡак ахаан адунеи ҳаақәӡамызшәа ҳаҵәахуеит.
Алиас рыцҳа. Иҽы данынахҟьа, дааӷызит, аа, схәыҷқәа анасыԥдақәа ҳәа. Ихәыҷқәа дырхибааит аԥсцәаҳа ҟадыџь. Згәы иаанагодаз Џьныш-икәара Алиас иаџьал алоуп ҳәа. Иара сара стәы ахьыҟалаша анцәа идырп. Саргьы сабхеит.
Ԥа дсоуит, аха сԥа дысдырбомеи, махәи-ҵыси еиқәызмыртәо астражникцәа. Абар, уажәы хынтәуп саауеижьҭеи аҩныҟа, снарышьҭуам. Ардашьыл – схаҭаԥсаҭа…
Амра шеишеиуа аџьажә ду илахагьежьын, лада ахы археит. Аҵыхәтәантәи ашәахәақәа Ҳаџьараҭ иқәԥхон, угәырҩақәа абжак ҳара иҳаҭ, ҳуцгәырҩалоит ҳәа рҳәозшәа. «Уаргьы уҿымцәааӡакәа, ажәҩан уаҵагьежьаауеижьҭеи иҵӡозеи, анаџьалбеит, иааулшози, иараби! Закәытә мчузеи иумоу! Ианбыкәхаришь умч улӡааны, уҿыблааны агәараҳәа адгьыл уанықәҳауа! Каамеҭ мшаҽнеиԥш акәхап!
Адунеи зегь леихашәы ицоит усҟан! Иҳаӷоу дызхаанхаша…»
Еилыблаа-еилыблаа ицоз амра дазыԥшуан Ҳаџьараҭ. Ах, абыржәы ҿахрабжак адамхаргьы, бысҭахьшәашәак џьыкҵәаҵәак нақәшьыхааны, ҵәыцак азна аӡи. Абар, хымш ирықәуп аҿаҵа лбааимдеижьҭеи. Ма ҭаҭын бӷьыцк иадамхаргьы, амра инцәҵаны иаарҩаны, иаарҟәыҷны. Изыӡбыда абри аҭаҭын ҩысҭаа?
Аӡлагарахьча алу анаангылалак дааԥшуеит шырҳәо еиԥш, Ҳаџьараҭ аҭҳарцәҳәа ихәыцрақәа даарылҵит, ахыргә-хыргәҳәа зыцламҳәашьҭыбжь гоз Араԥ анааҭынчха. Уи уажәы ахы шьҭкәыцәааны, алымҳацәқәа кьацә-кьацәӡа иргыланы, алада аџьра еилаԥарахь иԥшуан. Аамҭала, алымҳацәқәа леивнах-ҩеивнахуан. Аԥшәма иахьгьы иаахьаԥшуан.
Ҩыџьа астражникцәа хәыц-хәыц еимдо абна иахьылаз аҽы рылаԥш иҵашәазаарын, убас рыҽӡаны иаауан, ацгәы ус аҳәынаԥ иазнеирым. Араԥ ишабаз ангәарҭа, џь-дук ашьапы инаваӡ ицеит.
Ргәы адақәа еибархханы, акраамҭа рҽеидыԥсаланы уа иаважьын. Нас маҷӡак рыхқәа ҩышьҭых ишынаԥшуаз, рылаԥш наиқәшәеит, иӡыҩӡа игылаз Араԥ аҟазшьақәа игәамԥхакәа иазԥшуаз Ҳаџьараҭ. Инеибархәыҭхәыҭит. Издыруада, ԥшьаала игьежьны ицаны рҩызцәа ираҳәаны иааргар еиӷьзар? Аха усҟан Ҳаџьараҭ ихы азы иазоужьу ахьы иалыхәдаахоит, ус иаԥсам. Уажәы дара ибарҭаӡам. Изыцәшәои? Иҵегь маҷ-маҷ инаҳәазаны, аҵлақәа рыҽрываӡо изааигәахап. Нас, ҩыџьа
ахацәа рабџьарқәа лаиқәкны аҟәҟәаҳәа илеигәыдырҵар – иааилгоит, уаҳа изакәи? Адунеигьы иахыҵәап рыхьӡ-рыԥша! Рыгәқәа ааибарӷәӷәеит! Изылшада абри еиԥш иҟаз ахаҵа ишьра анырҳәалак, абарҭ роуп, рҳәалап, рҟәаҟәа иқәу ачынқәа иҵегь иааӷьазӷьазп, рџьыбақәагьы ааҭҭәаап.
Знык амра ҭашәандаз, аҵых неигәандаз. Нас амза ҭашәон, усгьы ҵхагәазы инижьроуп шәиԥхьыӡ згымхаша Уазаџьра аҳабла. Ааи, дыԥсы-дынха ара дықәҵроуп, мамзар, амла дыгәшәаны дыԥсуеит, аҩныҟа неишьа имоуит, Кубец иҟны умҩахыҵып ҳәа уҟоу, акруҿаҵаны, нас чарҳәара узиуеит.
Ари аџьраҟны иахьабалак амҩақәа рызкрым, алашьцараҟны Араԥ уаҩ дахәарҭам, тҵас абла ҵаруп.
Нас днеип Алиас рыцҳа иҭаацәа рҟны, ибап ишыҟоу, Кәбец ихьы маҷк аахыхны ириҭап, хәыҷык рыԥсы ааивнагап. «Алиас рыцҳа дласықәыӡ дышԥаца! Ех, ҿаҵа хәыҷқәак ыфаны иҟазаалак, аҭаҭын хҵәахак аҽыцқьа иаԥсан абыржәы… Аҩсҭаа ичысхәхааит аҭаҭын!»
«Хәр-р-р» аргеит Араԥ. Нас аԥшәма иахь иаахьаԥшын, иаақәырқәырт. Ҳаџьараҭ дызҵаиаз аџьажә ду днавҵапҟеит. Ибардан тапанча ааирхиеит.
… Уажәгьы иқәырқәыруан Араԥ, ашьхәа иқәгьежьаауан. Ҳаџьараҭ астражникцәа аӡәаӡәала изқәа иқәҵаны аџь амҵан иааганы иааивеиҵеит. Длархатәан ҭынч еиқәикит. Рыԥшра-рсахьа, арԥарцәа заманақәа. Ашьаҟәадабаа ргәыдшыла дахьрыхәаԥшуаз, игәы аамаҷхарц аԥсык ауп игхаз. «Шәыгәнаҳа шәсышьҭазҵаз ирымазааит? Шәсымшьыр, са сышәшьуан!»
Рџьыбақәа ааимидеит. Аԥсцәа шимҵазгьы маҷк ихы-иҿы аалашеит – руаӡәы иџьыба ҭаҭын хәыҷык ҭаԥсан. Ацигар бӷьыц инылаҳәаны, иара уаҵәҟьа амца нацраирсит. Даҿыгәҳәааны дахеит. Иԥсгьы ааилыққеит. имч аакәадахеит.
Ара ахысбыжьқәа рганы, шьҭа ахәлара дазыԥшуа егьиуа, аамҭа изҭодаз! Иҽы ааикәадырын, уаҩы излеиҿахарсҭаӡамыз ала, аџьра, анаара дҩаҿалеит. Уахазны Алиас рыцҳа иҭаацәара рҟынӡа дышԥамнаӡара. Иарԥарцәа қәыԥшқәа, рыцҳа…
Акыр гәаҩеи ахәадарақәеи дырхысхьан еиԥш, иҽы аныҟәашәа акалашәа ибо далагеит. Арибжьарак былды аирҳәахьеит, игылт рыцҳа Араԥ. Маҷк аԥсы аршьатәуп. Дылҽыжәҵит ӡыҷҷак ааигәара. Амгәырхақәа ааиркәадеит. Ашьҭахьтәи ашьапы аҟәартәра иҩахыкны ашьандырӡаа аҟәада ахьшын. Напыԥшқала иааишьышьит, ада иаԥырхагамхеит астражник ихыкәалаа. «Макьана ҳабаҟоу, ари ҳалагамҭоуп, ҳалгашьа зеиԥшрахо ауп аус. Умшәан с-Раԥ гәеицамк, уажәыҵәҟьа сара усхәышәтәуеит». Ахахәда аҟьаҟьара ааишьышьит, ирлахҿыхырц ахаҿгьы инапы нахьишь-аахьишьит, аха иара аҵыхәагьы амырқәацеит, ахгьы ҩышьҭнамхит, игәырҩон ахьаа аман.
Гәымсҭа иацрыҵны иаауаз ари аӡыҷҷа илӡааиргылеит. Шьамхахьы иазнеит. Инапқәа ргәаҩаны иааҭго изхара аӡыхь ижәит. Џьныш-икәара акәмызт ари, ара ус ишәарҭам.
Аҽы ашьапы ахәра цқьа иҿыӡәӡәааны ирбеит, амелҳам аҿеиҵеит. Хәрыбӷьыцкгьы хыхь инақәҵаны еиқәырхха иҿеиҳәеит. Маҷк иааӡыӡымкит. «Аҳы, ичҳа абааԥс, макьана уабаҟоу!»
Нас икәабеит. Ашәах иақәчызи, аԥхӡи, ашьаӡеи, иахьалиҳәаз, аӡы ырхәашьуа еиларҩынтуа ицеит алада.
– Иаргьы ласкәантраӡа аӡы ианааҭига, ахыргә-хыргәҳәа акрыфара иналагеит.
Ҳаџьараҭ дырҩегьых ӡык днаҿыхәан, акәадыр ихы инаҵаҵаны адгьыл аӡа днықәиеит, аҩада игәы рханы. Уи алашьцара дазыԥшын. Арахь акыр ихтыран. «Шьҭа, нан, уара ҩызцәа гәакьацәас иумоу – алашьцареи, аҽи, уабџьари роуп!» – игәалашәон иан лажәақәа.
«Абас сыбнакны сабанӡадәықәзаауа? Шаҟаҩы абас абна илада? Чыгбагьы дабрагьҩын, аха иҽриҭеит – дкылсит, нас иҩызцәа рыҭира далагеит. Афуҟаражә иара! Абрагьцәа-рабрагь Ачыгба соуп, акы умшәан, Ҳаџьараҭ, уҽсыҭ! – ҳәа сықәҿиҭуан. Закәытә бзиара дузеишь исзиуз? Сыҽисҭон, нас иара наҟ сриҭон, дсылахәҳахәҭуан. Сзиҭоз рнапы сыкәыршаны, уаҳзырбаз анцәа иџьшьоуп ҳәа сдыркьаҭарын! Уаб ихы ӡны иуфааит! Шаҟа ухы умхабзиоузеи, ус ухаҵаӷәӷәазҭгьы ар уманы усыкәшарымызт! Аԥсра игәыҵашәандаз Кәбецажә иҷкәын Фаси, рчеиџьыка сҿаҵаны исдырӡәарц иаҿымзи. Ачеиџьыка мчы амазар рхы аҟәақҳәа иасааит, сара уи саӷрамгылеит!»
Амза ҭашәеит шьҭа. Ԥшьаала, аҽы аҳаҭыр баны дцалап, имҩагьы макьана акыр бжьоуп. Иахьуеит рыцҳа ашьапы, аҳаиуан зцәажәом, аха. Абар шьҭа Еҵәаџьаа ажәҩан агәы иазҩеит, ихышәҭит урҭ. Абар Шарԥыеҵәа шеишеиуа иахьцәырҵыз.
Ахыгәҳәа Алиас рыцҳа игәашә днадгылеит. Агәашә аартыха имаӡакәа, аԥшәмаԥҳәыс Машьа рыцҳа лыбжьы ашәы ахьыхәхәа иаагеит:
– Схәыҷқәа рыгәнаҳа хара иузымгааит,ҳжьира мчы амазар уеикәанарҵәиааит, сара абас ахымхәацәа зааӡо исылакьысуа! Хҿыхшьа умоуа Дыдрыԥшь ныха уакааит!
Иара иакәхап арҭ ажәа «хаақәа» зызку.
Иқәнагоит, дылшәилааит, лгәы лырдалааит, рыцҳа…
Уажәшьҭа сыбжьы насыргап ҳәа иҽыназикуан еиԥш, лара сабик дылгәыдкыланы амаҵурҭахьтә даадәылҵит:
– Унан, џьбеит, уарбану?!
– Акьахьба соуп, шьыжьбзиа Машьа!
– Нын, уабаҳзаанагеи, бзиара збаша Ҳаџьараҭ! Ашаха амҭакәа сгыланы сгәагәо сгәароуп. Ҳзықәшәаз арыцҳара азхозаарымызт, даҽак ҳзацлеит! Улеи, сукәыхшааит, аҩныҟа, ара ишәарҭам.
– Слеиуеит, сышԥамлеиуа. Иҟалазеи, шәзықәшәазеи?
Ҳажәхьа заҵә иаха абора иааҭкәыцәаа иргеит. Уахак аҳәыс ԥшқа аҟаара ианаҟәымҵӡа, саргылеит. Ҳагәнаҳа хара изымгааит, аԥҳәысеиба лхәыҷқәа рҿаҵахәы рҿызкәыкәааз! Аҵла иалыҩрыз амаҭ ицҳаит ҳәа, ас, убахьоу. Шәара ҭауади-аамсҭеи шәрабашьуеит, арахь анхацәа ҳара-ҳарала ҳаиҵаӷьычуеит. Утәа, Ҳаџьараҭ, узгылоузеи?
– Абри бхәарҭа хьшәашәа-мыхьшәашәак ҭазар иааҭыгеи, хәыҷык амла сакуеит!
–Унан, ахьшәашәа уҿаҵаны, ҳаҩны ушааиуаз ҳгәы ԥуҵәахьазшәа…
– Мамоу, мамоу, изуам, сыццакуеит. Ӷьычцәас ибдыруада шәқыҭан?
– Акрыздыргәышьоу, сара ԥҳәыск… Изымӷьычуа дхаҵаӡам рҳәоит, ахацәа зегьы шәӷьычуазар акәхап!
Ҳаџьараҭ маҷк дааԥышәарччеит, ашәаӡа аџьыкҵәаҵәа инахьшьуа абысҭа надкыло дахьтәаз.
– Рацәа дхаҵоуп, ахымхәацәа, ахәыҷқәа рыцәымҳа рҿыҵызкәкәааз.
– Сара зыӡбахә саҳахьоу Мзыц, Ҷыӷьыц, Ҷаӷь, Бадис уҳәа роуп, исмаҳац заҟаҩы ыҟоу, уи Анцәа дақәиҭуп.
Жәхьак акәым, Машьа, абра ббора иамкуа арахә алаабхәоит. Насгьы, зыԥсаҭа шкәакәахаша, сҩыза рыцҳа Алиас иеиныхраҟны ишыбҭаху бхы иархәа? – еилаҩҩы, еилаарцыруа ахь цырақәа аишәа инықәыԥсаны дҩагылеит.
Машьа лыла иабаз ԥхыӡзу лабҿабазу еиллыргаанӡа Ҳаџьараҭ дныҵаба дцахьан.
Адырхаҽны ашарԥазы арбаӷьқәа ианааиларыԥсоз, Алиас рыцҳа игәараҭа иҩҭалеит Ҳаџьараҭи Ашьхарԥа Шардыни. Урҭ наҟ-ааҟ рыҽқәа дрыбжьаргыланы даарцон зхы-зҿы хҭарԥала иҭаҳәҳәаз хаҵак. Зычыргә иахҟьашоз жәык ахы дахо икын.
– Дарбану, аԥҳәысеиба илықәлаз абри ахаҵа?! – Машьа дшаҵәы-шаҵәуа даарԥылеит.
– Ари аҳәсеибацәа рҟноуп дахьыӷәӷәоу, Бадис иоуп иара, дыззымдыруада! Аха иахьанахыс дысӡатәуеит, ихьыӡгьы сыԥсахуеит! – иҳәан, Ҳаџьараҭ днеиҭаԥаны, мацәысеимҟьаран Бадис излымҳак хыхьтәи акьатрацә даамҵасны иҟама нахьишьит. Алымҳа мыждагьы еилыԥхаауа, ашьа аҿықәланы ашьац иаҵәара инылашәеит. Аҟаԥшьра аазнырыз аҟама абз аӡаӡа инылышь-аалшьны, апҟацаҳәа аҭра илҭеирпҟеит.
«Ҟоҳ-чоҳ» – рҳәеит, уаҟьан-чаҟьан бжьы заҳаны агәарԥ иааҭаххыз гәылацәақәакгьы.
– Шьҭа «Лымҳахҵәа Бадис» ихьӡуп! – иҳәеит Ҳаџьараҭ.
Бадис ихы акапан ацәыӡын, дхьылаа-хьылаауа агәашә дыҭҟьа длеиуан. Лажәк фҩыс-фҩысуа иаашьаны аҵыхәа аарла имҩанҵо иааин алымҳа инахагылт. Арымарахь ала иафҩит, арыӷьарахь ала иафҩит, хыхь иахафҩит, нас агәы кыдхынҳәаауа наҟ инахыҵын ананырахь аҿынанахеит. Маҷк ианынаскьа иааҭгылахын еиҭахьаԥшит алымҳахь, нас абз ақьышә иаақәнашьын, ицеит наҟ.
…Абнеи – абрагьҩи. Ҳаџьараҭи Шардыни бнала мацара хәык ихыҵуа, ҩхаак иҭысуа Ҳабҩыҟа рхы дырхахт.
Ԥшак аақәлан, аҽазеиқәкуамызт, есааира аҽарӷьеҩуан.
Ауриадник Амаан ма иҽишьроуп, мамзар, анышә дыҵазаргьы диԥшаароуп Ҳаџьараҭ!
Ана, ара иӡбахә ахьааиаҳауазаалакгьы, истражникцәа има дынкылҟьон, аха даҽа қыҭак ахь иӡбахә ааҩуан. Уахь ихы ирхон ауриадникгьы.
Абна згәы ылаԥҵәаз Ҳаџьараҭ, зны-зынла аҽнышьыбжьон апҟараҳәа агәарабжьарақәа данрыбжьҟьоз ыҟан. Абри иҽышьҭа зеиԥшрахарызеишь, анаџьалбеит, ҳәа инеины иҽышьҭа иаԥшуаз убарын. Нас иҽхәозгьы ыҟан, сара Хҭарԥа-шкәакәа иҽышьҭа збахьеит ҳәа. Ирашьымзар, уи еиԥш аҽышьҭа збахьада, – убас адгьыл ҩаӷьра ианырпыҟҟалоуп, ааигәа-сигәа адгьыл мҵысыкәа иҟамызт.
Ишәаны уи аҽышьҭа ихымгылозгьы дубарын.
Ҳаџьараҭ есымшааира анхаҩыжәлар дырзааигәахон, рыԥсы дырзалымхуа, рыкәа дҭаршә дырҵәахуан.
Абна илоу абрагьцәа еибаԥшаауеит, Гәыгә-иԥа Алықьсеи иареи еиқәшәеит, еибадырит. Ачыгба иеиԥш зыжәлаҟны аҵмыҳәҳәарра ҟаҵаны иабрагьыз диеиԥшӡам ари. Хылҵшьҭрала иаҵкыс инагаз џьоукы драӷахан, ишакәымыз еишьҭанагалеит. Аҵыхәтәан, ашьа камҭәар амуит, ахара здыз шьнаҟмак дышьны дыбналеит. Ааигәоуп ианеибадыр, рыгәҭыхақәа акоуп, еицуп уахгьы-ҽынгьы, абнагәы иамадоуп.
Ҳаџьараҭ иԥба кны иаӷацәа ишьҭа ихылт ҳәа шаараҳалак еиԥш, Никәалеи Шардыни ҵхагәыла иаакылҟьаны, Акьахьба даамҵарс дыргон. Иумпыҵҵәраа амшынгәеиужь иналаҵәрыз аԥсыӡ еиԥш иԥшаара мариамызт иара.
ԥыҭрак ашьҭахь, аҟәҟәаҳәа ацәҟьарақәа дреихсуа, нырцә даҽа бахәык ала даацәырҵуан Ҳаџьараҭ. Еиҭеибаԥшаауан Гәыгә-иԥа Алықьсеи иареи, нас инкылаӡыхуан дара аҩыџьагьы.
Аха иҭаацәара рбара иқәашьмызт. Игәнигон, уахь неишьа амамызт, урҭ амацәаз иҭацаланы ирыԥшыхәуан. «Гәында илхабарузеи, Ардашьыл изҳауоу?..
Ҳарҭ – анхацәа. Аҽагеи ацәмаҭәеи рцынхәрас абџьар кны абна ҳалоуп, ҳара ҳазҭахыз адгьыл акәын, абна акәӡамызт. Саб рыцҳа иҳәалон: адгьыл, дад, дас иамоу ашьа лазга-ҩазго анхаҩ иоуп, уи дагәыцәны дамоуп ҳәа. Иҟасҵари, сақәшәеит…»
Уахык, Ааԥсҭа хьчак итәарҭаҟны, Гәыгә-иԥа Алықьсеи Ҳаџьараҭи руапақәа рҽылаҳәа еиваианы ицәан. Аашарккон. Аеҵәақәа нҭаа-ааҭаауа, ажәҩан иналаӡыҭуан. Шарԥыеҵәа хахаӡа ашьха цыҩцыҩқәа иҩарывҵын ҵлакашәара иҩеихьан. Шьхарҵыск амш лбаашара еигәырӷьо, аԥси-аԥси еихьымӡо ашьыжьтәи аҳауа иаланаҵон ашәа хкқәа.
Ҳаџьараҭ маҷк иуапа нԥхьеиршәҭын аҩада игәы ҩаирхеит. Аҭҳараҳәа игәы еисуан, иуапа ашьыцлакқәа ҵыс-ҵысуан, даазқәаршәшәеит, зны маҷк ихы-иҿы аалашеит.
Арыӷьарахь, Шарԥыеҵәа злацәырҵыз ашьха ӷьазӷьазқәа рахь иҿы наирҳәит. Маҷк дааҭынчхеит, нас деиҭааҳәцымцит. Иҩыза дихьысзар акәхап, ацәа даалҵит Алықьса.
Иҩыза дихәаԥшуан. «Ицәаҵәҟьагьы ҭынчымеи ҷкәын рыцҳа…»
– Ашьхарҵыс даҽа шәа-ҿыцк аманы ицәырҵуан, уи ашәа Аиргьашәа еиԥшын. «Ҳаи!» ҳәа иуапа дҩагәылԥеит Ҳаџьараҭ абри аамҭазы. Днаԥшы-ааԥшит, иҩыза днеиҿаԥшит. Ԥыҭк ус дықәтәан.
– Изба удыруоу уара, Алықьса?
– Изакәызеи, ԥхыӡ мшхааит. Иахьак ауазырра уаҿын узалҵуамызт?!
– Ааи, аԥхыӡ рҳәеит ҳәа. Лахьхьи, Ешыра ҳанхарҭаҟны акәхуп… Ҟоҳ, шеит, убама. Ажәҩан агәы шаҟа ицқьоузеи.
– Нас, нас, уԥхыӡ саҳәеи!
– Џьоукы цәырҟьа-цәырасуа ҳгәарԥ иҭахуп, ирҳәо-ируа, изҿу аилкаара уадаҩуп. Сан, саҳәшьцәа зегьы еилаҩеиласуеит, ари сыԥшәмаԥҳәыс дызбахуам. Ус, акаҩҳәа хаҵабжьык ҳашҭа агәара иаақәҩит, ҟамчышьҭыбжьык нашьҭарххны, зегь уахь ҳнаԥшит. Ассир! Ҽыхәа иаҵәак ԥеиԥеиуа ҳамӡырха агәышшара
иқәкәашаауа иқәгылоуп, уаҩ дақәтәаны ҳбаӡахуам. Иара аӡәы дақәтәоушәа, аӡәы иҵаҽырбоушәа ахәда аҟьаҟьара ырхәаны, иԥаџьԥаџьуеит.
Ахьӡы зхьыршаз аҽыхәа ҳазкуазар ҳәа амаршәа кны ҳшазнеиуаз, аеҵә кыднаԥаартә иаакьыркьырын, хьшьыцбашәа ҳашҭа агәара инахууаа ицеит. Ицеит, абни ҳгәылацәа – саӷацәа Ӡаԥшьаа ргәашә дуқәа рҟны ажәҩан ҵыԥссаауа игылоу аԥсақәа рықәцәақәа ирхууааны, ус наҟ амшын агәахьы. Уантә акәын акьыркьырбжьы есааира иацрыӡаауа ишааҩуаз…
Даақәыԥсычҳаит Ҳаџьараҭ игәаҵанӡа.
– Иубеит ҳәа сыҟоуп аԥхыӡ цәгьамкәа, ацәара уаналымҵӡа! – дааччеит Гәыгә-иԥа.
– Удин аныс, иаанагои, Алықьса?
– Абзиа.
– Изла?
– Убас!
– Убас шԥа?
– Ардашьыл иоуп, иԥсынҵры духоит, агәарԥ иадубалаз аҽыхәа бзиоуп, разҟуп.
ԥхны мшын, амра ҵлакашәара илеихьан еиԥш, Лыхны ақыҭа даалалеит Ҳаџьараҭ Гәыгә-иԥа Алықьса дицны.
Абра ааигәаҵәҟьа шьнаҟмак еиҵҳәаӡаны ачара иуазаарын. Абысҭақәеи акәацқәеи ирызкны ар рчуанқәа хгылан. Урҭ ирхылҵуаз ахылҩа-ԥсылҩа – аӷ хартәаланы иҩеиуан.
Ачараҟны аҟәҟәаҳәа ихысуан, ирдыдны иахьеинырҟьоз ишьҭхысаа иаркәашон арԥарцәеи аҭыԥҳацәеи, еидҽырбалон.
Аамҭа анааи, атәарахьы иеихеит. Еиҳаб-еиҵбыла, еизыԥшны рнапы аӡы ақәырҭәеит, ахахьы-аҵыхәахьы, зҳәаз иеиԥш, ртәашьагьы ус иҟалеит.
Еиҿымхӡакәа аишәа иқәын аӡарақәа, ажәҩашәаҟьақәа аԥылгыдқәа. Абри аишәа чаԥа агәҭа ахьазеиҟароу, дчынԥсараха, дӷьазӷьазуа дтәоуп ауриадник Маан. Ихахьи иҵыхәахьи Лакаа ԥыҭҩык иватәоуп. Имыццакӡакәа акәац ааихырссо,
акы инацҳауеит, акы инахәоит, Хҭарԥа-шкәакәа иӡбахәгьы иналацәажәоит зны-зынла.
– Иҟоузеи, Дырмит, хабар-чабар?
– Мап, ааигәаҵәҟьа иӡбахә мааҩцт, дынкылаӡ дцалоит иара.
– Ааи, аха уи иеиԥш уара амагәшьхәа иҵоуцалахьоу, дабауцәцари. Амаан дуӡӡа, анхаҩы иаҵкыс уаиааип!
– Ачараҟны ҳтәаны, амра каххаа иаҳхаԥхо, аҭыԥҳацәа шьқьыруа ҳаимакны ҳамаҵ аныруа, аҩы хәмаруа игәыҟаҵагаха ҳшьа-ҳда анеимнадо Акьахьба заҵә иакәым жәохәҩык Кьахьаа сҩыҵрак бжьы-мшынк ирхызгап, – иҳәан, Амаан иаҵәца даахеит. – Еснагь амҟәыба аӡы аанагом, ус дабанӡацари, – нациҵеит, нас даахәыцхәыцын, иааҭеирцәит. Зегьы иаарылсит аҵәцақәа.
– Ҽа мбакәа, ҽа зшьхьада? Дуԥыхьамшәацт ауми! – Аӡәы дматанеиуа даамҵақьақьеит уа.
– Ижәуеи, уара, Шәагә ила агәы рӷәӷәаны абгақәа ирҿеиҵон ҳәа, – ҿааиҭит аӡәы.
Иааибарччеит.
– Аӷа имч пату ақәзымҵаз, зхы иақәгәыӷуаз аҳәа ду иахьыз ихьуеит! – иҳәеит ауриадник.
– Ааи, аха, брагьҩык хара дцахьазар, иаадыруа ауп.
– Абрагьҩы дагьакуп, дагьыҩбоуп. Акьахьба итәы хазуп. Ари анхацәа дрыдгыланы аҳәынҭқарра иабџьар рызҭихт. Ишәгәаламшәои, Аӡаԥшь-иԥа уааҳәа аниуаз иҩыза анхаҩы дсыхьчоит ҳәа иҟама цырцыр ҭԥааны аҭауад даниҿагылаз. Уи азмырхакәа, ашьҭахь иҟаиҵаз ижәбо ауп. Иахьагьы Ач-ԥҳа лыҷкәын изы ашәы самсал лшәылымхӡацт Ҳаџьараҭ имшала.
– Иаадыруа – ауриадник Амаан уакәзар, уи иеиԥш иҟоу аӡәы изы акәӡам узаҳҭаху!
– Аиеи, убас шәаханы сшәырҽхәала, сара уи ауаҩ ар сыманы сишьҭоуижьҭеи хынтә ацгәы аԥаҵақәа аахьеит, исылшаз – ижәбо ауп. Ма даҳзымԥшаауандаз, акы иамусымзи усҟан. Амала, ара ҳара ҳауп, изышәцәызӡарызеи, џьоукы-џьоук ҳастражникцәа ҳәа иҟоу баша абџьар иаҵақь ишаҵаз
иааԥсеит. Ҳара ҳанрыцым абна инылалоит аҟароуп, еимдаӡом, рыҽӡаны аҵлақәа ршьапаҟны итәоуп, лашьцаанӡа.
– Ее-и, аԥсра зҭахыда, сааукәыхшоуп, нас дургылара уҟоуп.
– Уҽыззукыз атәы ҟаҵатәыми. Ихьӡи ижәлеи аҳәара абаҭаху, адҵа иаҳәаны гәыԥҩык астражникцәа иҭаны дҳашьҭит аӡәы, гәрамгарҭас иахьҳамаз бнарак аҟны. Ашьҭахь астражникцәа аӡәы икьатеиах ԥҵәо исеиҳәон, «Ар рхы» ҳәа ирыцыз ихы шымҩаԥигоз ҳәа. Абна дышнылылалаз еиԥшҵәҟьа, ибжьы иргон: «Аа, уара ҳушьҭаӡам, Акьахьба сызкәыхшоу, ҳаргьы уаҳԥырхагамхан, абааԥс, ҳшааз еиԥшҵәҟьа ҳцоит» ҳәа. Нас арҭ урықәгәыӷны иҟоуҵои?
Уи ус ауаҩы инапаҟны иааиуа аӡәы иакәзар, иаркы-иаркы, ирцә-ирцә ҳәа иҟаз абрагь Ачыгбеи иареи ирзеибауз ижәдыруа ауп. Ҳаџьараҭ ананыраҿ дахьыцәаз ауха ар иманы дикәшан, аха иҟеиҵеи? Ихы икәаҽ астражникцәа иреиӷьыз аӡәы дсакасанҵаны диманы дылбааит.
Уимоу, ирҳәоит ашьҭахь дызчарҳәаз Кубец иҷкәын Фасии иареи дрыниеит ҳәа. Шәчеиџьыка агьама збахьеит, убри сзаӷрагылом акәымзар, ишәзутәу здыруан ҳәа реиҳәеит. Уи нахыс аби аҷкәыни уахынла ӡкаҭәараҵәҟьа идәылымҵуазаап. Аха ҳарҭ агәыӷра ҳамоуп Акьахьба ма иахьа, ма уаҵәы ҳнапаҟны дҟамлар ада ԥсыхәа шамам ала. Абри аҵәца ажәлар рныҳәаҿа ауп! – иҳәан, дҩахан убри аныҳәаҿагьы ижәит Амаан.
– Ӡаԥшьаа дуқәа раҵкыс даиааины дабацо? Усҟан, зегьы длаҳаӷрагыланы, длаҳхысны дцеит ауп иаанаго, – иҳәан, идтәалаз Емхаа иаҳәызба цырцыр имҵаз аԥылгыды ажьышәа аԥсылара илаирхан, ҽыҭк аамхны Амаан ишҟа инаирххеит.
Иҭабуп, ухаҵкы сцеит, иҭабуп, ухәы азҳааит! – иҳәан, дҩеихаҵгыларазы дҩеихан, иааимихит. – Ишыжәдыруа еиԥш, ара итәоу зегь шәеиҳа сара Ҳаџьараҭ дыздыруеит. Иахьабалак ишьҭагьежьаауа ишьҭоу сара соуп, макьана акгьы сылымшацт шәымҳәозар. Ҳтәоуп ара ачараҟны, ҳцәажәоит. Акьахьба ицәаара анаарбалак иҳазҳәаша ауаа ҳамоуп ҳара қыҭа-цыԥхьаӡа.
Шәӡырҩла, ааигәа иара изкны ирҳәоз хҭыск шәасҳәоит.
«Аа, изакәи, анаџьалбеит!» – еиқәлымҳаха инатәеит зегьы.
– Иара дахьаҿцаауа аҳаблақәа иреиуоуп Ҳабҩы. Уа – аҟәаԥа-ҿаԥара, акаамеҭ. Уаагьы ауаа ҳамоуп ҳара, амала ианаамҭаз адырра рызҳамҭеит аԥсра игәыҵашәаргьы. Аиеи, убра еиланхо агәылацәа ҽ-урак абжьара рцәахыԥаны ирымазаап. Аура абжьара ануцәахыԥа нахыс папанҵҟәырроуп, уи ижәдыруа ауп. Убарҭ рҽеизганы, убри аура ҳкып, ҳнапаҟны иаагап ҳәа акырынтә иаԥшьыргахьазаарын, аха иазыжәуазеи, иауамызт. Аҟәараӷ кны, аа, абыржәы-уашьҭан шырҳәоз иларымпыҵаба ицозаарын. Ибнакыз аура ашьабсҭа иаҩызамхои!
Ргәы аныԥҵәа, ианамыхәа, наҟ иаҟәыҵит. Мышкызны Хҭарԥа-шкәакәа арахь дықәлар, дҳацхраар, џьара ҳазкылсуазар аабап рҳәеит. Иара изыԥшуп, шәымбои уажәы, усгьы иара адунеи ҟьаҟьа ду дакуам.
Уажәа хьыла иԥысҟоит, аха убри Ҳабҩы даныҩкылҟьо шәарҭ адырра шәмоуӡои, уаҟагьы ауаа ҳамоуп умҳәеи ԥыхьа?! – а-Емхаа дааҳәын Амаан днеиҿаԥшит.
– Адырра шԥаҳмоуа, иҳаугәышьоит, аха усҟан иара дабаҟоу умҳәозар! Аԥшӡа шәымбахьеи? Дынкаба дцахьеит…
– Избан?!
– Сеидроу, избан?…
– Ус акәзар, ауаа ҳәа ишәымоу ҟәыдфацәоуп!
– Урҭ ирфо са исыздыруам, аха шәӡырҩла! Ҟәыдымкәа анхаҩы иифари, нас… Аиеи, дҩеит Ҳаџьараҭ арҭ рҿы. Иҟоу абас ауп ҳәа иарҳәеит. Иара зеиԥшроу, изцу ауахьад ахьгәарҵуа уҳәа зегьы еиликааит. Абрахь аҩада, акыӡӷра, аџьра ахь рнапы рханы идырбеит. Ахьышәҭҳәа шьапыла иҿыҩеихеит. Ӷәра икым, ҷапырхәа икым. Уабацо уара умацара, ҳаргьы ҳамцои анырҳәа, шәсышьҭал, нас мап сҳәома, иҳәеит. Арҭгьы еихьышәшәа-еиԥышәшәа ишьҭоуп, аха узхәарҭада! Ҵабыргны, ԥыҭк дынхеит рҳәеит, аха дмааи, нас дкылҟьа, иара аҽ-ура дақәтәаны! Изакәызаалак уаҳа ахы зланикыло ҳәа акы аҿаӡамкәа, аԥрыцә далаԥсны икны дақәтәоуп. Аура зтәыз игәарԥ аҟны дылҽыжәԥеит. Аҽ рыцҳа аҟәараҟәара еиҵасуан,
маҿак ашәах ақәчын. «Иара кны ишәзаазгеит, аха шьҭа ҽра алҵуаны сыздыруам», – иҳәеит.
Уи ашьҭахь хымшгьы изымнеит, ашша аӷраԥҽызар акәхап. Шьҭа шәара шәазхәыц ари ауаҩы дыбгамзар, аҽ-ура ыҵырҟьаны, ирааԥсаны изкыз… Араԥ захьӡу, дзықәтәоу аҽы, Омар рыцҳа иҽызхишьааз, ашьамхы ишьамхуп Ҳаџьараҭ. Дасу ианиашьа – ихаҵашьоуп.
Ари лакәыршьеит иазыӡырҩуаз ауаа…
Амаан абри иажәа анаахиркәша, акрыфара-акрыжәрахь иниасит.
Убри аамҭазоуп, нахьхьи Лыхны абаа хыжәжәарақәа рҟны иааны ианаагыла Акьахьбеи Гәыгә-иԥеи. Рыҽқәа аӷәрақәа ирынкны акрырҿарҵеит, аԥхӡы рыладырбеит. Амрагьы абар, амшын илхықәгылеит.
– Алықьса, уаала нахьхьи ачара ахьыруа ҳнатәаны акы ҳнацҳап, ҳауаажәлар ҳнарылагылап, маҷк иадамхаргьы ҳнацәажәа-аацәажәап, ҳабнакит умбои, – иҳәан, Ҳаџьараҭ аҽыжәларахь деихеит. И-Раԥ амгәырхақәа дҩаха-ҩахо арӷәӷәара далагеит. Иаргьы амҩа шазыԥшыз еилнакаан, аҳәра иааҟәыҵын, аҽааиқәнакит. Иаҿыҵыҳәҳәоз аҳаскьынқәа наҿиршәшәан, ақьышә ааирыцқьеит.
– Аҽнышьыбжьон ачара ахьыруа ҳашԥанеиуа! – уамашәа ибеит Гәыгә-иԥа.
Нас ҳмаҳәцәоушәа, анылашьцалак аума ҳаннеиуа! Еснагь ҳанцәыҵакьакьо абна ҳалазаауама, дә-ҟьаҟьаракгьы ҳнықәыԥшны, «Оҳ-гәышьа» ҳҳәароуп, – иҳәан, Ҳаџьараҭ ахьышәҭҳәа дыҩҽыжәлан, Араԥ ишьапқәа нагәыҵеикит. Иаргьы амҩа ахьаирбаз ахь акәатакәатаҳәа иҵԥраауа аҿынанахеит.
Ачара ашыкьбжьы есааира ирзааигәахо мацара, ус-ус иҟьаҟьаӡа иаартыз агәашә инҭалеит.
Нахьхьи нырцә, мшыни-жәҩани ахьеиларсу аҳәааҿы ҵлакашәара иазнеины еилблаа-еилблаауа ажәҩан саркьа иналагылеит амра хаҿыԥшӡа. Амра – Ҳаџьараҭ аҭауад данишьуаз шаҳаҭра зуаз.
Абри аамҭазы абри ачара ду ашыкьбжьгьы иацәымшәаӡакәа уарбажәк хаууала иаахылеит. Ара усгьы аҭаца дахьнаргаааргоз аҟәҟәаҳәа ихысуан азы рабџьарқәа еиқәхаԥс иҟан, иҩага иҩагәыдырҵеит.
Ауарбажә рыцҳа иазааз азымдыруа, иблаҟьа-бласуа зны наҟ еихеит, зны арахь еихеит, иахьцалакгьы ирышьҭуамызт, амца ажәырҵон, аха арыжәтә рԥырхагазу, анцәа идырп, абџьар ирзаҿакуамызт.
Ауаа рыкрыфара-чара рхашҭны ссирс иԥхьаӡаны аҳауахь иԥшуан. Уажәраанӡа абаҩқәа рыххо еихәлаӷыӷуаз алажәқәа ари рзымбатәбарахан, ажәҩан иаҵаԥшны аху-суҳәа ишуа агәарԥ иҭагьежьаауеит.
Ус ҿыц агәашә иҭалаз аҽцәа рахь игьежьны идәықәлеит ауарбажә мыжда. Ара ҽеи ыҟам сахьааз сцап аҳәазар акәхап рыцҳа. Ҳаџьараҭ итапанча ааҭиԥаан, аҵықь-аҵықьҳәа иҩага иҩагәыдиҵеит. Иааикәагьежь-ааикәагьежьит, ахԥша иарблаҟьеит. Нас дмыццакӡакәа дынкылԥшын дырҩегьых аҟәақ-аҟәақ ааҭиргеит. Иаргьы ҟәыдыршьшьыгаха, еикәахынҳәуа, алада – адгьыл ахь аҿыланахеит.
– Ачараҟны уара усс иумази. Ауарбақәа, шәара ажәҩан ауп хыхьчагас ишәымоу, адгьыл шәазааигәамхалан! – иҳәан, иҭацәыз ипатронақәа нҭыршәшәаны ахьхьаҳәа наҟ инкеиԥсан, абҟәыл хәыҷы еиҵаԥаххаа ҩаԥхьа патрона ҿыцла иааирҭәит Ҳаџьараҭ.
Дызусҭада ианаџьалбеит, тапанчала ажәҩан иалаз аԥсаатә лазгаз ҳәа ишынеизҵаа-ааизҵаауаз, дыздыруазгьы ыҟамзи, Акьахьба шиакәыз нарылаҩ-аарылаҩит.
Нас иҩызцәеи иареи акрыфара-чара зҳәаз иеиԥш, ачарахь рҿынырхеит. Ҳаџьараҭ даарыгәҭыларкит: «Ҳаи, ишԥоугәаӷьуаз абас, уԥсы лаԥҟьала уашьҭоума, аҽнышьыбжьон ачараҟны ушԥааиуаз, ара иҟақәоу умбаӡои!» – рҳәеит.
Ҭаҳмадцәақәак ааин: «Иаԥсам, дад, ас аныҟәара, хаха уаӷа аҽиҿажьра», – рҳәеит.
Аха Ҳаџьараҭ иалидыраазеи ауриадник Амаан ара дшыҟаз. Шьҭа дааины, ҵәыцак мкыкәа цашьа имамызт. Дышиашаз днеит дцаӷьцаӷьуа иара ихаҭа дахьтәаҵәҟьаз.
– Уа мшыбзиақәа, агәырӷьара змоу агәырӷьара нагӡаны анцәа ишәиҭалааит, ари ачара иақәшәаз асасцәа шәара
шәахьгьы абас абзиарақәа рзы ауаа мҩахыҵлааит! Шәтәақәа, шәтәақәа! Дырмит, иуасҳәо хаҵа иажәоуп, уи ҵабыргуп. Абра ушыҟаз здыруазҭгьы сааиҵәҟьомызт, анцәа иныс! Абна сгәы ылаԥҵәеит, суаажәлар снарҿаԥшып ҳәа сахьааиз суқәшәеит. Уажәы, анаҟа аҭаҳмадцәа исарҳәеит сгьежьны сцарц, аӷагьы пату иқәуҵозароуп, хаҵаҵас уизныҟәароуп, рҳәеит. Срықәшаҳаҭуп, ииашоуп урҭ ирҳәо… Санааих, сгьежьны ацара сцәуадаҩхеит, соуп зҳәо хаҵак ихы иақәнеимыргар ҟалап уи.
– Ҳаџьараҭ! Ачараҟны ҳаиқәшәеит ишыҟазаалак. Еилаагарыма?! – Дырмит дыхшәааны иаӷа диҿаԥшуеит. Иаӷа, быжьба-ааба шықәса хацәынмырха дзышьҭоу Акьахьба ҷкәын. Аҩада – Аимхаақәа, лахьхьи – Лакаа уҳәа дларҿаԥшит, аха урҭгьы аҵаа зыхшәылаз аӡеиԥш рхы-рыҿқәа шәны иҟан.
– Мап, ачара аилагара ахаҵа итәым. Еиҭасҳәахуеит, ара ушыҟаз сыздыруамызт, аха иансарҳәагьы, ахәыҷқәа реиԥш, сгьежьны сзымцеит, сҩыза исыцу иҟынтәгьы иԥхашьаран уи, – Ҳаџьараҭ иҩыза иахь дынхьаԥшит.
– Аа, Гәыгә-иԥа уоума, усыцәҩашьахьан, шәеицызаап! – иҳәеит Дырмит инеиҭак-ааиҭакуа дырҿаԥшуа.
– Уи ауп, нас. Ҳаргьы шьҭа ара ҳтәаны крыфашьа ҳамамзар акәхап, ҵәыцак-ҵәыцак ҳшәыркыр, ҳцап. Егьыс, нас егьарааны даҽаџьара ҳаиқәшәап! – иҳәеит Ҳаџьараҭ.
– Ҳаџьараҭ, усзымԥшаар ҳәа умшәан!
– Аиеи, мшәан, еишьҭоу ракәым, ага бӷьыци ашьха бӷьыци еиқәшәоитеи! Уареи сареи уаанӡагьы ҳаибадыруан, Аӡаԥшьаа сраӷахаанӡа уа ҳтәахьан-ҳгылахьан, аха сара иахьа аҳратәра саӷахан, уара шьауҩыс урҭ урызгылеит. Шәарҭ шәеибатәхеит, ҳарҭ анхаҩыжәлар ҳауп иеиҭымхаз, уаҩы иитәӡам. Анцәа иныҳәалааит анхаҩыжәлар, ӷьацара шәауааит рыцҳа, ишәзылашааит амра, хара имышьҭыкәа. Алықьса, уаргьы абас акы аанкыл. Алҩа ҩеиуашәа збоит, амца хәыҵҟьаанӡа ҳцалап!
– Ааи, уи хырԥашьа змам ауп. Амала, нас зегь ҿҳәарак-ҿҳәарак рымоуп, – наиаҭеикит Дырмит. Хьаҵра змамыз ҩ-бахәык еиҿаҳараны иҟан.
Зшыкьбжьы адгьыл архыџхыџуаз абаҟоу? Зегь еиқәышьшьы итәан. Нахьхьи, ишаԥшаԥуаз амра ашьшьыҳәа аҿыланахеит, Ҳаџьараҭ агәашә ахь данеиха.
Иара ауаа дрыгәҭылак днаргон. Иуаҳауан ибжьы: «Адгьылқәа ҳара иаҳтәымзар, аиҳабыра рҿы ҳажәа нагамзар, ҳҽы бзиа ҳара иҳазнымхозар, аҭауадгьы аҩны дануҭаа дгәыӷырҭамзар, иарбану нас ҳара ҳазқәиҭны иҳамоу? Сшәызҵаауеит сара, иарбану ҳәа? Реиҳабыра амчрақәа рхы иархәаны ҳара-ҳарала ҳаичдырчоит. Иҳамоу ахәыҷы маӡа-аргама иҳамкәкәааны иргоит.
Ҳара иҳалшо рацәагәышьоуп, аха иҳамам аҽеидкылара, аус злоугьы иара убри ауп. Ҳара абас иҳақәыӷәӷәаны бӷа ҳазымҭо рхы лахоит, аха ианыкәу ҳаздыруам акәымзар» – абас дцәажәо, ԥшьаала Араԥ аӷәра аҿарххо дцон. Иара уажәы-уажәы аӷәра имнахырц, наҟ ирласны даманы, иахьшәарҭам абнахь ицарц иахон.
– Аҳы, шәгьежьы, шәабацо шәеишьҭагыланы?!
– Уара уахьцо!
– ԥыҭк унаскьаагарц!
– Ҩызцәас ҳуцзааит уахьыҟазаалак!
– Мап, мап! Уи макьана иаамҭам, даҽазны ҳаиқәшәап, нас ҭынч ҳалацәажәап, – иҳәан, Акьахьба иуаажәлар шишьҭаз дынрылҵәраан, иҩыза диманы иҿыҩеихеит.
ԥыҭрак ашьҭахь, акыр иҩаскьахьан еиԥш, Алықьса хатә уск аҵыхәала џьара царҭак сымоуп, нас ҳахьеиқәшәаша, иҳәан, днеиԥырҵит. Хәыҷык данынаскьа Ҳаџьараҭ иҽы аӷәра даахан, дааҳәны Гәыгә-иԥа акраамҭа дишьклаԥшуа дгылан.
Иаргәҵысҭа шыҟаз иааибыӷбыӷын иаԥхьаҟа «чоу» иҳәеит. Цқьа лашьцаанӡа ҳәа бнаршәырак днылалан, иҽааԥхьеикит.
Ҭаацәара ду ааилатәахьан еиԥш, Ҳаџьараҭ, дзаҵәӡа дыҩҽыжәлан, Ҳабҩыҟа – Никәала иахь иқәиршәит, уа Шардынгьы дибон. Урҭ ираҳәатәын Амаани иареи реиниара атәы. Уи, ҳәарада, бзиа иазҳәахомызт. Ажәлар рыгәҭа аполициа аиҳабы – ауриадник Амаан диҿагыланы аҽнышьыбжьон дымшәа-дмырҳа диацәажәон. Уи хьымӡӷеиқәаҵәан аҳәынҭқар ичынуаҩ изы. Аиҳабыра иарҳәои шьҭа? Ма иҟәаҟәа иқәу ичын ламыржәаап, ма аҿҳәара ирҭап иаарласны ухы аԥсатәы, мамзар… рҳәап.
Ажәакала, имацәысуан, идыдуан. Ҳаџьараҭ абна дылалеижьҭеи ари аҩыза аидыслара дақәымшәацызт, игәы камҳаҵәҟьеит, аха илахь акыр еиқәын. Ааи, уи ус мариам. Ахацәа-рхацәа ҳәа зхы зыԥхьаӡоз: аӡәы – аҳәынҭқарра рахьтә, егьи – анхаҩыжәлар рахьтә; ажәлар ишырбоз реиҿагылара.
Ҳаџьараҭ Ҳабҩы дахьҩалалаз илымҳа иҭасит, иаҳәшьеиҵбы Нина уаха хаҵак ауапа днылеиҳәан, иҽыхәда днықәкны, алашьцара дналашәкәа дцеит ҳәа. Ааи, аҵла иалҟьаз амаҭ ицҳаит ҳәа, арахь иахьа дзықәшәаз азымхеит.
Дызгада ианаџьалбеит, изгәаӷьыда Кьахь Ҳаџьараҭ иаҳәшьа лымҵарсра?! Ыы, изгәаӷьыда?!
Деилкаахеит изгәаӷьызгьы, ԥцхәа ақыҭахь ауп дахьага. Уа уи еиԥш иҟоу ахаҵараз агәаӷь змоу аӡәык-ҩыџьак роуп иуԥыло. Урҭ зусҭқәоу Никәала еилиргахьан. «Дызгазгьы Шәлым Кәасҭа иоуп. Дхаҵоуп!» – иҳәеит.
Ари царҭа змам тәамбароуп. Уаха шаанӡа иалыршаны аусқәа еиҿырцаатәуп, аха Араԥ мыжда гылт, уаҳа наламкәа. Ара ашьхарԥынтә лахьхьи агаҿа ацара… Ааи, ааи! Ицатәуп, сааҭк аҟара аԥсы аршьаны. Иара? Иуаҭәақәа имыҩрны ицоит, ихы хьанҭаӡа иҟоуп. Ааи, аҩыџьагьы, ари адунеи аҟны ҭынч мҩа змоуз аҩыџьагьы дәықәлахроуп, сааҭк ашьҭахь, сааҭк заҵәык…
– Сҳәатәы хаҵа, умцан уахь, ишәарҭоуп. Уара зны-зынла уааццакны, ухы иааҭашәо амацарала уныҟәоит. Аццакра уаҩы ихәоит ҳәа, шамахамзар ирымҳәаӡацт. Уаҳәшьа дызгаз дыцәгьаӡам, уи изы ахәымгарақәа ҟаиҵахьоушәа ирҳәо башоуп, ихоумҵан! Умцан, умцан, уахь абыржәыҵәҟьа, уара узы асеиԥш ишәарҭаны иҟамлаӡацт! Иумуӡозар, ҳаиццап, еиҳа иузеиӷьуп, – иҳәон Никәала Царгәыш.
– Ахьӡи ахьымӡӷи рзоуп ауаҩы адәы дзықәу, аиқәа зишьаиҵо, сара сызҿыз имбаӡакәа ас исызныҟәаз ауаҩы изырҳәогьы иашазар акәхап. Акгьы сылымшозаргьы, саҳәшьа дҭынхадаха дҟасҵом, макьана сыԥсы ҭоуп. Уаргьы узгаӡом, иазхоуп сымшала шаҟа ҭаацәара еибакәеибаха итәахьоу. Шәлым Кәасҭа ҳәа иҟоу дбатәуп!
– Уи дынхаҩыми, ҳара даҳтәыми…
– Ус анакәха, ауаҩы дысниҵандаз, ма сазыразхарын, ма – мап сҳәарын, ари тәамбароуп! – имуит Ҳаџьараҭ
– Шардын ҳааизыԥшып, уи дуаҩ ҟәышуп, ҳаизыӡырҩып, – мап, мап, мап.
«Ажьа шаҟа итәаз аҟара икәарит, ҳдәықәлап, Араԥ, ԥхьаҟа. Шьҭахьҟа мҩа ыҟаӡам уареи сареи ҳзы, ԥхьаҟоуп!»
Ақыҭақәа, аҳаблақәа, амҩахәасҭақәа, амҩадуқәа, алашбыжьқәа, аԥҭақәа, аеҵәақәа… Шәцала, ԥхьаҟа, шәцала…
Ашара рацәак агым, аха ԥҭеиқәаҵәа ҽыҭҳақәак амза рҵәахын, адунеи дырхәашьуеит. Араԥ сапыншәахҵас ашәаҟьа ақәчуп, абар иаалалеит иаҳәшьа дахьааргаз ақыҭа.
Иаҳа иахьеилаԥаҭаз бнаршәырак аҟны, хьаца махәк аҽы аӷәра надҿеиҳәалеит. Амгәырхақәа ааиркәадеит. Иаргьы уа икажьыз қыдбажәк ахы днықәтәан, иҩнапык саԥыџьшәа ихы инаҵаргыланы дтәан ҳамҭак. Ихагылаз аҽы ахы ларҟәны изқәа иахьнашьуан. «Шар ҳусқәа шәарҭахоит, укараха уҟагәышьоуп, аха угыл, ус ҳара иаҳқәашьхеит иҟаҳҵари?» – аҳәозшәа…
Абар, иааигәаӡоуп шьҭа аҭаца дахьааргаз, уаҟьан-чаҟьан бжьқәак ааҩуеит.
Ааи, иҵабыргуп. Уажәы иҟоу ақәыларақәа рҟны ихыԥша ыҟоуп Шәлым Кәасҭа – Акьахьба иаҳәшьа лымҵарсра згәаӷьыз. «Мышкы ииуа, мышкы дыԥсуеит, ахаҵа – ихьӡ азоуп анцәа дзиша», дзеилаҳаз аҭыԥҳа дигап, ианамуӡах, Акьахьба ихымҭала инарцә мҩа дықәлеит рҳәар, иагьхьӡуп. Ауаҩы илахьынҵа дахзырԥахьада! Абар, мчыбжьык ҵуан, Ешыра ақыҭан абнара илаԥхьозижьҭеи Кәасҭа иҩызцәеи иареи, дагьырԥыхьашәеит изышьҭаз – Раҳаима лыԥҳацәа реиҳабы Нина даарылырԥааит. Ахьшь акәҷышь анагалак еиԥш, иааилагьежьқәеит. Аха, ахацәа ӷьеҩқәеи, аҽы ццышәқәеи, алашьцареи узларыхәарҭеи?!
Агәылара ажәа нрыжьит дызгаз – абри иоуп, дахьигазгьы – абрахь ауп ҳәа.
«Аиеи, исаҳауеит иуҳәо, с-Раԥ, сгылоит уажәыҵәҟьа. Ухы-уҿы шԥаҟәышу, улақәа шԥаразу, уара…» Ахаҿы ааишьышьуеит. Агәы иаахәаны аблақәа аарԥаҭԥаҭуеит иара. Ҩаԥхьа ахы ихьнашьуеит.
Ишьапқәа еисины изырҵысуам. Ибаҩқәа зегьы илаԥыҵәҵәаны ахьхьаҳәа ицәеи-ижьи рыҩныҵҟа иҭаԥсон, ашьа
рҭамныҟәошәа, идақәа ҩахь-ҩахьӡа иҟан. Аԥсымшьара, агәаҭеира, амыцәара ртәы ҟарҵон
Акәадыр ашьҭахь иҿырҳәцааны иадҿаҳәалаз аилаҳәара хәыҷы ааԥиртит, иааиҩыҵракны абна ацәхыԥ ахь иҿынеихеит.
Ладахьынтә иҿыхьҭаӡа ԥшак аауан, ҵаак ахыԥша аманы. Амшын агәрымбжьы ааҩуан, уи иахаахысгьы абжьы цәгьоуп, гәала маӡак амоуп, иаҳәар – иазҳәом, еилырганы. Убри азоуп луанытә изықәыԥсычҳауа, еиԥхьнарттоит ахаҳә, абӷанҷ, аха нас, урҭ акгьы шырхарам анеилнакаалак, дырҩегьых еизнагоит ԥыхьа еиԥш, икәаԥҷаҷараӡа иӡәӡәа-ирышҳа рҭыԥ инықәнаҵоит. Ааи, еиԥхьнарттоит, аха ахала еизнагахуеит.
Абнара дылҵаанӡа, ашацаҳәа, иҩыҵракыз аилаҳәара хәыҷы ааиртлан, ҵкык бӷьаауа иаагәылҵит касык ацны, иааишәхаирԥеит – «аԥҳәыс замана». Дахьынаԥшуа, амӡырха хәыҷы иамкуа ауаа еилаҩеиласуа иқәуп, – иаабац чара хпыҿ хәыҷык. Лахьхьи, агәашә ҟьаҟьаӡа иаартуп, ааигәара ҵеџьк ыҟоуп. Убри агәашә дазааигәахоит Акьахьба. Ара акатаҳәа аҳәсақәа ааины аӡы ргоит. Ааигәа-сигәа ԥшьҩы-хәҩы астражникцәа леиҩеиуеит, агәашә рыхьчоит. Агәарԥ ахьгьы урҭ рхабарқәа ыҟоуп. «Аранӡа иагьанбаахьоу, иабаҟоу рҳәо рыхәҵәы кьашӡа иаанҵәааит! Амаан илымҳаҟны инеихьазар акәхап ари иҟалаз, иахоуми дара ашьнаҟмацәа рчараҟны ианеиқәшәа, ари иҟалазгьы илымҳа иҭасрын, уажәы ара ихаҭагьы ааигәа дыҟоуп».
Анҭ аԥҭеиқәаҵәа ҽыҭқәа амза инаԥырҵит. Шьҭа Шарԥыеҵәа аиааиуан азы, амза хьшәашәаӡа иахькыдыз ацәышхара иаҿын.
ԥҳәыск Ҳаџьараҭ иаԥхьа даакылсын, лыԥҳал азна аӡы таны инаргыланы, наҟ зымҩа днавалеит… Ҳаџьараҭ ашыр ирган, ари аԥҳал аашьҭкәыцәааны наҟ-ааҟ игылаз астражникцәа днарыбжьысын амӡарха днықәлеит. Иԥҳал амаҵурҭа иныҩнаргыланы, акәаскьа амардуан дҩаҿалан, аҭаца дзыҩнагылаз ауаҭах ашә аартны дныҩналеит.
Аҭаца лџьарсеи касеиқәаҵәа ду лхаҵаны, наҟ-ааҟ ҩыџьа аҭыԥҳацәеи лареи еиватәан. Урҭ алаф-алаӡб рҳәон, лара ашәы лҿықәын.
Ахьышәҭ-сышәҭҳәа иҩагылеит.
– Аҭаца маҷк лыԥсы лҳаршьап ҳәа акәымзи, абыржә акәын данылаҳартәаз, нас бмааирызи! Уа ашәгьы аӡә дылаҳаргылан, аха дныҵашәкәа дцеит, – лҳәеит аҭацаҩызцәа руаӡәы.
– Уи уадаҩым, сара уажәыҵәҟьа сцоит, нас шәыԥсы шәшьалап. Нан, аҭаца, бахьаанагаз агәараҭа агәамч быманы, бзыднагалаз ахҭабааи бареи шәеиԥхамкәа анцәа шәҟаиҵааит, зхьышьаргәыҵа сакәыхшоу, хыхь иқәтәоу анцәа ду! – иҳәан, даагәыдикылеит.
Аҭацаҩызцәа руаӡәы шьҭахьла-шьҭахьла мацара ашә аҟны днеин, дындәылууаа дцеит. Егьи иаанхаз лҿы ҩылраҳан, ус еихамкӡакәа икны дгылоуп.
Аԥҳәыс – ахаҵа бжьы зхоу?! Ахаан илмаҳацт.
Нас уигьы днеиҭаԥан, дызхыҩрыз аҟәардә хыршәҭны дындәылуаа дцеит.
Аа, иакәымыз ҟауҵеит, Ҳаџьараҭ, ҳақәухит! Ар хыҵны иаауеит. Ԥыҭҩыкгьы ааихьеит. Уршьуеит, ҟыт ааухдырҵуам! – дааӷызы-ӷызит Нина.
– Баашьа шԥаҟала, дабаҟоу иара ахҭабаажә, Кьахьба Ҳаџьараҭ имаҳә!
– Уца, уца, егьа иузырласуазаргьы, арҭ идәылҵыз ацәгьа рҳәарц ицеит, абан, арахь идәықәлеит астражникцәа, ахышә укылԥши?!
– Ааи, избоит иахьаауа, бзымгар ҟалашьа сымаӡам, нахьхьи абнараҟны Араԥ ҿаҳәоуп…
– Уца ахышә укылԥаны, уццакы, мамзар…Уӡырҩы маҷӡак, ари абаҳча нҭыҵ нахьхьи аҳаҷҷа игылоу амҵан уаха ахәылԥазы ачабра каршәны иубозар, убра снеиуеит, усзыԥшы. Иумбозар, иамуит ауп, ҳзықәшәаз ҳҽанҳраалароуп…
Убри амҭазы ҟәақ-чақҳәа амардуан ахьтә абжьқәа геит. Ҳаџьараҭгьы икалҭ аԥша ҭаббы ашьҭахьтәи ахышә дкылԥаны длеиуан, итапанча харшаланы икны.
Астражникцәа аӷьфҩы рыхҟьо агәгәаҳәа амҳара иааҩналеит ршәақь аԥсақәа ҵәызҵәызӡа. Рмагә дуқәа дых-чых рыхго ауадақәа еимырдеит рыҵаҟа ихәыҵаԥшит, уимоу, шәындыҟәра хәыҷык акәакь аҟны игылан, цгәажәк хәаԥӡа иқәтәан,
убри лбаацаны, ашәындыҟәра аартны иҭаԥшит, агәырқәа, арахәыц кәанҷақәа ҭан.
Дырбааит абыржәы, абра цәардаӷәык дышцәыҵатәоу, нас, ма иара, ма дара! Егьарааны дрымпыҵҵәраа дцахьазаргьы абыржәашәоуп аԥсреиқәаҵәа игәыҵашәап! Дара-дара аххы инеидаҳалоит, атах-чахҳәа иааибакуеит, алашара анаадырклак, иааиҿаԥшуеит, игәырӷьаҵәа иааидыҵуеит, нас иахьхәыҵаԥшыц ацәардаӷәқәа еиҭанархәыҵаԥшыхуеит, убри иаҿуп.
– Ус дхаҵа ӷәӷәазар, дҳацәшәаны ацәардаӷәы дызхәыҵалеи, ала қьаафыр?! Ухәыҵаԥши ара!
Иҩыза дшьамхышгыланы деиҭахәыҵаԥшуеит. Аӷьфҩы иҩначыз лзычҳауам аҭаца, ахышә аҟны дшәаҟьаны дгылоуп, лҩызакгьы дааит уажәы.
– Деиҩыҵәҵәа-хыҵәҵәа, аԥса иӷырҳәаны дхәыҵыжәга арахь! Мамзаргьы, ус ҟашәымҵан, иԥсы шҭоу даагап, ус дҵас иҳамоуп, ишәхашәмыршҭын сымҳәеи! Аҽадақәа! – дыҩрыҵаҳәҳәеит агәыԥ реиҳабы.
Алахша, уиоуп иқәнаго! Нас дыршьып, деизыххаа, анышә днарҭап. Иишьыз Аӡаԥшь-иԥа Омаргьы иԥсаҭа бзиахап, иԥсаҭа шкәакәахап, ма иҟаԥшьхап, уи ҳара иаҳусым. Омар иашьа Алықьсандыргьы – «Ох, гәышьа» – иҳәап. Ҳаргьы ахаан ажәлар ҳархамышҭуа, ҳахьӡ ҳәаны ҳныҳәаҿақәа ркызаап. Шәласы, шәласы!
Араԥ ахьҿаҳәоу ахьтә акьыркьырбжьы ааҩуеит. «Снеиуеит, абааԥс, снеиуеит, арахь акгьы сызмырҽеит, аха сара снеиуеит!» – абна ацәхыԥ давалан арахь иҿааихеит Ҳаџьараҭ. Амҩахәасҭа дақәшәом, дбалыбаҭо даауеит.
Аахьхьи, Араԥ ҩыџьа астражникцәа аавагьежьаауеит. Аӡәы иҩыза ишьапы кны дақәсыртәоит ҳәа дҩеигәыҵасуеит, егьи дҩаԥа-ҩаԥоит, аҽы наҟ инаиҵҵәраауеит, уи иаҿуп. «Хәырр» аргоит иара, аӷьфҩы аԥынҵа ианҭаслак акәхап.
Ус ианыԥшы дара рахь ԥҳәыск абна дылаланы даауеит.
– Ани аԥҳәыс иаауа дубоу?
– Ааи! Дабацо арахь!
– Ачараҟны дыҟамзи, илжәызаап, дынҭыҵырц даауеит, уааи даҳҳәынҷап.
Аԥҳәыс дааиуа акыр данырзааигәаха, лыҵки лкаси аалшәылхит…
Иԥеиԥеиуа ахҭарԥа шкәакәеи, акәымжәи-акабеи аагәылҵит аԥҳәыс маҭәа.
Астражникцәа минуҭк аҟара ҿымҭӡакәа еиҿаԥшуан. Нас руаӡәы ак сҳәоит ҳәа иҿы ааирҵысын, аха акгьы изымҳәеит. Аӷьеҩҳәа дҩаҵҟьан, аҟәақҳәа дхыст ажәҩан ахь, нас иабџьар лаирҟәын иаӷа илеигәыҵеикит:
– Урҩах унапқәа, ақәыџьма, заманалаҵәҟьа ушԥаҳԥыхьашәа!
Ари аҩызаҵәҟьа дақәымшәацызт Ҳаџьараҭ. «Ишәарҭоуп, даара ишәарҭоуп, умацара умцан, саргьы суццоит» – имҳәази Никәала.
Инапқәа ҩышьҭихт, дҭеслымхт ҩыџьа астражникцәа рҿаԥхьа.
– Мап, даҳшьӡом, иԥсы шҭоу дыктәуп ҳәа ҳарымҳәеи, ус ҟаҳҵоит! – иҳәеит.
Иара ҳиазҵаап. Уаҳшьыр уҭаху, уԥсы шҭоу уизаагару Амаан, иҳаҳәа ирласны?!
– Сыԥсы шҭоу иаҳа еиӷьасшьоит, ус сыжәга!
– Ус акәзар, унеины аҷапырхәа аага, ишьҭахь инапқәа ҟаҵаны иҿаҳәа, нас дшәарҭахаӡом! – ҳәа иҩыза иахь днаԥшны адҵа ииҭеит астражник, ишьапқәа еилахәо даабӷаӷеит. Данаахьаҳә, Ҳаџьараҭ итапанча харшаланы, аԥынҵа ҭашәшәааӡа дынҭаԥшит. Ишәақь лаимҟәыҵаҩрын ашьшьыҳәа афасара инылаҳаит.
Аҩ-шәақькгьы рсамԥалқәа аарҿыхны, ируааӡа абнатоурахь иршәны дыҩҽыжәлеит Хҭарԥа-шкәакәа. «Аҳы, Араԥ мцахәыцәа, уԥшәма иаӷацәа дрылԥааны ушьҭхысаа Џьырхәаҟа». Даманы ицон. Ақыҭа даназааигәаха џьара иҽааԥхьеикит. Ишьҭахьҟа цқьа дӡырҩит, ҭынчран, ишьҭа рзымкит.
Аҽы акәадыр аақәихт, уи аҭыԥ аҟны аџьыкхыш ылнаҳәазшәа иҟәашкакараӡа иҟан. Аҽы агәыҵаҿ еизыҵәҵәоз аԥхӡы рахәыцшәа, ипаӡа илеиуан. Иаалшозеи, иаалаӡозеи Араԥ мыжда, аџыр! Ари еиԥш иҟоу аҽы имамызҭгьы…
Аҽы ашьапы ааибаиркит, ахәажәра инылеиҵеит, акәадыр аҵла амҵан инышьҭеиҵеит, ихы нықәиҵеит. Диоуп, ихагылоу аҵла абӷьқәа дрылԥшны ажәҩан ҽыҭ-ҽыҭ ибоит.
«Астражникцәа сазҵааит, сыԥсы шҭоу сыргар еиӷьасшьоу, сыршьыр сҭаху ҳәа!
Нас иабџьар шсықәкыз ихашҭны днаҳәны иҩыза иабжьигеит ҷапырхәак ԥшааны, дааины сышьҭахь снапқәа ааҿаҳәаны, снаганы Амаан ашәшьыраҟны дахьтәоу иаԥхьа снаиргыларц. Иабихәацт, даара уаҩы дзықәгәыӷша стражникцәоуп! Аххы инеилаҳауа, рҽаҭаны иҟоуп, анҵәажәқәа…
Уаха хәылԥазынӡа ара сааԥшып. Нас ачабрахьы сеихап, аха икаршәымзар ачабра  Иаабап иҟало.
Ишԥаҟалеи абас… уажәы абри акәын исыгыз. Ааи, ари тәамбароуп, уаҳа акгьы аанагом. Атәамбара амшалоуп, схы ԥхьакуа абна сзылоу иахьа. Уи змаҳацда, злымҳа ацәашьы ҭарҭәаны адәы иқәу аӡәы иакәымзар? Дызусҭада иара Шәлымба ҳәа маҳәыс исызцәырҵыз? ԥҳәыск лаҵкыс иаиааиз, рацәа дхаҵоуп, ҳаиқәшәап уаргьы саргьы хаҵаҵас, нас ҳаицәажәап!
Хәландаз знык. Араԥ рыцҳа аԥыжә-ԥыжә угәыҳәны акрышԥоуфо. Уара усызкамшәаргьы…
Дгаӡам ауриадник. Саҳәшьа дахьаанагаз сшаауаз дырны истражникцәа ааишьҭит, иаргьы амҩа дықәзар акәхап. Усыӷрыӡаауам, ақьаафыр, иузызухьоуи, уаб дысшьыма?
Нас абас сабанӡацало, хаарас, ԥшӡарас иамоузеи сыԥсҭазаара? Ҽазнык сԥа дызбазшәа сыҟандаз… Сара дсеиԥшушь…
Аҵәҩаншьап мырӡга. Маахырбла, бсымбеижьҭеи иҵуазеи, с-Гәында? Бабаҟоу, бызҿузеи рыцҳа… Абрагьҩы ԥҳәыс дааигеит. Еҳ, быгәнаҳа саҵалама, анаџьалбеит! Агәнаҳа уаҵамлан ҳәа сеимҳәази Никәала. Уи саргьы издыргәышьон, аха иҟасҵарызеи, ус иаҳразҟын. Наҟ-наҟ иаҳлахьынҵахо здырхуада…
Алықьсеи сареи иахьеибаҳҳәаз аҭыԥ аҟны дзымнеиӡеи, дахызгазеи? Изакәи, хатә уск сымоуп ҳәа дызҿыз, сара изсеимҳәеи? Измааноузеи?
Аԥсаҭацәгьа Омар! Уан Ач-ԥҳа убас дсыӷрагыланы дысмацәажәазҭгьы, иҟаларын ас арыцҳара ду ҳақәымшәазҭгьы.
«Иумуӡахтеи, аҽы уҭахызар ҳуахьад арха иаважьуп, ига шаҟа уҭаху! Иуимҭаӡар иҟоуҵараны иҟоузеи!» – лҳәеит.
Иара? Иаргьы иажәақәа мпышҭашәа ихаззала ичны иҟамзи! Ацгәы аԥа аҳәынаԥ акуеит. Шаҟа рацәажәара мчузеи ауаа дуқәа.
– Иҟаларушь аамҭакы, шәаргьы ҳаргьы ҳуааны анцәа ҳаишеит, аӡә длаҟәуп, аӡәы дҳаракуп ҳәа иҟаӡам шьҭа, пату еиқәаҳҵап, ҳаибабап ҳалалрала ҳәа? Сыздырцәом…
Амла унҵәозаап, аҳаскьын анышәгьы адкыланы иуфома, с-Раԥ рыцҳа. Саргьы уара уеиԥшҵәҟьа амла сакгәышьоит, аха… Хәылбыҽханӡа исычҳароуп. Нас сыҭаҳмада Фаҭ гәыраз акрысҿеиҵап, иԥҳацәа ҳхагьежьаауа ҳхәы аныҟарҵалак. Ашьҭахьы, ԥыҭк аамҭа анцалак, ҭаацәара ду анышьҭалалак аан еиԥш – саҳәшьа лахь, ачабра лызкаршәзар… Шаҟа ихьааганы имази Фаҭ рыцҳа ижәхьа атыша иҭаҳаз, ицәырӡаз иҽы. Урҭ рыцкы ҳаԥшааит. Исҭазааит аԥара. Лымҳахҵәа Бадис иҩызак иакәхап аҭаҳмада Фаҭ иҽы зӡазгьы.
Ешыраҟа, сқыҭахь иҟоузеишь, анаџьалбеит, уажәы? Дызҿузеишь аҵмыҳәҳәар Кәырк Ҳасан. Еҳ, уи шаҟа дазгәышьуазеи ирласны сыԥсра! Убас игәыла Камшьышьгьы дыҟамзар шԥеиҭаху! Иара Ҳасан иҩызаҵәҟьа иоуп Камшьышьгьы, акәымзар, убас дышԥаныҟәоз сасра дахьнеиз! «Ҽыԥхҭи-ҽыԥхҭи еибабыӷуеит», аха сара убасҟан убра сабарыцранагала? «Уца, нан, ҳгәылацәа роуп, ҩызара рызу», – лымҳәеи сан. Ҳаи, сан, ибдыруандаз урҭ уи ауха рысасра шныҟәыргаз!
ӷьычламс аӷьычцәа дрылабжьон ҳәа, Ҳасан ҳара дҳалабжьахуан, сасра ҳахьнеиуа ҳхы шымҩаԥаагаша. Ибзиаҵәҟьаны ихы мҩаԥигеит, ус иара дымсааит!
Уантә ҳанықәҵуаз, аԥшәмаԥҳәыс снаскьаԥхьаны, абарҭ хацәоуп ҳәа даҽазны урыцымныҟәан, Кьахь Ҳаџьараҭ уакәзар, урҭ ахьымӡыӷ удыргоит, лҳәеит. Ауха дрызԥшыхәуазаарын, иаалбаз илаҳаз зегьы сара исалҳәеит. Амала дара дреиԥшуп акәымзар, ус еиԥш иҟоу лхы ишԥақәналыргоз, лаҳәшьа дышԥалхыччоз, дылҭахымзаарын! Амала, иара ишԥаиқәнагаҵәҟьоу изылуз.
Ҳасан уҽаанумкылар убри зегьы ҭсырттоит! Аҟыҿы-ҟыҿыҳәа умацара ужьы уацҳаны иуфо уҟасҵоит! Ачеиџьыка иақәыжьцәаз аламысдақәа!
Иахьа шьҭа хәлаӡом… Иҟоузеишь уажәы сахьаадәылҵыз саҳәшьа лгәараҭа?
Абас дшыгәжәажәоз ирхәлеит ари абнаҿы. Анааилашәшәа, Араԥ амгәа ҟыцӡа акрыфаны, аԥсы шьаны, агәамч еихаӷәӷәа аԥшәма даманы Фаҭ игәашә инадгылеит. Гәыгә-иԥа Алықьсагьы ара дыҟан.
Ара уабаҟаз, уабаанага уара? – аԥсшәақәа анааибырҳәа, диазҵааит Ҳаџьараҭ.
Абрагьҩы дахьнанамго убахьоу, сааит саргьы абранӡа…
– Жәаха иахьеибаҳҳәаз узымнеизеи?
– Сзахьымӡеит, абрахь уск аҵыхәала џьара сымцар ҟаломызт.
– Улеи, дад, сыҷкәын аҩныҟа, ара адәны ургыланы ҳашԥауацәажәо, укараха, амла уакха уҟамкәа уҟам.
Шәлеи дад, арахь шәлеи! – Фаҭ днараԥызан, амаҵурҭахь иманы иҿынеихеит.
«Изакәи, Алықьса ари Фаҭ аҭаҳмада дидыруа данбаҟала, уи иӡбахәк иҳәо смаҳаӡацызтеи? Иара сара ара хыԥхьакырҭас ишсымазгьы иасымҳәаӡацызт. Нас?..»
– Ара уааижьҭеи акырҵуоу Алықьса? – ҭынч амца ианылахатәа дҵааит Ҳаџьараҭ.
– Сара…
– Ааи, дад, абыржәыҵәҟьоуп данааи уигьы. Еибыҳәаны шәыҟазшәа иҟалеит. Жәаха Ҷын иҩнаҭаҿы ҳаиқәшәан, сҩыза дысцәыӡит ҳәа уӡбахә анаацәырига, сара сҟны ушкыдгылалоз аниасҳәа дааит, аҷҷаҳәагьы шәааиқәшәеит.
– Аиеи, мшәан, убас иҟалеит. Ҳаибаԥшааит иахьцалак. Уҩныҟа уаҳа узықәымлаӡацт, Ҳаџьараҭ?
– Сабақәлагәышьо. Уара уакәын, усцәыӡт, Шьрыф ихабар збом, сҭаацәа арыцҳақәа ахыганы иргазаргьы сыздыруам (иаҳәшьа лтәы имҳәаӡеит).
– Уахь акы уацәымшәан, сара сназҵаа-аазҵаақәахьеит, иҷыгәӡа кьыс рымамкәа иҟоуп. Уԥа иакәзар, данҵәуо аеҵәа
кыдиԥаауеит, убас агәамч имоуп. Ибжьы ҵарӡа, нахьхьи аҳҭынра агәарԥ инықәҩыртә аҟынӡа инаӡоит рҳәоит. Иуасымҳәази, ԥа дуауеит ҳәа, аԥхыӡ иаанаго бзианы издыруеит.
Ач-ԥҳа лакәзар, сара сахыӡӡаауеит, дара ҳазфаз анхацәа ӷьацоит, ҳазшьыз, абна илоу абрагьҩы ԥҳәыс дааигеит, хшара диоуит, ари аҩыза аӡәыр иаҳахьоума, иаҳхыччо ҳҟалеит, шәабаҟоу азакәануаа, уабаҟоу, нан, сыҷкәын Алықьсандр ҳәа амца аркуа дықәзаап. Алықьсандр Амаан диқәгәыӷуеит, Амаан астражникцәа дрықәгәыӷуеит, астражникцәа анцәа иқәгәыӷуеит, ус иаауеит.
Абас ишынеицәажәа-ааицәажәоз, рхәы мазеихан, аишәа илахатәеит. Рхәы рнапы надыркуаны еиԥш, о, аԥшәма ҳәа агәашә ахь аӡәы иҿыҭыбжьы геит. Аху-хуҳәа алақәа шуа агәашә иладыххылт.
Уи Шардын иакәын, иҩыза ишьҭа дхын.
Абыржәыҵәҟьа дқьыԥаха лара Нина лҟынтә даауеит. Астражникцәа ахыҵәаны ԥцхәа иалоуп. Ауриадник Амаан, Аӡаԥшь-иԥа Алықьсандр рхаҭақәагьы рыҽкылҳәаны, еиқәыбџьарха уа иҟоуп, џьа инцәыҵагылоит. Аҭаца дахьыҟоу ааигәа-сигәа алаԥш ҵар ахуп. Зхы зҭахым, мамзаргьы, злымҳа ианкны инарга-аарго гаӡажәк иакәымзар, уахь анеира гәаӷьуацәоуп.
Ҩыџьа астражникцәа Аҟәа абахҭаҟны иҭакуп, ршәақь асамԥалқәа рцәыӡын азыҳәа. Акьахьба даҳкуеит ҳәа ишьҭоуп, арахь ршәақьқәа самԥал рҿаӡам!
Абри еиԥш ажәабжь рзааигеит аҽуаҩы. Даара иаарцәымыӷхеит. Ихьанҭыџь-хьанҭыџьӡа иланартәеит зегьы. Зхылҩа-ԥсылҩа ҩеиуаз рхәы ҳамҭакы ргәы рзадкыломызт. Еиҵачаԥаны иқәыз акәтыжь иақәырҳәҳәыз ахәсхәеи араҳанеи рыфҩы лаҳа-лаҳауа рԥынҵа иҭасуан. Иахьатәиала чаӷьа зымфаӡац ауаҩ иакәым, абыржәыҵәҟьа акрыфаны иҩагылаз аӡә иакәзаргьы, шәақьԥынҵала дузадгарымызт ари ачеиџьыка.
Ҳаџьараҭ луанытә даақәыԥсычҳаит. Иара иакәын зегь ззыԥшыз.
– Ҳнапы аҳаркып, уаҳа акгьы ҟаҳҵаӡом. Ари еицәогьы уаҩ дақәшәахьеит, ԥсҭбара ҟамлеит. Ар зыкәшаны иҟоу аҩнаҭа ақәлара иаанаго – ҩахьхьи абахәаԥшь ӷьазӷьаз ҳазҿаԥшло
агәыдлара ауп. Уи уаҩ дызхәарҭам усуп! – иҳәеит Ҳаџьараҭ, дзықәшәаз иҽанраало.
– Е-еи, дад, анцәа абзиара ҟаҵа, иҳамчузеи?! – даақәыԥсычҳаит Фаҭгьы.
– Жәынгьы-ҿангьы иҳаӷрыӡаауам урҭ алақәа! – иҳәан, иҿаҵа аарпазны иаамихит Гәыгә-иԥа Алықьсагьы. Рганаҿ еилажьыз амца аҿҿаҳәа аибакра иаҿын. Ахьараџь мҿы ашәа шаҳәо мацара ибылуеит, иццышәхоит. Аишәачаԥа изхатәаз иқәгылаз акәаҷабқәа ракәӡамызт рхәы-рыԥхь зырлашоз, ахәышҭаара иҩанашьҭуаз амцабз еишьыл акәын аҳра зуаз.
ԥыҭраамҭак аҷҷаҳәа ицәажәоз ахәышҭаарамца ашьҭыбжь ада акгьы уаҳауамызт.
Фаҭ иԥҳацәа еилашьқьыраауа амаҵ руан.
«Ааи, Амаан, рацәа ухаҵазаап. Сыҽуқәсыршәоит умҳәази, ар уманы усықәылт, аха сара уа сыҟаӡам. Алықьсандргьы уааҳәуны акәзаап уашьа ишьа шууа! Е-еи…» – иифо ила иабомызт Акьахьба ҷкәын, ахәыцра дҭаршәны даман.
Нас дынхааит иаҳәшьа уа дахьнаргаз! Ҳаԥхьаҟа аамҭа ыҟоуп. Еибабахп Кәасҭеи иареи даҽазны.
Игон алашбыжьқәа ахарантә, ааигәантә. Абар шьҭа аҵх неигәеит, аха уахак алақәа ргәы ҭынчым. Арантә ԥцхәынӡа уамак бжьам, арахьгьы идәықәларызу аимдаразы? Иҟалап. Иааныжьтәуп ари ақыҭагьы ирласны.
Ԥыҭрак ашьҭахь, аҵх иалыхәхәа Ҳаџьараҭи Шардыни Аҷандараҟа рхы хан. Ари аҵх еиқәара иалагӡаны ихалар акәын Ҳабҩы аханы Ҳаԥкылҵәа ҳәа иахьашьҭоу. Уа иагьаҩы абрагьцәа абахьеит, иагәыҵаҳәҳәа иахьчахьеит, уа ишәарҭаӡам. Рыбжьы ныҵак аӷды-мыдыҳәа еицәажәо ицоит, рымҩа иануп, рымҩа иахькылнаго рзымдырӡо… Иагьыздырхьада уи?
Иааизынхаз Фаҭи Алықьсеи, аҿыцәаара иаҿыз рымца инаҵха-ааҵхо, игәамҵ-хамҵуа итәан. Игахуан игәыҩ-ҿыҩыз алашбыжьқәа, игон ҵыхәаԥҵәарада.
Аҭыԥҳацәа аишәа иахатәан, хьшәашәа-мыхьшәашәақәак инарымцклас-аарымцкласуа. Урҭ цқьа ирзеилкаауамызт Ҳаџьараҭ уаха иааишьа-ицашьа зыхҟьаз. Иеигәырӷьо ихәы ҟарҵеит, акрыфаха имҭакәа ишьҭаланы иаакылсын, дрыманы иныҵаҳа ицеит. Ахацәа есқьынгьы еизыӷыӷуеит, еимаркуа даргьы ирыздыруам…
Аҵх лашә иалыҩны иуаҳауаз Ҳаџьараҭи Шардыни рҽышьҭыбжьқәа ракәын.
– Уцароуп Шардын дырҩегьых Ешыраҟа, уцароуп, уаҳа ԥсыхәа ыҟам. Сҭаацәа хҵәаны абрахь, Лыхныҟа иаароуп. Ванџьашь Кәыкәына ҳәа абра нхаҩ шьахәки сареи ҳаибадырт, акырынтә ичеиџьыка сфахьеит, иуцәызӡом, сҽагьыныԥхьасклоит уа. Даара уаҩ дзықәгәыӷша уаҩуп. Уҭаацәа снапы ианҵа, арахь ихырҵәаны иаага ҳәа сеиҳәеит. Ус зегьы ирҳәом, арахь иҟазар еиҳа сырхылаԥшлон, ари иҟалазгьы ҟалаӡомызт. Уахь, сахьиз-сахьааӡаз аҩнаҭа сара шьҭа саднакылом. Ираҳәа, рҽазыҟарҵаларатәы ахҵәара. Наӡаӡа ҳаԥырҵроуп ҳаб игәараҭа, уи азқәа ҳаианархеит. Инҳажьроуп ҳхәыҷра амшқәа ахьымҩаԥысуаз, ажәҵарақәа реиԥш, ҳаҷырҷырбжьы зқәыҩуаз ҳгәарԥ, ҳқәаҵа ԥшӡа, ҳаҩуа-ҳаԥо ҳахьықәыз аӡиас Гәмысҭа аԥшаҳәа, ҳахьатә кәасқьа, ҳаҩны-ҳгәара зегьы. Ааи, зегьы-зегьы наҳмыжьыр ауам. Ишубошәа амза атыҩ иакит ҳара ҳзы. Иуаҳауоу исҳәо Шардын?
– Исаҳауеит, ишԥасмаҳауеи. Уи уареи сареи ҳамацара изааӡбарызеи, Никәалагьы Шьрыфгьы ираҳәатәыми?
– Аиеи нас, ираҳамҳәои, аха уажәы уареи сареи ҳауми араи еицу, уара иуасҳәоит.
– Ҭынч аҩызцәа ҳҽааиқәыршәаны, ахҵәара аус цқьа ҳалацәажәаны, ианыҟаҵатәу, неишьас-ааишьас иамоу ҳәа иԥҟа-ԥҵәаны ишьҭыхтәуп. Уақәшәеит, иҟоуҵари, Ҳаџьараҭ. Мгәарҭа иҟоу аԥшқа хара идзар, уаргьы хара удуп, аха уи зеилуркаауада, изоуҳәода? – даақәыԥсычҳаит Шардын.
Еҵәаџьаа еилыџьџьо жәҩангәы иазааигәахон еиԥш, арҭ ахацәа икарауараха Ҳабҩы иҩкылсын, Ҳаԥкылҵәа аҿышәҭа ҭшәшәаара инахәлабгеит. Аҽқәа ракәзар, нхыҵ гәарԥк иаҟараны иҟаз акыӡӷы иаҵәара ишьаҳаны инықәырҵеит. Кәахьчажәк ҵәык инахарԥаны ааигәа инадыргылеит, уи ианадыԥшыло ааигәа-сигәа иҳәлоит.
Руапақәа ҵыртланы аҳаԥы ҭылашьцаара иныҵаршәны, рыхқәа нықәырҵеит.
Ҳаџьараҭ иаразнак ихәда абжьы геит. Адунеи аҟны мчыс иҟоу зегьы ацәа риааиуеит рымҳәои. Иаразнак дагеит рыцҳа, зҵеи лашара ила анҭаԥшра азин змам Акьахьба ҷкәын…
«Сҭаацәеи сареи ҳаицәҟьалахьеит ариабжьарак, аха иҟасҵари, ари иеиԥш иҟоу аҩыза изы амца уақәԥалап. Уаҵәы ара аҩызцәа ҳзеицәажәар бзиоуп, ҳаиқәымшәаргьы, сара сцароуп Ешыраҟа, иҭаацәа рахь. Уахьынтә саныгьежьлак ашьҭахь аҩныҟа сцап. Иҿыхьҭахо иалагеит шьҭа, ҽаҩраҭагаланшьҭахь. Ихәда абжьы шԥаго, рыцҳа, ихы маншәаланы иқәымзаап, аха уикьысып ҳәа уҟоу, ахыԥҳәа ушьны улеиқәижьуеит, итапанча харшаланы игәы иқәуп еснагь. Иарма напы ихчнызоуп. Уи ус ҟазшьас иҵиго далагеижьҭеи афуҟаражәқәа аби-ԥеи Кәбеци Фасии рчарҳәара аахыс ауп. Хәышә мааҭ ахьы ҳәа дырҭиуан Ҳаџьараҭ иакә-сакәызҭгьы, аҟәҟәаҳәа иааргәыдҵа-ааргәыдҵаны исшьуан. Дырнымиеи ашьҭахь. Узҭиуа, узшьуа дышԥарыцҳашьатәу, ашьтәыцқьақәа роупеи! Рыҩны стәахьеит, сгылахьеит, ачеиџьыкеи ашьеи сзеилаҭәом иҳәеит. Уи уаҩра дууп, аха еилызкаауа дабаҟоу? Иара ихы азы ибжьырхыз ахьы аарымхны дрықәыжьцәаны, дрыҵаҳәҳәаны иԥхеиҵеит. Хәышә мааҭ ҳәа ахә ршьазаап аҳәынҭқараа Ҳаџьараҭ ихы. Дхаҵаҵәҟьоуп аиашаз Акьахьба. Уцә, рыцҳа, угәы рҭынчны!» Шардынгьы ацәара иҽыназикит. Арымарахьала дааҳәын, аџьықәреи лапҟьақәа зҭаз ааҵәа днаха-ааханы, иаардаданы инихчниҵоны еиԥш, «Ыҳ» ирган итапанча хырша дҩықәтәеит Ҳаџьараҭ
– Уара уоума Шардын, узмыцәаӡои уаха?!
– Саҿгәышьоуп, аха иааиуам.
– Уцә, уцә. Ҳаԥсы ҳшьароуп, уи ада ҳхәарҭам, – иҳәан, дҩагыланы аҳаԥы дынҭыҵын, аџьра дыҵаланы аҽқәа рахь дцеит.
Акәахьчажә ахьхишьыз ааигәара ицәышәшәӡа, иқәгьежьаауа иқәын Араԥ. Шьҭа аиаӡаарахь зхы хаз аҳаскьын
цәыш-мышқәа аԥышә қәацқәацақәа рыла инеидкыл-ааидкыло. Иааизыҳәҳәаны иааҵхны, аӷәырџӷәырџҳәа иҭанагалон. Дазааигәахо даналага ахы ҩышьҭнакәыцәааит, нас иаақәырқәырын, иааизыԥшит. Џьықәреи лапҟьак аԥышә инықәикит, – агәашьамх иазеиӷьуп.
Ашԥы аҟьаҟьара инапсыргәыҵа нахьишь-аахьишьит. Нас агәчамахь длиасын инапы ахьшьуа мацара ихәыз ашьындырӡаа инацәақәа нақәирӷәӷәеит. Иалымсӡеит, иӷьагәышьеит шьҭа ахәра. Астражникцәа рхы зышҳамымхеит, абаҩгьы иаԥырхагамхеит, дара баша рхы нақәырҵеит.
Уи дааҟәыҵын, лахьхьи абна аҿықә аҿы иқәыз Шардын иҽы дазцеит. Днаҵаҟьа-ааҵаҟьо, атрымтрым ирԥо иҽахьы иааицеит, иаанхаз илапҟьагьы ақьышә инықәикит.
Икаххаа ажәҩан ӡмыжь иаҵәа иалаԥсаз аԥырӷқәа дҩарыҵаԥшын, аҳаԥы дынхәыҵалеит, Ӡаԥшьаа змыхәаз Акьахьба хаҵа.
Шардын дҭаҳәахаа, ашақә дасуа дыцәан.
Аҩада, ашьхантә гыгшәыгк гәамҵуа абжьы гоит, иааиуа аӡынразы ахәы азыԥхьамку, ак ахьзаап.
Ҵаҟантә ахьхьа-хьхьаҳәа, Ҿбаарҭа аӡыҷҷа хәыҷы ахәыҭхәыҭбжьы ааҩуеит. Зынӡак маӡала ауп ишцәажәо иара. Иара ӡыҷҷароуп, аха аӡмыжьқәагьы амоуп. Аҳаҭхәыжә иҭоу убаанӡа уахымыччан рымҳәои. Уа акалмаҳақәа ҳәылмышьуа, акан рықәыҳәҳә иҭоуп. Рыӡмыжь цқьоуп, дара ирхатәуп изҭоу аӡы, аӡәгьы дырԥырхагам, даргьы аӡәы иԥырхагам – ираҳаҭуп.
«Дыцәт рыцҳа Шардын, сыцәап саргьы. Еҳ, сқыҭа рыцҳа,ула анҭаԥшра зыԥсоузеи! Уажәы с-Гәында лгара лаԥхьа иргыланы, дрыгәдрыгәҳәа ирҵысуа агарашәа лҳәозар акәхап:
Шьишь наани, уа наани,
Хәыхә наани, уа наани,
Уан даанӡа умҵәуан,
Уаб даанӡа умҿыхан.
Рабнацәа дыцәоуп.
Рабнагә игәуп.
Раӡыхәтәы ԥсары-ԥсары,
Рабнакәты бзары-бзары…
Иара – сыҵәҩаншьап, аҵәаԥ-аҵәаԥҳәа ацәымҳа-еижьага днаха-ааханы, иара итәала даақәыԥсычҳашәа уны, дҭахәхәа дыцәоуп. Нас иан лгәы рҭынчны, лылацәа неиқәылыԥсоит, аха лыцәаԥсымҭазы иара дымлага-млаго дааҿыхоит. Иҽеибыҭаны, аҩны ырхыџхыџуа аҵәыуара далагоит. Лара – соуԥшәыл разҟыда, дцәырҳаны дааԥшны, иҭчаа иҟалахьоу лгәыԥҳәқәа руакы рхы неиҿалкуеит.
Иара хаҵаҵас дадбаӷьаланы, даханы ахш ҭӷәааны, акәата-кәатаҳәа ижәуеит, аха уи изхо дыҟоума. Аҩыза дазыҭрысуеит, дагьааиқәнартәоит. Уи аԥасақәа ракәын, шьҭа дабаҟаху.
Иибозеишь аԥшқа ԥхыӡс? Акгьы. Ибла аныхту – иара изы ԥхыӡуп.
Нас лара мрашәахәа зқәымԥхаӡо ҳразҟы дазхәыцуа, аҭуан лашьцара даҵаԥшуа днаиоит.
Ихыҵуеи, мшәан, иара? Ихымҵкәа уи, шьҭа дабаҟаху! Агара дамкуа даналага, дгарырхит… нас, дкаҳабӷало ашьац иаҵәара днылалеит. Нас дыҩуа, аҵәыргылақәа дырхыԥо иҿынеихеит. Иабаҟоу с-Бзоу ҳәа даагылеит нас. Ахьышәҭҳәа уи днахыԥа-аахыԥеит. Ус, дыҩҽыжәлан, «чоу!» иҳәеит. Даман ҵәҩанҵәыҟа идәықәлеит ажәҩан данҟьаны дысшьуеит ҳәа, иара дааҳәны агәыҵахь, нас адгьыл данҟьаны дысшьуеит – ҳәа хланҵы идәықәлеит, дааҳәны – абӷахь, нас илаз анԥнашәа иԥаџьԥаџьуа иааиҵагылеит. «Иаажәг шьҭа сабџьар! – иҳәеит. – Ихьчатәуп сҭаарых! Иабаҟоу саб дҿырҟьаса ишьҭоу ҳаӷацәа?! Аҳаҳаи саб, акы уацәымшәан, абар шьҭа саргьы сахьыҟоу! – иҳәеит. Иаҳәа цырцыр ырмацәысуа раӷацәа амагә шьхәа иҭацало иҿынеихеит Ардашьыл – Ҳаџьараҭ иҵәҩаншьаҭамырӡга.
Ихы-иҿы ихаччо дыҭрысны дааԥшит Ҳаџьараҭ, аԥхыӡ бзиа, иимбацыз иҷкәын идибалеит.
Ҳаџьараҭ дызлаз ахәыцра даалҵын, аҳаԥы аҿышәҭа илаԥш назирхеит.
Аџьра, абнара шԥаҭынчроу, икаууа. Аҳауагьы шаҟа игәыбзыӷузеи, иҟәымшәышәузеи! Ара аҳаԥаҟны макьана ихьҭаӡам,
ара сҽааԥхьасклап. Аха ахьшәашәарақәа ҟалар? Дышԥацәоу рыцҳа Шардын драҳаҭны. Ее-и рыцҳа. Абригьы сымшала акы ихьыр ауп… Алиас, Џьгәаҭ, Дамеи уҳәа рхы сықәырҵахьеит.
Абри Алықьса маҷк иҟазшьақәа рҽеиҭаркуашәа збоит, аҽсықәыршәара даарак иҭахым, иҽынахига-аахигоит, арахь, иаргьы са сеиԥш дабрагьуп. Схыԥша акалашәа иҟалеит, сыцныҟәара агәаӷьра уадаҩхеит. Аҳәынҭқарра иаҿагылаз ауаҩы ҳәа сзырҳәоит. Ма уахь акыр сылшахуандаз, анхацәа шҵакыц иҵакуп. Абри акәхап дзыцәшәо Алықьсагьы.
Ашыцламшәфҩи аҵәыҵәфҩи хәыҵҟьа ишԥацо ари аҳаԥ ҭылашьцаа. Ԥыҭраамҭак ари ауаҩы дааҭахар, Абрыскьыл иеиԥш иблақәа ҩеихышәшәа ицап. Абрыскьылгьы ижәлар рзы дықәԥон, урҭ ирзеиӷьу дашьҭан. Хар имаӡамкәа дааиуан. Аха, нас? Нас илымшаша иҽазикит, анцәа диацлабуа далагеит!
Адоуцәа ҟәыбаса еилазыжьуаз Абрыскьыл, аҵыс иаҵәа хәыҷинӡара аҵкыс дзымиааиуа дҟаиҵеит ҳаиҳа зымчу – «анцәа»…
Алада, лбааҟа арбаӷьқәа дырҩегьых руалԥшьа нарыгӡеит. Инеиқәҿырҭ-ааиқәҿырҭит. Нас изықәтәоу аҵлақәа рыҟнытә иаабаҭбаҭны инкаԥыр-аакаԥырқуеит.
Зҳәарақәа гәхьаазгаз ажәхьақәа ааӷзы-мызит. Имшарккеи шьҭа, ҩаԥхьа имҿыхеи аԥсҭазаара ҿыц!
Ҳаџьараҭ ихшыбаҩ зегьы тсала ирҭәоушәа ихьанҭыџьӡа ихагылан. Амыцәара, агәҭынчымра аныҟалалак, ацәа ҟьалахоит.
Дҿыхеит, дгылеит Шардынгьы.
– Нас уцеит ауп иахьа Ешыраҟа, Шардын? Уца, уца. Никәалараа сара ирасҳәоит, уаха сцоит, уахазны, урҭ рымеида ҳамамкәа ара иаҳзымӡбуа акгьыҟам, еибаҳҳәаз ауп.
Амала, хаха сыҩныҟа унеирц уаламгааит, уаргьы ишушьклаԥшуа удыруеит. Раԥхьа уныдгыл Каӡ Шьрыф иҟны. Уи аҩныҟа днашьҭны, иҟоу-иану еиликааит. Сан илзысыцҳахьеит ахҵәара атәы, Лыхныҟа ааразы, шьҭа еиҭаҳәатәуп ауп, иауратәы иҟазар. Ҳаҩны ҳгәара аазхәаша аӡәыр ҟалар бзиагәышьан, аха ус иамур, илкажьны иқәҵроуп, уаҩы дахьҟам аҩнгьы иалаҳхгәышьеи? Убас сызиаҳәа Шьрыф. Уи уаҩ ҟәышуп, ишахәҭоу
ишәап-изап. Ҳаҩны иахылаԥшуа, ҭынхас иҳамоугьы иара иоуп. Иауазар, саргьы дук хара имышьҭыкәа схабар дсырбар ҟалап. Ех, знык Маџь ибланҭаԥшра. Дуаҩ рыцҳаҵәҟьоуп зыхшара ибара иақәиҭым.
Аҳыҳ, иаауҳәаз зегьы-зегьы саҳаит, шьҭа угәы умырԥшаакәа, ԥшьаала сымҩа сықәҵа! – иҳәан, дыҩҽыжәлеит Шардын.
Ҳаџьараҭ иҵегь аҩада абахә ааигәара аџьра жәпахьы иҽнеиҭан, тапанчала ацәҟьарақәа реихсра дналагеит.
Уа аҵәасса зҿаз ҵлакы днаҵагыланы аҵықь ааҭиргон, иалкьны иҟоу ҵәа кәымпыл хәыҷык агәҭа кылҵәаӡа, ипаӡа алашара аакылԥхон. Нас уи анаҩс иҿоу, ааҩс иҿоу уҳәа, инрықәк-нрықәкуа аҟәҟәа дреихсуан. Храӡагашәа икылхха иҟаиҵон, иубап зган иацәхасуазгьы, иубап изывҟьозгьы. Усҟан, ҭынч итапанча нарҳәы-аарҳәуа днаҿаԥшуан, иара иахароушәа.
Аҵәассақәа даарҟәаҵны аҵарақәа рахь диасуан, аҟәақ-чақҳәа шьыбжьаанӡа аџьра агәҭаҿы ахысбыжьқәа гон. Аҵыс амахә иқәтәаӡамызшәа икәалаауа илаишьҭуаз убарын.
Хысрала игәы аԥсы аршьаны дхынҳәны дааит Ҳаԥкылҵәахь. Шәрак ҭӷәааны аҭәа аузыжьыз иашәа деиқәтәеит. Уажәгьы ишаҳәшаҳәуа иҟаз итапанча патрона ҿыцла еиҵаԥахаа, абҟәыл ҩарҭәны иниҟәниҵеит.
Нас днеин, Араԥ ашьапы ааԥыртланы аӷәра нахеиҵеит. Абӷа инапы нықәырсны атрымҳәа наҟ дахыԥо, арахь дахыԥо, даара акыр иҽирааԥсеит. Усҟан, Араԥ алымҳацәқәа кьацә-кьацәӡа иҩышьҭнахуан, иланарҟәуан, убри ицҟанаҵон. Данаалгалак, маҷк иаарԥшқашәа иаақәырқәыруан. Ицәажәашоу, анаџьалбеит!
Нас, Шардын хчнызас имаз ааҵәаҟны днеин, аихалаба иаҩызаз ԥшьба-хәба џьықәреи лапҟьа ҟаԥшьыхәҵәараӡа иазааигеит.
«Уажәыҵәҟьа Араԥ, уажәыҵәҟьа ашьамхҭаҵага уауеит, нас ҳҽаҳкәабоит».
Аӷәра алагама ааҿыхны, алапҟьақәа ааиҩыҵәҵәа-еиҩыҵәҵәа инкеиԥсоит. Иара ахаԥыцқәа лақәырӷәӷәаны, аҿы иааҭаҿарпны аӷәырџ-аӷәырџҳәа ӡлагарашәа иалагон, цырақәакгьы наҿыҵышәшәаны ашьацра инылаԥсон, аха
уи иара зынӡакгьы хьаас иамаӡамызт, зны-зынла аҵыхәа еиԥшьклахәхәа аамҩаннаҵон. Ҳаџьараҭ иҽы ацлымҳәашьҭыбжь дазыӡырҩуа, аҿы ианкны иаԥхьа абжьынҵ иҩылҳәҳәоз ақыдбажә ахы дықәтәан.
Ишааҩыц ахьхьаҳәа иааҩуан лахьхьынтә, Ҿбаарҭа аӡиас кәеикәеи хәыҷы абжьы. Маӡа-аргама, иналак-аалакны, аҵарақәа кәли-ҷлиҳәа акы неибырҳәа-ааибырҳәон.
Иааигаз аџьықәреиқәа нарҳәы-аарҳәны цқьа игәылхны, иҿырпны, аҳаскьын иалакны ианафа, дҩагыланы аҽуапҵаршә нақәыршәны дҩышьҭыԥан, даласоушәа абӷа днықәтәеит.
Иааӡыӡымкит. «Чоу!» – иҳәан, инықәырԥал-аақәырԥало, алада, ахылаӷьарахь, аџьҵлақәа днарывакәараҵа-аарывакәараҵо аӡахьы дылбааит.
«Ыы, амышьҭацәгьа, ара уабаҟаз!» – иҳәан, итапанча ааҭԥааны аҟәақ ааҭиргеит, данылҽыжәԥа. Жьак алымҳацәқәа ҟатҟато, инаа-наауа наҟ ачықьра инылапҟеит. Аӡы ахықәан акәыкәымдраҟны иаазцоз уи акәын – агәчама хәыҷ аҟны ахы ахьаӡывасыз ацәа лахԥеит.
Ариабжьарак ныҟәаран изҿыз Араԥ, ашәах ҟәаш ақәҩаны, ахәыцқәа еидҷабланы акәын ишыҟаз. Амра жәҩангәы иҩеихьан, ишоуран. Аҵлақәа рԥашә азааигәара иаҳа аӡышьшьыра ахьыҟаз иҽеилыхны, иҽы аӡы илалаиргылеит. Ихьшәашәоуп аӡы, аха ӡынгьы-ԥхынгьы Гәымсҭа еимгәҳәо зҽызкәабалоз изы акгьы аанагаӡом.
«Амшын, амшын!» – рымшуп џьоукы. Амшын закәыхи? Ижәпаӡа, ихьанҭыџьӡа, иҟәазгаӡа. Егьи? Ӡнума, ԥхнума Гәымсҭа уҽыкәабаны уаныҩҭыҵ нахыс – ашьауардынқәа урыцны, уԥыруа ажәҩан ашҵа уҵоушәа ухы убоит.
Далагеит Араԥ ацәылҳәара. Аҵыхәа ӡса-ӡсо аӡмыжь ихышьшьыла, иханагаланы ихуп. Аӷәра ахаршәны иалагылоуп, иара иҩнапык рҟьаҟьаны иақәишьуеит, иагәыҵишьуеит, аӡы еимгәыҽҽо давагьежьаауеит иахьабалак. Ашәах-гәам ацрыҵны илеиуеит! Аԥсыӡ ссақәа аӡы аҵантә еилаҩеиласуа рҽыҩхагаланы аӡәӡәаха инамцклас-аамцкласуеит, џьара ламҵк ма кәыбрык зҳәаз иеиԥш акы алазар, атыҟҳәа иаалыркәыцәаауеит. Уи – рҿаҵахәоуп.
Ирышҳаны, ирыхьны, иҩҭигеит. Иԥаџьԥаџьуа аӡхықә ашьацра иаақәгылеит лакәҵас. Аџьбыӷьқәа ирылсны, иҿыпны азқәа иқәԥсоз амра ашәахәақәа еилаџьуџьууан, иуҿаҷҷон. Ахәда ҟьаҟьара ырхәаны инышьҭафҩы-аашьҭафҩит. «Аҳы-ҳы!» – ибжьы ааиргеит Ҳаџьараҭ аҽыкәабара дахьаҿыз аҟнытә. Аҳаиуан, иахьугалак иҳаиуанми! Еилаԥхаауа, ицқьаӡа икәабеит уажәы ишьҭафҩуеит, абылгьара аҽазнакуеит.
Иҽыкәабаны, аӡы ҭырҽҽа даныҩҭыҵуаз, ацәқәырԥ ссақәа аԥаҩ иныгҿасын, уа иқәԥсаз иеимсқәа руакы аамҵарс идәықәлеит. Иҽы аӷәра аас махә инадҿаҳәаланы, дықәԥақәсуа днашьҭалан хара имцакәа днахьӡаны иааӡааихит. Нас рыҩбагьы аӡы илҭагәаны, инҭырҳәцааны иааирҟәыҷын, иааилырҩааны, амра зыдшылоз амахә-чымахәқәа инархеиԥсеит.
Аҟәараҟны ибылгьаӡа иарылыҳәҳәоз хаҳә цак днықәтәан, дааԥышәырччеит. Ргәыла Мамсыр ҳәа иҟаз дааигәалашәеит. Уи алажәқәа рацәаны иман, дахьцозаалак еиԥхыҟәҟәа ицын. Гәымсҭа аӡы дҭаларц длеит зны. Ижәцәеимаақәа руакы ишьхны инкаршәны, егьи сышьсхуеит ҳәа дшаҿыз, илақәа руакы нышьҭасын, уажәы иеимсы аӡы ишымҵанарсыз еиԥш, икаиршәыз ижәцәеима аашьҭыхны иҩт, уи азы иаазшәа. Ари збаз ҳа ҳоума рҳәазшәа, аҩызцәа зегьы аақ-аақҳәа илеи-илашьҭаланы илахьӡан, иааныркылан рхәыжә рылеибахуа аибарԥсра иалагеит. Иара ҭынч дтәаны илақәа дырзыԥшуан.
«Ҳы, шәаапкны абна шәнылыҩр шәцааитеи, изтәу скәаԥҷаҷараӡа ара стәоуп, акгьы сҳәаӡом, шәарҭ иаразы шәнибарҵәоитеи!» – иҳәеит.
Нас еидыԥсылаӡозшәа аниба, дцеит дрыбжьаҟазарц. Еинрааланы, хаала иеимаа рымхны данааи, ишыҟалах здырхуада, егьи иаанхаз ижәцәеимаа ԥарԥалыкьха, иӡса-ӡсо аӡы иаманы илеиуеит.
«Игала, игала, ус есқьынагьы иузгозаргьы сымбари!» – иҳәеит. Изаанхаз егьи иеимаа иҩнапыкла ирӷәӷәаны икны ҳамҭак дтәан, аӡы дхыԥшыло. Нас дгәаан, иара уигьы ирууаӡа иршәны аҩыза иашьҭеиҵеит, еицызааит рыцҳа уахь иҳәан. Иқәԥақәсуа ажәцәеимаақәа еишьҭаланы алада ицон.
… Аҽы шбарыз ианба, аҽуапҵаршә нақәыршәны, ахьшь аскьынџь ианықәтәо еиԥш, атрымҳәа абӷа днықәххын, аҩада, аџьра дҩаҿалеит. Иаанхаз имш уахь ихигеит.
Адырҩаҽны акәын. Амра анылҭагьежьлак нахыс, ара, Ҳабҩы иаразнак ашәшьыра нахатәон. Абахәқәеи аӡырҩаши рыбжьара иҟоу, ахәаҟны иқәгылоу Царгәыш Никәала иҩны ахыб, аҵыхәтәаны амра иаунажьыз ашәахәа ықәыԥсон.
Ақә ашәшәыҳәа алҩаҵә алшәшәон. Аҿаԥара иаҿакыз аҟны ахьурӡы еиҵаԥсаны, амҳаԥ ааҵшьуа дахагылан аԥшәмаԥҳәыс Ашьа. Аҿҿаҳәа ибылуаз аџьымҿқәа ирхылҵуаз лҩеи мцабзи лҽырцәыхьчо, зны наҟ ахәышҭаара днахыкәшон, зны арахь дааиасуан. Ԥҳәыс асак, ҷышәшәык лакәын лара, аха ирҳәон уи дшьанҵалыхуп ҳәа. Иаҭаххозар, уаашәҩык кәтыҿарҳасрак иалагӡаны илырчон, еиллыргон ҳәа.
Асасцәа – ашәарыцаҩцәа, абрагьцәа уҳәа, арастәила акәын мҩас иахьрымаз. Абра иртәарҭан, иргыларҭан. Ларгьы дырдҵас дырхагьежьаауа дырхан.
Иаҳҳәап, сасцәақәак рзааин Ашьа лыԥҳәысмусхәала шәишәик лшьит, агәараҳәа ижәуа иҭоуп. Никәалагьы ажьҵаа ажьыхҵә иахацаланы иҽҳәаирҵәиауеит. Ашәарах жьҵаафҩы уарԥсылмыткуа аԥацха иҩнагьежьаауеит.
Абри аамҭазы амҩа хара иаркараз даҽа сасцәақәак аамҩахыҵит. Ишԥа, нас арҭ рхәы иалалыгӡарц, ус аԥсуа чеиџьыка иаҵасым, асас ҿыц – ахәы ҷыда! Даҽа шәишәик ахы нхыцҟьаатәуп, уи иалаугӡаша ракәзар, убас – акәацгьы.
Уажәы сас дырҭаӡам. Ашьа амҳаԥ ааҵшьуа лычуан дахагылоуп, лыԥшәма дынҭыҵит уажә дааиуеит. Ҳаџьараҭ иакәзар, егьи аҿаԥараҟынтә ҷах-махҳәа ишьҭыбжь гоит. Иабџьарқәа еимхаршәшәаны, ицырцыруа ррыцқьара даҿуп. Итапанчақәа акасыжә бала ирбеит. Иаахаирҟәалан, иаацәырҵыз акылҵәара кылышәшәаақәа акакала днарҭаԥшы-аарҭаԥшит. Саркьоушәа иҭыцырцыраауан. Нас, аттаҳәа апатронақәа нҭыршәшәаны, еимгәамӡо еимгәаирҭәын, наҟ ацәардаӷәы инықәиҵеит.
Ибардан шәақь дырҩегьых аҵа дынкылыԥшын, ицқьаӡа ишыҟаз агәра анига, инарҳәы-аарҳәны акасыжә нахьҳәаны
аҵәырҵәырра ааирбеит. Уигьы «амгәахә» наҭаны агҿаҩра ингҿаиргылеит.
«Ҳала иабо зегь ҳара иҳазҭода! Аӡә дысгәаԥхеит ҳәа, умҵаа-умԥшаа дымҵарс дугоит. Лара улҭаху-улҭахыму, уи уазҵааӡом. Нас сара сыгәхьаамкра тәамбароуп ари! Ҳиқәшәап, ҳаиқәшәап уареи сареи хаҵаҵас!» – абас дышхәыцуаз ауп, «Аԥшәма уҟоума, аԥшәма!» – ҳәа ааҵрахьтә, ашәаԥыџьаԥ рацәаны иахьгылаз ала абжьы шгаз. Ҳаџьараҭ иикуаз, иишьҭуаз даарҟәаҵны, итапанча ахьықәыз инапы нақәкны даашьхынԥсылт. Ибардан шәақь аагҿиԥаан, ацәарҭа инаҵеиҵеит. Дырҩегьых аҭӡамц ахь илымҳа нкыдиҵеит. Уаҳа акгьы иаҳауам, ҷырт-сыртҳәа ҵыс бжьымзар! Уамашәа иубаша, иабаҟоу аԥшәмацәа рламурақәа, ақәыџьмақәа кажьны изфоз? Аԥшәма ицзар акәхап. Уи ашьацҳәақәа иргылаз гәеиҭарц дцеит, мшәык ҿаа-ҿаауа иакызаргьы иудыруеи!
Иҩтапанчакгьы наҟ-ааҟ ихаршаланы иаанкыланы, ишьыгрын еимаақәа рԥынҵа дықәгыланы, ахышә аганахьшәа блак иҭаӡаратәы иамаз акылаара хәыҷы дынкылыԥшит. Ассир! Хҩык астражникцәа раԥсақәа ҵәызҵәызӡа арахь ирханы, рабџьарқәа ишрыҵхара иркуп.
«Ааит, алақәа! Арахь акәын иахьықәнамгалацыз. Аԥсра ргәыҵашәандаз, араагьы сыԥба ркызаап! Иараби, иараби…»
Абыржәызаҵәык ишьамхы иҽизаргар, абыржәызаҵәык, анаџьалбеит. Нас ԥыҭраамҭак арахь ихабар уаҩы иирбашамызт.
Иԥсыхәоузеи? Дыӡтеи Никәала, иабаҟоу Араԥ уигьы ааигәа иҟаӡам…
Ишьамхоуп Акьахьба ҷкәын дзықәгәыӷша иахьа, уаҳа акгьы.
Убри аамҭазы, ҷыжьжьыҳәа аԥацха ашә аартны адәахьы дындәылҵит Ашьа.
– Бҩарых бнапқәа! – абџьар налгәыҵаркит астражникцәа.
– Бзиала шәаабеит, шәааи аҩныҟа. Сара амҳаԥ скуп, шәарҭ – абџьарқәа. Амҳаԥ – чеиџьыкоуп, абџьар –шьоуп, арҭ еинаалом!..
– Бырҩах бнапқәа, дабаҟоу Ҳаџьараҭ?! Иҳәа! Мамзар…
– Снапы сымҩахар, сабџьар ҭызгар ҳәа ушәоума! Дарбан Ҳаџьараҭу зыӡбахә шәымоу? Ара иаԥшәымоу Царгәышуп, ихьӡ сызҳәом. Никәала иахаршалоуп.
– Дбыздырӡом, ыы?! Дыбдыруазар аҟара шьашәы бҭеиблааит! Быҩналаны Ҳаџьараҭ иаҳәа аҩны ҳакәшаны ҳшыҟоу. Машәырда ҳаилгарц иҭахызар, хаала иҽҳаиҭааит! Мамзар иаарласӡаны иани иаҳәшьцәеи Аӡаԥшь-иԥа Омар иан Ач-ԥҳа леиԥш ашәеиқәаҵәа цырцыруа иаашьҭырхуа иҟалоит! – абас ибжьы ааирӷәӷәеит, арҭ дреиҳабызар акәхарын, рнаҩыс аҵла иавагылаз аӡәы иабџьаргьы ырҟыҵымыҵуа инапы ҩышьҭихит.
«Хаала уҽҳаҭ!» Ус акәын абрагь Чыгбагьы ишиҳәаз. Ашьҭахь… аха усҟан уахынлан, алашьцара ахаҵа иҩызоуп. Абыржәызаҵәык сызрыцәцар, абыржәы! Сышьҭа абарыԥшаа, сыфҩы зларки – амаҵуарлақәа. Ихабар зыҟамзи, мшәан, Шардын, дзымаауеи Никәала?
Иҟаҵатәуи? Арҭ ахҩык ртәы уадаҩым, акылҳара абџьар нкыласкыр, аха нас? Рҩызцәа шаҟаҩ ыҟоу здырхуада?!
Ҩадахьтәиала ахышә скылԥаны сдәықәлар, аҽыџьра, анаара схыҵаанӡа ршәақьқәа еиҟәыржәап хысрала, лыхәҭашәа скылыхха сышьҭарҵап. Аладахьы ахышә скылԥар, ахылаӷьарахьы сыҽсызнымкылаӡакәа лахьхьи аӡырҩаш сазцап, уа аҵа дууп, салаҳаргьы иҟалои, наҟ сырп, ҳацаҟьак санымҟьар.
Аҩны ҳакәшаны ҳгылоуп рҳәеит, нас иарбану сара ладахьтәи ҩадахьтәи ҳәа ахышәқәа исыԥхьаӡо.Чарҳәаҩык дыҟоуп абра, мамзар ас уаҩы ибахьоума! Араԥ рыцҳа, Араԥ, уажәы абрахь ааигәа џьара уҟазҭгьы узыԥсази!
Аӷьалпал быжьқәа гауа иалагеит ааигәа-сигәа, аџьрахь. Аҩны азааигәара иааиз, аҩналара рзымгәаӷьуа, Ашьеи дареи еиҿашуа игылоуп. Шәааи шәарах жьҵаак шәнацҳап, ҵәыцақәак аанышәкылап, абысҭагьы уны икнаҳауп лҳәоит лара, дара уи амзаатә рзаанагоит.
Есааира ишәарҭахон, аҩны иазааигәахон астражникцәа. Иҟаҵатәуи? Дҩаҵҟьан дааҩнагьежьит иҿаԥара хәыҷы. Игоит имаҷымкәа абжьқәа: «Уҽҳаҭ, уҽҳаҭ, уԥсы уҭахызар!» – ҳәа.
Ашыр ирган, Ҳаџьараҭ ахчы-марҭақ аақәԥааны ихҭарԥа шкәакәала «ахаҿы» ҭаҳәҳәа инахаҵаны, ҩадахьала ахышә инкылакны иааирҵысит. Убри иазыԥшны игылаҵәҟьазшәа, илага илагәыдырҵеит, аха ахысбыжьқәа еиқәтәомызт, аҟәҟәаҳәа иааиуаз ахқәа ахышә икылууааны арахьтәи ахьатә ҭӡамц арыԥхра иаҿын.
Иааиқәтәеит…
– Аҳыҳ, шәеиха аҩызцәа шьҭа арахь, уажәы нахысгьы уаҳа акы шәымшәакәа, шәмаҟақәа ԥыртны адәы шәықәыз! «Мцамҳәеит сабџьар!» – ҳәа стражник цәыггара дук инапқәа ҟьауа арахь дыҵҟьеит. Аҩны иакәшаны игылаз, наҟ-ааҟ аҵлақәа ирывагылаз зегьы ари астражник иахь иаауан.
«Ҳашԥоушьи, Ҳаџьараҭ, ҳашԥоушьи абааԥс, аӷа ухы имҵакны, ҳара ҳаҩноума, уԥсра ахьааугаз, сара ахәаша!» – арҵәааҳәа дыҩныҵәаауа Ашьа ахышә ахь лҿаалхеит. Аха ируам, дыҩнарыжьлом лара арахь. Издыруада, иара макьана иԥсы ихимхыцкәа дыҟазар, џьара цхыраарак илҭар ҳәа ишәозшәа.
Ури аамҭазы ааҵра, ал шәпа ашьапаҟынтә даацәырҟьеит, астражник маҭәала иҽҵәылцаны иҽеилаҳәаны Ҳаџьараҭ игәыла бзиахә Шьрыф Каӡба.
«Сара соуп дызшьыз, сара! Ахышә ихы анаакылирҳәҳәаҵәҟьа, инхыскәыцәааит!» – дыҳәҳәон игәы аҭра иҭамгыло. Акьахьба ихы азы аԥаратә ҳамҭагьы иара иакәхап изықәнадыргаша.
«Ааи, иҳамбеи!» – рҳәеит ицааиуаз астражникцәагьы.
Убасҟан ауп Ҳаџьараҭ еиҳа еимҟьарсҭаз ҵаҟатәи ахышә данынкылԥа. Ус иҽизнымкылаӡакәа, дықәԥақәсуа мацара ахылаӷьара дҭаланы длеиуан. Лахьхьи, аӡы ахықәан еилагылаз аџьқәа днарзааигәахон еиԥш, дџыхӡа, ишәақь аԥса ахарззала даацәырҵын, агәыз ааҭиргеит астражник, илақәырццакны аҵықьҳәа иҭҟьеит – ани, аҵәассақәа кылчхәыхә-кылчхәыхәӡа иҟазҵоз Ҳаџьараҭ итапанчагьы. Ҳаџьараҭ уаҳа иҽизышьақәымкуа дышлеиуаз, аԥаҩ данлықәхх, деиҵас дууаӡа дыԥан, аӡеибафара агәҭа ҩҭирҽҽеит. Ашәах аччаҳәа иааилашит, аӡы дахьҩалапҟаз. Уаҳа иҽцәырымгаӡакәан, бзиа длеин дыҩхәыҵҵит.. Бнагәҭоуп, ара днырит нырцәҟа. Итапанчақәа рыҩбагьы еиқәхаԥс икуп, аха… ибааӡагәышьоуп.
Ҩахьхьи, дахьдәылҟьаз Шьрыфи астражникцәеи еидгәыԥло ахышә ааигәара игылоуп. «Иршьыз» Акьахьба иахь аԥхьа аҩналара уаҩы изыгәӷьуам.
Дырҩегьых рҽеибаркны аҩны акәшара иаҿуп. Уажәраанӡа инармышьҭуаз Ашьа азин лырҭеит аҩналара. Стражниккгьы дышхьышьарххоз длышьҭарҵеит уахь.
Лыхцәы ркәыкәуа, лыӡӷы цәԥуа дныҩналеит. Ахҭарԥа шкәакәа ахраӡагеиԥш икылыхха, еиҵыхәхәа аҩныргәаҿы ишьҭоуп, уа иавоуп аҭәа-мҭәақәа зыӷрагәаз ахчы-марҭақгьы.
Шардын Ешыра дцаны Каӡ Шьрыф уцхыраара ҳҭахуп абааԥс ҳәа еиҳәаз абас ауп уи ишынеигӡаз. Ҳаџьараҭ иакәымзи уи анапынҵа изҭаз. Абас ауп аԥсҭазаара шыҟоу, ачарҳәаҩы дышчарҳәаҩу илахь ианӡам. Ачарҳәаҩцәа адунеи шԥадырхәашьуа!
Ажәакала, ачарҳәаҩ инаныкьара акгьы алымҵит, абџьар еиҵоуп, аха еснагь еибагом.
Аарла зыԥсы ҭаз амра хланҵы илеин, амшын илалашьшьит.
Амч рҳәеит ҳәа, иамажьузеи анаџьалбеит, амра, адунеи зегьы ԥхаҷкәакәараӡа ишамаз ианаацәхҟьа, иаразнак иҿыхьҭаӡа иааҟалеит.
Аҵарақәа ахәлара рнырын инеихәлас-ааихәласын, аҽыԥхьакра иалагеит.
Аамҭа аанызкылахьада, ицоит уи иқәҳа, аанҿасрак амаӡамкәа. Ажәытә хәрақәа арӷьоит, аҿыцқәа цәырнагоит.
Џьоукы рзы адунеи еснагь иашаҩынҵәараӡа иҟоуп, џьоукы рзы – ихҷаҭуп.
Ааи, ашықәсқәа цеит. Ҳаџьараҭ абна игәы ылаҿыӷьны, азаҵәра дыҵнашәаан, уаҳа наиламкәа дыҟан, аха дықәԥалар акәын…
Зыхшареи дареи еиҵаҩҩы иҟалаз иҩызцәа Никәалеи Шардыни рахь есааира амҩа ихаиршҭуан, ианаҭаху, дара рхала дыԥшааны цхыраарак, ирымҭозар иара дара рышҟа анеира агәаӷьра ицәуадаҩын – ирышьклаԥшуан.
Урҭ рыбзоуралоуп иҷкәын Ардашьыл ила аҭаԥшра зыҟалаз.
Аа, абар, дааргеит уажәы. Хәылԥазуп. Аҳаԥы ааигәара иааҽыжәҵит Никәала, Шардын, Ардашьыл. Ҳаџьараҭ ишьыгрын еимаақәа еибаркуа дҩархаҵгылеит.
– Аа, абри уаб иоуп, унеины дгәыдкыл! – иҳәеит Никәала. Аҷкәын ила ааихмырсыӷьӡакәа иаб диҿаԥшуа, дахьааҽыжәԥазҵәҟьа дгылан дымқәацаӡо. Аб иакәзар, игәы ҭыблаа-ҭыблаауан, иҭыԥаны ицон, аха ҿиҭуамызт. Еиҿаԥшуан, еиҿаԥшуан еибазымдырӡоз аби-ҷкәыни. Дгылан, ус дшыԥшыц иаб дихәаԥшуа, иҽы аӷәра ыркәаталеиуа.
– Унеи сымҳәеи, уаб дгәыдкыл! – иҳәеит дырҩегьых Никәала. Уи инацирӷызит Шардынгьы. Аха иара ус дадырсызшәа дгылоуп. Аб иԥа ибла маахырқәа дырхыԥшылоит. Амаахырбла – иан Гәында лыблақәа ихоуп. Иаб иеиҿартәышьа имоуп, аха имоушь ахаҵа игәаӷь?
Абыда зызҳаз арԥыс ашьагрын сахҭан даҩызаха, дырқьҭа-шәырқьҭо дыҟазар акәхап. Аҽықәтәара идыруеит, аха ахәшәбылфҩы иԥынҵа иҭасхьоу? Иааузымычҳаратәы иҭынчрахеит.
Нас аб итапанча аҭра иааҭиршәан еикәаргьаыжьуа иршәны иҷкәын иахь аҿынеирхеит. Аԥа уи атазҳәа днамҵасын, иааникылеит. Аԥынҵала иԥыхьашәан азы инапсыргәыҵаҟны иааирхәмарын, ашьхәала иааирҽеит.
Ҳаџьараҭ иҟама цырцыр ааҭихын аҵлақәа днарывс-рывсуа маҷк днаскьан џь-ҟатак днадгылеит. Маҟҿаҳәара иҩазынаԥшуа иҩышьҭых, ишкәакәаӡа иаацәиҟьеит. Шьаҿак аҟара ганха днаскьан, иҟама аԥынҵа ацәҟьарахь инарханы иԥа днеиҿаԥшит:
– Маџь иуку мцы амҳәаӡацт, аҿаарх!
– Саб, исаҳаит иуҳәаз, аха иҵегь маҷк шьҭахьҟа унаскьар сҭахуп!
«Саб» – иҳәеит Маџь! Раԥхьаӡа сыҷкәын ибжьы саҳаит, «саб» иҳәеит. Аха шьҭахьҟа ухьаҵ ҳәа аума исеиҳәаз?»
Аб даҽа шьаҿабжак аҟара ԥхьаҟа ацәҟьара иҽаадихалт.
– Иаҭахым, Ҳаџьараҭ, ари дқәыԥшуп макьана! – иҳәеит Никәала илахь ааимырццеины.
– Иаԥсам, иаԥсам, ус умун! – дааӷьаҵәы-ӷьаҵәит Шардынгьы.
Аб ишшәырӡа ивакны иикыз аҟама ҩышьҭихын дырҩегьых аԥынҵа икылӷьашааӡа иҟаз аџь ашьапы инақәикит.
Аԥа ашьшьыҳәа атапанча дҩахо-дҩахо ишҩеигоз, иԥсны иаанхеит, аҟәақгьы ааҭгеит. Аб аҵла ашьапы днаҿаԥшит, иҩызцәагьы ршьаҿақәа аадырццакит арахь. Аԥа итапанча ларханы икны дахьгылац дгылан.
Ацәҟьара маҿак аҟара иҩахыкны икылшәшәааӡа ахҭыԥ анын.
Аб ихы-иҿы млашеит. Еиҭа дахьгылац днагылеит. Аԥа, аԥасеиԥш акәымкәа, маҷк акылԥшра дадхалеит, аҟәақ ааҭгеит. Инадыххылт. Маҿак аҟара илаҵакны иақәшәеит. Еиҭа данхыс – арымарахь ала иаванажьит, нас еиҭа – арыӷьарахь ала.
– Иазхоуп иахьатәиала, дызлақәшәақәаз рыла дыцәгьам? – иҳәан, аԥышәара иааҟәихит Никәала.
– Дыцәгьам, дыцәгьам! – дааԥышәырччеит абгьы.
– Аҽы иақәымтәац, аҽы дканажьӡом, ус-ус ауми зегьы ахысшьа шырҵо, иаразнак ахҭа иҭазыршәхьада, уи бзиоуп, уи бзиоуп! – иҳәеит Шардын.
Аб иԥа инапы рӷәӷәаны иааникылеит ила дхыԥшыло. Аԥа иаб дааигәыдиҳәҳәаларц иҽыназикын, аха ҳара ҳаҳәсақәам иҳәан, иҽааникылеит.
Ардашьыл дааԥса-дкараха дыҟан, иԥсы идыршьеит, криҿарҵеит, аҳаҭа иҭаз ахырҵәы жәпаӡа ирҭеит. Нас аби-ԥеи еизныжьны аҩызцәа цеит рыҩныҟақәа рахь. Аԥа иаб иҟны мчыбжьык аҟара даанҿасуан.
Ари аҽны Ҳаԥкылҵәа аҩнуҵҟа аби ҷкәыни риарҭақәа рырхиара иаҿын. Арас маҷымкәа ҟамала ирхны ишьҭеиҵон, аԥа даҵаланы иааигон.
Аби-ԥеи ааицрымшәаӡо, иҟәбаҟәшәо еицын. Ардашьыл иаб иеиҳәон, лахьхьи аҩны есымша абнараҟны дцаны ацәҟьарақәа дышреихсуаз, ианду илҭоз атапанчала, уи мыц шамҳәоз, иаб итәы аҵкыс иаҳа ишҭанаршәуаз.
«Ианду лтапанча… Омар ашәикка дызласшьыз атапанча, ҳамҭас сан илысҭаз.
Иҵӡозеи, анаџьалбеит, шьҭа. Уи аахыс сԥа диит, изҳаит.
Ашьажә баауам иԥсуам рҳәоит, дсышьҭоуп уи иашьа Алықьсандр. Абџьар злаҭсырҟьаз сарӷьажәҩа нҿакны иаахҵәаны иашьа инышәынҭра агәы ианықәиҵалак ауп, «ааҳи-ҳи» ҳәа ихы даасуа днаихагыланы даниҵәуа. Ус ҭоуба иуит ажәлар хышхыҵәаны иангылаз – иашьа даныржуаз аҽны. Ааи, уи усоуп.
Ач-ԥҳа лакәзар, иахьагьы дыгәжәажәауа дыԥшуп, уи аҭоуба анагӡара сыблақәа ианбарбаришь ҳәа. Гәыбӷанс илуҭои, ҳаӷоу иҷкәын дыршьааит…
Длеимгәашлаҳәа, длеилаҳа дцеит, рҳәоит, лара ахәашагьы.
Аԥагьара, ауаа реилыхра, атәамбара…
Урҭ рымацара ракәзар ӷацәас исымоу, схы иаақәыскрын, аха…
Сан рыцҳагьы уаҳа даҽа мҩак лымбозар акәхап, Маџьгьы абџьар илыркит. Ухы уацәшәала, абарҭ ҳаӷацәа роуп, ишакәым уҽырҿоумыжьлан ҳәа иалҳәоит еснагь. Уажәоуп адунеи ҟьаҟьа ду данықәла, уҽӡала ажьеиԥш, ушәаԥырҳаԥуа адәы уқәыз ҳәа иарҳәоит.
Аԥсҭазааражә… Абанҭ абахә дуқәа, урҭ рнаҩс ажәҩан ҵыԥссо игылоу ахра цыҩцыҩқәа, исаркьоушәа иаҳхагылоу ажәҩан, урҭ зегь ирхылаԥшу анцәа ду – уабаҟоу?!
Уаҳа мчы умаӡами? Исзымдыруа саҭоумҵан, аха асҵәҟьа убахьоу! Аӡәы еснагь ихәы уны иҭала, арахь ҭабуп ацынхәрас – атәамбара.
Ухьышьаргәыҵа сакәыхшоуп, иуҭаху зегь бзиоуп. Акы сызлауҳәо, слахьынҵа илахьынҵоумтәын иара. Иара – ҩахьхьи ажәҩан аҩаӡараҿы икәалыкәаџьо, имцаԥшь лашараны ицәырҵуа иалагаз аеҵәа хәыҷы. Убри умыркьаҭан, суҳәоит. Аӡәк – дышәҩыкхартә иҟаҵа! Суҳәоит, суҳәоит, суҳәоит!..
Аҵабырг аԥсы даргылоит, рҳәоит. Аҵла адацқәа шыӷәӷәоугьы иара абажәхара аҽаназнакуа ыҟоуп. Избан? Избанзар, уи агәыцә иагәылаланы, агәы ҭыҳаҳа афара иалагоит,
ахәац ҟәаш-шәпа. Агәыцә хәаш-хәашо иқәнаҵоит, нас адац иамчгәышьеи? Абасоуп ҳарҭ анхацәа рыцҳақәагьы ҳаԥсҭазаара шыҟоу».
Уаҵәы ашьыжь иԥа аҩныҟа ддәықәларц дыҟоуп, мчыбжьыкҟа еицын иаби иареи. Дигеит шәарыцарагьы, нахьхьи изҿаԥшлоз абахә нхыҵҟа. Аԥслаҳәқәа ахьаҿаз аниба, ари сзырбаз анцәа иџьшьоуп ҳәа агәызҳәа дрыламхысит. Аԥхьа саб дхысааит ҳәа дынхьаԥшит иаб иахь.
Аха имуит аб. Уара усасны усҭоуп, усҭ аланарԥшыга, цқьа улаԥш еилнаргартә урызнеи, ашәарыцаҩ бзиа ихымҭа ахьынаӡо идыруазароуп, уца ҳәа доуишьҭит. Иаргьы Ажәеиԥшьаа дихылаԥшит. Иреиӷьыз аб ҟатак аҩызцәа иаарыликәыцәаан, хланҵы ахшьыра илҭеиҵеит. Уи аҭыгаразы иара димышьҭит. Аҽыҵга ҟаиҵеит, изшьуа иакәӡам ашәарах ҭызго, иаҵало, уи зыԥхықәу аҩыза иоуп ҳәа иеиҳәеит. Иабеиҭаху ахшьыра бааԥс иҭаҵара, дқәыԥшуп, ибаҩ цқьа имшәыцт макьана…
Ахысраҟны ибла ҵаруп Никәала иеиԥшҵәҟьа. Аха акылԥшра маҷк дадхалоит, жәаха ацәҟьара данеихсуаз ус акәын.
Ҳаԥкылҵәа анаҩс, амбатә зхыҵуаз аџь шәпа ду ақәцәа аилҩаараҟны аҟәараанқәа илаԥшықәҵан ирыман. Алада ииасуагьы уа инықәымххыкәа ицаӡомызт, аҩада ииасуагьы – ус. Ԥшыхәырҭа бзиоуп, аҩызцәа аџьҵлақәа акыр иҩарылҳәҳәоит. Арантә аҟәраан ибзианы иабарҭахон аԥшаӡа ахьҿоу, гәарԥк иқәу акәҷарақәа, акакан зҿоу арақәа. «Уааҟ-уааҟ» амшха иқәтәан усҟан уа ҟәраанажәк. Иаб ибардан ааигәыҵак деиҩаӡо, џьык ашьапы иҽадырӷәӷәаланы, ибардан шәақь аԥынҵа ырзазо аҟәраан иахьынӡақәикуаз, иара нықәԥраа ицеит.
«Изыргәаҟуазеи, иааузыԥшыр акәымзи абга иахәхааит», – иҳәеит усҟан иаб даалафшәа.
Ҳаџьараҭ ашәарах ҩҭыганы дәҳәыԥшк аҟны инышьҭеиҵеит. Аԥхьатәи арма шьапы ахьаларсыз иҩахыкны, ашьаӡа-гәаӡа кылхәраа иаауан. Иақәиршәеит иахьаҭахыҵәҟьаз.
Шьҭа ацәа ахыхтәуп, амгәеи иареи еилыргатәуп. Акәац ацәа иҭагӡаны, гарӡганла иҿаҳәаны аҳаԥахьы иаагатәуп. Уаҟа еиҿыхтәуп жьыхәҭа-жьыхәҭала, урҭ зегьы аҷкәын ирбатәуп,
ажьыхәҭақәа рыхьыӡқәа иаҳәатәуп. Ажьыхәҭа хатәрақәеи, урҭ ирышьҭанеиуа еилырганы ирдыртәуп.
Уаҵәы алыбаашаразы аҩныҟа амҩа дықәлоит игәазхара изымбаз иԥа – Ардашьыл. Уи уа дахьнеиуа иан Гәында, ианду, иаҳәшьцәа дуқәа иреиҳәоит иаб дшибаз, нас иара дышԥишәоз, раԥхьаӡа акәны ашәарах шииршьыз.
«Дышԥабзиоу саб, нас абас дыԥхаҵо дрыманы изықәузеи?
Абас зегь рабацәа бзиоу, мшәан? Зыгәра зго сҩызцәа ирасҳәап саби сареи ҳашәарыцара атәы. Дара жьақәак рлымҳақәа каткато иршьхьеит ауп, уаҳа акгьы .
Лассы шандаз, лассы аҩны слеиндаз, шьыри…
Нас ҩымчыбжьа нҵәаны ахԥатәи амҽыша аан сеиҭаахуеит арахь, саб иахь. Усҟан сымацара саауеит, шьҭа амҩа заманалаҵәҟьа издыруеит. Усҟан дырҩегьых шәарыцара сигап, Араԥ сақәиртәап. Еибарԥо абқәа шԥааилахаз санреихс. Нас, зны иааҭынчрахашәа рун, аха уаҳа ахысра сзеиҿмырцааит.
Иудыруеи саб ԥсҳәыҟа иҩызцәа имоу рахь деиҭацозар, саргьы сигаргьы. Уахь ԥыҭк даангыларц, ԥыҭраамҭак ишьҭа ирӡырц игәы иҭоуп. Сигар иҟалои уахь, иҽышькылгьы аанысымкылари. Араԥгьы џьықәреик наҿасымҵалари, сигап, сигап…»
Аашарккеит. Ҳаџьараҭ иарӷьарахьала аҭырас быбк иԥхаӡа илаиаз Ардашьыл днеизыԥшит. Дыцәан маалықьҵас, иқьышәқәа хыҟаԥшьааӡа. Шьҭа иаамҭоуп ааигәахәын, дҩеиргылеит. Ихәырџьын ашәарахжьы лҭаҵаны имҩаныфа ааиқәиршәеит.
«Уашьҭантәи арахь иааразы аҿҳәара еибаҳҳәаз дахыԥаргьы ҟалоит, ианду длазҵаап, уи иаҳа илдыруеит аусқәа зеиԥшроу. Иҟалап сара схаҭагьы уахык аҵх лашьцара схы иархәаны слаҿаххыргьы. Сҭаацәа анарылаԥшра, сыԥҳәыс лыбла анҭаԥшра… иҵӡоузеи, ех анаџьалбеит… схаҵами саргьы…» – дхәыцуан Ҳаџьараҭ.
«Абзиараз саб» – иҳәеит Ардашьыл. Чоу ҳәа иҽы ибжьы нақәирган, аџьра, анаара дҩаҿалеит. Ижәпаны еилагылаз аџьҵлақәеи, аас быцеи, аиқәареи дрылсны дахьҩеиуаз изқәа дкыдыԥшылон аб.
Дцон, дцон иара зны-зынла ишьҭахьҟа даахьаԥшуа, дахьынӡаахьоу гәеиҭарц иҭахушәа, аха маӡалашәа иаб иахь илаԥш наиршәуан.
Абгьы дгылан, дгылан уахь дыԥшуа. Абар, иҷкәын аџьқәа зҿыӷӷаа иҟаз ахәы дҩыхәнеит. Уа иқәгылақәоу аҵлақәа ирылԥхааны амшын иахагылоу ажәҩан лашаӡа иубоит, аҷкәынгьы убри ажәҩан дадибалоит. Шьҭа, алада хԥысҭаны дҭалоит. Абри аамҭазы, деиҭааԥшит ишьҭахьҟа Ардашьыл, аха иаб уаҳа дибарҭамхеит. Аха аб уи заманалаҵәҟьа дибон, игәы ԥшаауа дизыԥшуан. Маҷк илацәақәа аацәаакит. Афаст!..
Уажәы иԥа дзықәтәаз аҽы азбжак акәын иибоз, нас, акәадыр абалышь аҟынӡа инарбон иланарԥшыга. Уи асаркьа цқьа инамырбозар ҳәа дшәаны, ашырҳәа ила иаадиган, икалҭ ала иааирыцқьеит, аха ишыҟац иҟан, ицәгьамкәа инарбон. Иҷкәын икаба ҟаԥшь, иӡара еиҩызҵәо имаҟа, изқәа еилыкка ибоит. Ус-ус, ихахәда, нас ихы хәыҷы-хәыҷла илаҟәуа наҟ алаԥшҳәаа илалаӡ ицеит, амра аӡы ианӡаашьшьыло еиԥшҵәҟьа.
Аха аб иблақәа ирхын Ардашьыл игага – уахь аџьҵлақәа рыгәҭаны. Ааи, иԥа инаур аанхеит аб иблаҟны, ихыгагаашәа, илаԥшҵашәарашәа ҳамҭакы иҟан, нас аԥша назыгәҭасыз анаҟә еиԥш зегьы нкацәа ицеит.
Ҳаџьараҭ икәша-мыкәша аџьра зегьы цәҩажәӡа иаанхазшәа игәы иабон. Лахьхьи, ахьхьаҳәа зыбжьы ааҩуаз ашьха ӡиасгьы уажәы абжьы хаарадаха акәын ишиаҳауаз. Ажәҩан алакыҵа ҿыцәашьааӡа иҟан – амш бааԥсхозар акәхарын…
Ҟәрааныжәк каканк аҿыҵакны ишалшоз ала иццакны ицон џьара, џьаҳанымҟа. Еибарҟыруа уи иашьҭан аҩызцәа.
Аџь ашьапы иадгылаз ибардан шәақь аакыдиԥаан, дмыццакӡакәа аҟәраан, иақәкны, иацышьҭуа мацара ақәыԥшыгеи иареи анааидибала аҵықь ааҭиргеит. Акакан кәалаауа илаҿыҵшәеит, егьырҭгьы хара-бӷьара идәықәлеит. Нас, ани изҿыҵшәаз ааҳәын, хланҵы акакан иашьҭалахт. Ҳаи, ранаџьалбеит, еиқәынҵәоу, рыԥсы зегьы абни акакан иаӷроуп! Абџьаргьы агәхьаа рымкит…
Бна ҳәынаԥ дук хәарч-хәарч ҳәа аџьбӷьыжәқәа еиҩырҽҽо иниасын абнаршәырахь инцәыҵаӡит.
Ишԥагәырмаҷгоу адунеи…
Ҳаџьараҭ иҩнуҵҟа зегьы ҭацәӡа, игәи-игәаҵәеи иӷрамшәа ибон. Длеизҟәыҿшәа, аџь ашьапы ибӷа нкыдиҵеит. Аџьра, амыӷ, ашыцламшә, абахә, ахра, абна, атыша, абџьар, аҽы! Иабаҟоу ауаа: аҷҷаҳәа ицәажәо, зхьаақәеи, згәырҩақәеи, згәырӷьарақәеи еибызҳәоз?!
«Абна – сара. Сара – абна. Дабаҟоу… сыԥҳәыс…сҭаацәа… Аԥсҭазааражә!..»
Дынхьаԥшит Ҳаџьараҭ акыӡыӷрахь. Абыр-жәыҵәҟьоуми иԥазаҵә дҽыжәланы, ари аџьра ахәы дныхшәаны данынҭала. Абан, уи аџьҵлақәа рыбжьара, ииаҵәаӡа, ажәҩан иахьадибало инаур. Инаур акәзааит нас. Исахьа ҿаҿаӡа иҭыхны ажәҩан иадибалозар, уаҳа ииҭахи?… Шьҭа аҽы ашьапқәа убаӡом. Шьап змам аҽы ахәамцгьы адгьыл иахәлабго иалагеит, зегь зыхәлабго адгьыл.
Иара – Ардашьыл ижәҩахыр ԥҽаҽақәа, иӡара еихҵәа, ихы-иҿы, дахьынеибыҭоу исахьа зегьы, нахьхьи алаԥшҳәаа ишԥаларсу.
Изазоит ԥшьаала асахьа. Абар, иара иахь иаахьаҳәхт ихы. Изхара изымбаз иаб ҩаԥхьа дынихәаԥшхыр иҭахуп аԥа, аха… Аха, иуҭаху зегьы узҭода?
Жәи-ҳәыси еиҵазмыргыло ақәыџьмақәа ишԥарҩызахеи ҭауади-аамсҭеи.
Димоуп аҵәҩаншьап, аԥсҭазаара ԥхьаҟа иҿиоит, аҟата ҩеиуеит.
«Дабаҟоу Гәыгә-иԥа Алықьса? Дабаҟоу Амаан? Иабаҟоу Аӡаԥшьаа дуқәа? Амаан, уара ишуҭаху суԥыхьашәагәышьар, аҳамҭа ссирқәа узыԥшымзи! Кәбецгьы макәанк ахьы иоугәышьон, аха…
Даҽа хымчыбжьа ара сыҟазаауеит. Нас, аҷкәын даар бзиоуп, дмааргьы бзиоуп, иқәыршәтәуп ԥсҳәыҟа. Есҳаҟ иҩызцәа, иара, – иӷәӷәақәоуп, ичеиџьыка уаауп. Урҭ ԥыҭрак срыхьчап. Ус-ус мацара, нас, ҳара ҳзы џьара мрак шеишеиуа имгылаӡари,
анаџьалбеит? Ирҳәоитеи, наҟ Урыстәылаҟа еилаҩеиласрахеит, ауаа ирыхәо ҟалоит ҳәа.
Уахьгьы анхацәеи аусуцәеи рзы ҽеи ыҟазаарым…
Гагра иҟоу апринц Ольденбургски ицҭәа цәгьахеит рҳәеит. Уи ҳамацара ҳамч иқәхом, ԥсҳәаа алархәтәуп. Аҵаӷьтыр-иԥа Хәсин деиҭабатәуп, иҵегь аҩызцәа еидикылароуп. Уи дҟәыш-џьбароуп, уаҩ дзықәгәыӷша хаҵоуп».
Аӡаԥшьаа раҳҭынра ҭынчроуп. Агәашә иаваӷӷа игылоу, ажә-ҩан иаласоу аԥса кахәхәақәа имҵысӡо, иҭоууа-ҭоууа игылоуп. Рашҭа-ргәара, зегьы-зегьы лашьцоуп. Ишаԥшаԥуа амӡырха ҭбаа ду иҭашуа амра ашәахәақәа, амза ашәахәақәа иреиԥшуп, идырлашоит ауп, дара хьшәашәоуп, аҳҭнуаа азырԥхом.
Ахьчала дуқәа, аҽыуаҩ дҽыжәзхуаз, уаха шаанӡа ҷытбжьык гар зымуаз, еиқәышьшьы итәоуп. Арахә-ашәахәгьы рышьҭыбжь даарак иуаҳаӡом. Аҳҭынра ҭалаҳаны ашәы ашәуп.
Иацы акәӡам Омар даныршь. Уи ишьра шьҭа даара хьаас ирымаӡам, иашьцылеит, аха рхахьы ирзаамго, нхаҩ ҷкәынак иаҵкыс уаа шәҩык инареиҳаны иахьзымиааиуа ауп. Ашьоура! Омар анарцә ԥсаҭа имамкәа дынхеит. Абри ауп, икаамеҭ хлымӡаахны Аӡаԥшьаа руеи рҭынхеи ирзыҟалаз. Ашьа згәыҵатата иҟоу анарцә днарышьҭӡом…
Ишааҩыц иааҩуеит Ач-ԥҳа лмыткәмабжьы:
«Иахыҵны ицоит ҳәа, иахьырҳәо умаҳаӡои, нан,сыҷкәын? Улымҳақәа дагәахама, нан? Аӡы иаго аҳәҳәабжь иаҳаӡом рҳәама, нан? Ҳаззыԥшыда, нан? Уаб ԥсаҭацәгьа дгыланы даауазар ҳәа уԥшума, нан? Анарцә ҳаннеилак блас иҿаҳарԥшуазеи, сыҷкәын, нан! Сшьа зушаз хаҵак шәышԥаҟамлеи, ҳәа ашьа ихьшы дааҳԥымлашеи, нан! Аамҭа цаӡеит, нан, ишысҳәоз сыбз аӡаӷьа ыҵалеитеи, нан!» – абас ҳәо, ашәы лхьыссы, ашҭаҿ ахьацақәа рыҵаҟа еихҳәа-еиҵҳәа иҟоу атәарҭақәа рҟны даатәоит лара хәаша. Деиҭаналагоит, аха шьҭа, ус имыткәманы акәымкәа, лыҷкәын Алықьсандр илымҳа ҭызшьаахьоу, ажәақәа рыла:
«Ахьымӡӷ, еиҭа ахьымӡӷ еиқәаҵәа ҳиргеит, уаҩ дызмыхәаз уи Акьахьба. Уашьазаҵә дышьны, нас уи деигәырӷьаны ԥҳәыс дааигеит. Иҷкәын иакәзар, иаб диаҟарахарц акгьы игӡам. Шьҭа иқәҵны ицоит дара, рҳәеит. Ҳаҳҭынра лкажьны, дара ахьцо ҳрышьҭаланы ҳцап, нан…
Каӡба Шьрыф – ахәарҭлаӷьи, аҳәса ркьасагә –
Кәырк Ҳасани роума уара ушьа зуп ҳәа узықәгәыӷуа, нан? Амаан дуӡӡа, дӷьазӷьазуа, акгьы анилымша, арҭ арыцҳақәа змаҭәоузеи, нан! Омар рыцҳа игәаӷь зумамзи, нанаа! Уи иакәызҭгьы, ҽнак шьыбжьаанӡа инеигомызт, нанаа! Ауаа рҟны ҳазцәырымҵуа ҳашԥаҟалеи, нанаа! Ишԥазури, уан рыцҳа! Сара сшыԥҳәысугьы сҩеины, Кьахьаа рыҭӡы-ргәара амца аусыжьпеи, нанаа! Илеилабылны изгапеи, нанаа? Нас иаргьы дкылыхх даанамгарызи, нанаа!
Уара уашьа думҵәуаӡацт, ухы-уҿы умрыцқьаӡацт, сара ашәы сшәысымхӡацт. Ас ҳабанӡаҟазаауа! Ауаҩы ихатәы цәгьа иара иаҳаӡом, иаҳзырҳәо удыруама, нанаа?! Ахарантә уцәаара анырбалак, апап дахьаауа жәбоу, рҳәозар акәхап, нан! Акгьы улымшозар, адалақь умкуа, нан! Иамуит ҳамҳәари, нан! Аҵарақәаҵәҟьа ашәаҳәара иахьаҟәыҵыз умбаӡои, нанаа!»
Аҳҭынра ананыра еиҵҳәа аҟнытә зны-зынла ҟыгә-чыгәҳәа шьҭыбжьқәак ааҩлоит. Уи ара тәыс ирымоу иоуп. Акы днаха-аахоит, акы днас-аасуеит. Акыр ибӷа хәеит иара, ихы асы ықәнаузшәа иҟәашӡа ишлеит.
Сабыда иаҳаҭыразы Камыгә дабрагьуан ҳәа – Алықьсандыр иаҳаҭыр азы, ари атәгьы ижакьа ауижьит. Аҳҭынра ҩыџьа апапцәа ҟалеит рҳәоит уажәы.
Агәашә азааигәара ашыҵә-ашыҵәҳәа ашыц ҩмсаг шьҭылшьуеит атәы ԥҳәыс.
Деикәаԥхоит, дабаҟоу рҳәо дынҵәааит. Лхаҵа иажәра лара лықәра иахнахуашәа, есааира дҿахоит. Лыԥраҳәа хәышлаԥсала лӡара еиҩҵәоуп. Лыгәчама сыҩсыҩқәа чабзаҵас еилыбзаауеит. Лкасы ныҵырҟьаны илхоуп, – иаха иаанагаз аҭаца уҳәап. Лыбла ҭиаҵәаақәа гәаҳәарак рхыхәхәалоит, лӡамҩақәа мыҵмыџьшәа иҟаԥшьӡа, иҭҵәрааны ицоит, анаџьалбеит…
Уажәы-уажәы, агәашә лҭыҵ, алада, Кәырк Ҳасан инхарҭахь дыԥшуеит, дыԥшы-цыԥхьаӡа амцаԥшь ҩалыхҟьоит. Ашыҩшыҩҳәа ишьҭарбаӷьаны ишьҭылшьуа лшыцтә ҩымсаг абыӷьқәа ракәым, аҳаскьынқәаҵәҟьа ыҵнажәжәаауеит. Ишьҭылшь-цыԥхьаӡа лӡара еизышәшәоит, икәаша-кәашоит лыгәчамақәа.
Иаркы-иаркы, ирцә-ирцә ҳәа амӡырха еимлырҟьоит. Убри аӡәзаҵәык лоуп аҳҭынра еҵәас иахаԥхогьы, лара лзы кашырроуп. Хшара дызмоуз аԥҳәыс-ҿа амшаԥыкәтаӷ еиԥш еснагь дуаркалеиуеит.
Дидызгалада атәы мыжда абри леиԥш аԥҳәыс маалықь?! Анасыԥ лашәыми…
Амал ара икажьуп, лхы аланыҟәылгоит, Ҳасан инхарҭахьгьы хрыжьхрыжь длаԥшуеит.
Хҩы-ԥшьҩы амаҵуцәа гәамҵ-хамҵуа, анаӡара, ақәаҵа еиужь иҵоуп, аанда-сында ркуеит, амахә-чымахәқәа еизырыҳәҳәоит, аӡынразы амҿы еизыргоит, – нҵәашьа амаӡам урҭ рус.
Абора анаҩс, ихкаау адәҳәыԥш аҟны еилыбзаауа рҵыхәақәа ыркәаталеиуа аҳәарақәа ҭоуп. Урҭ рахьтә ааигәа ииз, рҵыхәақәа шьҭкәыцәааны иҩуеит, адәы иакәшоит, рызхара изыхәмаруам. Нас иаангыланы инеиҿафҩы-ааиҿафҩуеит, еиҭанаҵҟьахуеит. Ахәыҷи – ахәмарреи.
Ара, аҳҭынра иахажәааз аҭакәажә Шьамсиа фырмахьц хәхәа дук кны, еилаҟоуҟоууа, шәишәи гәарҭак наҟ абаҳчахь иҵалцалоит, инхәыҵакшәа: «Шьшьы, снапсыргәыҵа хәыц ықәу аҳа, шәкьашӡа амырза шәаақәнахааит!» – лҳәоит, ашыҩҵәҳәа лфырмахьц нымҩанылҵоит. Иҟоуҟоууеит, рыхәдацәақәа еибакны инибарҵәоит, еснагь еиӷацәоуп, еинаалашьа рымам, аҟәада рҿибахуеит.
Иабаҟоу, арашьқәа ирықәтәаны, рхылԥарчқәа рықә ргыланы анҷа ашәшьыра аҵаҟа ахьхьа-хьхьаҳәа иҽыжәҵуаз ауаа нарҳа дуқәа?.. Ԥаса, атәы ишьхәа дықәҵәиааны рымаҵ иуан. Аҽқәа ркәадырқәа рықәкәыцәааны, аԥхӡы ахьынӡарылабоз дышиашаз аца дыхәнон. Абҩатә лагьан ду ацалаҟьа инықәыргыланы, аккаҳәа аџьықәреи лҭаҿарпны, инага аҽқәа инарымҵаиргылон.
Ус, дук хара имышьҭыкәа, аказармаҟны агәгәаҳәа алҩа аҩеира иалагон. Аҳәызбақәа ахьаҩ-саҩҳәа инеиҿшьы-ааиҿшьуа идырмазеиуан.
Асасцәа ракәзар, аԥшәмацәеи дареи гәата-бӷата ашәшьыраҟны итәаны акамаҭел иасуан, алаф-алаӡб рҳәон, иччон, ихәмаруан.
Нас, ашьтәа еиҿыҟьҟьа ачуан илҭарыжьуан, ахәарахәараҳәа, ажәра иналагон. Ашәишәиқәа аанкыланы иҩышьҭых-ҩышьҭыхуа, ԥхныгшәа иаҳа ихьанҭыџьӡа иҟақәоу аалхны ацшьыла ҳәа рыхқәа аахыҵәҵәаны инышьҭарҵон.
Урҭ азныказы изықәшәаз ианааланы, иҟәиҭ-ҟәиҭӡа уа инаион. Нас, ԥыҭк «ианеиԥхьхәыцаалак», ааит, ишԥыкәу ас шаҳзыжәуаз ҳәа рҳәозшәа аибарԥара иалагон.
Ишьны ианроулак, агәылаҳәсақәа ракәын, нас, знапы ианыз. Ачашәқәа рӡра, абырҷман ачаԥара, акакан арашых агәылхра уҳәа еилагьежьуан.
Уажәы? Аџьықәреи зымбаз аӡлагареиԥш иҟәызгаӡа, иҭынчрахеит аҳҭынра. Ихьшәашәаӡа, ихаккала игылоуп ахьатә кәасқьа ду.
Ачаа раҳәшьаԥацәа Аӡаԥшьаа дуқәа раҳҭынра, Омар иҳаҭгәын иаҩызаха, иҭоууа иаанхеит. Бжьыкоуп иқәыҩуа ашҭа:
«…Алаапк адәы иқәҵаны ишԥарымоу, нан! Ҷыжә иҷкәын иакәызма ҳара ҳнызмырхоз, нан! сабацари, нан? Аҩсҭаа душәиир ԥа диоуеит ҳәа, рышәира санаҟәымҵӡа – аҵеи дырхылымҵи, нан! Уигьы махәи ҵыси еиқәиртәом рҳәеитеи, нанаа! Шәара шәзын хаҵа дышԥаҟамлеи, нанаа! Акьахьба иоума иахьа адгьыл амаа зку, нанаа! Аӡаԥшьаа ииаӡааит рҳәама, нанаа!
Абас итәоуп ани-ҷкәыни анҷа аҵаҟа. Ԥшак лахьхьи агаҿантә амшынҵаа афҩы аманы иаацәырҵит арҭ зҵатәоу аҵла амахә неиланаԥса-ааиланаԥсеит. Иуашәшәыраны иҿаз ракәхап, быӷьқәак нҿышәшәа-ааҿышәшәан, еикәаҳәы-еикәагьежьуа Алықьсандр иаԥхьа ашьацра инылаԥсеит. Иара ихы маҷк иҩышьҭихын, ихырқәақәо иватәаз, алаӷырӡ иарҩахьаз иан дналҿаԥшит. Нас, ибӷа маҷк иаазыриашашәа, дызҵатәаз анҷа ашьапы-шәпа инадиҵеит.
Ус дтәан иара, акгьы зымҳәаӡоз иблақәа ҭраа асаара дышьҭаԥшуа. Иубап, зны-зынла абас шьыбжьонынӡа дантәалоз. Усҟан дышмыцәоу злоудыруаз, ибардӡа игәышԥы иалыҳәҳәоз ижакьа аамҭала инапы ахьаалишьуаз акәын.
Еснагь ас даутәахыз, дцалон иара дныҵаба, мчыбжьык, ҩымчыбжьа ихабар ыҟаӡамкәа. Аха дышцоз еиԥш, дхьагәгәа дхынҳәуан. Иҟаиҵарызеи, дизыԥшаауамызт инкылахәаша ицаз абрагьҩы.
Ианшьцәа Ачаа ракәзаргьы, зхы нықәҵаны ҭынч ԥшьаала ицәахьада, тәамҩахә змада! Аха зегьы башан макьаназ. Абнаршәыра иларшәу агәыр уԥшаараҳа ихабар ыҟамызт.
Хшара диоуижьҭеи аҩныҟа ааира гәаӷьуацәан, даҟәыҵит. Аха, ас мацара дабанӡацари? Зыхаз ааугаз, ухыз игоит. Ириҭаз ахы цаҳәцаҳә ацкы изыԥшуп!
Уажәоуп амра анылҭашәа. Абар, хымчыбжьа нҭакәкәа ицеит. Уаҵәы ашара алыбааԥшразы иԥа ара дҟалоит, аҩнынтә уаха амҩа дықәлоит. Знык дынихәаԥшхындаз иҷкәын! Аџьра ахәы длыхшәаны, исахьа хахаӡа ажәҩан ианадибалоз уажәы ибла иаахгылеит, икәадыр абалышь ихы иаҵаҵаны, иуапа иҽылаҳәаны, иҭылашьцаау аҳаԥы дахьҭаиоу.
Ааи, абыржәоуп зегь зымчу амра ду анылҭашәа, аха акалашәа иҭашәеит иара қәабшәшәырашәа, аԥҭақәа аҿачны илеит. Иара амшын ианынӡаашьшьыла, аҽыкәаҳа еиԥш иакәҵәиашаз аԥҭеиқәаҵәақәа абацарыз, уа амшын ихчыланы, игазго иаанхеит. Урҭ зықәымҵӡо ианалага, ԥша ласык нарыҵас-нарыҵасын, иҩхагала-ҩхагало мацара ажәҩан ашҵа иҩыҵанацалан, уахьынтә лашарбагак умбо иашьыхит.
Ус, маҷк иаахәарчарын, аԥша иагьаарӷәӷәеит. Аҵлақәа дара-дарала, напеикәыршала игәыдибакыло иааҟанаҵеит иаарылагьежьыз афырҭын. Иҵшәаа амшын иахагылаз ажәҩан илакьҭо мцабз паны иҩалҟьеит амацәыс. Абри инақәырццакны аҟәацх-аҟәацхҳәа адыд бжьы игаз Ҳаџьараҭ
дызҭанхоз аҳаԥгьы аарҿыхеит, шьанҵа ссақәак ахьхьаҳәа иуапа илақәԥсеит.
«Анцәа абзиара ҟаҵа, иаҳзымдыруа ҳаҭоумҵан!» – иқьышәқәа ааҵысҵысит Ҳаџьараҭ.
Мшаҽнеиԥш икеикеиуа адунеи ырлашо иаамацәысит, илақәырццакны дгьыли-жәҩани ырхыџхыџуа аҵықь-аҵықьҳәа еиҭахысит. Аҿҿаҳәагьы амца ҩацралеит аҳаԥы анаҩс аџь еихиаа ду игылаз, аҟәараанқәа ртәарҭа-ргыларҭа – Ардашьыл жәаха дзаҩаӡоз…
Аԥсабара иаратәы иара иадыруеит, еилнаргоит аԥси абзеи. Илаҳәышт Араԥ. Џьара ҵла дук амҵан иҵагыландаз! Амшцәгьа бааԥс џьара иканацар ауп ассир. Ишьаҳауп, иабацари…
Ацгәы ԥсы дәылганы ианузкамыршәуа аамҭазы Ардашьыл амҩа дышԥақәлара, доурыжьрым, аҭаацәа аҩны иҟазар. Дырҩегьых ирццак-ырццакны имацәысуа, ахысра иалагеит. Ана-ара аҳаԥы иаакәыршаны иаватҟәацуашәа акәын Ҳаџьараҭ ишиаҳауаз.
Абас мацара аӡын дуӡӡа рхыргоит амшәқәа, аҳаԥқәа рҟны. Аха урҭ – рыҩноуп. Иара?
Ԥҳал хыла илоурыжьызшәа ахаҽаҳәа ақәа лалагеит. Ԥыҭраамҭак еихсыӷьра амаӡамкәа шшыҳәа адунеи зегьы амҽхакны илеиуан ақәаршҩы.
Ус-ус, маҷк иаахкәашәа ауит. Нас ԥшаӷьык аацәырҵын, илеи ашәаԥыџьаԥ иаарылагьежьит…Ихәарҽхахьаз, ахәаҷа-маҷа злыппуаз аҵла рымахәқәа аҿҿаҳәа ихнажәжәон. Ари фырҭынын, ҽаҩраҭагалареи аӡынреи рҽеилдыргон, аԥсабара кәаба-ишьшьы, ирышҳаны аӡынра иӷыҵалон.
Ддәықәларызушь Ардашьыл? Мап. Амш ачкәаҳара иаҿижьҭеи акырҵуеит, ианду доулыжьрымызт. Ианду лҳәатәы иаҳа ихеиҵоит, уи нцәахәыс диԥхьаӡоит.
Аџьбыӷьқәа апыҟҟаҳәа икылцҟьаауа, анацәхыԥ иаҟараз акырцх аунажьит. Уажәы-уажәы идыдуеит.
Ҳаџьараҭ анцәа диҳәоит Ардашьыл дизихьчарц, амҩа дықәзар… Дхәыҷуп, дмаалықьуп, дгаӡоуп уи макьана.
«Ддәықәлахьазаргьы дыргьежь, закәытә ҵхы бааԥсузеи иҟоу иараби, уаха? Сыԥсаҭҟәацрак иаҩызаноуп ишыдыды-мацәысуа».
Ас уаханатә зыҽзрыцәгьаз аҵх ашьыжь еилгар ахәҭоуп. Амш ҟалар, шьыбжьаанӡа дааԥшып, дмаар – еиҳа еиӷьуп, ианду лҳәатәы хеиҵеит ауп усҟан. Нас – ԥсҳәыҟа, Есҳаҟи уи иҩызцәеи рахь! Издыруада, Есҳаҟ ичара дахьӡаргьы! Даара иҭахын иҩыза иԥҳәысаагара, игәырӷьара далахәхарц. Уи насыԥ дуун Есҳаҟ изгьы. Насыԥ бзиа иоуааит рыцҳа, знык ауми уи аҩыза ауаҩы ианиаҭәашьоу?
Уахьынтә дшаагьежьлак иҭаацәа хырҵәаны Лыхныҟа ицартә иҟаиҵап. Гагра иҟалаз аилаҩеилас атәгьы неиҳәап.
Ажәҩан еилаҟәыбаса ицома, анаџьалбеит! Ишԥаҵыс-ҵысуа, анцәа абзиара ҟаҵа! Дыхьча абна агәы иларшәу, ауаа ирыцәхҟьаз, аразҟы ԥеиԥшцәгьа зауз – Акьахьба.
Иҵарыҵаруа имацәысхуеит, идыдуеит аџьбыӷьқәа кылырххаа илеиуеит акырцх, иамҵәаӡом ажәҩан, уи мазеины, иркәымпылны иҟаҵаны уа иамоуп, ианаҭаху аҿаанахоит. Нас – ақәаршҩы, аԥшатлакә. Ажәҩан иадыруа зегьы уаха иҟанаҵоит.
ԥҭас ажәҩан иаҵаз зегьы ӡыҭны, иқәаны, икырцхны адгьыл иазцеит.
Икаххаа, еилацәҟәуа, еидыҽырбало ажәҩан ӡмыжь иаҵәаҟны иаацәырҵит аеҵәақәа.
Аԥсабара амчқәа зегьы ашәеит, иагьааиқәтәеит.
Ашара адәы иаақәлеит. Акасышқәа реиԥш иҟәашӡа ахәқәа ирҿатәан аԥсҭҳәақәа.
Амрагьы хьшәашәаӡа, икеикеиуа зҽызыӡәӡәаз адунеи ду ахь икылсуан.
Гәыԥ-гәыԥла рҽеидкыланы, илаҟәны, ашшы рыхга имҩасуан аԥсаа. Ҽаҩраҭагалареи аӡынреи еиҟәызшоз – аԥсаа рымҩа… Урҭ рымҩа дара ирдыруеит, ахаангьы иахымҟьаӡацт, уажәааны Мрагыларахь ицоит.
Ахәыр-хәырҳәа иахьабалак рышьҭыбжь уаҳауеит ихышхыҵәаны илеиуа аҩарқәа.
Аҩарқәа, аҩарқәа… Амшцәгьа иаӡәӡәаз ашәаԥыџьаԥ иацрыҵыз агәамсам, амахәқәа, аԥшатлакә еизыҳәҳәаны аџьқәа рыҵаҟа абӷьыжәқәа, зегьы-зегьы еилагәаны ирбылгьо ирыманы ицоит алада.
Ажәцәа зыҟәныз ашәаԥыџьаԥ иӡәӡәа-ирышҳаны, иршәшәа-ирқацаны икәаԥӡа иланаргылеит. Уажәы, ирԥшқаны, аԥша ахәхәа-хәхәаҳәа аҽрыннадоит, иарԥшшоит.
Ахала аҽеилнаргеит, ахала аҽарыцқьеит аԥсабара. Шьҭа уи такәаамҭа иазхоит.
Адгьыл
алҩаҵә ахылззуа иҩеиуеит, иҿацоуп аҳауа. Ҵыхәаԥҵәара рымам, ииасуеит, ииасуеит еилаҷырҷыруа, ишҳәыԥу аҵарақәа. Мрагыларахь рхы рханы даара иӷьны ицоит.
Иабацеи Араԥ мыжда?! Иахатәи аџьаҳаным иарырҳаны иԥханаҵазар? Машәырк ахьзар ауп даныҵабга! Нас, бџьар зҟәынӡамкәа еибашьра ицаз диҩызахап. Атрышә днас-аасит.
Сишь… Игоит ақәырқәырбжьы. Насҭха абнара илагылан ицәышәшәӡа. Атрышәбжьы алымҳа иҭаст, инкаԥа-аакаԥо аҿаанахеит џьықәреифара. Хԥа-ԥшьба лапҟьа ишьҭахь иавакуп. Иакәабаӡеит, анаџьалбеит, ақәа! Ицыҩцыҩуа ишԥаҟала! Аӷәра ахаиршәт, ашьаҳага ашьихт. Аӷәырџ-ӷәырџҳәа ацламҳәашьҭыбжьгьы геит.
Амра жәҩангәы иҩеиаанӡа уажәы-уажәы ахәахьы дыԥшуан, уа данбаахшәари Ардашьыл ҳәа. Нас, игәы ирҭынчуа далагеит, ианду доулмыжьит ҳәа игәы иаанагон. Анахь-арахь аҟәҟәаҳәа ацәҟьарақәа дынреихс-аареихсын, амҩа харахь аҽеидкылара иаԥшьигеит.
Иуапа ндәылганы иааршәшәа-ирқацан, еиларкәымпыл-еиларкәымпылуа, еиларҟаца акәадыр ашьҭахь инадҿеиҳәалеит. Ҿыц изырӡахыз ихҭарԥа шәкәакәа ԥеиԥеиуа инеихаҵаны, иҩызцәа гәакьақәа рахь сасра амҩа днықәлеит. Дышрызнеиуа адырра рымоуп, ачара дақәшәаргьы ауеит, ԥыҭрак уа иҽааԥхьеикып. Ааи, ус ҟаиҵап, ус ҟаиҵалон…
Аҳы, Араԥ, амҩа алԥха зауша, ҳамҩа хароуп,ажәҩан иазааигәоу – ԥсҳәыҟа! Еиҭацәырҵхуама
иаха еикәаӡыҭны ицаз аԥҭақәа? Амра ахаҿы гьамгьамра инаԥыраҳауеит. Амра дуӡӡа аҵкыс абни асыԥ-наҟәа аиааиуеит зны-зынла. Усҟан адгьыл ҿаҳадагәашәа иҟалоит. Аха, нас ажәҩан аныцқьахалак адгьыл илықәшуеит ашәахәақәа.Акьахьба ԥшьаала аҟәаԥа-ҿаԥарақәа днарҿыс-аарҿысуа, шьхала дцоит. Дхәыцуеит, дҟәындҟәындуеит имацара, иҽыбӷа дахьаласоу.
Мчы змоу зегьы ихаҵгылоит, ииҳәо харҵоит, иазыӡырҩуеит. Анхаҩы скәац аҳәынаԥ иафеит аниҳәа, изаҳауаз изымӡырҩӡеит, иагьхарымҵеит. Аҳ сеиха аҳәынаԥ иафеит аниҳәа, «ҟоҳ-чоҳ» рҳәеит, ргәы иалсит…
Адунеи акалашәа ишоуп. Ауаа рзы абзиа ныҟәызго абзиа дақәшәозароуп, аха иааҳәны иара ихы ианасуа ыҟоуп.
Аҭырас адгьыл арӷьацом, иарччиоит, аарыхра иаԥырхагоуп, иара рацәахаӡаргьы, џьара аӡәы мцак ицәалашәар, уаӷеимшхара, абылра бааԥс ахҟьоит ҳәа Абрыскьыл агаҿа дцаны, аҭырас адац амшын иахьҭарсу гәаҭаны иҵахиҵәон. Нас иахьабалак аӷдарақәа рҟны аҭырас иаҿажьыз ахыӡаауан. Иуаажәлар ирықәлоз нирҵәон. Нас аԥаҳаимбарцәа дыкны днаганы аҳаԥы дхәыҵаҿарҳәеит, анцәа диацлабуан ҳәа.
Лакәуп ари, ус иҟамлар акәын, абзиа ҟазҵаз абзиа ихьӡар акәын!
Ҭауади-аамсҭеи рдац ахьыҟоу иааԥшааны иҵахҵәазар, адунеи ҭынчхон.
Аԥсҭазаара, зеилкаара уадаҩу акоуп. Ачарҳәаҩ дузшьыр, ҭабуп ацынхәрас, уи иуацәа ӷас ушьҭырхуеит.
Изакәытә ԥхыӡ ҿаасҭоузеи, мшәан, иаха дызлаз. Уажәоуп уи анигәалашәа. Маршьанаа ирымаӡамкәа иаарымырхыша раҳәшьаԥа «бзиахә» Кәырк Ҳасан иеиха аҿы цырцыруа ихны ихатә ҩны зықәгылаз агәашьа аҵаԥиҟон! Ҳаӷоу иибаша, бзиара иазҳәам уи! Аҩны агәашьа – аԥшәма иоуп изызҳәоу.
Иахьакәу, уаҵәакәу – уи итәгьы мааишеи, зегьы ртәы ааираны ишыҟоу еиԥш!
Аԥхыӡ – ԥхыӡуп. Иахеиԥш аҵх анбааԥсу аҩсҭаацәа рҭыԥ иҭамгыло, аилауазырра иалагоит, рхы иааҭашәо зегьы удырбоит. Аҩсҭаа бзиак уирбап ҳәа уҟоу!
Аԥҭа ирылахаз амреиԥш Ҳаџьараҭ есааира ихы-иҿы лашьцакуа, ахәыцра бааԥсқәа дрылахаланы дцон бахәык анаара даҿысны, хшьырак дҭало, нас даҽа хәык даҿало, имҩа лакьылакьуа. Ишәыр-шәыруа ихахәмаруаз ихҭарԥа шкәакәа уажәы-уажәы иаацәырҵуан.
Дзаҵәӡа ашьха акаҵәара дагәылахеит Акьахьба ҷкәын. И-Раԥ – иара. Ихьынҭыџьӡа игәы акы ҭаҳахит, ихы адақәа еибархханы, идысны иҟалеит. Есааира ихы-иҿы еиқәылашьцон.
ԥхьаҟа ацара игәы ацԥыҳәо дыҟам, ицәа дҭаӡыӡаауашәа, изқәа бызбызуашәа акалашәа дыҟоуп.
Иуԥеиԥшхараны иҟоузеи, Акьахьба? Ахы цаҳәцаҳә! Усҟан, уашәақәлацәа уҵеибаҳәа урыманы рҿынархап, уҽызаҵә ашәы самсал нақәдыршәып, агәы ҭшьаауа амыткәма иазыӡырҩлап. Иаақәыԥсычҳалап. Аҳаиуан – ҳаиуануп, аха ацәанырра амоуп, аԥшәма иқәӡаара аныруеит.
Иаргьы шәақь лҩак еиԥш дынкаба дцап, ибаргузеи, иаб исанӡӷә аҟны изқәа ҭыԥ роур, аха уи сеидроу?
Шьха-цыԥхьаӡа шәарах жьыла зҭамҳа еиҿажьу Никәалеи, «аҳыы, абыржәаашәоуп!» анырҳәо уаҩ дызхәарҭам Шьардыни, ԥсҳәытәи Марыхәба Есҳаҟ ахаҵеи ахьивагылоу, абаа рбгатәызар – еилаҟәыбаса иргап, иарбан игәы зкаижьра?
Уи – усоуп, аха шьаҿак иадамхаргьы шьҭахьҟа ихьаҵуа хацәам иаӷацәа: ауриадник Амаан, абџьар ахы дҭагылоит Омар рыцҳа иашьа Алықьсандр, абрагь Ачыгбагьы – шәара ззымдыруа уаҩеибагоуп. Ҳаи шьыри, урҭ рымацара ракәындаз иаӷацәа, акы имҳәарызи, акы имурызи! Хылԥаҵаҟьараа роуп уаҩ дызмыхәо, ашышкамс еиԥш ирацәоуп.
Ирҳәоит, имаҳә Ашәлымбагьы бааԥсӡак иоуп ҳәа, аха иамуитеи, реиниара! Иааԥибашәақәар, нас – ма еинааларын, ма… Шьҭа нымаалашьас иҟоузеи… аха длеиҿагыланы дзакәу гәеиҭароуп.
Џьоукы ирҳәоит дхаҵа бзиоуп ҳәа, даҽа-џьоукых, Кьахьаа маҳәыс ахҭабаа дроуит рҳәоит. Акы ахьырҳәо акы ыҟазар  Абзқәа, инҭакны ихырҵәаша абзқәа?
– Иԥшьоу аиҩызароуп, уаҳа акгьыҟам. Аҩыза иԥшаара иашьҭам, иаӷацәа рхыԥхьаӡара иацлоит. Уи – усоуп.
–
Аӷа иугәыдиҵо ахы гәышԥыла даԥылоит аҩызаҵәҟьа. Аџьал анааи – иааит ауп, иԥхашьаны ихынҳәӡом уашьҭахьтәы. Усҟан, хаҵаҵас дыԥсит рҳәо уҽузыҟаҵар ауп – уанхаҵаҵәҟьоу!
Маршьанаа дрыҵкармызҭгьы арысҟак иҽҵәылхны, ӷас дыкны дишьҭалаӡомызт Кәырк Ҳасан. Зыфҩы ашәшәы игауа адунеи иқәу – Ҳасан. Ҳабҩы астражникцәа иҩеиз иаргьы дрылахәын ҳәа рҳәоит. Маршьанааи Аӡаԥшьааи аҵлеи аԥашәи реиԥш еиларсуп, ацгәеиқәаҵәа аарыбжьысааит!
Иара, Кьахь Ҷыжә иԥа Ҳаџьараҭ иакәым, арахәыц зыҿшәаз абызкаҭаҳеиԥш Ҳасан дбалыбаҭо дықәимырхозар! Ишԥамааири уи еиԥш иҟоу аамҭакы! Аҳәса зыҿхагахаауа Ҳасан. Ианшьцәа рахь дымцеи – дӷьазӷьазуа, иԥшра-исахьа.
Стражник маҭәала иҽеилаҳәаны, иабџьар хыршаны, иҽырҩашьаны дишьҭоуп, дҩашьахааит, абри дзусҭа рҳәо, изиухьеи цәгьарас? Ҩызарас ианхәыԥҳа Хамсада лахь дахьиццаз, игәиҽанӡамкәа иҟалаз ахлымӡаах шаҳаҭс дахьаиуз аума дзыхирҟьо.
Аҳәынаԥ азы, ууац хәшәуп анырҳәа, наҟ иганы амшын иаланаршәуан, убри даҩызоуп иаргьы. Ахаан Ҳасан аӡәы бзиарак изиухьеит ҳәа заҳахьада!
Аԥхӡы шәахха иалҵуеит Араԥ, ицоит ашьанҵеи хаҳәи еилаԥыххаа, ацыԥхь аҿыдды. Ицоит Акьахьба даманы, ԥсҳәыҟа ахы рханы! Анаӡара, нахьхьи абахә рахәыцшәа ипаны иаҿгоу амҩахәасҭа дануп. Илакьылакьуеит иара. Аџьра нҵәан шьҭа ашәҵлақәа аацәырҵит. Абарҭ дрыҵоуп. Аԥша злахәмаруа ихҭарԥа-шкәакәа изқәа иеиҽырбо, ицәырҟьа-цәырасуеит.
Дааԥсеит аиашазы, арҭ ашықәсқәа рыҩныҵҟала. Дкарахеит. Аха дцалароуп, аанҿасрада дцалароуп… Агәаҟҵәаҟразы ари адунеи иқәнагалаз Акьахьба ҷкәын Аахыҵҟа ихыԥша ркит, шьҭа ишьҭа ирӡроуп – Нхыҵҟа.
Ԥыҭраамҭак ԥсҳәы дагәыҵак дамазаап. Нас дшаагьежьлак, дмаҭхаргьы-ддаӷьхаргьы, аҵх лашә иҽагәылак, иҭаацәа ахьыҟазаалак иԥшаароуп. Ааи, уаҳа ԥсыхәа имаӡам шьҭа!
Амҳара амҳара… дналҿаԥшыроуп Гәында… Уи зегьы ԥхыӡҵас ишԥахараха, мшәан? Ҵысхәшәа иласкәантраӡа, иԥырԥыруа ҳамҭак иоуз анасыԥ ԥхыӡҵас инкабеит.
Иан, иҷкәын, иаҳәшьцәа. Зегьы-зегьы изхара ибароуп, имаҳәгьы диԥшаароуп усҟан.
Абар, шьҭа анцәа иҳәар, ацәҳәырахь дкылсуеит. Нахьхьи, аҭаҳара иҩахыкшәа аԥсаҵлақәа хԥа зхагылоу аҵангәара ибарҭоуп.
Аҵангәара… Ахаҳә дуқәа еизгаеизганы, еиқәҵаны ԥшьба-хәба уаҭах рылхуп, ихыбӡам. Закәытә ҩысҭаароузеи? Аҵан ҳәа иҟаз уаа ссақәан, аҭырас ихәнаны икарҿон рҳәоит, нас, абри еиԥш иҟаз ахаҳә дуқәа шьҭыхны излеиқәырҵоз амч рызҭада?! Ҩысҭаароуп… ҩысҭаароуп. Аҵан хыци-хәымпаллеи ашьабсҭа шьны, ацәа нахырҵәрааны, амгәа лҭырҩрны, акәац гарӡганла ацәа иаалаҳәаны, шәахсгьы имԥхьаӡаӡакәа, днаҵас иҩышьҭкәыцәаа, ибӷа инықәырс има дцон. Арахь, аҭырас дыхәнаны икеиҿоит! Анцәа абзиара ҟаҵа! Иабаҟоу дара аҵан ҳәа иҟаз уажәы?
Урҭ риаӡаара аамҭа дара рхала иааргеит рҳәоит. Акәты ашьыга ашьапхыц иҵнахуеит ҳәа.
…Ҳаџьараҭ ацәҳәырахь дкылсит. Аӡба дакуеит. Абан, ӡыҷҷа хәыҷык ахьхьа-хьхьаҳәа ишәаҳәо, ахаҳәцаҟьақәа инрыбжькәраа иахьлеиуа…
Араԥгьы ашәаҟьа иақәчу алырбатәуп, рыԥсы ааиҭаркроуп. Ашьха ацәҳәыраҿ ишԥахьшәашәоу аӡыҷҷа, унацәкьыс нӡааукылар – атахҳәа иаахнаҵәап. Аӡы ахыԥша асызаап, иқәырқәырит аҽы, ахы шьҭанацалоит уахь. Аха, зны иаангылароуп, аԥхӡы алабароуп, нас иажәп шаҟа аҭаху. Аӷәырџҳәа аӷәра иацҳауеит, ақьышә кәамкәамуа ахаҳәқәа ирықәнашьуеит, аха аӷәра дҩахоит, иаҿаирххоит, наҟ насҭха инеигоит.
Ауаҩы деибаркны дызку – аӡы, ацәа. Ух, гәышьа! Ицаӡа иҟаз ҳацаҟьак днықәтәеит.
Аҽазышьақәкуам аҽы. Акәадыр аақәихын, хаҳә дук ашьапаҟны аԥхӡы фҩы ахҟьо инышьҭеиҵеит. Аас быцак аӷәра надҿеиҳәалеит. Дааин, длеиҳәҭҟәыҟәланы аӡыҷҷа илеиуаз маҷк илаҵакны ҭаҩаҿара хәыҷык ҟаиҵеит. Аҽы аԥышә нӡаанакылартә еиԥш иаагәаҩахеит. Ԥыҭраамҭак аӡыхәашь леиуан. Нас, маҷ-маҷ изо мацара, аӡҭаҩаҿара хәыҷы кеикеиуа иааилгеит, ахала аҽаарыцқьеит. Иҭәны, ихыкьасаны, ицқьаӡа аҿыланахеит.
Ашьапқәа шьҭшьуа ибӷьаҭуаз иҽаҟны днеин цаҟьа дук ашәшьыраҿы днатәеит, илгәыгә-мылгәыгәны изызҳауаз аҵла ибӷа надиҵеит. Амра ашәахәа рықәԥхоит ихааӡа. Уажәы-уажәы Араԥ аҵыхәа ааҟьоит, игииуа иааины иақәтәо амҵқәа
ныԥханаҵоит. Акәадырҭыԥ иаакәыршаны арҩаш-шәах ҟәашӡа иқәчуп азқәа. Аԥхӡы еизыҵәҵәаны ашьындырӡаа иалпыҟҟа илашьҭу адақәа ирхьыхәхәа илеиуа, акәаԥ-акәаԥҳәа асаара икаҭәоит.
«Араԥ рыцҳа… Тәамҩахә змам Араԥ! Аӷәырџҳәа қьаф уа ақьар уахагылан Омар иҽҭраҿы.
Мчыбжьык, жәамыш рыла знык уныҵигалон, аҩҩыҳәа алагьан азна аџьықәреи уҿаҵаны, Гәымсҭа унаган укәаба-ушьшьы дынуқәтәон. Унықәырԥала-аақәырԥало уиманы дықәзаауан. Еизарақәак, еицлабрақәак ыҟазаргьы, аԥхьа дгылазаауан, аҟәақҳәа иасны зегьы рнапы изеинырҟьалон. Акьахьба ихы даасуа аганқәа дрывазаауан. Иԥсы ҭасгьы дызгәалашәодаз.
Аҳаиуан – аҳаиуан, зегь азеиԥшуп, акраҿазҵазгьы акраҿазымҵазгьы иртәуп. Баша ирҳәом, уеиҳа зымчу аанда уалеишышуеит ҳәа.
Ауаҩы дысшьып ҳәа сгәы иҭамызт сара. Аха, имуитеи, дсымшьыр – сара сишьуан, аҟытгьы аасыхирҵуамызт, сзыхирҟьои? Уи иаргьы цқьа издырӡом.
Иарбанзаалак, абри ацәыцә аҟара исхароу ҳәа акы збом сара уи аҭауад ишьраҟны»,
Лахьхьи, шьха дук ахәы акәаԥра иазааигәахон амра, аанҿасра зқәашьымкәа, адунеи иакәшо амра.
Лаҳәақәак ҟыруа, лахьхьи гәаҩарак иахагьежьаауеит, жьабаак афҩы рку…
«Ҳыҳ, анаџьалбеит!» – Ҳаџьараҭ маҷӡак илацәа нҭаазшәа дааԥшит. Уанаго узымдырӡозаап ацәа. Ауаҩы дкарахаӡаны даныҟоу, кәтыҿарҳасрак алацәеихьшьразы изхоит рҳәоит.
Амра былбылуа нахьхьи абахә акәаҩра илавсын, агәыдыҳәа аԥсақәа инарылсны аџьра инылалан, ес-с, амшын ахь ҽырхьра ицоит. Уаҳа иаахымшәаӡакәа, зықьнашықәсала изқәыц амҩа иануп, ус имҩаслааит наҟ-наҟгьы, митәык азцәырымҵыр… Ианбааԥсо, мшәан, иара?!
Зегьы иргәыҟаҵаганы анцәа ишԥеиша. Уажәы уи аҵыхәтәантәи ашәахәақәа Ҳаџьараҭ ихы-иҿы гәылдырԥхаауеит, изаамҭаӡамкәа ашлацқәа аалазыршәуа ихахәы хьы-разнушәа еилыџьџьаауа иҟанаҵоит. Илахь агәҭа ахьазеиҟароу, рахәыцшәа ипаны, инеиваҵа-неиваҵаны аамҭа иалнадаз акыҷырақәа ирыдыԥхалоит иара. Аамҭа. Зегь реиҳа амч ду змажьу – аамҭа. Зегьы-зегьы рҭыԥ иқәызҵо, аамҭа…
Араԥ луанытә иаақәыԥсычҳаит. Нас ауп уи анигәалашәа, уажәгьы аӡы аимыржәӡацт. Аҽигәаланаршәеит. Цқьа аԥхӡы алабааит.
Нхыҵынтәи дшаагьежьлак еиԥшҵәҟьа, Гарԥҟагьы дцароуп. Алым-гәы зызҭоу Ҵаӷьтыр-иԥа Еснаҭи ахаҵа-ихаҵа Лақшәы-иԥа Ҭапагәи ибароуп, нас Гаграҟа.
Еснаҭи абрагьцәа-рабрагь Ачыгбеи еиқәшәахьеит, рҳәоит. Уи шыҟалаз иҿала иеиҳәап усҟан.
Ҳаџьараҭ иааԥсарақәа маҷк иааихашҭшәа ихы ибо далагеит, тсаны игәы иҭажьыз ихәыцрақәагьы наҟ инҭыбӷьыжәаа иагеит ари ашьха ҳаракыра, ашьха ԥсеивгара. Иааигәалашәеит, Еснаҭ зны игәыла Алиас изкны иеиҳәаз алаф ажәабжь.
Дара ахьынхоз, Жьабна ҳәа иахьашьҭоу, Хакәыцә итыша ахықәан, ашьыжь шаанӡа аҟәҟәаҳәа ахысбыжьқәа гауа иалагеит.
Еихымсыӷьӡоз ахысбыжьқәа рцәымӷхан, агәыла-азла еихеит уахь. Инеит, аха ирбази?
Алиас агәгәаҳәа дышхысуаз мацара, иабџьар шны иштҟәацра атыша дахагьежьаауеит.
– Уҭыҵ, уҭыҵ хаала еиҳа еиӷьуп! Мамзар, саб Гьедлач рыцҳа имаҿоуп, иахьа абра иҟалазеи рҳәо ишыҟасҵо?!
– Аа, Алиас, абааԥсы акы умпыҵымҟьааит, ҳаргьы ара ҳаҟоуп! – рҳәеит икәша-мыкәша иаацәырҵыз иашьцәа игәылацәа.
– Шәмааин сааигәара, иакәым сышәмырҟаҵан, иарбанзаалак аӡәы суеигӡараны сыҟаӡам, шәҳәатәы хасҵаӡом! – ишәақь игәыдкыланы адырдхеиԥш даахагьежьит.
– Уашьцәа ҳауп, ҳҳәатәы хаҵа, ақәнамга уақәшәар ҳҭахым, уҽеиқәк! – иааигәара изнеиуам, иахьгылоу иӷьаҵәы-ӷьаҵәуеит.
– Уҭыҵ ҳәа уасҳәеит ушеибгоу, мамзар ухы иухагылоу ҟәыбаса иқәысҵоит абыржәыҵәҟьа! – атышахь ахы ирхеит Алиас.
– Алиас, уажәы угәы шны уҟоуп, амашәыр умпыҵҟьар ҟалоит, ҳҳәатәы хаҵа. уҽеиқәк абааԥс, ҳуҳәоит! Ауаҩы душьгьы ухы ушьгьы зегь дара роуп! – еихеит иара иахь, аха ишәаны изнеиуам, Алиас игәыжәла акала иҟоуп.
– Уҭыҵуоу, аҟәада ҭасыршуоу! – аҿҿаҳәа ҩаԥхьа ишәақь аахыршаны, уаӷеимшхара, ахы алада илҭеикит. Убри аамҭазы еиҳа агәаӷьра злаз ҩыџьа ахацәа ишьҭахь ала рыҽӡаны иаакылсын, атах-сахҳәа иааисын, деимырхәаӡакәа деимлагәа дыркит.
– Абарҭ уԥсы иаԥшәмахаз ҭабуп ҳәа раҳәа, ашьтәа рзушьыр уқәнагоуп, анцәа игәы иахәоит! – иҳәеит Алиас, деимакы-еиҿакы дахьнаргоз.
Дарбан, ианаџьалбеит, ашьыжь шаанӡа атыша иҭеицалаз ҳәа илеи илҭаԥшызар, – ассир! Жьа хәыҷык ашьҭахьтәи ашьапы ԥиҵәазаап ишәаҟьаны, алымҳақәа аҭынханы, лахьхьи атыша аҵа иҭаршәуп.
Ҳаџьараҭ инаҩс ахьхьаҳәа аӡыҷҷа хәыҷы леиуеит. Уи хыхь аҳацаҟьа ианылаҿшәалак, уаҩышәара аҟара аҳауаҟны икнаҳауп, нас илеины иахьҭасуа ахьи араӡни еилаԥсоушәа, аҽыҩҳәа абжьы ҭыҩуеит.
Ҵыс хиаҵәаақәак ҵәит-ситҳәа ахаҳә дуқәа инрықәтәоит, игәаҭеиуа инықәҵәи-аақәҵәиуа инышьҭ-ԥраауеит. Агаҿатәи аԥсаатәқәа иреиԥшӡам араатәиқәа, арҭ еиҳа рыбаҩ рцәыласуп, гәҭынчрак рымам.
Ҩахьхьи, ахра цыҩцыҩ ақәцә аҿы иаақәххуеит ашьауардынқәа, урҭ еиқәаҵәаӡа, кәаԥкәаԥны ажәҩан иадубалоит аҟароуп. Нас акәапа-сапаҳәа иналышәшәаны, ишшаӡа аҳауа иналалоит, инхагьежь-аахагьежьны, уа аҳаԥы иаҿачаԥоу аҭыҩра хәыҷы инхәыҵатәоит, уа ихуп. Ашьауардынқәа рхылҵшьҭра ахьазҳауа ҭыԥуп ара, ажәҩан иаларсуп, ишәарҭаӡам. Шәыҿиала ашьауардын ԥагьақәа, шәыҿиала, аԥсабара шәара шәыда иԥсабараӡам, иԥсыдаӡа, ишәыргәындаӡа иаанхоит уахьынаԥш-ааԥшлак. Ахрақәа, абахәқәа акы ухыҵыр даҽакы аауԥынгылоит, ак аҵкыс ак еиҳаны, нҵәара рықәӡами, мшәан, дара?
Амра абыржәыҵәҟьа лахьхьи амшын илхәыҵаҵәрит. Аԥсымҭазы иоунажьыз ацыԥхьқәа ахәқәа инарықәба ицеит, ахаангьы иҟаӡамызшәа.
Лаҳәак ҟыруа хыхь ихагьежьаауан, ҿыцха иԥшуа.
«Иабеи ари, шьашәы иҭарыблааит! Иаҟәыҵуам, ихагьежьуеит, иҟыруеит», – даҵаԥшуеит Ҳаџьараҭ, иахьцо лаԥшыла дацуп. Ус, аҽы ашьҭыбжь дхьанарԥшит. Ассир! Араԥ еизҟәыҿны ииоуп, ахәхәа иқәыԥсычҳауа, излааз ахь ахы рханы.
Алаҳәа ихаҟыруеит, аҽы қәыԥсычҳауеит.
Арахь данаауаз аҟәраан деихсын, акакан аҿыҵшәеит ауп, егьыс хәыцкгьы алымшәеит. «Ари иҟанаҵо аабапи!» – Итапанча харшаланы, инапы ырзазо алаҳәа иашьҭан, нас еидибалеит анигәахә, аҵықь-аҵықь ааҭиргеит. Иара мыжда наблаҟьа-ааблаҟьан, аха ԥырхага шамоуз удырратәы, ирццакӡаны аҩада ажәҩан иазааигәаз ахрақәа ирызцеит.
«Ҳаи абааԥсы, иҟалазеи! Угыл, уеиха ԥхьаҟа! ԥхьаҟоуп, уаҳа џьаргьы царҭа ҳамам уаргьы саргьы, ԥхьаҟа!»
Дҩаҵҟьан, аҽы аӷәра ааԥыртланы, аҿыжә-аҿыжәҳәа аҟамчԥҵаҵа иҵихит.
Иԥаџьԥаџьуа, ихрыӡырӡа иаақәгылеит иаргьы. Нас инеиган, аӡы цқьакәакәараӡа, аҭаҩаҿара хәыҷы ихыкьасаны ицоз инахаиргылан, иҭыжәаауа, еиҭаҭәуа мацара азхара ҟанаҵеит. Иаргьы дырҩегьых ҿамҩақәак налбааидан, ихьшәашәаӡа дааимнадеит. Инапсыргәыҵақәа рызна ҩеиҿеиҭәан, зызхара зыԥсы шьаны иҟоу иеиԥш длахҿыхӡа дааҟалеит. Иарма шьапы аҽышькыл инҭаирсын, акәадырҭра дҩантәалеит. Ԥхьаҟа, ԥхьаҟа!..
Нарҭаа рҽышьҭа иҭысыз – Нарҭаа дуқәа ргәы шьҭихуан, урҭ абри акаҵәарала, ныҟәара, хьыӡрацара ҳәа наҟ Нхыҵҟа ицалон. Убри амҩа ауп изну Араԥ мыжда…
Амра ҭашәеит, аха амза шеишеи уажәы-уашьҭан игылоит. Ара ацәҳәыраҿы иқәлашьцаӡом, аеҵәақәа ааигәоуп, урҭгьы ирылшоит Ҳаџьараҭ амҩа ирбара.
Ааи, уи зегьы ирылшом. Ауапа аҿацә акаршәра иақәшаҳаҭу, изгәыӷьуа ахаҵа-ихаҵа афырхаҵа иоуп. Ус еиԥш иҟоу ахҭыс, шамахамзаргьы, иуԥыломызт.
Баагәарашәа ашьхақәа аҿыкәыршоуп, иара аҵан ишьҭоуп ԥсҳәы. Икәеицеиуа ажәҩан аҵа ду иалаԥсоу аеҵә-ԥырӷқәа, амҩа хара иқәу имҩа идырбартә, игәахәтәы дахьырыгӡоит. Ма, ԥсҳәы ажәҩан ахь иҩаскьеит, ма ажәҩан ԥсҳәыҟа илаҟәит, убас аеҵәақәа ааигәоуп.
Абар, амзагьы кьыбжытаӡа ари ашьха иҩавшәан, маӡала ашьшьыҳәа аҩада еихеит. Уааҵыркьакьаны, унапы ноуроур, иаанкыланы арахь уаахап, убас иааигәоуп убригьы. Уасатәыҩашәа иҭыфаа-хыгьежьааӡа иҟоу ари амза ззаигәахо аеҵәақәа ааԥхашьа-ԥхаҵаны, маҷк иааԥштәыдахоит, аха наҟ ианырԥырҵлак, ԥыхьеиԥш ршьа аарҿықәлоит, иҭәы-иԥха иҟацаӡа иааҟалоит, егьырҭ изызнеиуа аеҵәақәагьы ус рыхьуеит. Ишԥарацәоу дара аеҵәақәа! Ма ажәҩан азбжак амацара акәындаз ирымҽхаркуа, усҟан акы уҳәарын.
Аҳауа егьыхьшәашәам, егьҟәандам, изҩыдоуп, ишны еиқәтәахьоу аҳардан жьы иалҵыз аҩеиԥш иҿацоуп.
Ахыбра хәыҷы хәхәаӡа изхагылоу, асақь злоу гәашәк днадгылеит, зыхҭарԥа шкәакәа аҿацәқәа ԥеиԥеиуа зызқәа икыдыз Акьахьба. Ашҭа ҭбаа дынҭаԥшит. Амӡырха анаӡараҿ ӷәтәы ҩны лаҟәык гылоуп ааҟтәирахь. Амца агәгәаҳәа иахьеиқәу, ихыгьежьаау, есырла ихыбу қәацәк. Анаҩс, арҭ ахыбрақәа рышьҭахьҟа ақәаҵа иҵубаауеит аԥсаса зҭаку ашьшьыга.
Ақәацә аҟны амца еиқәуп, аҭаацәара ду мыцәаӡацт.
Араԥ ахы ҩышьҭнахын, уигьы ашҭа инҭаԥшит, ариабжьарак аныҟәара изаҿыз, абра иаарц акәзаарын. Инымҵәаӡо мҩа ыҟазаарым. «Шьҭа ҳааит», – аҳәан, иаақәыԥсычҳаит.
Ҳаџьараҭ ашьшьыҳәа дылҽыжәҵит, Иуаҭәақәа хьу-хьууа, икыдыҩрны ицон.
– Аԥшәма уҟоума, аԥшәма! – ибжьы ҿацаӡа инаиргеит ақәацә ихы нақәкны. «Аа, абар сахьыҟоу!» – аҳәан, агәыз-гәыз ахга аҿаанахеит ақәыџьмақәа хьаԥшкәаԥшуа иԥхазырслоз дамшә.
– Есҳаҟ, ундәылҵи уара, ани аӡәы дамбакәа ас ишуам! – иҳәеит, амца хәыҵышьшьаауа аханы итәаз аҭаҳмада ӡыш Алҵыкә, иҷкәын ихы наиқәкны.
Шаҟантә уаҩ дамбаӡакәа сжьаны сдәылнагахьоу аҟара, ҳаныԥсра ҳахыԥааит! – иҳәан, ахьышәҭҳәа ашәхымс днылԥеит Есҳаҟ.
Алҵыкә аԥса зхаҵаны иикыз илабашьала ҩаԥхьа ақдеилажьқәа инырхәыҵишь-аархәыҵишьит. Ахәа аҿыгҳара наирӷӷеит, иаргьы аҳаҭеиԥш аихәлачра иамаз ҩахҟьан, алҩа еиқәыцәашь ахәыблы иҩаҵачит, акәицқәагьы хыхьынӡа иҩеины инҿыцәааны инкаԥсеит. Аҷҷаҷҷаҳәа, имацәыс-мацәысуа амцабз еишьыл ахәышҭаара зегьы амҽханакын, ақәацә ҭбаа ахышәара-ҵышәара ааҩналашеит.
– Иууеи, уара, ҳбысҭа убылуама?! – даӷьуашәа ҿаалҭит иԥшәмаԥҳәыс Шьамсиа. Нас, адулаԥ ахьтә акҿыҩра даакҿыҵын, амца зыҵшаауаз, ихаббала иуны икнаҳаз абысҭа аакнылхын, ааҟтәирахь игылаз ақәабҭаргылага инҭалыргылеит. Ашшы зыхгоз абысҭа иаакәыршаны, ахырҷарсҭақәа рҟны иҩахь-ҩахьӡа, ижәпаӡа ачхәар ҟаԥшьӡа иаҿыкәыршаз афҩы лаҳа-лаҳауа амаҵурҭа иааҩналеит.
– Абысҭа шәара ишәхәа, нан, сара еснагь сҿахо џьышәшьома, ироумҳәакәа рхала акы рыздыруам, – лҳәан, Шьамсиа даӷьуашәа-дрызгәдушәа лыԥҳацәа днарыхәаԥшын, лԥыраҳәа лоужьны лыԥшәма иааигәара даатәеит, амца лныршуа.
Рыҷкәын еиҳабы Адылгьери, ажьыхҵә иахеицалаз ажьҵаа ишеишеиуа ақдеилажьқәа ирыҵажьыз аԥырӷқәа иҩаҳаракны, ирхакны ԥшьаала ирҵәиуан.
Хыхь ашыш иқәжьыз ажьҵаа иацрасыз амцабз хьааганы лаӷырӡқәак иоунажьыз, аԥырӷы абла тҟәацқәа ианыркьыслак, азныказы ишәыта-шәытаӡа иҩеилыблаауан, аха дырҩегьых, ашацаҳәа рҭыԥ аҟны иааиуан. Алҩаҵә хәыҷы иҩархылҵуаз афҩы «иԥсҭыхгаха» аԥынҵақәа инарҭахәмаруан.
– Ас еснагь цыфала ҳауеиқәшәаху, хар ҳамаӡам уажәы. Дамшә зеишыз ҿаҵахәы змоу аӡә иакәзар, дымҩахыҵып, уажәыҵәҟьа Ажәеиԥшьаа даҳхылаԥшны ҳаҟоуп, – иҳәан, Алҵыкә ашәарах жьҵаа зқәыжьыз ашыш дҩаҵаԥшит.
– Амарыхәбақәа шәыҟоума, Амарыхәбақәа! – дырҩегьых Ҳаџьараҭ ибжьы наиргон еиԥш, агәашә даадыххылт Есҳаҟ. Дамшә днақәцәҟьан:
– Ҳаи, иауазеи ҳаҟамкәа, уҭал арахь! Бзиала уаабеит!..
– Уарбан ҳәагьы уҵаауамеи!
– Ҳарҭ асас уарбану ҳәа ҳаимазҵаацт ианакәызаалак!
– Акьахьба дышәҭоуп, ухаҵкы сцеит! – инапқәа ааиҵыхны иҩыза иахь иҿынеихеит.
– Ҳаџьараҭ! – уаҳа акгьы изымҳәакәа днеизыҭрысит.
– Наҟ уаҳԥырҵ, Дамшә, уанаџьалбеит, иаҳзааз думбаӡои?! Ҳаи, ианаамҭаҵәҟьаз ушԥаа, ҳаи, ианаамҭаҵәҟьаз ушԥаа уқәақәра сара изгааит!..
– Избан? Сара ара сааира ианаамҭоу, ианаамҭам ҳәа акрыҟоума, уажәадагьы сааихьан, аха ус уҳәаӡомызтеи?
– Уи уашьҭан, уи уашьҭан, арахь ҳлеип зны. Аа, Араԥ зымбеижьҭеи, маҷк иагхазшәа збоит, Араԥ мыжда…
Иагымхакәа Есҳаҟхеит, ишубошәа, иаргьы саргьы…
– Тәамҩахә шәымагәышьам. Уабакылаӡи, уанаџьалбеит, иаҳҳәеит ҳәа? Улеи, улеи арахь! – еиманы ашҭа иааҭалеит.
– Ҳаи анцәа иџьшьоуп, ҳаи аллаҳ иџьшьоуп, уара уаха ара уаҳзырбаз…
– Анцәа иакәу, аллаҳ иакәу руа ихауҵода, Есҳаҟ?
– Рҩыџьагьы хасҵоит абыржәыҵәҟьа, рҩыџьагьы. Аӡәы имацара илшомызт абрахь уаагара, урҭ еицхырааит, рҩыџьагьы ирыџьшьоуп.
Аԥсааиҭакразы Араԥ наганы ақәацә анаҩс иҟаз аҽхарԥарҭа аӷәра нахадыршәит. Изқәыршәшәаргьы, акәадыр ахымыҩрыртә аҟара амгәырхақәа маҷк иаадыркәадеит. Нас иаагьежьын, амца зыҩнешаауаз ақәацә ҭбааҭыцә ашә ианазааигәаха, Есҳаҟ акаҩҳәа ибжьы наиргеит:
– Адәахьы шәдәылымҵуа, шәанаџьалбеит, иаҳзааз дшәымбаӡои!
Аҭаацәара анцәа дырҭаазшәа аҟара еибаргәырӷьеит, еилагьежьит, рнапы дықәыргыла дларгеит. Иуны ихыргахьаз абысҭа асас ишԥеимҵадыргылоз!..Агәыла-азла еигәныҩит. Ашьшьыга аҟнытәгьы џьмак иагәамԥхаӡакәа иҟааит.
Асас ихәы мазеихаанӡа, арԥарцәа: Есҳаҟ, Адылгьери, урҭ рҩызцәа Махаз, Мшәагә уҳәа неидтәалеит расак рҿы инҭаԥыххаауа, уаткак инаҿыхәо. Ус, Алҵыкәгьы, игәылацәа ирушаз нарыҭаны, иаашәырццак ҳәа днарылабжьаны дааин ара даатәеит, иҭаҭыныжәга пақ-пақҳәа днаҿыхо.
– Дад, уара иаҳа адунеи ҟьаҟьа уазааигәоуп, иҟоу иану ҳәа жәабжь ҳзааугама? – Алҵыкә Ҳаџьараҭ ихы наиқәикит. Ишубошәа ҳара ашьхақәа ҳакәыршаны, ҳабнакны ҳтәоуп, – нациҵеит нас.
– Сеидру ишәасҳәарызи, ус жәабжь ҿыцс ҳәа – даахәыц-хәыцит Ҳаџьараҭ. Еикәырҳә иҿыҵакыз иҭаҭынгьы днаха-нахеит.
– Урыстәылан дгьылҵысра хәыҷык ҟалан рҳәоит, дад. Убри ахҭыс хәыҷык иузҳаҳәару?
– Ааи, уи иашоуп. Абра анхацәа ҳаиԥш, убрагьы аусуцәа гәаҟроуп изҭагылоу. Ҳратәроуп, хәуроуп анхацәеи аусуцәеи рзы иахьабалак иҟоу, Алҵыкә. Убри адгьылҵысра ҳәа узҿу нахьхьи аусуцәа идырҵысыз ауп, уи иаразнак уа ирхәаҽит. Аха, убри адгьылҵысра абра Гагранӡагьы иааины иҟоуп, иахьеи-уаҵәи, ианыкәу цқьа аҳәара сцәуадаҩуп, убра апринц дзықәтәоу ҳадгьыл ҳарҭ анхацәа гәыԥҩык ҳҽааидкыланы иҳарҵысыроуп. Убри аҵыхәалоуп уаха абра сшаазгьы. Уи анакәхо лымкаала адырра сиҭоит Мгәыӡырхәа ақыҭан ԥцхәа аҳаблан инхо Леи Џыр. Нас, сара арахь ацҳаражәҳәаҩ дышәзаасышьҭуеит.
Џыр ҳәа сызҿу хаҵа нагоуп, хаҵа ӷьеҩуп. Ааигәоуп иара данцәырҵ, аха дцәырҵҵәҟьеит! Апринци иареи еиҿанагалахьеит, еиқәымақарынгьы еидыҵит. Уи ус инхом. Ичкәаҳауа ажә аҽеилнамыргар иабацари!
– Уи апринц Олденбургски ҳәа изышьҭоу, ҳаргьы иӡбахә ҳаҳахьеит, дабаҟоу рҳәо дынҵәааит – рҳәеит ара итәаз арԥарцәагьы.
– Ари адгьыл гәлымҵәах хәыҷы – Гагра, зымпыҵаџьгәаны измоу апринц дызқәиҭу анхацәа алақмар дирҳәозаап, аха иҵгәагәышьоит даргьы, ирымчи? – Ҳаџьараҭ иреиҳәон апринц ихы-иҵыхәа. Мыждак иакәзаап иара. Иахьааиго анцәа идырп, зеиуахкы уҭаху аҵла ԥшӡақәа – аиҭаҳатәқәа рыла амшын агаҿа ҭалеиҳаит.
Ҳарҭ ааԥын ауми акы анеиҭаҳҳауа, акы анылаҳҵо, иара изы зегь акоуп. Ааԥынҵәҟьа акәымзар, абжьааԥны, аҭахызаргьы шьамхахьы асы шьҭазааит аҵла ԥшӡақәа диреиҭаҳауеит анхацәа. Цасҳәагьы акы ахы нықәнаҵом, имарымажаха, иџарџаруа иҩеиуеит.
Дара аҵлақәа аӷьырак, абри адырӷыӷ еиԥш рықәцәақәа ӷаӷаӡа иҟоуп. Ахьӡгьы рымоуп дара, пальма рҳәама, сыздыруам…
Убас, Аԥсны ахи-аҵыхәеи рҟны уаҩԥсы илаԥш змаахац аԥсаҵла хкқәа, ишшәыр-шшәырӡа убра иаҭаҳара даҿуп.
Шәааӡырҩы, ассир сгәалашәеит! Ааигәоуп уи аныҟала, Шьханыҟәа захьӡыз Гагратәи шәарыцаҩык иҽада аашьҭыхны ашьхаҟа дцазаап бназараҳәа. Уи ашәарыцаҩи апринци бзиа еибабон рҳәоит.
– Бзиа дзимбарызи, ашәарах баҩлашала дирчозҭгьы, Шьханыҟәа иӡбахә аранӡагьы иааҩхьеит, – иҳәеит иӡырҩуаз руаӡәы.
– Аиеи, убри иоуп сызҿугьы. Дцеит абарҭ ҳазҿаԥшуа ашьхақәа рахь, зегьы шәарыцара ҳашцало еиԥш. Абас шьхалбаанӡа дынхеит. Ажәеиԥшьаа дизыразхан, ҽадаиала ажьҵаа иманы дышьхыҵит.
Ашара маҷк шагыз, мзала Гагра абаҳчара длалагылеит. Абанҭ аҵла ӷаӷақәа, апальма ҳәа изышьҭоу рықәцәахь арҵәаа-арҵәааҳәа игәыҭшьаагаз бжьыцәгьақәак геит. Азныказ даареиџьит, ихәы-ижьгьы қақаӡа иҩеилагылазаап. Шьханыҟәа бнаран ҩныс имаз, кәахьчан цәарҭас иҵаз, жәҩанын хыбрас имаз, аха ари аҩыза агыгшәыг шьҭыбжьы имаҳацызт. Уахынла абна илам иҟоузеи, рҳәоит, анцәа идырп. Аҩсҭаа, ақаҷаа, ӡызлан, аџьныш, уаҳа гмыгс адунеи иқәи? Илаԥш ахьынӡанаӡо аҟәрышь агәҭа кылзыцҟьаауаз иԥсуа шәақь агәҭа ҿырхха икын, аха иауамызт, инапқәа ҵысҵысуан. Дырҩегьых, аԥаса иахьгаз абанҭ аҵлақәа рықәцәахьтә ҟьымҟьымҳәа быжьқәак ааган, аҵымҵым-аҵымҵымҳәа аҳәҳәабжь геит. Шьханыҟәа зынӡак иҭахӡамкәа, адгьыл ахала аҩада игәҭасызшәа дҩышьҭыԥа-ҩышьҭыԥеит. Нас ахаҵа дызқәымшәо акгьыҟам иҳәазар акәхап, иҽааԥсахны, ишәақь ааиҵыхны аџьныш быжьқәа ахьгоз ахь аҩада дҩаԥшит. Аеҵәақәа каххаа, амза лаша-лашауеит. Анҭ ажәҩан иадибало аҵла хбырчачақәа рахь дҵиҟәҵиҟәуа, ацгәы ԥсы ихаҵаны иҿынеихазаап. Ус, анцәа абзиара ҟаҵа, ԥсрак-ӡрак ахьыҟалаз еиԥш, аеҵәа кыдшәартә арҵәаа-арҵәааҳәа еиҭагахт аҳәҳәабжь, абанҭ аҵла хылаԥарчқәа рҟынтә, иагьааҵысҵысит ирхагылаз аԥшандага махәқәа.
Шьханыҟәа иара итәала гыгшәыгҵас дызнымиац маҷын, аха ариҵәҟьа закәыз аҳәара уадаҩхеит, аԥсыцқьа зхоу акакәмызт, бзиара иатәымызт.
– Изакәхарызеишь, анаџьалбеит!
– Агаҿа ааигәара гыгшәыгҵас иҟаларызи?!
– Мап, уи гыгшәыгхом, анцәа абзиара ҳарҳа… ӡызлан ҳҳәар… уи аҵлахь усс илымеи, уи лыԥсы – лыԥсынҵры – аӡы… рыбжьқәа неиларыԥсеит.
– Ишәасымҳәои, шәӡырҩла. Зны иҟьымҟьымуа, зны иҵәаауа аҵла ақәцә еилырҽҽо иахьықәтәаз, ааигәара днеит.
– Иқәтәоу закәызеи? – изымычҳакәа дҵааит Есҳаҟ.
– Акраадыруоу иқәтәоу, уӡырҩла, Есҳаҟ. Шьханыҟәа иԥырхагаз афаца-мацақәа днарыха-аарыхауа, ибла ҵарқәа рыла инҭырҳәцааны цқьа дҩарыҵаԥшит. Урҭ аҵла уамагақәа рықәцәан иблақәа ирбазеи, ҳазшаз абзиараз даҳхылаԥшааит!
– Иҟалазеи?!
– Иибеи, анаџьалбеит?!
– Ишәықәшәира, иҳақәшәира ибла иабаша! Абанҭ адырӷыӷҵла ӷаӷақәа ҳәа узҿу…
– Апальмақәа рыхьӡуп умҳәази…
– Аиеи, рыхьӡ уаҩы имҳәааит, ирыхьӡу акраадыруоу, убарҭ рхагәҭа иқәтәоуп!..
– Изакәи иқәтәоу? Аҩсҭаацәа?! – иџьаршьон ԥсҳәаа, еиқәыӡырҩуа иахьтәаз.
– Урҭ ирыбаргузеи. Егьырҭ аҵкыс еицәоуп. Ҩба ықәтәоуп.
– Ҩба захьӡуи?!
– Изакәу, изахьӡу акраадыруама, исаҳаз ауп ишәасҳәо. Абри иаҳгәыҵашуа ҳазхатәоу ахәышҭаарамца аныс, мцрак налаҵаны ишшәасымҳәо, иҟалеит ҳәа ишаасаҳаҵәҟьаз ишәасҳәоит, исазҳәазгьы ауаҩ нага ззырҳәо, шәара дышәзымдыруазар ҟалап, аха Алҵыкә дудыршт, Ҵаӷьтыр-иԥа Хәсин…
– Ҟоҳ, уи ахаҵа дсымдыркәа, Гарԥтәуп, дшәарыцаҩуп, ацәгьеи абзиеи ахьыҟоу унеишь-уааишь ҳәа зарҳәо.
– Аиеи, убри сижьазар, шәаргьы шәызжьеит.
– Нас иқәтәази, ан лхылсеит, урҭ аҵлақәа рықәцәан?!
– Иқәтәахзи, ишԥашәасҳәара, абарҭ амшәҳәарақәа жәбахьеит нас, ара итәоу зегьы шәшәарыцаҩцәоуп, убарҭ амшәҳәара хбыџқәа рҟынӡа иҟоуп. Аха, урҭ еилаҳә-еилаџны, ихәаԥ-жьаԥшәа иҟоуп. Арҭ рыбӷақәа еиҵхәаа-еиҵхәаа, рлымҳақәа џадра-џадраӡа, рӡамҩақәа рҟны иҿаҵаны, рылақәа ҭыжәжәараӡа иҟоуп. Рыхәдақәа қамс-қамсӡа, маҿак инеиҳаны ахәы рықәссуп. Рҵыхәақәа ракәзар иҵәыз-ҵәызӡа аршьынак-аршьынак рҟынӡа инеиуеит. Еилаҵәиуеит, еимцкласуеит, еилаԥаҭоит. Нас, руак ааҳәны, аҩыза абӷа аиарханы инықәтәоит.
– Ари зегьы ахьыҟало…
– Аиеи, ари ахьыҟало, ани аҵла ӷаӷа ҳәа сызҿу, апҟызбӷьы зҿаӷӷа изҿоу апальма ақәцәа ауми! Ани абӷа анеинархалак, аҩыза анапқәа рыла, абарҭ ҳа ҳаиԥш анапқәа, ашьапқәа рымазаап, амала, рнапқәа кьаҿзаап. Абарҭ рнапхыцқәа рыла, хҳәашәа аҩыза абӷа иалнашьуеит, аҵа анаԥыхьашәалак акәзаап. Анапхыц цәыршәагақәа ирыбжьакны абла ҭыжәжәарақәа ирзааигәаны иахәаԥшуеит, иахәаԥшуеит. Нас ахаԥыц хџьаџьақәа инрыбжьакны иҷамҷамуеит, иҟьымҟьымуеит, иҩаԥа-ҩаԥоит, нас еиҭаналагахуеит аҵалаԥшра, абна илӡааша. Аҩыза уи агәы иахәаӡаны изқәыршәшәо уа иамҵатәоуп, иматанеиуеит.
Ус-ус, адгьыл аҵа кылырҵәома уҳәартә арҵәаа-сырҵәааҳәа рыбжьы ҩыхҵаны, иууаӡа иԥаны рнаҩс игылоу амзашаҵла инарықәԥалоит. Аха, иара уаҵәҟьа, иҩаԥа-ҩаԥашәа рҵыхәақәа ӡарҵәишәа еиларшаны амахә инакәырҵәашаны игьало рҽынкнарҳауеит.
Рышьҭахьқәа, ртәарҭақәа роуп сызҿу, аҳауаҟны ахәыц еиҩызҵәо, афрангь далақь ала икарффа исаны, нас ашьамашәыга ахьыршьызшәа иҟаԥшь-ҟаԥшьӡа, ихыгьежьааӡа иҟоуп. Убарҭ ртәарҭақәа ыргьаланы зны ажәҩан ахь идырхоит, амза ашәахәақәа ахьдыршоит…
– Анцәа уаҳзылыԥха! Изакәызеи Аԥсны иқәнагалаз, ҩсҭаацәахарушь?! – ҿааиҭит Алҵыкә.
– Сеидроу, абна иацәымӷхаша. Шьханыҟәа адых-дыхҳәа игәы шыхыџхыџуаз днеиҭаҵын даҽа ҵлакы днавагылеит. Иблала ишәеит, изеит, ишәақь инанаго инанамго ҳәа. Заманалаҵәҟьа инанагоит, амала, мзала ахысра маҷк деиқәнамыршәар ҳәа дшәоит акәымзар.
Ишәақь ҩышьҭихын, руакы инақәикит. Дара ԥыхьеиԥш рҵыхәақәа рыла рыҽкнарҳан, илеивыс-ҩеивысуа ауаргьала ҟарҵоит. Иаргьы ишәақь ацирзазоит, иҟаиҵари? Нас ишәақь лоужьны, иарма напы инанҵаны, мрагыларахь злаҟаз ала дааҳәны, иарӷьа напала хынтә илахь-иџьымшь иӡатәит, дааҟәындҟәындит. Ашьҭахьы, ишәақь ааигәыдырсыланы, аҵықь ааҭиргеит. Еиҵаҟаа иҭәыз ҳаҭак жәҩанахьтә илеизшәа, ахәаԥ аашьҭнаргеит амзаша ашьапаҿы. Аҩыза аҟыԥҳәа аҵыхәала изхьынҳалаз амахә инықәтәеит. Ҵыԥх иԥсызшәа аҽырԥсӡаны иҟоуп. Убас маҷк аҟара афы зысыз еиԥш иӡыҩӡа ишықәтәаз, аҵаҟа хәарч-марчҳәа зыбжьы газ ахь ахы нарнааит. Аҩыза шьаӡа-гәаӡаха, ипатматуа аԥсы ахыҵуан, иара алымҳа ҟьаҟьажәырқәа иҵегьы алада ирнааны, абла жьаржьалеиқәа кылырҳәҳәа маҷк иазыԥшуан. Нас, Шьханыҟәа дызвагылаз аҵлахь алаԥш наршәит, иааиҿаԥшит ацәгьа зузи иареи. Аха, зынӡакгьы игәхьаа мкӡакәа атрымҳәа инаԥан, зны-заҵәык махәык инахьыст ауп, асаара илкаԥеит. Егьи аҽеиҵнахуан, абла хырҷақәа ӷьаӷьаӡа ишааԥшуаз ус иагьаанхеит. Инахагылан аҳалал анаҭошәа иахәаԥшуан, нас инафҩышәа-аафҩышәан аҵыхәа ыркәаталеиуа иҩышьҭнахын, иаархәаны иааннакылеит. Ҳамҭакы аҽеиҵарӷәӷәа ус игылан. Ашьҭахьы, ахы ланарҟәын, аԥсыԥха зхыҵуаз аҩыза алымҳарҭа ақьышә нҭанакын, ҟьымҟьымҳәа акы аҳәеит. Ус, рыԥҟьашәа иааԥҟьан, ԥыхьа изқәыз амзаша инадсыла-надсыло ақәцәан иҩеин аҩызеи иареи ҵыхәала изхьынҳалаз амахә аҽреиџьны инықәҟәыҟәит. Дырҩегьых аҽыҩеиҵнахын ашәарыцаҩ ахы наиқәкны арҵәаа-арҵәаа ҩыхнаҵеит, аҵықьгьы ааҭгеит.
Рыҩбагьы еихырсны, игьалдызуа наҟ-ааҟ ихәда ихшьны, иҽада иаԥхьа иргыланы агаҿа аԥшаҳәаҟны данкылсуаз иҟьаҟьаӡа иаашахьан. Иҩныҟа дкыдымгылакәа дышиашаз иҩыза апринц иаҳҭынрахьы днеит. Арҭ аԥстәы мӡанрақәа рцәақәа рхырхыр, апринц иԥшәмаԥҳәыс лыхәда ихалҵаша ассирҵәҟьа рылҵуеит, адунеи иамбац ахәыдхаҵа лзыҟалоит. Уи ҳамҭа дууп. Ашәарах жьҵаагьы ԥыҭк наииҭап.
Шьханыҟәа дааит ҳәа иӡбахә шааиарҳәаз еиԥшҵәҟьа, дааиааит арахь мҳәакәа, схаҭа сиԥылоит ҳәа дгәырӷьаҵәа аҳҭынра агәашә ҟьаҟьаӡа иаартны дааҭыҵит. Шьханыҟәа дҿаԥха-ҿаччо, деидараха иаԥхьа дгылан.
Апринц азныказ дадырсызшәа уа даанхеит. Нас ак сҳәақәоит ҳәа далаган иҿы акит. Деиҳәҭҟәыҟәлеит. Ус дшыҟаз даақыџьқыџьын, дынхышәҭын ахәаԥ аашьҭиргеит.
– Ихьи ианаџьалбеит, аҳ иԥсы иӷразу аҳәынҭқар хәыҷы?!
– Ҩсҭаацәаз џьишьазар?
– Еи, уи аупеи! – аӷзаа ааилдыргеит иӡырҩқәоз.
– Иҟалаз уи ауп, арҭ аԥстәқәа ахьы маҷымкәа ирыхҭынҵаны аҳәаанырцәынтәи иаахәаны иааигазаап, амаамынқәа ҳәа изышьҭоу ракәзаап дара. Араатәи аҳауа зҩыдеи, ашәаԥыџьаԥ мӡанреи рҟны еинаалап, еибарԥшӡап, иҿиап ҳәа ҩба ааигагәышьан, аха ишыжәбошәа, Шьханыҟәа илахь-иџьымшь ӡатәны рҭыԥ иқәиҵеит ҳамҳәозар.
– Ҩсҭаацәаз џьишьеит умбои. Аха, аҩсҭаа ҳәа иҟоу, ара уара ишуҳәаз еиԥш, ҟьымҟьымҳәа акәӡам дышцәажәо, арҵәаа-арҵәааҳәагьы дыҳәҳәаӡом. Уи абри ҳара ҳаиԥш ауп дшыҟоу. Уи дҟәышуп, инамыцхәны дгызмалуп, абри амаамын ҳәа уара узҿыз еиԥш аҵыхәа хәхәаӡа имоуп, акьатрацә ахьаанҵәо иқамсаӡа иҟоуп. Уи ауаа акырқәа дырбахьеит, дырдыруеит.
…Алҵыкә игәараҭа уаха ачара хпыҿ ззырҳәоз ыҟан. Ҳаџьараҭ иқәлацәа, иҩызцәа идеизаланы идтәалеит, пату иқәырҵеит, иарбанзаалак асасдкылараҟны акы иаҵамхеит. Уи анаҩысгьы акырынтә еиқәшәақәеит, Гагратәи аус иалацәажәеит, аҳы-ы, абыржәашәоуп ҳәа алабаҟьаҩы дшаарыниалак еиԥшҵәҟьа, Адылгьери, Есҳаҟ, Мшәагә, Махаз, уҳәа рҩызцәа-рԥызцәа зҳәаз иеиԥш, ирыма ишлеиуаз агәра игеит.
Ара даҽа ус еилаԥаҭак цәырҵит. Алу Қьааба иугаргьы лагара агхом ҳәа акы рҳәоит еиԥш, Акьахьба ара дахьааизгьы ҭауадааи иареи еиҿамгылар амуит. Иҟалаз уи ауп:
Алҵыкә иԥеиҵбы Есҳаҟ ԥҳәыс дҳәаны дизтәоуп, абар, ачара аҿҳәара ааигәахеит. Аха аусқәа акалашәа иҟалеит. Амаӡа аргамахеит. Арахь аҭаца иаарго Аихәаа дырҭыԥҳауп, ҭауад ҵкаруп.
Абар, уҳәан-сҳәанқәа шаҟа уҭаху! Аихә Ламшьаҵә дуӡӡа иԥҳа хазынахә ацәмаа иахарԥоу Марыхә Алҵыкә-иԥа Есҳаҟ дигартә дыҟам, уи хыхь иқәтәоу ҳазшаз анцәа дугьы игәаԥхом! Еиԥханагьлоу роуп инаскьеибаԥхьо ҳәа, иааргарц ирҭаху аҭаца лашьа Ҭарашь даақәгылеит. Уи уҳәан-сҳәанмызт, ҵабыргын.
Аус злоу дара роуп, игәаԥхеибашьазар, раҵкыс уаҩы дызиааиуам рҳәоит. Ажәакала, абри аамҭазоуп Акьахьбагьы данақәшәаз. Абри азоуп Ҳаџьараҭ агәашә данааҭала: «Ҳаи, ианаамҭаҵәҟьаз ушԥаа, ҳаи, ианаамҭаҵәҟьаз ушԥаа, уқәақәра сара изгааит!» – ҳәа Есҳаҟ дзиԥылаз. Иԥҳәысаагара атәы Ҳаџьараҭ усгьы идыруан, аха ас – мап…
Даара акырынтә еиқәшәақәахьеит дара. Бзиароума, цәгьароума, Аихә-ԥҳа иахьылнеирҭаз, иахьлааирҭаз, дахьтәоз-дахьгылоз зҳәаз иеиԥш, маӡа-аргама иҽлықәиршәалон. Еигәаԥхеибашьеит. Хьымацәазкгьы кәеицеиуа, абри жьакцараҳа ҳаиҩызара мжьакцааит ҳәа лнацәа ҭхәаа инахеиҵеит. Уажәы рҩыџьагьы аҵаа рыбжьало иалагеит. Амала, иџьоушьаша, лан дақәшаҳаҭуп. Зны иаалгәамԥхазт, егьит, аха нас, Марыхәаа рҭаацәара дашьҭаҵаауа, днашьҭаҵаауа лҿаалхан, урҭ шхәыдамыз анеилылкаа дазааит. Лыҷкәын Ҭарашь иоуп, ауаҩага иикыз икит ҳәа зҽызрыцәгьауа.
Иаб Сафар рыцҳагьы ииҳәаз ҟалар акәын, даҽакы – мап. Аӡы аҩада ицоит иҳәар, ааи, азамана, аӡы алада цашьас иамоузеи, ҳәа уҳәар акәын. Ӡаԥшь-иԥа Омар иеиԥш, иара убри ауп Сафаргьы дызқәыӡыз.
Сафар идгьылқәа цәаӷәаны анхацәа аџьықәреи изыларҵон, изаадрыхуан. Хазы наделла адгьылқәа риҭон, дара анаарақәа рҟны акәын иахьыҟаз, избанзар дгьыл иашарҭа ыҟамызт иара дахьынхоз, Лазфи итыша ҳәа иахьашьҭоу анаҩыс. Ара зегьы ҟәаԥа-ҿаԥаран, ԥсҭаран. Амала, адгьыл ӷәӷәамзи, аџьықәреи, аҟәыд бзианы иҟалон, аура барақьаҭӡаны ирызҭаргалон.
Ҵҩа змамыз аԥсаса имаз ахьшьцәа игәарырхуан, аҩныҟа имааӡо, ашьхара, аԥсҭара ирыманы иқәын.
Амшцәгьақәа раан, ақәаршҩы бааԥсқәа анауаз, ахәқәа рҟынтә адгьыл маҷ-маҷ иқәыӡәӡәаауа, аԥсылара аманы алада ицон, амалаҷырреи ашьанҵарақәеи аарԥшуа. Сафар иара ус ихы иҭашәоу, ма игәнаҳа рықәшәаратәы, џьоукы иарҳәоу здыруада, аха ҽнак иҽагакцәа дынрылагыланы ус реиҳәеит: «Шәырашәашьа сгәаԥхом! Ааи, исгәаԥхом, сыдгьылқәа ԥхасҭашәтәуеит. Уажәынахыс шәҽагакышьа шәыԥсахроуп. Ладантә аҩада акәымкәа, ҩадантә алада шәрашәо шәҭалалароуп. Усҟан ауп анышә еизыҳәҳәо аҩада ианцо, мамзар ишәымбои – анышә аԥсылара зегьы алада ишәышьҭит!»
Анхацәа рыцҳақәа Сафар дџьашьо рҽагақәа рыҵаргәаны иаагылазаап.
«Ҿыцха ҳрашәо. Ҳхы ашьашәы ҭатәаны ҳазлаҭалари, адунеи иаақәыршааз аӡәы иҳәоны исмаҳацт!» – иҳәазаап иаҳа агәаҵәа зыӷраз, Алиас ҳәа изышьҭаз уаҩ кьаҿк.
– «Ауаҩ кьаҿ игәы иҵасуеит ҳәа рҳәо уаҳахьоума, Алиас?!» Иркәалааны иажәақәа наиршәзаап Сафар.
«Ҵабыргуп уи саҳахьеит, аха даҽакгьы рҳәоит!» – иҳәеит Алиас.
«Уи арбанушь?» – ҿааиҭит Сафар иҽхыршәаа.
«Ауаҩы ҳарак аҽада бызшәа аниҳәо ыҟоуп!».
«Ааит, уара, Дамеи аҳәацыркь иԥа уакәызма сара аҽадаҳәа сазҳәоз!» – иҳәан, аҿыжә-аҿыжәҳәа аҟамчы леихиҟьеит.
Алиасгьы убри дазыԥшызшәа, иҽага акәапаҳәа инкаршәны, аҩныҟа длықәхәаша дцеит, изқәа алаба кыдырззала.
Иаанхаз иҩызцәа, ус инцәыҵабӷьаҭ-аацәыҵабӷьаҭшәа, цәгьаԥсышьала иаадырхәлан, инкахәыцуа иқәҵит.
Ҿыцха аџьықәреи рашәара заҳахьадаз, цыгәхыршәҭ ҟарҵозшәа?! Аха ирымур, изықәтәоу, изқәаарыхуа, рымҿы-рымца злырхуа абнара уҳәа зтәыда? Урҭ зегьы ҳамҭас анцәа иҟынтә Сафар иоузаап…
Ари аизыҵҟьара аныҟала ашьҭахь, мчыбжьыкгьы аамҵӡакәа инрылаҩ-аарылаҩит, Алиас хәыҷы иҭаацәа аашьҭыхны, дахыҵны Бзыԥҟа дцеит ҳәа. Џьоукы алаф ихырҳәаауан, алаба иманы ара дтәазаргьы ҟалон, Бзыԥынҟа изылбааигеи ҳәа. Егьи амчыбжь аанҵәоны,ахәылԥаз, амра абас мысҭхәагашәак амшын илӡаалон еиԥш, Лазфи итыша ааигәара аҵықьҳәа ахысбыжь геит, ахыԥҳәагьы Сафар длеиқәаҳан иԥсы амра илацҭашәеит.
Убри Сафар ахага аҵықьҳәа данааимса иԥынҵа дынкылшәазшәоуп дшыҟоу Ҭарашь, иахьа заҳәшьеиҵбы доузмыжьуа, Марыхәаа рчара еилазго.
«Анхацәа арыцҳақәа саб дырҟаҟахьан, дырфахьан, уи азмырхакәа, уажәы иаалаганы саҳәшьа дыргоит! Уи хыччароуп, тәамбароуп, убри аҵкысгьы еицәоуп! Изураны сыҟаӡам!» – абас дхәыцуан Ҭарашь.
Аҳҭынрагьы Алҵыкә игәараҭагьы џьабоит.
– Ҳаџьараҭ иакәзар, иаабац дабаҟоу! Абылра иацәшәаны аӡыршы иҭаҳаз ҳәа – алада иауам, аҩада иауам. Даара иҳаиҭқәиҭ ыҟам. Иҩыза Есҳаҟ инасыԥ алагәырӷьара ацынхәрас – ақәыԥсычҳара. Иааит иаргьы. Аҿҳәара змоу мааир иабацо! Уаха аҭаца дааргарц иҟоуп. Аха аџь аҩаӷьра, амжәа агәаԥшьра ихы рниҟьарц игәы иҭоуп, Сафар ихылымҵраны ихылҵыз Ҭарашь. Аӡыхь иҵхәрааны идәықәлази, апытра зҽазызкыз апытҟәырқәеи нкылашьас ирымеи?…
Амала, уамашәа иубаша, акы далаҟоуп иара Ҭарашь ҳәа иҟоу. Акатаҳәа ауаа изнеины иацәажәоит иаҳәшьа амҩа лиҭаразы. Иааиарҳәо зегьы дазыӡырҩуеит ҭынч, дақәшаҳаҭхашашәа ихы ирҵысуеит. Анцәа иџьшьоуп, шьҭа иаҳҳәаз иаҳаит ҳәа ишыҟоу, еиԥханагьлацәоу роуп инаскьеибаԥхьо ҳәа иааҿахиҵәоит.
Аҭацаагацәа аан, насҭха џьара иԥшуп, аҳҭынрахьы ааишьас ирымоузеи! Аиҳабацәа ҳәа ирыԥхьаӡоз, амҵ ашьапы ахьыԥҵәоу здыруа, нашьҭуп, аха ҽеи ыҟам.
Нас, Ҭарашь ихала, иуаажәлар рахьтә аиҳабацәа аранӡа шәысзааироуп ҳәа ауаҩы дырниҵеит. Иааит. Ишеиҿыхоз илеихашәа ихәлеит.
– Ауаҩы дуаҩуп, дылбааганы уихымцәажәан, дад ԥхашьароуп, уи аԥсуа итәым. Марыхәаа, дад, шәара Аихәаа шәаҵкыс излеицәоу ҳәа ҳара акгьы ҳаздыруам, – иҳәеит Ҭарашь дзыԥхьаз аиҳабацәа реиҳабы.
– Нас даҽазны еилышәкаап урҭи ҳареи ҳазлеиԥшым ҳәа акрыҟазар. Сара стәы сара издыруеит… уаҳа шәаламцәажәан, – иҳәеит цқьа данизыӡырҩ ашьҭахь. – Еиԥшу роуп инаскьеибаԥхьо! – нациҵеит.
– Дад, уара убри ажәаԥҟа уцо-уаауа аҳәара уаҿуп, иуазҳәада?
– Исаҳан, исҳәеит!
– Ааи, дад, ус акәхап, ус. «Иардар-иԥа Ҟаламала иаҳаз иҳәеит, иибаз ифеит» – рымҳәеи.
– Шәсацәҳарц шәаау, шәсыцхраарц акәу?!
– Ҳарҭ аӡәы ҳицхраап, егьи ҳаиԥырхагахап ҳәа акәӡам ҳшааз, аҵабырг ҳадгылоит.
– Сара стәы сара издыруеит.
– Нас умбои, дад, аԥасагьы ус уҳәеит. Уара утәы уара иудыруазар, ҳара ҳазурааԥсагәышьеи, ҭаҳмадцәақәак аҩны ҳтәан, – рҳәан, абыргцәа рлабашьақәа рыҽрынҵаны, ршьамхқәа аҿҿа рыхго иҩагылан рыҩныҟақәа рахь алашьцара иналалеит.
«Шар, иҟало аабап. Еихашәы иҟоу ажәҩан мчыла иузеилыргараҳа ҳнапаҿы дааиуам, уаҩы дызмыхәо аӡәы иоуп Ҭарашь, иаб Сафар рыцҳа, дааиаанӡа дымнеиааит, цәгьа диеиԥшуп. Ԥина иԥсы цәгьан, аха Ҳәынаԥ еиҳа ифон ҳәа ажәытә ҳабацәа егьа рҳәозаргьы мцым, арик уаҩ димыхәеит», – рҳәеит.
Ауха аҭацаагацәа рхы рыкәаҽ игьежьит.
– Зшәақь еибамгаз ашәарыцаҩ иеиԥш шәгьежьит акәу?! – даарԥылеит Акьахьба ҷкәын.
– Ааи, гәышьа… – рҳәеит.
– «Гәышьа» ақәымзааит Марыхәаа ргәараҭа. Абар шьҭа шоит, ҳаицәажәап иҵегь, – иҳәеит Ҳаџьараҭ.
Ауа, аҭынха, агәылацәа ираҳаит ари.
Иӷызуа икыдҿаҳәалоуп ачара иазку арахә-ашәахә. Ҳаӷоу иибаша.
Иубаз еицәоу убеит ҳәа, ишьҭахьҟа иҭаацәа ашәарҭа бааԥс ишҭагылоу, апринц иус алацәажәаразы иҩызцәа рахь дааит. Арагьы Ҭарашь ҳәа даҽа принцк, даҽа Ӡаԥшьк дцәырҵит.
Ашара адәы ианаақәлоз Ҳаџьараҭ Алҵыкә дидгыланы акы иеиҳәон.
«Сеидроу, дад, ҳара ҳтәы ҟаҳҵан, иамуит, ҳаҟәныршьауеит, уара ишуҭаху уныҟәа», иҳәеит Алҵыкә.
Ус, амрагьы ани амҵәышә ԥшра зманы иқәацәӡа игылоу ашьха иҩавшәеит. Уи ашәахәақәа хьшәашәаӡа акәын Ҭарашьи Алҵыкәи рашҭа ишҭаԥхоз. Ҩахьхьи, Кәрыжәаа рышьха ақәцәахь лаҳәақәак ҟыруа, еивагьежьуа, еишьҭеибаҵа еишьҭан.
Каԥкаԥқәакгьы рыбжьы ахра цыҩцыҩқәа ирныҩуан. Ажәҩан ԥҭацк хыршәламызт, уи аӡмыжь иаҵәара амра ашәахәақәа гәыбзыӷуа иаҵашуан. Ашәаԥыџьаԥ акәзар, аҷҷаҳәа еидахәыҭхәыҭлон. Аԥсабара зегьы шәаҳәон. Алҵыкә игәараҭа – мап…
Ҳаџьараҭ Адылгьери ижәҩа кны аҩны ашьҭахь ақәаҵа дыҵан, инапгьы ихгьы ацырҵысуа ихы ак ҭеигалон. Адылгьери амцаԥшь иҿатәаны дӡырҩуан. Нас даауижьын, қды хымсыҟәк днықәтәеит Ҳаџьараҭ. Иҩыза ахьышәҭҳәа ишьхәа даақәҵәиаан, иҽыз ццышә ахьҿаҳәаз аҽхарԥарҭахь дыҭрыст. «Амра жәхьанеиԥш иҩеиаанӡа. Амра жәхьанеиԥш иҩеиаанӡа» абарҭ ажәақәа илымҳа иҭыҩуан. Уажәоуп иара ани ашьха ианавҵыҵ. Иҽы амгәырхақәа дҩарых-ҩарыхо, амгәа еиԥхьашьшьаа, икалахәҵәаӡа иааиҟареитәын, аӷәра нахаршәны акәадырҭра, днаныххылан, иҟамчы еиҩырҿала иҽы днақәмақарын, агәашә дыҩҭҟьеит, Лазфи итыша нырцә, Аихәаа рахь ихы рханы.
«Еи, дад, анцәа абзиара ҟаҵа, – иҳәеит зыҷкәын ишьклаԥшуаз иаб Алҵыкәгьы. – Аҷкәынра – аԥшалас».
Дтәоуп Ҳаџьараҭ имацара заҵәык ари ақәаҵаҿы. Уажәы-уажәы иҟамчы аԥҵаҵа аҿыжәҳәа икаԥсоу албыӷьқәа ирылеикшоит. Аҟамчы аԥҵаҵа… Аӡаԥшь-иԥа Омар иҟамчы аԥҵаҵа нҿырффаны, ахәы патагәаӡа ианааимпыҵаирхаз ааигәалашәеит.
«Изхарада? Ирҳәоит, ауаҩы акранифо амаҭҵәҟьагьы ицҳауам ҳәа. Алиас акрыфаха ииҭомызт! Уи иқәнагаҵәҟьаны ихьт. Атәыԥҳәыс? Убра сыҷкәынра сыхьӡазар ҟалап. Аԥҳәыс алаҵәҟьа леишуам рҳәоит. Ԥҳәыск лыпҟара, ԥҳәыск лаҵкыс аиааира… Егьа ӡеибафара агәҭа салагылазаргьы, ус сымур акәын. Лара лхаҵажә, Ач-ԥҳа лыдҵала сани саҳәшьцәеи ҳаҩны иҩнакны избылуеит ҳәа дымцози! Атәыԥҳәыс илхарагәышьази, лара илазҵаауадаз… Аҽы иазымиааиз акәадыр дасуан ҳәа. Ус иҟалагәышьеит! Шьҭа уи хнырҳәышьа амам. Абџьаргьы шықәсык знык ахала иҭҟьоит…
С-Маџь дызҿузеишь уажәы? Маахырбла? Сан, саҳәшьцәа? Иабаҟоушь Никәала Шардын, Кәасҭа, Еснаҭ, Хәсин? Ҵаӷьтыриԥа Хәсин! Аӷьараҳәа дынхоит дынҵуеит, игәашә аӡәы даавсыр ҟалаӡом, уи ҟьаҟьаӡа иаартуп. Ахаан аӡәы гәацәыхьажәа иеимҳәацт, унеишь-уааишь ҳәа иарҳәоит, ацәгьеи абзиеи рҟны.
Адылгьери шьҭа Лазфи итыша дазааигәахахьеит. Нас уа дахьыҩыхшәо – Ҭарашь иаҳҭынроуп. Дзакәызишь абри Ҭарашь? Иаб Сафар анхацәа цыгәхыршәҭла аҽага диркуазма? Омар рыцҳа аҽага ҳиркуан, аха, нас ашьтәагьы ҳзишьуан, ара аҽагакцәа рыхәгьы рыманы иаауазаарын. Ак аҵкыс ак еицәами…
Ааи, Ҭарашь, Ҭарашь! Иахиҳәаарызи изысыцҳаз ажәа? Амра жәхьанеиԥш иҩеиаанӡа ҿҳәарас имоуп.
Адылгьеригьы шьҭа Лазфи итыша дахысхьеит…»
Лакәми иаха Лазфи итыша иахҳәааны ирҳәоз! Иҟамлац иҟоузеи ари адунеиажә аҟны! Измилаҭуи иахьынтәаанагази уаҩы изымдырӡо, анҭ Кубеци иԥа Фасии реиԥш абра инхозаарын хаҵеи ԥҳәыси. Араҟа ауаа зегьы шынхо-ишынҵуа, аԥсаатә, арахә-ашәахә анҵаны ирымаӡамызт. Аҳәақәа ааӡаны абна иларҵон. Нас, шьҭа иҿиеит, ирызҳаит анигәахәлак, аԥшәма ишәақь аашьҭыхны, илеиқәаҵәа ду қәасқәасуа иаԥхьа инаргыланы, аҩада аккарахь ибнакны илаз иҳәақәа акакала ишьны иааигон. Ирҵаауан идырԥшшон, уа иадтәалан. Иԥшәмаԥҳәыс ҳәа иҟаз, иахьа мшмыхәла ахахара, аԥара даҿын. Илхахоз, илԥоз абри-абри ауп ҳәа акы ршәны, акы рҟәынны уаҩы ирыдимбалацызт. Илхахоз, илԥоз злылхуаз амаҭәахә ахьааргозгьы уаҩы издыруамызт. Еснагь амӡырхагьы, аҩнгьы хәцәахьы аҟьамсар рхысны иҟан. Уи аԥҳәыс ҩымсагк лкуа-илышьҭуа агәылацәа ирымбацызт.Дара
рахь анеира даара иуадаҩын. Асаса ҭышәшәаа, рашҭа иҭагьежьаауаз рла амшә иаҟаран.
Ишыҟалах здырхуада, ӡын ҵхы бааԥсык азы илаҳәыз ҽцәақәак абри ақәацә иаавалеит.
Ақәацә асшәыб иақәжьыз лҩа хәыҷык шалшәшәоз амҩасцәа рылаԥш ианааҵашәа, аӷәрақәа иаарыхеит. Ҳаҽҳарԥхап, акгьы ҳнацҳап, рҳәагәышьазаап, – агәашә ахь инеихеит. Убри аамҭазы, ауамага, амшә аҭыҩра иҭазцалаша ани алеиқәаҵәа
ду аақ-аақҳәа аҿаанахеит. Наҟтәи агәашә ала ирҿаԥшуа, ибӷьаҭны асы шьыҵәрақәа шьҭырууааны шьҭахьҟа иршәуа, уаман иҟанаҵоз. Аӡлагареиԥш аҳәиҵә-аҳәиҵәҳәа еимагыланы асырҳәы илеиуа аҳәҳәыҳәа алеиқәаҵәа хәымбиҭә аҟәаҟәа ааршлоит, аха аҽаршәшәа-аҽаарқацаны, агәаҩ-агәаҩ ахга ашра иналагахуеит. Гәыбӷансгьы иоуҭои, ахаан ари агәараҭа, ҽынла сасык дҭамлаӡацзар, уажәы аҵхыбжьон уи еиԥш иҟоу згәаӷьрыдаз?…
Амҩа иашәаз амҩасцәа ӷьазкит, алеи дареи шеиҿашуаз, арахь ақәацә ашә ыҵарҟацоуп. Инеиҭак-ааиҭакуа: «Аԥшәма уҟоума, абааԥсы, удәылҵ ԥҳәыс улыхшазар!» – абас ҿырҭгәышьозаарын, аха аҭак ҟазҵоз алышькьынтыр иагаша акәын.
Згәы кыдгылаӡаз аҽыуаҩцәа руаӡәы итапанча ааҭиган ала инақәкны аҵықь ааҭиргеит. Згыгцәа ргыланы, аҽцәа ҽыжәысхуеит ҳәа иаҿыз алеиқәаҵәа ҟыт азымҳәаӡакәа, асбыбкра абақ аалнаргеит.
– Сара снапала исааӡан азы игәаӷьны исызшьуамызт акәымзар, ашьтәы цқьаҵәҟьа акәын иара, иақәнагаҵәҟьаз азыжәуит, шәқәақәра сара изгааит, шәҭал арахь, бзиала шәаабеит, асас дымшуп рҳәоит! – иҳәан, адгьыл дыҵыҵызшәа ила ашьҭахь даацәырҵзаап аԥшәма ҟадыџь. Илагьы асы иларҳәазҳәазо наҟ аҳәаа инаваижьт.
Ус ҳгәы иҭамызт, аха иамуҵәҟьеит! – ҿааиҭит еицыз реиҳабы.
– Уи хьаас иктәым, иара зышьҭаз аԥшааит, шәхаҵкы сцеит, шәлаҳәны, шәымлакны шәыҟоуп, шәласы арахь! – иҳәан, раԥхьа агәарԥ иааҭеигалеит асы жәпа ԥуа.
Ақәацә аҟны амца ду леилаҵаны аборахь дцеит аԥшәма, илақәырццакны ҳәакгьы аҟыжбжьы геит.
Агәгәаҳәа еилажьыз амца иакәша рыҽдырԥсасиуан асасцәа. Алҩаҵә рхылызза ицон.
Амца азганкахьала ихәыҵшьшьааз аԥырӷы шаԥшаԥқәа ирхакны, дырдхашәа ихаҵәиуан ишшаԥацалаха акәац ҽыҭқәа зхацалаз аԥшәма ижьыхҵә.
Аԥшәмаԥҳәыс саан гәаҩак лыманы, лҟәардә шьҭаҟәыҟә хәыҷы кны дааин, акәац зӡуаз лыԥшәма иааигәара аҽҳәа
дныҽҳәатәеит. Иҩалхаҵгылаз асасцәа шәтәа ҳәагьы ралымҳәеит, дааҳәынгьы дрызхьамԥшит. Лсаан гәаҩа лшьамхы инылакны, аҩеиқәаҵәа маҷк нанҭәаланы, ҿаҵабжак ззааира иҟаз аџьыкҵәаҵәа нӡааҵаны, ашыцмҳаҵә ала аилыршьыхаара далагеит. Ҟылт-ҟылтҳәа акыраамҭа илырҟыҵымыҵуан, аха лгәы иахьынӡаҭахыз ижәпамхазар акәхап, днеины адулаԥ дынҭалан, асызбал жәпа ааганы иалалҭәеит. Убригьы акыраамҭа еиллырхуан. Нас, лымҳаҵә ааӡаашьуа, лхаҵа лаԥхьа иааганы инарҳәы-аарҳәуа илымҵеикыз ажьыхҵә-кәац лада-ҩада иақәлырхәхәон. Ҩаԥхьа амца иныҽҳәакны аӡра даналага, убас фҩы хаак цәырнагеит, аԥсы даргыларын.
Ауха асасцәа акрыф-акрыжә рҽырԥханы, аԥшәмацәа ирықәныҳәо рымҩа иқәлеит.
Анааша, агәылацәа анааԥш, ргәыла иқәацәгьы инанырагьы ыҟамызт, адгьыл иҵашьшь, алада ицахьан, рҭыԥан – атыша ҵаула аанхеит, ӡыхәашьыла иҭәны. Лазфи итыша захьӡугьы (ала зфаз итыша), исасцәа аҳәа ырҟааны ала жьы рҿеиҵеит азоуп. Ирҳәоит, уи Лазфи итыша уанавсуа, иахьагьы алафҩы ҭышәшәо иуаҳауеит ҳәа.
«Адылгьери шьҭа дҩеихьеит, ааи, шьҭа Ҭарашь илымҳа иҭишьхьазар акәхап, изысыцҳаз. Абри аус папанҵҟәыр лыԥхала ҳзалгар, Есҳаҟ инасыԥ ҳақәгәырӷьаны ҳзыҟалар, нас ҳус хада ҳнапы аҳаркуан. Ааит, уи апринц!... Санылагьежьлак Леи Џыр, Шардын, Никәала, Кәасҭа, Еснаҭ уҳәа ҳаиқәшәароуп, иаарласӡаны ҳаидибагалароуп, Гәыгә-иԥа Алықьса дҳақәшәаргьы зеиԥш ыҟам ауп.
Сҭаацәагьы, иахьеи уаҵәи шаҳҳәоз, иахганы Бзыԥынҟа исзымышьҭит. Сан илзеиҿмырцааӡеишь сымеида лымамкәа? Сгәы шәошәа ихыџхыџуашәа, сцәа сҭырыхьҭшьаауа сзыҟалеи?… Измаанеи!»
– Ҭарашь длеит лахьхьи абаҳча аҵыхәан Адылгьери дахьизыԥшыз. Шаҳаҭ дрымаӡам, ал аҵаҟа рҩыџьагьы еидгылоуп. Ҭарашь акы иҳәар иҭахуп, длакҩакуеит, ишьхәа дықәгьежьаауеит, зны ҿыцха дышьҭаԥшуеит, зны ихьшь халазшәа, аҩада ақәаҵа дыҵаԥшуеит. Егьи дҭынчуп, ииҳәараны иҟаз хажәак иҳәахьеит. Акыраамҭа Ҭарашь иҟама ахы днахааахауа икын, дуалуашауан. Ус дзыдгылаз ал ашьапы ишәпаӡа ихаргьежьны иаҵаз аӡахәа иҽнықәикит, адгьыл кылиҵәома уҳәаратәы ҿыцха дышьҭаԥшуа. Нас ахьышәҭҳәа дҩаҵҟьеит, аԥхашьара ихьт, исас дышгылаз иара дышԥатәа. Амрагьы абан, ԥҭа-бамба ҩежьқәак аҿыҵач аҩада иҩеиуеит. Абар, абар, аҿҳәара имоугьы акгьы агӡам.
Амра жәхьан еиԥш иҩеиаанӡа дыԥшуп Ҳаџьараҭ. Дырҩегьых Ҭарашь ҿыцха дышьҭаԥшуа, ҩынтә-хынтә даалеиҩеит, хәарч-хәарчҳәа еилҩааз албыӷьқәа дрылаланы.
Адылгьери еикәаирҳәыз иҭаҭын ҭырҳәцааны дахо, ҿымҭ-ԥсымшьа дазԥшуп аԥшәма иҭак.
– Иуҳәаз саҳаит. Ус акә, егьыс акә, ишакәхалак, адырра шәымоуп! – иҳәан, Ҭарашь дааҳәны Адылгьери дҩеиҿаԥшит.
– Амра жәхьан еиԥш иҩеиаанӡа…
– Исаҳаит, исаҳаит. Сдагәаӡам сара! Уца шьҭа!
– Усыҵаҟьаны сыԥхоуҵома, иуцәажәашьеи? – иааицәымыӷхеит Адылгьери. Аха, уи ииҳәаз Ҭарашь иимырҳаӡакәа дыццакыццакуа аҩныҟа иқәиршәт.
Игәашә дахьынҭалаз, ила Мура иеигәырӷьо, иҟрым-ҿрымуа ианааиԥыла, аҟамчԥҵаҵа иҵихт, арҵәааҳәа иҳәҳәо иԥырҟьаны ахы ахьынахоз ицеит, – ахаан аԥшәма иднамбалацыз абеит.
Ихҩызаа џьықәреила иҭәыз ицақәа днарыҵалеит. Днаԥшы-ааԥшуа акы дашьҭан. Ус, изгәамҭаӡакәа ҽагак аҿы днаҿаԥалан, ахәы ихы аҟәақ аахнаргеит. Иара уаҵәҟьа ирҳәҳәа илкыдиҟьан, аҿеҩҳәа иааиҩиҵәеит. Ихы шьышьуа, дпарпаруа ашҭа днықәлеит, нас деиҭагьежьыхт. Ацалаҟьа иқәыз аигәышә илаԥш нақәшәеит. «Ари ароума иахьаҭыԥу, иқәызҵаз уамашәырхәхааит!» – иҳәан, иаақәхны акҿаҩрахьы иршәит. Аигәышә иара ида уаҩы икӡомызт. Уаҳа уа иқәызҵахуадаз… Нас, хыхь акәасқьахь дыҩхалан, Марыхәаа иримҭо иаҳәшьа Шьазина луада дныҩналеит. Лгәыла ԥҳәызбаки лареи еидтәалоуп.
«Дцааит, џьаҳаным лҭыԥуп! Анхаҩы хәаԥса диццар қьаф луп!» – иҳәан, дгәамҵ-хамҵуа ашҭахь деиҭалбаахын, иахатәи абыргцәа рахь ҽырххыла ауаҩы дишьҭит.
Иааит абыргцәа, рлабашьақәа нарсуа.
– Дад, шәысҭахым, шәца, уҳәан, иаха уҳагәҭасны ҳдәықәуҵеит. Уажәы ҳаиҭааугахт, иҳалухи? – иҳәеит еицыз иреиҳабыз ашҭа ианааҭала, аҵкыртҳәагьы ганха дылкажьцәеит. Аҟәардәқәа иаадәылыргаз инарықәтәеит.
– Шәара акрызбахьоу, акырзаҳахьоу сгәылацәа бзиақәа шәоуп. Сара шәыҷкәынцәа срықәлоуп, ццакырак сыхьзаргьы, саҭашәымҵароуп. Шәымбои, нахьхьи, Хьаџьра инхо сашьцәа Аихәаа срыԥхьаны ишаасымгаз, шәара сышәтәуп, шәнапы сануп, сызлаҳаз аус еилатата салшәыргароуп! – иҳәеит Ҭарашь дхәыцхәыцны, дҭышәынтәалаӡаны. Нас араҵлақәа ирывалахьаз амрахь дҩаԥшит. «Ыы, укыдшәааит, иуцашьоузеи, абжьааԥны уардыншәа угәагәо ажәҩан уаҵоупеи!» – даапарпархт Ҭарашь.
Аҭаҳмадцәа иаартны иреиҳәеит Кьахь Ҳаџьараҭ ԥсҳәы дааны дшыҟоу, Марыхә Алҵыкә дшиҭоу, нас ауаҩы дшиниҵазгьы. Амра жәхьан еиԥш иҩеиаанӡа аҭак сазыԥшуп, иаҳәшьа дҳаиҭо, дҳаимҭо ҳәа. Мап, анакәха, ауапа аҿацә акаршәраз снеиуеит ҳәа шиҳәаз.
– О, дад, аусқәа еицәоутәит убама! Хҭарԥа-шкәакәа дааит. Аԥаса ишуаҳҳәаз уныҟәазҭгьы, еиҳа ипатуун, иаԥсуа ламысын, ауаагьы иуџьыршьон, мап-чап иҳәазаргьы, иаҳәшьа дриҭеит, рҳәон. Уажәшьҭа ҳаргьы ҳазлаухәо ҳәа акгьы аабом. Баша ҳааугагәышьеит, – рҳәеит.
– Изахьӡузеи иара, ауапа аҿацә акаршәра ҳәа иҟоу? – игәахы ԥыжәжәо дҵааит Ҭарашь.
– Ееи, дад, уи ажәытә ҳабацәа, ахацәа ӷәӷәақәа ҳәа иҟаз ракәын иныҟәызгоз. Аинрааларазы абжьаҟазацәа змыхәоз ауаа еиурыжьуан ауапа аҿацә акаршәрахь. Уи иаанаго, уи ауп, дад, уапак аҿацәқәа ааиҵыхны, еиҵхәаа инкадыршәуан. Еиӷахаз – наҟ-ааҟ аҿацәқәа инрықәгыланы, иааиҿагылон. Ҩыџьа аиҳабацәа иақәнадыргоз бџьарла еибырҭон: иаҳҳәап, – аҳәа, аҟама, ма атапанча.
Уи атәы цәгьоуп, дад, ицәгьоуп… Аршьынки-аршьынки бжьаны аиӷацәа реиҿагылара атәы уадаҩуп. Дабақәнагала иара Акьахьба арахь! Ҳҳәатәы хоуҵозар, уи уара уиацлабыр
ҳҭахым. Уи ауаҩ иеиканыз хаирк дақәшәеит ҳәа ҳмаҳацт. Ӡаԥшь-иԥа Омар шәыхс дзымԥхьаӡаз, абрагьцәа – рабрагь Ачыгба дызмыхәаз, аҳәынҭқар иарӷьажәҩа Амаан дуӡӡа дбашазтәыз Акьахьба ахаҵа, ауапа аҿацә акаршәразы сузнеиуоу, уаҳәшьа дҳауҭоу ҳәа узааицҳазар, уазыразха, дрыҭ уаҳәшьа, абан, амрагьы аҿҳәара ииҳәаз иазааигәахоит! Дкылҟьа даакылсыр, ҳара ишаҳҭаху еиԥш акькьыҳәа ашәа ҳәо ҳзымцар ҟалап, ҳҳәатәы хаҵа! Абри ауп ҳара иуаҳҳәо, шықәсык абра ҳартәаны ҳумазаргьы. Убри амра анкылараҟны мчы ҳамоу аҳа уи ауаҩ иҟны акгьы ҳалшом, уааҳәа уны ҳаигәыдларгьы. Уара угаӡам, уан лакәзар, аԥҳәыс ҟәыш замана – дазааит, нас уара иууеи? Адунеи аҟны афырхацәа рацәаӡам, урҭ руара ауп ауаа зышьҭоу, ҳара ӷас даҳкуеит ҳәа ҳаҿуп.
– Ишәҳәаз саҳаит, аха Акьахьба абас Есҳаҟ ихы иқәиҵартә ауапа аҿацә каиршәыртә еиԥш дызлеизыҟоузеи?
– Уи, ауапа еиҵхәаа икаршәны, наҟ-ааҟ шәанылеиҿагылалак, зинс иумоузеи ҳәа иара уиазҵаа! Уи – акы. Иҩбахаз, ауапа аҿацәқәа еизааигәоуп. Иухоумыршҭын, Камшьышь-иԥа Хәырҭыжә иакәӡам ауапа аҿацә казыршәуа. Аҳәынҭқар иуаа амҩаду шәарҭас ирызҭаз, аҽымбжьа шьамхыла иацназгаз, ихәжәаны изкыз Акьахьба иоуп.
– Ауапа аҿацәқәа еизааигәоуп. Шәуаӡәк, ма игәаҵаӷара кылжәазароуп, ма аҳәала деиҩҟьазароуп…
– Дад, ажьа шкәакәа зкыз ибарги! – Уи – иоуижьыр, иан дыԥсуан, иауимыжьыр – иаб. Араҟа – ухаҭа уакәхеит иаԥыхьашәаз. Абзиаразы угәараҭаҟны уаҩ дааилааит! – рҳәан, рлабашьақәа нарыҵыргәо, ԥшьаала агәашә илҭыҵит.
…Игеит «Радеда» абжьы, иҵарыҵаруа иацҭҟьеит ахысбыжьқәа. Марыхә Алҵыкә игәараҭа иаԥыраҳаз аԥсҭҳәа еилачы ахыҵит, амра ашәахәа каххаа ашҭа иҭаԥхоит. Хаала аҵкыс, мчыла ирымпыҵкәыкәааны иаауго еиҳа агьама амазаап, ачара – чарак еиԥшымхеит, агәырӷьара – гәырӷьарак еиԥшымызт!
Хьычԥаԥырҵас ихҭарԥа шкәакәа ԥырԥыруа, дықәгьежьааны дшьацәхыртәуа ԥсҳәаа рҭыԥҳацәа иркәашон Акьахьба.
Дцәырҵит ара Лыхә Магәра захьӡыз, Жана Ачба имазкуаз аԥхьарцарҳәаҩы-ахьӡыртәҩы. Уи ишьамхқәа рҟны еикәаԥсаз икәымжәы аҿацәқәа пату ақәҵаны иқәкыз иԥхьарца арахәыцқәа ашәа анаарҿыҩлак, ачара ашыкьбжьы ааиқәтәо-иааиқәтәо мацара, зынӡак иааҭынчрахама уҳәо иааҟалон. Ажәытә иабацәа, урҭ рабацәа, иаԥырҵаз ахьӡыртәрақәа аацәырҵуан: «Алтә кәасқьа чуан уаџьаҟ, бысҭахьшәашәа, цыф нацәкьыс… Нырцәаа дырҭыԥҳауп – аарцәаа дырҭацоуп, дықәыргыланы дырчахуеит, илҿарҵо – ахь-мыхьуп, изҭарԥсо – бачыҟәоуп…»
Ҳаџьараҭ иҽизнымкылакәа икьатеиах ԥҵәо аччара даҿуп. Аԥхьарцарҳәаҩы дышцац дцоит: «Ҽагамкы – ҿахра ду, ӡахәаҵамҵа – толымбашь… Жәцәыбжа леимаа ааиуан, ҩажәа аршьын лыҵкы ааиуан – Аидықь-ԥҳа Тәырҿаҿа. Лыџьымшь ахы қәацмацоит, аԥҳәызбара даманакуеит, аҭакәажәра лшьамхы иқәтәоуп… Егьиқәым, егьизылам, жәаҩа жәы дрыхгәаҟуеит, иара мыжда иоуми…»
– Ҳаџьараҭ дыччон иԥсы изеивымго аҟынӡа, дзыдтәалоу ачара уаа дхышәҭны дрылаҳауама уҳәартә.
Ас ччашьа уаҩы ибахьоума, ҟоҳ, асҵәҟьоу?!
Дҵәуашәа илаӷырӡ иҿашы илеиуан, иӷра инапы ҭакны, дынхышәҭ-аахышәҭуан.
– Бзиара иазҳәахааит, дад! – иҳәеит Ҳаџьараҭ иааихагылаз агәараҭа аԥшәма Марыхә Алҵыкә.
Иҽизышьақәкуамызт Акьахьба ҷкәын.
…Ҳаџьараҭ хра-ҿҟьара, хшьыра бааԥсык напышьашәала зда царҭа амамыз ақәцә аҟынӡа дыхәнеит. Нырцә абахәи иара дахьықәгылоуи рыбжьара аиҩхаа ҵаулаӡаны, аӡырҩаш бжьыҩрны ицоит, аха икәеи-кәеиуа, шьха ӡыхьым илеиуа, бааԥсшәа ихәашьуп. Аҵа акәзар, џьаҳанымҵас цәгьа иҭылашьцаауп. Лахьхьи аҵаҿы арҩаш ҭрысны аҳацаҟьақәа иахьрысуа, игәыҭшьааганы бжьы митәыцәгьак ахылҵуеит.
Ҳаџьараҭ длеиҳәҭҟәыҟәланы алада аџьаҳанымахь дылҭаԥшит. Акаамеҭ, ауама! Аӡырҩаш иалыҳәҳәоз аҳацаҟьақәа еиларша ирықәиоуп амаҭаԥшь дуқәа. Акалашәақәа иҟоуп дара. Рыхқәа ҟьаԥсны, иааицхагьежьны, бырлаш шкәакәала, ихырҷоуп рыцламҳәақәа. Убас роуразоуроу, рганқәа икәакәассаӡа шкәакәала, икәыршоуп.
Рыбз ҵарқәа ҭхәаа-ҭхәаауа, ирҵысҵысуа аҩада ажәҩан ахь иԥшуеит. Рнаҩстәи аӡы зқәыҽҽауа аҳацаҟьақәа ракәзар, еилақь ирықәтәоуп амаҭеиқәаҵәақәа. Урҭ шәпа-шәпаӡа, рӡарақәа ааҭчааны, рҽырқьақьаны, рыхәдақәа ҭкәыцәааны аҩада иԥшуеит. Иҟалазеи?! Ана – амаҭаԥшьқәа, ара – амаҭеиқәаҵәақәа!
Анцәа абзиара ҟаҵа! Закәытә џьаҳанымроузеи! Уажәы нырцә абахә ахь ицатәуп, аха цашьас иҟоузеи? Днаԥшы-ааԥшит, анахь иҳәеит, арахь иҳәеит. Ҵаҟа аџьаҳанымра дҭаланы нырцәҟа акыдлара, ҟаҵашьа амам. Аа, абар – ҩ-ӡахәа шәпак леихык-ҩеихыкны иахьрыбжьдоу нырцәи аарцәи. Убри цҳас ихуп. Аха, уи ақәныҟәара агәаӷьра…
Акыр ишәпоуп дара, дныркылартә иҟазар ҟалап, аха… Лахьхьи, иҵаҟантә игәыҭшьаагаха бжьы цәыршәагақәак ҭыҩуеит. Ӡызлани аҩсҭаацәеи еибарҿҿуа еиқәԥоит, ақаҷааи аџьныши аршәаа иасуеит, урҭ ирыцдырӷызуашәа амаҭ х-ҟьаԥсқәа лакьылакьуеит, «шшы» рыхгоит.
Ҳаџьараҭ адых-адыхҳәа игәы ахьеисуа дархыџ-хыџуеит, ихәы-ижьы қақаӡа, еилагылоуп, иқәнаҭәоит аԥхӡы хьшәашәаӡа, ишьамхқәа ҵысҵысуеит, игәамч есааира имаҷхо иԥсы илышәшәарц акгьы игым.
Ус, изаанхаз имч хәыҷы еизганы дҩагылан нырцә абахә ахь днаԥшызар – уаӷеимшхара. Изхара изымбац иоуԥшәыл маахырбла Гәында, иҵәҩаншьап Ардашьыл еиқәырхха иҿаҳәаны атыша ахықә иаақәдыргылеит хылԥаҵаҟьараа. Даҽа шьаҿазаҵәык ааҟарҵар, иалҟьоит – џьаҳанымҟа.
Ардашьыл ихахәеиқәаҵәа еилажәжәоуп, ицәамаҭәақәа хьыжә-кәыжә ихьынҳалоуп. Ибла гәыҭбаа-еиқәаҵәақәа – иан лыблақәа рхаҭа-ԥсаҭа, алаӷырӡ рҭыҩры ицоит, иахьабалак дхәахәа-жьахәоуп, ашәытарақәа иҿысны дыҟоуп.
Иан лакәзар ашьа лҿашәуп. Лыхцәы самсал жәпақәа еиларҵәи-еилажәжәа илықәжьуп. Лымаҭәақәа цҟьоуп, еилԥхаа-еилԥхаауа лцәа-лжьы ааԥшуеит.
«Аа саб, узыԥшузеи, уҳацхраа!» – игәыҭшьаагаха иаагеит иԥа ибжьы. Ажьыхҵәа зыӷрырҳәаз аӡә иеиԥш дааӷьаҵәыӷьаҵәит аб.
«Снеиуеит шәымшәан, абааԥс, Маџь, шәымшәан!» – ибжьы ҿацаӡа инарганы, иабџьар ҭкәыцәаа, аԥхьа игылаз астражник иниқәкны даҵхеит. Аҿаԥ ааҿыҵгеит! Деиҭаҵхеит, аҿаԥ ааҿыҵгеит! Инарҳәы-аарҳәуа днахәаԥшын, ирууаӡа алада атышахь иршәит.
«Снеиуеит уажәыҵәҟьа, акы шәацәымшәан, абааԥс, ара сыҟоуп сара!» – хыхьтәи аӡахәа аанкыланы, ҵаҟатәи дықәгылан дзаза-мазо иҿынеихеит. Убри аамҭазы, фырҭын бааԥсык ааҭҟьан, аӡахәақәа иҩарыжәлеит.
Еиҭагеит иԥа ибжьы: «Уласы, саб, уласы, иҳагәҭасуеит!» Ҳаџьараҭ рыцҳа ишилшоз дыццакуан, абар, абар аҩ-бахәык рыгәҭа днеихьан еиԥш иҷкәын арҵәаа ҩхиҵеит: «Саб узықәгылоу аӡахәа хырҵәоит, ушзахәо шьҭахьҟа угьежьы!» – ҳәа .
Астражникцәа реиҳабы – Амаан иҟама цырцыр ду ааҭиган, аӡахәақәа нырцә иахьаларсыз ахҵәара далагеит.
Убри аамҭазы, аеҵәа кыдылԥаартә арҵәаа ҩҭлыргеит, Гәындагьы хланҵы – џьаҳаным еилашыра дналашәкәеит, дцаӡеит хланҵы. Лахьхьынтә, џьаҳаным рҩаш-бжьы шааҩыц иааҩуан.
Егьи итапанча ааҭиԥааит Ҳаџьараҭ, иҭыԥшша иҟоуп, еиҵаӡам. Усҟан, нахьхьи абахә ихықәгылаз стражник кылҳәа дук ихаԥыц ҟьаҟьақәа аарԥшуа аҟырҟырҳәа дааччеит. Ардашьылгьы илеигәҭасын, дыкәлаауа иҿылеихеит атыша мамиқәарахь.
Ауаҩытәыҩса игәы мыжда иачҳауазеи. Уи џырлыхны еиларҭәазаргьы илҿыӡҭаа ицап. Амбатә аҟажоит, аума ачҳауеит, аха ианбанӡа?! Зегь ҳәаак-ҳәаак рымоуп, зегьы рымҩақәа џьара-џьара иҿыҵәҵәоит, усҟан, џьоукы рыԥсҭазаара убарҭ амҩақәа ахьҿыҵәҵәаз инаркны иалагоит, аха урҭгьы, нас…
Ҳаџьараҭ дзықәгылаз аӡахәа аҟама аҿадырхацыԥхьаӡа аҷҷа шахгоз мацара аҿахҳәа иааԥҵәан хыхь иикыз дкәалкәало длахьынҳалеит. Лабҿаба аԥсра абла аҭаԥшра ачҳароуп… иҟаиҵои?..
Алада, иҵаҟа длаԥшит Акьахьба. Шьҭа усгьы уахь акәын иахьимҩаз. Аҵан аӡырҩашқәа ирылыҳәҳәоз ацаҟьақәа дԥыххаа дрықәжьын Гәында, амаҭ еилысуа, илыкәша дырфон. Лывараҟны лыҷкәын заҵә дыцҟьа дышьҭан.
Ҳаи, анаџьалбеит, ҳаи, анаџьалбеит!..
Абгьы арҭ дырҩызамхаргьы шьҭа нырцәыҟа дызханеиуаз ҳәа уаҩ димамызт, деилгахьан…
…Дызхәаҽуаз ихыза длахан. Маҷк илиқәихит, аҭӡамц ахь днаҳәит, нас – арахь. Ус, аҩада игәы ирхеит. Иԥштәыдоу арахәыцқәа еиврыԥх еивҵан илахь агәҭаны. Аамҭа, агәырҩацәгьа иннажьыз акаҷырақәа ракәын урҭ. Иара изгәамҭаӡакәа ԥшьаала иалнадон, иалнадон…
Игәы иқәҵаны ихаршаланы иикыз итапанча хьшәашәаӡа, иҵаҟа ахыӷәра иқәыршәын.
Иԥштәы ихыгга. Дҟәашкакараӡа дыҟан. Дҵысҵысуан, игәы мшын цәқәырԥоушәа ишьҭыԥа ицон, аха дзалҵуамызт уи аԥхыӡ бааԥс.
Иааикәыршаны, иааузымычҳаратәы иҭынчран.
Ԥсҳәы лаҟәуп, ииашарҭоуп, ашьха ҳаракқәа ахчынгыланы ирыхьчоит, ԥша бааԥсык хьҭа цәгьак ара ҟалашьа амаӡам, иара дзырҿыхои?
Ҳаџьараҭ дахьиоу аҩны ааҵра агәарԥ аҟны аԥыжә-ԥыжәҳәа акрызфоз Араԥ ацламҳәашьҭыбжь анаҩс, ҷытбжьы ыҟамызт.
Дцәырҳаны дҩықәтәеит. Ихы наҟьа-ааҟьаны днаԥшы-ааԥшит. Ипыҟәпыҟәӡа иҿатәаз аԥхӡы имахәар нахьишьит. Ҳамҭакы алашьцара ҳанто изыҩназ ауаҭах дыҩнаԥшуан, ахышә ааигәара маҷк иҵлашаауан, уахь днахьаҳәит. Аԥенџьыр ларшә днахеит. Иҵегь иаацәылашеит. Аеҵә жәпа, урҭ ара даара илаҟәны икыдуп, ирҿыддуаз алашара ауп ари адунеи хәыҷы ашәаԥшь ҭаа нахызҟьоз. Ихыза ааиԥхьеишьшьааит, иварақәа ааимидеит. Нас ҵаҟа длаԥшит, инапы аашьҭишьын ихьшәашәаӡа иааиԥыхьашәеит иара. Иара, аҿаԥ-аҿаԥ аҿыҵго
иахак еибамгоз. Баагәарашәа абџьар уақәгәыӷуеит иара еибагаӡом. Аха, зегь зымчу анцәа ду иџьшьоуп уи ахьԥхыӡыз.
Анаџьалбеит, илабҿабоушәаҵәҟьа ишԥаауирбо, аҩсҭаа ҟадыџь.
Ихчы инаҵеиҵеит итапанча. Ишԥаҟәымшәышәу, иқардышха дызлаиоу ииарҭа, ишԥататоу! Абас ауми ауаҩы диазарц шихәҭоу. Амшә ауп ацәаакыра зхьыхәхәа иҟоу Ҳаԥкылҵәа аҭаиара зықәнаго, уа иҭаиазааит…
Уажәгьы ишьара дықәымлацт, идақәа еибархханы ашьа рҭашәырц акгьы аарыгымхеит. Ицәа-ижьы дысын, иарбанзаалакгьы акы азеилкаауам.
Иаԥхьа чаҟәак азна ахырҵә-ӡҩа ашыцмҳаҵә алаҵаны аҟәардә иқәгылоуп. Иаашьҭыхны иҩеиҿеикын аҟәырқь-аҟәырқьҳәа илалбааидеит. Иаха ачараҟны ӷәӷәала аҩы еимаркит, дҿажәкны дышԥаҟоу! Ижәхьоумашь абрысҟак ахаан? Мап, мап… Уи уаҩы ихәарҭам.
Ауаҩы арыжәтә рацәаны ижәуан азыҳәа дуаҩ ҟәышхеит, унеишь-уааишьҳәа иарҳәо дҟанаҵеит ҳәа макьана уаҩы имаҳацт.
Ддәықәлароуп иахьа шаашалак еиԥшҵәҟьа аҩныҟа. Хымԥада! Абар, Шарԥыеҵәагьы ажәҩан ҵыблаауа акыр иҩкыдлахьеит, ахышә аҟнытә ибарҭоуп. Махҽшәа зыбӷа ҭаԥҟаз, инахьхьитәи ашьха иҩавҵыҵит. Уи иамаз акәадыртәарҭа агәҭаҵәҟьа кылжәаны ауп аҩада ажәҩан ишкыдла аеҵәақәа раҳ. Мза хәыҷык иаҩызаха, адунеи иқәнарԥхоит ашәахәақәа.
Ала ауубжьы иаагаз ихәыцра даалнахит.
Агәашә азааигәарахь ауп. Ажәҩан ахь ахы рханы, абни Шарԥыеҵәа иазыԥшуа, аҵыхәа хәымбиҭә ашьҭырҽыланы игәырԥшааганы иууан. Иабазеи? Ишуамызт иара, ууран изҿыз.
Изакәызеи анаџьалбеит, изакәызеи?! Алымҳа џадрақәа ақәԥсаны, ахы ҩышьҭыхны, аԥынҵа ҭышәшәаарақәа аҩада аҳауа иналаҵаны инага-аагауа, ифҩышәошәа иууан. Зны инароуӡаны, нас игәырмаҷгаха, ашьшьыҳәа аҟрым-ҿрымра иналагон. Ицәажәашама, иаапкыша!...
Иҵегьы аҽыҳаранакит Шарԥыеҵәа, шьҭа лассы ашәаԥшь ҵнаго иалагоит ашьхақәа рахь. Амахҽшьхагьы еиҳа еилгаӡа агага гәылҵуеит уажәы.
Иууеит ала, иууеит уцәа уҭанарӡыӡааратәы, имыткәмаха аҳауа иналалоит ауубжьы. Нас хәыҷ-хәыҷы ашьхақәа ирныҩуа, акакала ахәқәа инархыҵуа, наҟ, наҟӡа ицаӡоит. Ус, уахьынтә, ажәҩан ианԥазшәа, игьежьны арахь иаауеит, ара иахьааиуа, уи абжьы ԥсыда аамҵарс, ирҿыха, агәамч наҭаны наҟ иноунажьхуеит уи ала.
Ҳаџьараҭ дахьышьҭаз ауада ахышә ахь иааскьома уҳәо Дамшә ауубжьы ааигәахон. Избан, Дамшә иара иахь иааскьаны алақмар аҳәараны изыҟоу? Измааноузеи? Мамоу, ус игәы иаанагоит ауп, Дамшә ашҭа иқәуп, зны агәашә иазааигәахоит, алымҳацәқәа ақәԥсоуп, аҵыхәа ашьҭарҽылоуп. Нас абри Шарԥыеҵәа иахәаԥшны, зны абрахь алада ахы ларханы, ауура иаҟәыҵны хьаа ӷәӷәак ҟажо иӷыӷуеит. Шьхала арахь данаауаз Араԥ агәы аладакәын иахьыҟаз, уимоу уахь ахы рхангьы итәеит зны. Изакәытә ԥхыӡ мишәанқәази дызлаз, иаанагои абри зегьы?!
О, Маџь! Шьҭаҵәҟьа узбар шԥасҭаху, уаҳа насылшаҵәҟьом… Иаачҳа, макьана уабаҟоу. Мҩа хьанҭоуп узну, раԥхьатәи ашьаҿеихгара уадаҩуп, рҳәоит, аха аныҟәара еиҳагьы еицәазаап ари аԥсҭазаараҟны. Изакәытә ччарази иацы исысыз? Маахырбла! Сыԥшәма данаауа ҳәа схәы ҷыдақәа бҵәахлон, акыр ҵәахны ибымоушь уажәы, расак, џьынџьыхәак зҳәаз еиԥш. Андыбаа – ачеиџьыкауаа бырҭыԥҳамзи, аха изҿабҵо дабаҟоу, уахь уаҩ дшәаны днеиӡом…
«Уу-уу»… – ала еиҭацәырнагон еиԥшҵәҟьа, иҭахәаҽӡа игеит ашәақьхысбжьы. Азныказы иныҩныҵәааит, нас ахыԥҳәа илеиқәаҳаит. Ишәақь аахырҟәыҿны дынҭаҭәҳәан, алҩа ҩҭырббны, наҟ агәара аанда инкыдыргыланы, Дамшә днахагылеит Есҳаҟ. Агәы ҵыблааны, аблақәа хпыжӡа иааԥшуа ишьҭан.
«Унапала суааӡеит, унапала сушьит, иҟалеи?! Бзиарамзар иузызухьази? Лацәеихьшь ҟамҵакәа, уахи-ҽни еиԥшьны уҩны-угәара сҷаԥшьон.. Иҟалеи?» – абас рҳәон ала абла еиқәаҵәақәа, аха уи адунеи аҟны зегьы азеиԥшын шьҭа….
Ала зшьыз Есҳаҟ ашьацәа ианкны ирҳәазҳәазо наҟ хшьырак ахь иганы ибӷеиҵеит.
Аҩнаҭа ала анууа – ҽеи иазҳәам, рҳәоит ажәытә уаа.
Иақәнагоны иҟаиҵеит аԥшәма, иақәнага! Аҭаца дааргеит, аҭаацәа гәырӷьо, анцәа ишиҳәара еилоуп, иара ауаз аҳәоит!
Ашара ззыбзиахаша! Игәырӷьахәха адунеи иаақәлеит, зегьы арҿыхеит, зегьы рыԥсы ҭанаҵеит.
Ҳаџьараҭ егьа иҳәазаргьы, шьҭа сымцар зуам аниҳәа, рҽандраалеит.
Алагьан абжа аџьықәреи ҩежьӡа Араԥ инамҵадыргылт, иаргьы акы днадырцҳаит.
Ишимуаз, Есҳаҟи Мшәагәи ҩаицҽыжәлан, дааскьаганы, Мшәышьха дхыганы доурыжьит. Еибырҳәеит анаҩс иахьеиқәшәаша аҭыԥ, ианеиқәшәаша аамҭа. Гаграҟа, апринц иахь акәын уажәы хыс иахьрымаз.
Ҩыџьа аҽцәа Мшәышьхантә илбаауан, ҽуаҩык, дзаҵәӡа ашьхақәа дыргәылаланы, шьхак ааныжьуа-даҽакы дазцон. Ахәхәа-хәхәаҳәа аԥша асуан. Уажәы-уажәы уаԥхьа игылоу думбо анаҟәа шкәакәа быбкӡа, касышшәа иаахчылон. Усҟан, Ҳаџьараҭ аҽы ахы дааханы дааҭгылон. Араԥ аӷәырџҳәа аӷәра иацҳауа, ахы шьҭкәыцәаа инаԥшы-ааԥшуан. Абла рацәаххырақәа цыҩцыҩуа. Алаԥш акасышнаҟәақәа ирылырҟьаны, наҟ хара адгьыл анаӡарахь ицон. Иара анаҟәа, шьха ӡыхьшәа ихьшәашәаӡа уӡамҩақәа ирхьысуан. Аԥша анааҵыслак ирӡсарӡсауа, наҟ ахрақәа, атышақәа рахь иама ицон.
Ԥсҳәытәи ашьхақәа, аҳаракырақәа шьҭа ибарҭамызт Ҳаџьараҭ, урҭ акыр хара инижьит. Араԥ мыжда хаҳәи-мақьеи еимыцҟьаа, акы иннамкылаӡо ицоит макьаназ икалаӡа. Аҩныҟа ахы хоуп шьҭа, аангылашьа амам, инеиуеит, инеиуеит иқьыԥаха! Хәык ихыҵуеит, хәык илбаауеит, ашәах аҿачуп, иагәыҵачуп, иақәчуп иахьабалак.
Иҩарԥынгылаз шьха дуӡӡак дыхәнеит, дагьылҽыжәҵит аԥсааиҭакразы. Иҽы аӷәра ыркәаталеиуа иаанкыланы, хаҳә ҭаԥҟак днаҿатәеит. Аӡмыжь илӡааишьызшәа иахьшыз аԥхӡы цәыкәбарқәа еивысны, рымҩахәасҭа пақәа ылганы агәаҵахь еизон, нас уантә аҵәҵәаҳәа икаҭәон, ауабжырӡқәа исапын шәахха ашәаҟьа рыбжьачын.
Наҟ хара иаԥхьаҟа дшыԥшуаз,инахьхьи ахәы кәаҩраҟны кәаԥ еиқәаҵәак ҵысҵысуашәа илаԥш нақәшәеит Ҳаџьараҭ.
Инапы илахь инаԥыракны цқьа икылкааны дыԥшит, аха изакәыз изеилмыргеит. Иланарԥшыга даахан, иҽааибиҭеит. Ааи, ҽуаҩык арахь ԥсҳәыҟа ихы рханы даауеит. Данбадәықәла, анаџьалбеит, шьыбжь маацкәа арысҟак иныҟәахьоу?!
Имацара иакәу, аӡәыр ицушь? Иланарԥшыга аҽыуаҩ инаивакны инага-аагауа, цқьа инҭырҳәцааны дыԥшыхәт. Инаҩс, мрагыларахь ала ахәы азқәа рҟны ԥслаҳә гәарҭак ҳәуа иаҿан. Аб атәыҩақәа ҭырҿҿа, ирхәа, рханы хаҳә дук иқәгыланы ихырӡырӡа иԥшыхәуан. Аамҭала ажакьа шла ҵысҵысуан. Егьырҭ ргәы рҭынчны уа икыдын, аҳацаҟьақәа ирҿиааз аҳаскьынқәа инарымцклас-аарымцкласуа, ахыргә-хыргәҳәа ижаҳәо.
Уахьтәиала уаҳа акгьы ибом. Ус, ара ԥшәымас иамоу шьауардынқәак иҳаракны иниаҟьа-ааиаҟьалоит ауп. Каԥкаԥқәакгьы акаҩ-акаҩҳәа рыбжьы храк иаҿыҩуеит. Ашәарах рааигәара иҟазар ҟалап, урҭ дара-дара еибахьчоит, ианакәызаалак еицуп.
Дызусҭахарыдашь иахьа абырсҟак иныҟәахьоу? Гәаҟрас имоузеи, дзыргәаҭеиуазеи!
Иудыруеи иаӷацәа арахьгьы ишьҭра ихылазар? Иара арахь дшааз иҩызцәа ҩыџьа роуп издыруа. Аха, ажәаҟны ирҳәоит, аӡәы иидыруа – анцәагьы идыруеит, ҩыџьа ирдыруа – зегьы ирдыруеит ҳәа.
«Изаҵәны исышьҭало ҳәа исымоу саӷацәа, ма Алықьсандр иоуп, ма – ахьымӡӷ згаз абрагьцәа-рабрагь Ачыгба иоуп. Мамзар, дсасны арахь ԥсҳәыҟа иаауа аӡә иоуп. Ачыгба сҳәеит, аха уи имацара моу, ар иманы дсыкәшагәышьан, аха изамуит, шьҭа имацара изыгәаӷьрым!
Мамзаргьы, арахә ԥҵәаны икеицарц хаҵа бааԥсык ддәықәлеит.
Ус снеилап, лбаа агәаҩараҿы ҳаиниап, мҩак ауп ара иамоу. Акыр иҿыхьҭахеит, убоу! Сы хәыҷыкгьы нықәнаҟьахьеит, ахшьырақәа рҿы иахьынаҿаҳаз иҵааршәха уа илықәԥсы ицеит. Шьҭа ҽаанынӡагьы уа иаҿажьзаауеит, иӡыҭраны иҟаӡам. Нас, асқәа еиқәыло, еиқәыло мацара ашьха зегьы сыла ихыбны ианыҟалалак, «ух гәышьа» ҳәа ажәҩан кеикеиуа иааимыггоит. Зкыкмацәқәа ҭырҳәцааны ирхьаз ажә ласкәантраӡа
ишааҟало еиԥш ауп, ажәҩангьы ласӡа, аԥша ахәхәаҳәа иаҵасуа ишааҭынчхо усҟан.
Нас, ԥхынрак аан, амра мцаԥшь гьамгьам ду леи асы илажәлоит, ирӡыҭуа дара-дара леилаҵаны, илеижәыланы ес-с-с икыдыҩрны идәықәлоит? Усҟан иалагоит ахысра. Уажәы-уажәы ашәарах ргәы ҭшьаауа, иӡыӡымкуа иаанхоит. Аха, нас иашьцылоит».
Ԥыҭк дахьыласкьаз, лбаа, ҳацаҟьа жыцәк днавагылеит Ҳаџьараҭ.
Абан, аҽыуаҩ дааиуа, дааиуа акыр дааскьахьеит. Иланарԥшыга ибла инадикылоит, иаамихуеит, ахаҳә давагылоуп Ҳаџьараҭ. Иаӷацәа дреиуаны дыҟазаргьы, ари ахаҳә данаадгылалак: «Ҳаи, узышьҭоу абар сахьыҟоу, уҩах унапы!» – ҳәа иабџьар леигәыҵаикыр, уаҳа аҭахӡам. Ара ашьха агәаны уи дауазыԥшыху, дҿаҳахозар акәхап!
«Дабатәиу, иан лхылсеит! Дзықәтәоу издырӡо ҽуп. Ҟоҳ, ҳаи анцәа, анцәа! Абри акәзар ҟалап ашьха бӷьыци – ага бӷьыци еиқәшәоит зырҳәогьы. Никәала!
Ааи, Царгәыш Никәала ихаҭа, иԥынҵа агәы ырхәаны, иџьымшь еиқәаҵәа жәпа илахь иҵач. Даазцазеи?! Арахь дабақәнагала?! Бзиарам, даара иҿаԥшылара цәгьоуп! Дааԥса-дкараха дахьыҟоу акәу, ма каамеҭк сзааигоу акы ыҟоуп. Анаџьалбеит… Сибаӡом макьана. Амамиқәара шԥеиҿатәоу, абааԥс!»
«Чоу», – иҳәан, ахаҳә ду дызвагылыз даавҵит, Никәала маҷк дааҭрысын, иҽы ахы даахеит. Иааиҿагылеит. Ԥсышәаҳәара зыҟамлаӡеит, иамуит…
Ани абахә дуӡӡа шеизаку изқәа ирықәызшәа дхьанҭыџьӡа дылҽыжәҵит Никәала. Данҽыжәҵуаз имбаӡеит Ҳаџьараҭгьы. Ҳаит, анаџьалбеит! Хәыҷык еиҿаԥшуа игылан. Рҟамчқәа ыркәаталеиуа асаара ишьҭаркшон, ршьаргәацәқәа ираадырхон инеиҭак-ааиҭакуа. Еиҿаԥшуан, рыблақәа еихмырсыӷьӡакәа. Игәаҵантә даақәыԥсычҳаит Никәала, еилаххаа икажьыз ахаҳәқәа руакы днықәтәеит. Акьахьба хаҵагьы хаҳәык аҵкар днықәтәашәа иуит. Игәы мыжда аҭра иҭамгыло, дархыџхыџуа иалагеит, исынсырԥшрым ҳәа даҿуп, уаҿыз уҭахызар…
Аҿымҭра, дыдраҵас ашьҭыбжь гон аҿымҭра!
– Нас?! Усзыҟалама шәаџьҳәаҩыс?! Ыы?! Ҿуҭуам, Никәала? Асаараҟа ушьҭаԥшуеит! Ирблыма сыҩны, сҭаацәа лыҩнакны? Маџь… Маџьгьы дырблыма?! Ухаҵами абааԥс, Никәала, иумҳәо ирласны иҟалаз!
– Ҳаџьараҭ! – ихы дҩахашәа иуит Никәала. – Ари адунеиажә аҟны иҟамло егьыҟам. Аха, ауаҩы дзықәшәаз арыцҳара аныҟәгашьа ауп ахгьы-аҵыхәагьы.
– Ирблыма? Иҳәа, мшәан, иҟалаз! Сара акы сҟәаҟәа ишкыдыз сцәа ианырын азоуп ас ирласны сыздәықәлаз. Уи Есҳаҟ илагьы иаҳәахьан… Ирблит, ыы?!
Ухаҵоуп Ҳаџьараҭ, ухаҵоуп Акьахьба… абааԥс, уҽырӷәӷәа, ахаҵа дызқәымшәо акгьыҟам…
Ихәы-ижьы қақаӡа иҩеилагылеит Ҳаџьараҭ. Ицәа-ижьы дынҭыԥсаан, идақәа зегь ашьа рҭашәны ддысӡа дҟалеит. Инапқәеи ишьапқәеи хьшәашәома, анаџьалбеит! Ицәа дааҭрыхьҭшьааит. Абасҵәҟьа ихы иадимбалацызт.
Ишьамхқәагьы маҷк иҵысҵысуашәа ибеит.
– Иԥеиԥеиуа ахҭарԥа шкәакәа акәмызт, акасы акәын исхаҵатәыз!... Иҟалеи абааԥс, Никәала, исылоу ԥушәома?!
– Уҷкәынзаҵә… уҷкәынзаҵә…
– Мааџь!.. с-Мааџь рыцҳа, Мааџь…
– Ааи, икыдшәеит ихахаӡа иҩагылаз аеҵәа…
– Сышԥоушьи, абааԥс, Маџь! Сышԥоушьи! – аб неиҭамҳәа иҩнапык рыла ихы еимлагәа икуп. Дтәан, дтәан… ҩарны иҿыкьаса рҿылархеит илаӷырӡқәа. Ԥхашьароуп ахаҵа илаӷырӡ, ԥхашьароуп, аха… илеиуеит иаангылаӡом дара, иҟаиҵари… Аҭауад ду дызшьыз, астражникцәа еилзырхаауаз, Амаан ду хаха иҿагылаз иоуп зылаӷырӡ зызнымкыло уажәы.
– Ааи, абааԥс, Маџь…
– Уҵәуала, уҵәу рыцҳа… узхара угәы рда, уақәшәеит иҟауҵари?.. Ардашьыл рыцҳа, инамӡаша агара дакуам ҳәа…
– Маџь… Ишԥаҟала абааԥс, Никәала?! Ахыкәалаа сгәы иҭазыршәда? Сыҵәҩаншьап сымҳәази, изгәаӷьыда уи аҵжәара?! Иҳәа ирласны! Аҭаҭын еикәарҳәны амцагьы аркны исыҭ! Дыршьит аԥшқа! Дызхыршьааи, ихареи! Мгәаҭа иҟоу амаалықь
хара имазар – иаргьы имоуп… Дызшьыда, ишԥаҟала, анышә дашәҭахьоума?!
– Ааи, Ҳаџьараҭ! Иацы амра аҭашәамҭазы иабду Ҷыжә рыцҳа днаиваҳҵеит!
– Ҳаи абааԥс, Никәала, асҵәҟьа суқәгәыӷуамызт, сыҷкәынзаҵә сыла дамырбаӡакәа анышә дышԥашәҭоз, уаҳа дызбап ҳәа уҟазу!
– Уи ҟалашьа амамызт, акыргьы илеимҵаҳк-ҩеимҵаҳкит, аха, аиха ахьҭаҳаз аигәышәгьы ҭаҳаит ҳәа…
– Ҳаи абааԥс, ҳаи абааԥс, Маџь, сышԥоушьи, амра аҭашәамҭазы, амра аҭашәамҭазы. Амра аҭашәамҭа – Омар иԥсы ацҭасыршәт, амра аҭашәамҭа – Маџь иԥсы ацҭадыршәт. Уҭи сыҭи еишьҭоуп. Мраҭашәара ҵыблаауан усҟан. Уажәгьы иҵыблаауеит. Исаҳәа ишыҟалаз! – иарбанзаалак лҩацк адәахьы ишьҭуамызт, даханы ахәырқьҳәа ихәлеигалон аҭаҭын лҩа, уи дазеиқәкуазар, аха… Нас саараҟа дышьҭаԥшуан, ҩада, абӷабқәа троԥуа изкыдыз ахәы даҿаԥшуан. Еилачны, уажәы-уажәы аԥша иаанагоз аԥсҭҳәа ҵаӷақәа рахь илаԥш наирхон. Убри аамҭаз дибеит иҵәҩаншьап. Абан, нахьхьи, Ҳаԥкылҵәа дҩыҵыҵны ахәы дахьхало, иҽы ццышә хәыҷы дақәтәаны. Дҩеиуеит аџьра днылсны, абар-абар ахәы дҩықәгылоит. Дыхәнеит. Шьҭа-алада, ахшьырахь дҭалоит ауп. Дхьаԥшуеит ишьҭахьҟа Маџь, иҽырҵәиӡаны дхьаԥшуеит, аха, аџь жәпақәа дрылахеит, иаб дизыԥшаауам, даҽазнык днаихәаԥшыр иҭахгәышьан. Уаҳа дибараны дыҟазаарымызт…Ус, дагьылҭалеит ахԥысҭахьы. Абан, аҽы ашьапқәа адгьыл иалалоит, нас ахәамц. Шьҭа Маџь иӡараҩахыс ауп нахьхьи ажәҩан иаҵәа иадибало. Уигьы хәыҷыхәыҷла адгьыл иафо-иаго мацара, ихы кәымпылӡа иааизынхеит. Уигьы лассы аҽаҵәахт…
Нас, имԥсӡо, акы иамгаӡо инаур – ажәҩан иаҵәаҟны иаанхеит, уаҳа – акгьы…
Аӡәк дышәҩыкызтәыз иеиԥш аԥсынҵры иҭ ҳәа анцәа ду диашьапкуан. Уиашьапкла уҭахызар, уиашьапкла…
Никәала ихы импыҵыҩрын, ҿыцха амалаҷырра дылаԥшуа дтәоуп.
Иҩыза ашыӡ зыхьыз иеиԥш аҟәараҳәа деиҵасуеит. Инапы иахаршәыз Араԥ аӷәра қыџьқыџьуеит, инапы изыҟажом.
Никәала уи ибла иаимырбарц азы наҟ зымҩа дыԥшуеит. Иӡамҩақәа цәаакуп уигьы. Дрыцҳаишьоит цәгьалаҵәҟьа, дрыцҳаишьоит. Аха, иикузеи акәымзар..
Дықәԥеит, дықәԥеит, аиашазы, аа, абар, иалигаз! Дкыдыбгааит инцәахәы! Знымзар-зны дааимырччеит! Аха макьана, макьана ақәԥара нымҵәаӡацт, амца ахы акуеит ауп, абылраҵәҟьа иаламгацт. Уаҳа акы шԥаилымшара. Амала, иԥсырҭаҵәҟьа ишԥадырба, ахҭаҵәҟьа ишԥаҭадыршә… Акгьы зхараӡам амаалықь игәы ҵыблааны дкарыжьит.
– «Зԥа дымԥсыц уԥа диумырҵәуан» – рҳәоит ажәытә уаа. Сара сулабжьом Ҳаџьараҭ, аха уара зыхьӡ-зыԥша акыр инеихьоу…
– Ҳаит абааԥс, Маџь…исзуузеи! – дгәынқьуан Ҳаџьараҭ.
Ахаҵа иоуп Ҳаџьараҭ, ачҳарагьы змоу…– игәы сзырӷәӷәозар ҳәа даҿын Никәала.
– Ҳаи, ранаџьалбеит, аҭакәажә лхаԥыцқәа реиԥш аӡәык-ҩыџьак ҳакәын Кьахьаа иҟаз, ҳажәла адунеи ианырхырц иалагама…
– Усзыӡырҩы, Ҳаџьараҭ, уажәы исҳәо шумаҳауагьы здыргәышьоит, аха…
– Аамҭала, сара сымшала, арҵәаа-сырҵәааҳәа аџьар ҳәҳәо Аӡаԥшьаа раҳҭынра иҭан… Аха, уи иара ихаран, ихараз дагьагеит. Ари?
– Аԥсҭазаара уаҟа инҵәам, уҽырӷәӷәа абааԥсы…
– Сан рыцҳа, абри бахаанхараны быҟазма. Маахырбла закәытә разҟынасыԥузеи ибыдызгалаз. Адунеиажә … Алықьсандр иакәхап ари еиԥш ахаҵара ҟазҵаз…
– Ҳаздыруам. Абри, абри иоуп ҳәа хьыӡҳәала иуазҳәода! Асеиԥш аус атәы уадаҩуп. Аԥаса сналаган, умӡырҩуазшәа анызба саҟәыҵит аҳәара. Убри ахәылԥаз, амшцәгьа, акырцх бааԥс ҟалаанӡа аҩны дыҟан Ардашьыл. Арахә-ашәахә рҭыԥ иқәиҵеит, нас Еихамца дақәтәаны аӡы аԥшаҳәахьы дцеит. Уа иҩызцәа аҷкәынцәа дрықәшәан, инеиԥхныҩл-ааиԥхныҩлақәеит рҳәоит. Еихәмарт-иччеит, иҷкәынцәамзи! Уа иреиҳәазаргьы ҟалоит имҩа ахьхаз. Аҷкәынцәа зегьы ргәы аартыми! Уи заҳар ҟамлоз аӡәы илымҳа иҭасзар…
– Ааи, ус акәхап, Маџь рыцҳа! Угәаӷьны анышә узларҭази. Маџь ахәаша! Анышә зегьы здызкыло анышә! Цәгьеи-бзиеи зегьы ззеиԥшу анышә, акы еилзмыргаӡо анышә!
– Уиакәхеит, ааилабыџразы Еихамца дыҩҽыжәлеит. Нас ауп – адыд, амацәыс, аума акаамеҭ анцәырҵ, иҩызцәақәакгьы дызлацаз ҳәа ишьҭарҵеит, аха ани ихьӡо иҟазма, ргәы рымахьха иаагьежьит. Ашьыжь шаанӡа Гәнырхәа аҭшәараҿы дышьны дырбеит…
– Нас уаҳа убрахь аӡәы ицәаара рымбаӡеит ауаа!
– Иуасҳәари, Ҳаџьараҭ? Уҳәан-сҳәануп издыруа. Уҳәан-сҳәан ахаҵа дацныҟәар, акалашәа иҟалоит…
– Исаҳәа, исаҳәа, уҳәан-сҳәанзаргьы, шьҭазыҳәа закәыхи, сахьалаӡ умбаӡои, абааԥс, ари аамҭа!
– Убри ауха, Гәнырхәа акәша-мыкәша хабар-чабарқәак ыҟан ҳәа рҳәоит. сеидроу…
– Нас, нас?!
– Исаҳаз ауп иуасҳәо, – Алықьсандр, Ҳасан, Шьрыф, – рҳәоит.
– Ҳаи, абааԥс, уааҳәа уны акәызма Алықьсандр ишьа шиуаз. Ҳаи абааԥс, ақәыџьмақәа ушԥарфа, Маџь, угәуҽанӡамкәа, иаакылатәаны! Шьҭа адалақь икып, ихы-иҿы ақамсара амҳәаны икаижьып Алықьсандр. Иашьа Омар инышәынҭра днахагыланы «аа-ҳи-ҳи» ҳәа ихы даасуа диҵәуап, игәы далихып,. – иуасиаҭ наигӡеит. Сара сизымшьит, аха заҵкыс дзиааиуаз дилгеит. Нас ԥҳәыс дааигап, Аӡаԥшьаа дуқәа аӷьацара иалагап. Ҳара ҳаҩнгьы-ҳгәарагьы қьаԥҭажәхап…
– Ҳаџьараҭ, макьана…
– Ааи , абааԥс, Маџь сышԥауқәгәыӷуаз..
– Умшәан абааԥс, Анцәа акы иҳәахьеит…
– Уи ииҳәашаз иҳәахьеит. Ҳчеиџьыка иааӡахьаз Каӡ Шьрыф сԥа заҵә дызшьуаз дрылан, ыы?!
– Ус рҳәоит, сеидру…
– Изааухьазеи цәгьарас, ианаџьалбеит! Ачеиџьыкеи ашьеи аилаҭәара… Аҳақ … Амаҳагьара… Ҳасан дицны… Ҽыԥхҭи-ҽыԥхҭи еибабыӷуеит… Сзырхьымӡаришь, анаџьалбеит, мышкызны? Ма дара сыхьӡахьоу?!
– Ҳасан ҭауадаа дрышьклажьуп, даархәахьеит, гәыбӷан исҭаӡом. Аха, Шьрыф итәы ауп исзеилымкаауа! Ирҳәаз иашазар!.. Ииашахап ҳәа угәы излаанагаша ыҟоуп… – дхәыцуа ҿааиҭит Никәала.
– Изакәызеи, исаҳәи, абааԥс?..
– Шьрыф дықәӡааит ҭаацәала…
– Ишԥа, изахьӡузеи?!
– Убри арыцҳара аныҟала, аухаҵәҟьа, Шьрыф ҭаацәала дыбналт. Рашҭа, рыҩны гәаҩаӡа, иххаӡа иҭацәны игылоуп. Алақәа ууа иахатәоуп. Рырахә-рышәахә аанхеит…
– Измааноузеи?!
– Ыы! Измаанахи. Иҟаиҵаз ауп!... Иаԥхьаҟа изыԥшу идыруазаарын…
– Афырхаҵа Шьрыф! Аҭауад уидгыланы, ужьы уфеит. Афырхаҵа! Иаасылгаӡеит, ранаџьалбеит… Асҵәҟьа… Ахьаԥарч зхылҵуа иахәлаџьаџьон ҳәа егьарҳәозаргьы мцызаарым. Ааит, анаџьалбеит! – даагәынқьит Ҳаџьараҭ.
– Ҳдәықәлап, Ҳаџьараҭ, ҳамҩа хароуп. Уа даҽа ҭыԥк ҳаԥшааит Шардыни сареи, уаҩы иҿахарсҭаӡам, ԥыҭк уа уабап…
– Дырҩегьых аҽыҵәахра салагома?!
– Нас, схы сҭахӡам, – абар, сахьыҟоу ҳәа унеины уҽдурбома? Уаарыцҳаршьашт! Урҭ ус иаҳзоужьӡом, ҳаргьы ҳхацәоуп!
– Ибзиоуп, ибзиоуп, иаауҳәо зегь бзиоуп.
– Уара ианакәызаалак ухазы адәы уқәӡамызт, ажәлар рзоуп, урҭ рзы уагьаанхароуп! Аӡаԥшьаа иҟарҵаз аӡәы ирџьимшьеит, арахь дара рҟны акгьы рызҳәом акәымзар… – иҩыза игәы изырӷәӷәозар ҳәа даҿын Никәала.
Ицон шьхагәыла, ихырқәақәо ҩыџьа аҽцәа, ицон ашәшьы, амамиқәара рҿатәаны.
– Дахон Ҳаџьараҭ аҭаҭын, дахон мца мырԥсӡакәа. Ԥсы зхоу адунеи акықәмызт иара изы. Иккаӡа ишԥаҭацәу адунеи… Абанҭ, иббаӡа аҳауа иалоу ауарбақәагьы, анкьа иԥсхьаны, уажәы рцәаҳақәа аԥша иаанагазшәа ибон.
«Ишԥеилоу уажәы сгәараҭа? Иацоуп, Маџь анышә данарҭа. Иацоуп, Алықьсандргьы даниҵәуа иашьа Омар.
Сара сыҷкәын заҵә данбасҵәуо?… Иабду исанӡыӷә аҟны жырҭас иоуит. Сара сызқәа иабаҭыԥхо? Оо, анцәа ду!.. Абацәа
рыхшара рҵәуартә изыҟоуҵои?! Аԥхьа адунеи иқәнагалаз, аԥхьа дугар акәӡами?! Арҭ шҿоу амԥа кашәоит?» – ихы имагәыхьха дхәыцуан Ҳаџьараҭ.
– Ааи гәышьа, Ҳаџьараҭ, иуасҳәап, сара санаауаз аҭаҳмадцәа иузаарыцҳаз. Урҭ иҟалашақәа зегьы ирылԥшны ирбоит, – ибжьы ааиргеит Никәала.
– Сузыӡырҩуеит, сара хәаша… – ибжьы ааҭикааит Ҳаџьараҭгьы.
– Дахьыҟоу здыруа уара уоуп. Маӡала уизца, дыԥшааны ҳажәа ҳзеиҭаҳәа, рҳәеит. Иааркьаҿны иуасҳәап ирҳәаз. Аццакра ихьӡар, еицәеитәуеит, рҳәеит…
– Ари еицәоу…
– Ааи, ааи, ирҳәаз ауп иуасҳәо. Акьахьба дзықәшәаз арыцҳара ду зегьы ҳаҵагылоит, ицеиҩаҳшоит. Иҟалаз хнырҳәышьа амам. Аха, еицәоу ҟалар алшоит. Уи – ҳаӷацәа зыргәырӷьо акәхоит. Убри ҳмыхьааит! Аӡаԥшьаа заҵәӡам. Аҳәынҭқараа баагәараны урҭ ирыдгылоуп. Иҟарҵаз ҟәныршьоит. Уи аб дкылнагаразы ауп изырыӡбаз, рҳәоит.
Ажәакала, ишьҭоуп ашьацҳәа, аԥасақәа иреиԥшымкәа. Есуаха, маӡа, уҩны ааигәа-сигәа астражникцәа шьхныԥсыланы итәоуп, рыцәа ыҟам, ртәа ыҟам. Абас ауп ишырҳәаз. Абарҭ аҭаҳмадцәа ҟәыш-џьбарақәа ражәа иахыԥаз, иара ишиҭаху дызцом. Акы иӡаамԥшылакәа абас иузаарыцҳауамызт! – иажәа даалгеит Никәала.
– Ааи, сан рыцҳа, бышԥатәоушь уажәы? Саҳәшьцәа, с-Маџь иан рыцҳа… Сарԥыс хәыҷы ишәааӡоз дышԥаашәылырԥаа. Аҳәсақәа шәаҵкыс иаиааит!
Араԥ ҳаиуануп, аха аҽы ауаҩы ишьа алоуп рымҳәои. Уи иашаҵәҟьазаап! Иадырт иара ҳашьҭахьҟа ҽеи шыҟамыз. Иадыргәышьеит, рыцҳа. Абыржәашәоуп Араԥ! Ҳаԥхьаҟа макьана аус дуқәа шьҭоуп. С-Раԥ гәеицамк, с-Раԥ! – гәаӷла игәы ҭәуан Ҳаџьараҭ.
Ицон арҭ аҩ-хацәак хәык ихало, лбаа иҭало. Ицон еиқәышьшьы. Аҿымҭра рықәӷәӷәаӡаны, рыбӷа ԥнаҵәо ианалагалак, Никәала иаҳахьаз ажәытә ажәабжьқәак цәыригон. Иҳәон урҭ ажәабжьқәа, аха иҩыза дӡырҩуазу, дымӡырҩуазу издыруамызт.
– Арыцҳарақәа зегьы еижәлам. Ҳамҩа хароуп, Ҳаџьараҭ, ҳамцәажәаргьы ауам…
–Ааи, ааи, иҳәала, сӡырҩуеит, Никәала.
– Дыҟан, рыцҳа, нхаҩык, – иажәабжь дналагеит Никәала. – Аџьабаа ӷәӷәаны избахьаз аӡәы иакәын. Аҳа, шьҭа анцәа иҳәар, сажәымҭа шкәакәахоит, сарԥарцәа аҳәса ааргаратәы иҟалеит ҳәа дгәырӷьон. Ус, аҷкәын аиҳабы имгәа акы ааҭалан, аҟыт ааихымҵкәа дагеит. Игәыла ҭаҳмадак дыҟазаарын, дааин ихы даасуа дҵәуеит. Нас днеин, аб неиҭамҳәа днаидгылан: «Сыԥсра убандаз, иҟаҳҵари, иҳамчузеи, еицәоу анцәа уақәимыршәааит!» – иҳәеит.
«Ари еицәоу сзықәшәагәышьаран иҟоузеи!» – иҳәеит аб мыждагьы.
Ус ишнеи-шнеиуаз, аамҭа акыр аныбжьыс, аиҵбы ԥҳәыс дизырҳәеит. Цәгьарашьҭахь абзиара ҟалозар ауми!
Ачара рҽазыҟарҵон, уааҳәа уны ажь рҭаауан. Аҷкәын зегьы дрыҵагьежьаауа амҵәышәқәа аҵихуан. Ахәылԥаз рыжь ҭааны иаалган, шьҭа уаххьашҟа рхы дырхонеиԥш, аҵыхәтәантәи амҵәышә илеиуаз данынаҵахх, ашаха ахьынаҿаԥаз иааԥҵәан, жьла еиҵақьы илеиуаз амҵәышә ихагәҭа лкылцҟьаа иагеит…
Агәыла аҭаҳмада аԥсы дҵәуаны даақәҵын, сыԥсра убандаз ҳәа аб неиҭамҳәа днаидгылахт: «Иҟаҳҵари, иҳамчузеи, еицәоу анцәа уақәимыршәан!» – иҳәеит.
«Шьҭаху? Абри еицәоу сзықәшәараны иҟоузеи?» – иҳәеит шьакәармак зҿықәмыз аб хәашабга.
– Еи, уаҳа изамуӡеит, рыцҳа… – даарыцҳаишьеит Ҳаџьараҭ.
Уи аҟны даангыландаз, аҩсҭаа дичычеит умбои. Аҭакәажә рыцҳа лгәы иачҳауазеи, акәтаӷьцәа илкәкәаа илааӡаз лԥацәа акьалантарқәа неивалҵеит, ларгьы дҩахыԥсаа дцеит.
Ани агәыла аҭаҳмада деиҭааин. Ихы даасуа дҵәуаны даақәҵит. Днеин, сыԥсра убандаз, ианамухгьы еицәоу анцәа уақәимыршәан ҳәа, аҭаҳмада дидышшылеит.
«Сеилгеит зегь рыла, еицәоу ҳәа уаҳа сзықәшәараны иҟоузеи…» – иҳәеит егьи.
Ишааи-шааиуаз аҭаҳмадагьы диеит. Ихи имаҵи еибамуа, арахь ҭынха димамкәа аиарҭа дагәылахеит. Дааихт ани аҭаҳмада ҟадыџь.
«Абри еицәоу шьҭа уаҳа акгьы уақәшәаӡом уара!» – ҳәа наиаҳәаны, ӡык наимҵаргыланы дцеит.
– Ҳаӷоу дзықәшәаша дақәымшәеи? Уи зегьы ззуҳәо еилыскаагәышьоит. Ааит, Маџь сышԥаушьи … Амзахь ихахаӡа зҿыҩазхаз Шарԥыеҵәа агәахәтәы иахьырмыгӡеит. Иабду дихылаԥшуеит уа, инапы икәыршаны диваиоуп. Дихьчап шьҭа… Арахь дырзымыхьчеит, аха… – Аԥҭа еилацәашьқәа зԥыражьу Шарԥыеҵәеиԥш деиқәшәы дцон Ҳаџьараҭ.
Ахаҳәырддыра иананылалак, аҿаҩ-саҩҳәа аҽышьапхыцқәа рышьҭыбжь гон, еихымца-шьанҵоушәа кәицқәак ныҵыддиаауан…
Шардынгьы Никәалагьы жәамышҟа дырҟажеит Ҳаџьараҭ Ҳаԥкылҵәа, дахьнаргаз уаҳа имуа далагеит. Зны уааԥшы рҳәеит, аха дузынкыло дыҟазма, нкылашьасгьы имази?! Аҳәа агәаҵәа зыӷроу аӡәы иакәымзар.
Ианамуӡа Шардыни Никәалеи аҵх еиқәара рыҽнамаданы ицеит Ешыраҟа, ԥшыхәра. Ҩымш-хымш рхабар ыҟамызт. Ҳаџьараҭ игәы еибафон, уажәы-уажәы дҩаҵҟьон аҽнышьыбжьон дҽыжәларц, аҩныҟа дцарц. Аҩныҟа… Имаҵәҟьамзи, мшәан, аҩны, ауаа зегь реиԥш дынхо-дынҵуа дыҟамзи? Ааи, дыҟан…
Ахаха рзы иааҽыжәҵит Ҳаԥкылҵәа. Амза гылаанӡа рыԥсы ршьеит. Нас руапақәа рыҽрылаҳәаны, хҩы ахацәа рыҽқәа иларықәтәаны рҿылархеит Ешыраҟа. Уаҳа иҟаиҵагәышьои шьҭа?... Иԥа ҩынтә дибеит, ахынтәраан инышәынҭра агәы инапы ықәишьит, ус иқәашьхеит!
Ешыра иаалалоит. Абар, Гәымсҭа аҽҽаҳәа еилашуа ашьҭыбжь ахьааҩуа. Уи ахԥша аҳауа ҿацаӡа иаанагоит. Абар – аџьра, ахьацара, ажара. Урҭ рнаҩс иҽырхәмарырҭа адәҳәыԥш, ихәыҷра, иҷкәынра зегьы-зегь зыдҳәалоу аԥсабара. Зықьнашықәса дмааиӡацшәа арахь. Ааи, амбатә ҵуеит, ҵабыргны. Зегьы рҭыԥқәа рҟны инхеит…
Ишԥаҭынчроу. Ԥхныгаҵас ихьанҭыџьӡа ауп уи аҭынчра шыҟоу иахьабалак. Аақ-аақҳәа иналаршә-ааларшәны лашбыжьқәак умаҳауазар, иҭоууа иҟоуп. Аҵх акыр имнеихьеи, ицәоуп ақыҭа.
Игара арҵысуан абри Гәымсҭа аӡырҩаш ашьҭыбжь, нас инарҵон аныҟәашьа, аҩра, аҵәыргыла ахыԥара. Нас – аҽықәтәара. Ацәҟьара аихсра, аицлабрақәа… Абарҭ зегьы илазааӡоз абри аӡырҩаш ԥагьа ахԥша акәын, уи ацәқәырԥақәа ракәын, уи еилашуаз ашәах цқьакәын. Дагьакәабон, дагьашьышьуан, агәымшәара, анхаҩы иқьира иланааӡон. Иара шьха ӡыхьын азы ицқьан, иӷьеҩын, агәамч аман.
Аԥҭақәа цәырҟьа-цәырасуашәа амза ааршәаҳауеит, нас иаразнак иқәабшәшәырахоит уи аҵаҟа зегьы, аха ахаҿы анаарыцқьалак, ашәаԥыџьаԥ разыншәаххоит.
Убри аамҭазы хҩы ахацәа рыгагақәа хәхәа-хәхәаӡа, еизааигәаны, ҿыц иҩылыззаз анышәынҭра агәы иаақәлеит. Игәӡаӡа анышә агәы ылҳәаны иҟан. Ипашә-пашәӡа зцәа зхыхыз ақәыц шьаҟақәа ԥшьба баӷьаӡа иарсын, қәыц масарла адаанқәа цәырҳәны иаархан. Ақәыц афҩы уԥынҵа иҭасуан.
Агагақәа рыхԥагьы мқәацаӡо уа агәы иқәын. Рыхҭарԥақәа рывакуп, рыхқәа ларҟәуп. Ахҭырԥақәа акы шкәакәоуп, уи азҿацәк анышәынҭра агәы иқәсуеит. Игылоуп ус.
Анаҩс иҟоу анышәынҭра агәы шьҭыхны иҟаӡам, иҭаҳахьеит. Ардашьыл иабду инышәынҭроуп уи.
Зынӡакгьы ибла мцәаакӡеит аб неиҭамҳәа. Избан? Иаргьы издыруам.
Ҳаџьараҭ иаби иҷкәыни рнышәынҭрақәа дырхагылоуп. Ишԥаҟала, мшәан, абас?! Ааи, ишԥаҟалах… ус иҟалеит! Убасҵәҟьоуп ишлыхьыз Ач-ԥҳагьы, лыҷкәын инышәынҭра дахагылан, деимацәыххаа, ашәы лхьыссы…
Абду ибаҩқәа цқьахахьеит шьҭа, иҟәашӡа еиҿаԥсаны ишьҭоуп. Ақәа, асы, анышә дара ртәы ҟарҵахьеит. Абаҩи ажьи еилнаргахьеит зегь зымчу, зегь зылшо аамҭа.
Маџь? Уи деибгаӡа, дыҵәрышкәаӡа, уа анышә аҵаҟа акәыба дҭоуп. Ихьӡ уҳәар дааԥшрашәа… макьана аамҭа иԥырхагаӡам иара.
– Ҳаи абаак, ас азакәызма узысҭахыз, Маџь?! Ҳаи, анаџьалбеит! Мамоу, усҵәуаӡом саргьы. Ааи, усҵәуаӡом! Алықьсандр ишааҟаиҵазҵәҟьа саргьы иҟасҵоит, сахькылнаго збап! Уҟаз, Маџь! Уҟаз! Саб, акыр умчзар уааихылаԥшла умаҭа, дхәыҷыми рыцҳа, имацара дшәар ҟалоит.
Анышәынҭра агәы иқәыз агагақәа неиԥхьба ицеит, ԥҭа ҽыҭк амза ианаԥыраҳа. Нас раԥхьа ԥшьаала Ҳаџьараҭ игага аацәырҵит.
Абри аамҭазы, Маџь инышәынҭра агәы иқәыз аб игага аақәацмацеит. Уи Араԥ акәын иҟазҵоз. Аԥшәма изқәа ахы ахьнашьуа иалагеит. Дааҳәны днаҿаԥшит. Абла маахыр-ҟәазқәа (уи аблақәагьы амаахыр еиԥшуп), алацәақәа ааикәанаԥса-ааикәанаԥсеит, дырҩегьых аԥышә ала инеигәҭас-ааигәҭасит. Даҿаԥшуеит, аԥшәма. Аблақәа цәаакуп, расахык иаҟараны алаӷырӡқәа аҿышәшәаны илеиуашәа ибоит. «Иуасҳәози, Маџь, угәы ҭынчыз, уабду духылаԥшуеит, ҳара уаҳзымыхьчеит, аха шьҭа иара уихьчап. Ушьҭахьҟа акы уацәымшәан, сара сахьынӡаҟоу!» – абас иԥа диацәажәон аб. Нас уаҳа аамҭа имоур ҟалоит. Даара мҩа цәгьахеит дызну, дахькылнаго издыруам. Диацәажәалааит. Рыцҳа… иԥазаҵә иами.
Араԥ ҩаԥхьа ахы неихьнашьы-ааихьнашьит. Нас ахы ҩышьҭкәыцәааны ахахәда аҟьаҟьара аганахь иаархәаны, алымҳацәқәа кьацә-кьацәӡа, алашьцара иалаԥшуа «хәырр» аргеит.
«Шәгәышәҽаныз!» – иҳәеит Ҳаџьараҭ иҩызцәа рахь.
Ихьшәашәаӡа, авиҳәа ԥшак ашәаԥыџьаԥ аарҿыхеит, амахә-чымахәқәа назаза-аазазеит. Аԥҭақәа амза иҩаԥырачит.
Абри аамҭазы, Ардашьыл инышәынҭра агәы иқәыз агагақәа хԥа нықәба ицеит. Ҩахьхьи, Ҳаԥкылҵәа ааҩсан, зны аџьра ахәаны Ардашьыл инаур ныҵаба ишцаз еиԥш, уаҳа ихнымҳәӡо.
Ашәарҭара иҭагылоу, мамзар аҽы баша иқәырқәыру аилкаара уадаҩуп. Рыԥсы рӡароуп.
Ҳаџьараҭ напыла-шьапыла зҳәаз иеиԥш, иҩызцәа идирбеит, наҟ абнахь цашьас иамаз, уахь амҩа кымзар. Иҽыжәымлакәа, ус ԥшьаала рыҽқәа раӷәрақәа ирынкны ашәаԥыџьаԥ еилачырахь рҿынархеит. Уаҟа ҳаԥ хәыҷык аман, аҽқәа ныҵаҿарҳәеит, цашьа рымаӡам устәиала.
Баша акы иаршәоу, мамзар?... Иаагьежьны иҵиҟә-ҵиҟәуа, аҵлақәа инарывагыла-аарывагыло маҷк арахь иааскьеит. Нас иӡыҩ-ӡыҩӡа иаагылеит. Убри аамҭазы, инахьхьи аҵла шәпа авараҟынтә амца аахәыҵыҷҷан аҵықь ааҭгеит. Дыдраны, мацәыс еимҟьараны аџьра иҩылҩит ахысбыжьқәа, аҳәирақәа аахәыҵлашааит. Уи илақәырццакны Аӡаԥшьаа раҳҭынраҟынтә аху-суҳәа алақәа ааилалеит.
Забџьар агәҭа ашшара кны Никәалеи Ҳаџьараҭи ирыбжьагылаз Шардын: «Аа, сыршьит, сара разҟыда…» – иҳәан, длеизҟәыҿын, ҿыцха дылкаҳаит.
– Ҳаи, абааԥс! – дныҩныҵәааит Ҳаџьараҭ.
– Дыршьу рыцҳа?! – днеихаххит Никәала. Аҩыџьагьы ахыԥ-сыԥҳәа рҽынкарыжьын рҩыза иахь инаҳәазеит. Иоуразоуроу амза ашәахәа иқәнарԥхон Шардын рыцҳа. Изнапык ала ишәақь агәҭа икын, егьи инапы игәаҵаӷара иадын. Аҵәырҵәырҳәа ашьаԥшь кылхәраа иҩеиуан, ашәах ацны.
«Шәца, шәца шәара… сҭаацәа рыцҳа!..» Даҽа ажәақәак ациҵақәан, аха уаҩы еиликаауа иҟамызт, ашьа ихәлаҵәон.
Рыцҳа, иеиқәкыха рмаӡеит, дхьаԥины деилаҵәины дааҟалеит. Иблақәа рҳаны иахьаахитыз, ишеишеиуаз амза хыҷҷало ус егьаанхеит.
Ахьча иныга кны уа амзаҟны зырахә гәарҭа ирылагылаз дшанханы лбааҟа дыԥшуан. «Еимаркуазеи, изнибарҵәозеи ауаа, раџьал ааны имԥсыр ҳәа ишәома?» – уамашәа ибон.
«Ааи, ари адгьыл ҳакуамызт, сара сықәыргеит» – ҳәа уи ахьча диҵаԥшуан Шардын.
Илақәырццакны шәақьхысҵас бжьык ҿацаӡа иаагеит. Уи абжьыцәгьа зхоу димдыркәа Ҳаџьараҭ, дышԥаимдыруа, ауриадник Маан ибжьоуми.
«Шардын рыцҳа, ааи Шардын рыцҳа, уашәа снымҩасааит, сымшала…» – игәы ԥыжәжәон Ҳаџьараҭ.
– Уиа, Алықьсандр! Иара длоушьҭит, аха аҩызцәагьы имоуп. Шәымгылан уара макьана, уабацо, Ҳасан?! Уа шәиа сымҳәеи!!! – ибжьы даара иҿацан Амаан.
Убри аамҭазыҵәҟьоуп Ҳаџьараҭ иабџьар ахьхьаҳәа ианцәажәа. Уи иацнарӷызит Никәала итәгьы. Ахысбыжьқәа лҭагәыргәыр-лҭагәыргәырын иааиқәтәеит. Ҭынчрахеит акгьы ҟамлаӡазшәа.
Еивагылоу ҩ-ҵлак ихәхәа-хәхәаӡа ирываиан арҭ иаанхаз ҩыџьа.
– Ҳасан, арымарахьала усзааигәаха, уааласы! – ихарамкәа ҵлакы аҵаҟа ибжьы ааҵаҩит Алықьсандр. Ҳаџьараҭ дшынеибакәу длымҳаха, дыблаха, уахь дыԥшуа далагеит. Ус, уи аҵла амцабз аавыҷҷан, аҵықь-аҵықь ааҭгеит. Ҳаџьараҭ дзыдиалаз аҵла ашьапы иҩалапҟеит ахқәа.
«Шардын рыцҳа цәгьаԥсышьа изҭаз иара иоуп. Ицәаара зызымбои, маҷӡак ицәаара. О, амза, уабаҟоу абааԥс, абыржәеиԥшҵәҟьа усҭахымхацт! Аԥҭа хәыҷӡак наҟ унаԥырҵ, маҿак адамхаргьы! Иаԥырҵуеит, агага ныҟәоит.
Аҵла ашьапы ашәпара маҷк иацлеит. Убри иацлаз азганк илақәкны аҟәақ ааҭиргеит Ҳаџьараҭ. Илақәырццакны, аҵықь-аҵықь ааҭгеит уахьынтәгьы, аҵла шәпа ашьапы иавагылаз хазы ддәықәлеит, даабалыбаҭан, афасара дҩылаҳаит.
– Аа, шәанаџьалбеит, дыршьит, Алықьсандр дыршьит! – ԥҳәысҵас акәу-кәуҳәа дыҳәҳәеит астражник.
– Аа, уқәақәра згааит Ҳаџьараҭ, мчыбжьык шԥахумырҵ ушьоура, аа, унапы сакәыхшааит, ушьа кәапеила ишԥоута! – ибжьы иргеит Никәала.
– Дысзаргеит угәахәоу?! – уахь дшыԥшыц дыԥшуан Ҳаџьараҭ.
– Уи илеишьа зеиԥшраз ала, сеидру, ҳаӷоу инасыԥ цәгьахеит.
– Ус акәхап, ус, саргьы ус сгәы иаанагоит, саргьы ус. Уцәа ҭынчыз, с-Маџь рыцҳа, шьҭа… Ушьа ууп, Никәала уҽумырҵысын. Ахысрақәа ҳарҟәаҵроуп…
– Ҳаџьараҭ, ҳҳәазароуп шьҭахьҟа, излауала аҽқәа рахь! Инахьхьи асура злагылоу ала уԥши!
– Избоит, избоит, арҭ рацәоуп, шьҭахьҟа! Ардашьыл рыцҳа, иԥсы раҳаҭуп шьҭа! – шьҭахьҟа еихеит ахацәа.
– Ҳасан иӡбахә ахьырҳәаз уаҳау?! – ибжьы наиргеит Никәала.
– Исаҳаит! – ҿааиҭит Ҳаџьараҭгьы.
Аҿҿа-ҿҿаҳәа ашәақь асамԥалқәа рышьҭыбжь геит, агәгәа-гәгәаҳәа аҵлақәа, ахыбрақәа рыҽрыварыжьит астражникцәа.
– Иоушәыжь амца! – дыҳәҳәаӡеит аӡәы. Аҩны-агәара акәша-мыкәша ихәыҵууааны ахқәа ааиуеит. Акырцх, акырцх! Абыржәакәын аԥҭақәа анаҭахыз. Аха, урҭ зынӡак амза иаԥырҵит. Иара амза ахаҭагьы, арахь, Ешыраҟа илбаауа иалагеит. Ихьы-раӡынны, еилаарцыруа илеиуеит, ара игылоу аџьқәа рхы иқәтәарц.
– Ишеиқәтәаз убоу ахысбыжьқәа…– иҩыза днаиахәыҭхәыҭит Ҳаџьараҭ.
– Умыццакын, Ҳаџьараҭ, зны, арҭ уажәы иԥшыхәуеит ауп, – иҳәеит егьи.
– Ҳаҩны рыцҳа, аҟыт-ԥсыт ыҟам, аҳәсақәа ргәы цаны иԥсызар акәхап.
– Ҳаџьараҭ, аҵәыуаха ҳамаӡам уажәы!
– Уа уиашоуп, ахаҵа ианиаамҭоу абыржәоуп, иҵегь ҳҳәазап, абанҭ ачықьқәа рҟны ҳазнеир, нас амза аҭахызар асаарагьы итәааит, иаҳԥырхагаӡам. Даргьы уи алашара иацәшәаны иахьызцәырымҵуа умбои…
Аху-суҳәа ақыҭа лақәа еилалоит, ауаа ҿыхан, иӡыҩ-ӡыҩӡа ишәаны риарҭақәа рыҽрыларԥсны ииоуп. Иацоуп Ардашьыл гәлымҵәах анышә данамарда, уажәы уи инышәынҭра аҟәҟәаҳәа ахысбыжьқәа ықәыҩуеит.
Даҽа ҽаԥарак аҟара илаҳәазон еиԥш, аҟәҟәаҳәа ахқәа рӡывасуа иалагеит. Адгьыл илықәыԥс иаанхеит, аҩыџьагьы. Еиҭагеит ахысбыжьқәа, уажәы наҟ ирхыкны ахқәа кшон. Гәынхәҵысҭала ихысуан, иубои, лашьцами! Иааихсыӷьт. Алашбыжьқәа рыда акгьы уаҳауамызт.
Еиҭалаҳәазан, иҵыҩрны икажьыз аџь илаваиеит. Еиҭоурыжьит амца.
Ҳаџьараҭи Никәалеи ааиҿахәыҭхәыҭын, иааидыҵын, лада-ҩада инеиҭас-ааиҭасуа рыхқәа кылмырҳәҳәаӡакәа ҩба-ҩба бџьар ҭдырҟьо иалагеит, нахьхьи амца ахьхәыҵҟьоз ахь ахы рханы.
Убасҟан, уамашәа иубаратәы иааҭынчрахеит.
Ҳасан мыжда Аӡаԥшьаа рзы дшьауаҩны дышԥаақәгыла! Хылԥаҵаҟьараа дрыцуп. Иара еиликаауоу Ҳаџьараҭ арҭқәа шидыруа?
Кьахьаа ркәасқьа ақә амза ықәԥхоит, агәарԥ ашәахәақәа ҭаԥсоуп. Нас иӡса-ӡсауа, аԥҭақәа рҟәаҟәа иқәтәаны ашьхаҟа ахы археит амза, ҩ-мҩакы амоуп. Зны, амшын ахь ицоит, зны – ашьхаҟа. Даҽак ззымдыруа амроуп. Еснагь изныц амҩа иануп – ашьхақәа иҩарывҵыҵуеит, нас илеины амшын илхәыҵаҵәыруеит.
Ишәаҟьаӡеит рыцҳа, Кьахьаа ргәараҭа, Маџь икьаасбжьы зқәыҩуаз агәараҭа, ахәацра зхашьшьы ақьаԥҭажәхара амҩа иқәу агәараҭа. Ишәаҟьаӡеит, арысҟатәи уаха абџьар иҭҟьахьоу…
Ажәҩан агәы иныҵсын, ԥҭа-хычбаба дук хаччыла амза инаҿалеит. Ҳаџьараҭ Никәала днеигәҭасит. Иҩышьҭыбӷьыжәаан, рыбӷақәа ырхәаны иқәасқәасуа рыҽқәа рахь еихеит. Знык изҽыжәлар, Шардын деимак-еиҿакны аҽыхәда дықәҵа абнаршәыра иазцон, ҵаҟатәи амҩахәасҭала. Ус егьыҟарҵеит, инаӡеит рыҽқәа рҟынӡа, аха… иааигәаӡаны аҟәҟәаҳәа ахысбыжьқәа геит.
– Ҵаҟала усышьҭал! – ибжьы аагеит Ҳаџьараҭ, аҽԥыхәшә иацгылоз Араԥгьы наҵҟьеит.
Абар ишарккоит шьҭа, амза шанхоит, лассы абнеиқәара рҽарымҭар иҟарҵари?! Уа мҩахәасҭа хәыҷык ылгоуп, убри ианыланы, амыӷ-чымыӷқәа рыхьҳәазо еихоит ԥхьаҟа.
Рышьҭахьҟа ирышьҭыҩны игоит Шардын рыцҳа иҽы акьыркьырбжьы, ашьхәа иқәгьежьаауеит. Аха, иҟарҵари, аҳаиуан акәым иара дырзымгеит…
Ешыра иҩалсны Уазаџьара ахәы инхыҵит, ашарагьы адәы иаақәлеит. Шеит, аха абжьааԥны ишшац акәӡам иахьа ишшаз. Иацы арык рҵыхәа ҭызгоз ауаҩы, иахьатәи ашара имбеит. Рыхқәа рықәыжь, абна агәы иахо ицоит Ҳаџьараҭи Никәалеи заҵәӡа.
Ари ашьыжь азы Акьахьба ибаҳчаҿ шьаарҵәыран иҟаз. Сакасанҵала иҵыргон Ашьхарԥа Шардын, Ӡаԥшь-иԥа Алықьсандр, ҩыџьа астражникцәа.
Алықьсандр иарма напы ахьҿакыҵәҟьаз иҟәыбаса иҟан.
«Ҳақла ашьоура гәырдароуп, насыԥроуп. Қәнамгала ашьоура – аҽадара аҵкыс еицәоу ҽадароуп!» – рҳәон ауаа.
Абаҩԥҵәа атәы здыруаз аҟазацәа адгаланы иршьашьлыкны иҿарҳәеит. Мчыбжьык аҟынӡа ахьаа цәгьан, нас дҭынчхо далагеит. Аха, цәгьа дгәырҩон Алықьсандр. Инапы акәмызт иигәырҩоз, уи зынӡаскгьы агәхьаа икымызт. Абас, абри уаҳа уаҩы димыхәо ишԥаҟала ҳәа игәы ҵыблаауан, дхагахон, иашьа дызшьыз уажәгьы иԥсы ахьҭоу азы, уамашәаӡа ибон уи. Ҵабыргуп, иҷкәын дишьит, аха ҵакы аиҭаӡомызт. Уи закәи, уи башан. «Егьаурым, макьана аамҭа ыҟоуп. Уажәы хәыҷык сааӷәӷәаханы сшьапы саақәгылар, нас иҳаибарбап, ахаҵара закәу! Ус ашәа аккаҳәа иҳәо дызцозар ибап. Адалақь макьана искӡом, сашьагьы дысҵәуаӡом. Сҭоуба насмыгаӡаӡац…» – абас дхәыцуан Алықьсандр.
Иан, Ач-ԥҳа инхәыҵакны амыткәма ҳәо абаҳчақәа, ақәаҵақәа дрыҵан, еиқәаҵәаӡа ашәы лхьыссы. Ус длеиҩеиуан, баша агәхаршҭразы.
Атәы иакәзар, деиқәхәарҽха ананырақәа дрыҵан, ирыцқьон, нас иахьа мышмыхәла, ҟыгә-чыгә имшын. Илахь ааиҵыхны уи ахаҵа уаҩы димбацызт.
Иԥҳәыс мыҵмыџьхышәҭҵас деилыԥхаауа, еиҳа-еиҳа дҿахон. Кьаҭара зқәым цәымза лашараны дшеишеиуа, агәарԥ еихԥсаауа, лгыгцәа ргыланы уажәы-уажәы алада Ҳасан инхарҭахь длаԥшуа дықәын. Лызқәеи лӡара лахыси рҩычон ихьԥштәылоу лыхцәы жәпақәа. Урҭ ишакәым хәыцк рылкьымкәа еиқәзаҷ иԥаны иҟан, еснагь еизышәшәо лызқәа дырҽырбон. Деихытаруан, деикәагьежьуан, лшьа цәқәырԥо лгәамч иаҵасны жәҩанахь иаршәуан, ҭынч тәашьа лымамызт.
Лыбла ӡмыжь иаҵәақәа ушьапы уқәырҟьон, соуп зҳәо хаҵак уакәымзар, уара ишуҭаху уеиқәдыршәомызт.
Уажәык, анеи-ааи еиҳагьы иагхеит ари агәараҭа. Иҟәиҭхеит аҳҭынра.
Рнаҩс, Кьахьаа ргәараҭа акәзар, игәыҭшьаагоу мыткәмабжьуп иҭыҩуа.
Амыткәма ана, амыткәма – ара…
Ус ишааи-шааиуаз, ҽнак агәыла азла еиханы аҳҭынрахьы идәықәлеит, Алықьсандр деицәахеит ҳәа.
Ахьаацәгьа азцәырҵит инапы, уаҩы дизымҟажо даналага, иԥдыртлеит еилархха иҿаҳәаз ахәра. Узҿаԥшуеи, уаӷеимшхара, ашәытара аҿысны, ипланы, иахьабалак ицәа-ижьы аҽахьыгӡара иаҿуп! Убри ауха измыршеит иаргьы.
Ахымыш ашьыбжьышьҭахь деиҵхәаа иашьа Омар днаиварҵеит. Убри акәхеит, Аӡаԥшьаа раҳҭынра агәашә ду аҿацаҳәа аҵәымыӷ ҩалаҟацеит.
Алықьсандр инышәыҭара ашьҭахь илақәырццакны, Кьахьаа рыҩнгьы-ргәарагьы амца ҩацралан, иҩықәццышәааит.
Ҭаацәарак иҭәы-иԥха еикәазааӡаз аԥацха агәҭаны икнаҳаз архышьна ахьҿакыз аҿаҩҳәа иааԥҵәан, ахәхәа-аӷьӷьаҳәа еиҵаԥса-еиҵаԥсо, уи адаҷ цәеиқәара леин, итатаӡа ахәа ишьҭаз илахәлаҳаит. Аӷ хатәаланы ажәҩан ахь еихеит.
Ахәышҭаараҟны уаҳа кәиц цәыҵыҷҷаауа иумбо, зегьы леихәлабга ицеит, ицаӡеит… ашьҭамҭа ҳәа акы нмыжьӡакәа.
Ицеит шықәсқәак неишьҭала-неишьҭаланы. Аамҭа иазмырӷьо ахәрақәа ус имжьыжькны иаанхеит. Зны амра хааӡа иԥхоит, аха зынгьы – аҵааршә ыҟоуп. Агәырӷьарақәа, агәырҩақәа – еивҵарххы-еивҵарххы еишьҭоуп.
Ҽнак, Ҳаџьараҭ илымҳаҟны иааргеит ауаҩы дзырдагәаша, ауаҩы дзырлашәша ажәабжь, Амаан иҳәамҭаны:
«Кьахьаа ш-Кьахьаау, урҭ инрышьҭраку анхацәеи дареи ццышәха иқәызҵаша аурыс казақцәа шәҩык ааҳгараны ҳаҟоуп. Убарҭ аанӡа Акьахьба иҽҳаиҭар – иаб иԥсхәуп!»
Ааи, ари ишәарҭоу акоуп. Акьахьба уажәраанӡа Амаан иҟны (ачараҟны) дцәырҵуа, саҳәшьа дымҵазырсыз дрыцрысҟьоит ҳәа астражникцәа ахьыҟоу днеиуа-агьиуа дызҿқәаз, шьҭа иауамызт. Урҭ аказақцәа рыӡбахә акала игон. Изышьҭалаз – ишьҭалаҵәҟьар акәын, дыктәызар – дыркыр акәын, дышьтәызар – дыршьыр акәын.
«Акьахьба ана дрымбази, ана икәымшази, аахьхьи имеиҿахысзи!» – абри амацарала иаауан уажәраанӡа. Шьҭа иҟало аҳәара атәы уадаҩуп.
Абар, ҿыц иаацәырҵит ааԥынра. Амшын иахылҟьоит аԥхарра, аҳауа ҟәымшәышә, амра гәыбзыӷ, ааилалан, аԥсабара зегьы иаҵәабӷьыла аҽеилаҳәара иалагеит. Ишәҭуеит адәыкакаҷқәа, ашәирыӡыӡқәа, урҭ иреигәырӷьаны ашәа ҿыцқәа аԥырҵоит аҵарақәа.
Зегьы-зегьы есааԥынра иҟарҵалац, рхьышьҭра инықәлеит. Ус зықьнашықәсала иаауан, ус иагьцоит.
Ешыра ақыҭа ахәылԥазтәи ашәшьыра ахатәон. Ахьарчҳәа игәыԥсыршьагаха амшын ацәқәырԥа ссақәа рыбжьы ааҩуеит. Уи амшын ҟәызга ду ара ааҵроуп иахьҭажьу. Аҵаафҩы аманы иаауеит, уантә аԥша анасуа.
Ааԥынра шааз ззымдыруа, ацәа иалахаз аӡәрыҟазар иранаҳәошәа акьу абжьы гоит.
Аҳаскьын-ҿа иалачаз ажәқәа рычыргәқәа ирыхҟьашо ргәашәқәа ирыдгылоуп, рыбызқәа нкылхны рҳәарақәа рхы-рҿы рбзо.
Ахәылԥҵарақәа ниаҟьа-ааиаҟьоит, акәыбырқәа инарымҵас-аарымҵасуеит. Еицрыхәхәа аԥса дуқәа зхагылоу Ӡаԥшьаа раҳҭынра агәашә илавалеит ҩыџьа аҽцәа, руапақәа рҽылаҳәаны. Иԥырԥыруа ахҭарԥа шкәакәа зхаз ауаҩы, арыӷьарахь агәарԥ ду дыҩҭаԥшит. Цәашьык ҭааӡа хыхь акәасқьаҟны аарла ацәаара убоит. Ачԥҳа луадаҟны акәхап. Уи акәасқьа инавакны наҟтәирахь игылоу аҩын хәыҷ аҟынгьы ихахаӡа цәымзак аркуп – атәы иԥҳәыси иареи мыцәаӡацт макьана. Абаҳча аҵыхәан иҟоу аҩ-нышәынҭрак рҟны наӡаӡа имааԥшӡо ицәоуп ҩыџьа аишьцәа – Омари Алықьсандри.
Уаҳа акгьы. Абри ауп, мшынҵас зыԥсҭазаара цәқәырԥоз аҳҭынра ду иазынхаз иахьа.
Игылоу ахыбра дуқәа дамрахеит.
Ҩахьхьи, арҭ иҩархыкны ишьҭоуп Кьахьаа рҭыӡҭыԥ.
Уа инхаз – еивоу ҩ-нышәынҭрак – абдууи имаҭеи ахьжу.
Игәаҵанӡа даақәыԥсычҳаит ахҭарԥа шкәакәа зхаз. Нас арҭ аҩҽцәак илеиуа-илеиуа арымарахь ала ҩ-ԥсаҵлак зхагылаз агәашә ду иладгылеит. Амаҵурҭа еихҳәа аҟны алашара иҩнаҷҷо арахь ашҭа азбжакгьы арлашоит. Амца агәгәаҳәа еиқәуп, чуан дук ахакнаҳауп.
– О, аԥшәма! Уҟоума , аԥшәма?!
– Ҳаҟамкәа иаауеи, ара ҳаҟами! – аақ-аақҳәа зҿаазхаз алақәа дрыҵаҟьо, аца аҵаҟа дааҵыҵит Ҳасан. Зыԥшәма иажәа ҩбазымтәыз алақәа руалԥшьа нагӡаны, иҳашҳашуа наҟ инагьежьит.
– Бзиала шәаабеит. Шәҭал арахь! – агәашә асақь алхра иҽыназикит аԥшәма, цқьа инкылкааны аҽцәагьы днарыхәаԥшит. Инапқәа уа асақь иаадхалеит. Дрыхәаԥшуеит изеилымкаауа. Иқәацә-қәацәӡа аҽқәа ирықәтәаны игәашә иадгылоу ауаа. Ахҭарԥа шкәакәа! Араԥ мыжда!
Ааи, асасцәа бзиақәа изааит убама, бзиала шәаабеит ҳәа дырԥыларатәы!..
Ҳасан ибла ԥшӡақәа узырҭамԥшуа илашьцакит, амца ҩеиҿықәтәеит.
– Бзиа ҳауба, цәгьа ҳауба ҳауҭааит! Мышкахы, мышкаҵыхәан ас ҳаиқәымшәар ауамызт! – иҳәеит Ҳаџьараҭ.
Ԥшьаала асақь иикыз аауижьын, шьаҿақәак шьҭахьҟа днаскьеит:
– Қәылара шәааизар, сҽеибысҭап саргьы! Ибџьардоу ирҭеислымра ахаҵа иаҭәам! – ирхыџхыџны даацәажәеит Ҳасан.
– Уажәа былгьақәа наҟ инкажьны, уизыӡырҩ Ҳаџьараҭ, ажәақәак уеиҳәоит! – иуапа ааизышәшәеит Никәала.
– Сӡырҩуеит, Ҳаџьараҭ!
– Умӡырҩыр, уабацагәышьо! Уӡырҩла. Аказы уҳаргәырӷьандаз ҳәа ҳшымааиз агәра угозар акәхап. Абрахь агәашә уааҭыҵны, абни ахҵысҭа унықәгыланы, угәылацәа Камшьышьи Хәакьеи рызҿыҭы, шәыҳәсақәа шәыманы шәааи, сасцәақәак
сҭоуп ҳәа. Абыржәыҵәҟьа убжьы рықәургароуп! Аамҭагьы ҳара ишаҳҭаху еиԥш ишҳамам удыруеит.
– Измааноузеи, Ҳаџьараҭ, уаха изыԥшьыжәгаз?!
– Еиҭауасҳәоит, аамҭа ҳамаӡам!
– Ирыласхи сара сгәылацәа…
– Ула абзиа абааит, Ҳасан, абри иску убоу?! – Никәала иуапа ааимҟьан, итапанча цәышәшәӡа иаацәырҵит. – Абри аҩыза ауп Ҳаџьараҭ инапы иҿырҳәыцаа иакугьы.
– Ашьа каҳҭәарц ҳгәы иҭаӡам, уи ҳаумырҟаҵан! – инацирӷызит Ҳаџьараҭ.
Уи ажәа иаҳаз, Ҳасан маҷк аԥсгара ааинаҭеит, аха акыргьы дааиҵанарӷәӷәеит.
– Ацалаҟьарбаӷь еиԥш ахҵысҭа сықәгыланы злаҿысҭри, слеины ирасҳәар!
– Ҳасан, урҭ уҩысҭаарақәа раамҭа ҳамаӡам! – Ҳаџьараҭ иуапа ааизышәшәахт. Ԥыҭрак ашьҭахь, аказармаҟны, агәылацәеи арҭ «асасцәеи» амца ргәыҵаршуа итәан. Ашә ааигәара Ҳаџьараҭи Никәалеи руапақәа рҽылаҳәаны иԥшуан Ҳасан иахь рыла еихмырсыӷьӡакәа. Ҳасан иԥшәмаԥҳәыс, лыхшара уҳәа, зегьы тәан еиқәлымҳаха. Иара дҵәи-ҵәиуа рыгәҭа дгылан амца иншуа.
– Аԥшәмаԥҳәыс, бхаҵкы сцеит, ара быҟоуп, агәылацәа аӡәык-ҩыџьак шәақәҳаршәеит, шаҳаҭра жәурц. Абри агәараҭа аԥшәма Кәырк Ҳасан ишәеиҳәоит ажәақәак, цқьа шәизыӡырҩырц ҳҭахуп. Уара, Ҳасан, еиҭауасҳәахуеит, ашьа каҳҭәарц ҳмааӡеит ара, уи ҳаумырҟаҵан. Агәыла иеихсра маҳагьароуп, ҳхы иаҳзақәнаргом. Уи уара акырынтә уҽазукхьан, аха… Уалага, уанхәыԥҳа Хамсада лҟны ҳанысасуаз атәы аҳәара, акы аабжьамыжькәа. Ара шәыҟоуп Акаӡбақәагьы, цқьа шәӡырҩла.
Ҳасан икәшан итәаз днарылаԥш-аарылаԥшит. Нас насҭха агҿаҩраҿы ишәаҟьаны итәаз ихшара днарҿаԥшит. Дзымцәажәо, ихәцә ҩыҵкааны акы иакит.
– Схәыҷқәа дәылымҵыкәа акгьы сҳәаӡом! – иҳәеит.
– Иуҳәа уаҟәыҵ, ҳгәыдкыланы, уҳазӡатәны ауп ишуҳәо, мамзар, зынӡак еихаскуеит уҿы! – иарӷьажәҩа ҩышьҭихит Никәала.
– Ибџьардоу ауаҩы иеихсра хаҵарас иуԥхьаӡозар ухыс? – дымшәа-дмырҳа аҭак ҟаиҵеит Ҳасан. Зегь еиқәыӡырҩуа иԥшуп, изыниаз рзеилкаауам.
– Уиҟәаҵ, Никәала! Идәылҵааит, урҭ хәыҷқәоуп. Амала, еиҭауаҳҳәоит, иҟалаз, шыҟалаз акы анаагужь, зегьы акоуп сара сҩагыланы ирасҳәоит, аха, нас уаргьы уаашьҭыхны, зны уахьсаҩаӡоз абри ахаҵа иҩныҟа уаагоит, уахь ушьапы неиҵухып! – иҳәан, Ҳаџьараҭ иҩыза Никәала днеиҿаԥшит.
Иазыразхеит, ахәыҷқәа дәылыргеит.
Изакәызеи анаџьалбеит, уаха абра имҩаԥысуа, Акьахьба даазцаз, иҟаиҵахьази Ҳасан ҳәа, зегьы еишьхныԥсыланы иӡырҩуан. Амца аҷҷа ҩахылго, ццышәқәак нарылаԥса-аарылаԥсон, акәаҷабқәагьы хԥаҟа рыбзқәа наҭа-ааҭо, идырлашошәа иаҿын.
Хаҿылаша Ҳасан амамиқәара иҿатәан, иара убасҵәҟьа ашәытара лҿысны дыҟан иԥшәмаԥҳәыс, изакәызаалак акы аалзеилкаауамызт, лхаҵа уаха абра идырҳәараны иҟоу закәу, дгачамкны дыԥшуан.
– Ижәдыруеит, сгәылацәа, шықәсқәак раԥхьаҟа сымаҳәыла иахь сасра ҳанцаз атәы. Дҳақәымшәеит усҟан иара. Ауха арыжәтә мыжда самхажәцәан, санхәыԥҳа Хамсада лафқәак самхалаҳәеит.
– Ҳаӷоу иаҳаша! – аалҿыҵҟьеит Ҳасан иԥшәмаԥҳәыс. – Саргьы сыҟамзи, ишԥасмаҳауаз! – нас лҿы лнапы наԥыралкит.
– Баангыл зны, баангыл! Макьана акгьы бмаҳаӡацт! – иҳәеит Никәала. – Уажәақәа маҷк иааркьаҿны, иҟалаз шыҟалаҵәҟьаз иҳаҳәа, арыжәтә инаҵга-ааҵгашәа акәымкәа.
– Ауха слыҳәеит слыцшьҭаларацы…
– Дида исаҳауазеи, сара блааҭых! – дныҩныҵәааит Ҳасан иԥҳәыс.
– Баангыл сҳәеит зны, иауеи-иауеи! – аӷьеҩ ҩалыхиргеит Ҳаџьараҭ.
– Лара дазыразхеит. Аҵхагәҭаны снеит луада ахьслырбаз аҟны. Ишылҳәаз еиԥш, ашә ҵрааны иҟан… Слызнеит… Ашьҭахь сгьежьны санааи абри сгәыла Камшьышь дсышьҭит. Уигьы длыдылкылеит. Усоуп сара ишыздыруаз, даара ижәны ҳаҟамзи!
Аха, лара Хамсада ԥҳәыс гызмалк лакәзаарын, саҵкыс даиааит, уа ишьҭалҵаз ари – сыԥшәмаԥҳәыс лакәзаарын…
– Иа-у-уу-у, исаҳауа закәызеи?! – акәукәуҳәа дыҳәҳәеит Ҳасан иԥҳәыс. Камшьышь дахьтәаз дхышәҭны абақҳәа ахәышҭаара дныҽҳәаҳаит.
Ирзымбатәбараха зегьы аууҳәа иааилалеит.
Абри аамҭаз, аҵықь-аҵықьҳәа Ҳаџьараҭ итапанча ҭҟьеит. Еилаӡыӡо иара иахь иаахьаԥшит. Ашә илак аҩада ажәҩан ахь ахы рханы икын.
– Дырҩегь ахысра сықәшәар, иаҳа ишәарҭахоит! Усҟан, Аӡаԥшьаа раҳҭынреи сара сгәараҭеи иҟалаз абра иҟалоит! – ашьшьыҳәа зынӡак хәыҭхәыҭла инареиҳәеит Ҳаџьараҭ. Зегьы леихәлацәа ицеит.
– Шьҭа егьырҭ аҩбагьы ҳауҳәоит. Нас абзиара узыҟалааит, ҳара ҳцеит! – иҳәеит Никәала.
Ҳасан иреиҳәеит астражникцәа дрыцны Амаан идҵала Ҳабҩы Ҳаџьараҭ ишьразы дшыҟаз, Каӡ Шьрыфгьы уа дышрыцыз.
Нас дааиасын, абра маҷк дҿаҳаҿасуа, уи ахаан уаҩы идимбалацызт иара, иаацәыригеит Аӡаԥшь-иԥа Алықьсандри иан Ач-ԥҳаи рыдҵала атәы даашьҭыхны, газ ҭанақьык днаҵаҵаны Кьахьаа рыҩны-ргәара шиблыз атәы. Аха ацәгьара ҟазҵаҵәҟьаз атәы иоуп ҳәа, зегьы атәы идижьлон.
– Ҳара уара уҟны уаҳа ус ҳамаӡам, аринахыс, абзиараз ауаа шәзымҩахыҵлааит! – рҳәан, Ҳаџьараҭи Никәалеи ԥшьаала адәахьы индәылҵын, рыҽқәа инарықәтәаны излааз агәарабжьара иныбжьалеит.
Еидара дук дықьуа дшаҵаз, наҟ иахҳәаны инкаижьызшәа. Акыр дааласхазшәа ибеит Ҳаџьараҭ.
Ҳасан аҟәара иқәдыршәыз аԥсыӡ даҩызаха дԥаҭԥаҭуа амаҵурҭа дааҩнахеит. Иԥшәмаԥҳәыс илаҳаз ԥхыӡу лабҿабоу лзеилмырго, аҿҭраҵәҟьа лылымшо дӡыҩӡа дыԥшуан.
Лыхны ақыҭа ачақәа ирҭыԥуп. Ареиԥш ача ҵҩа амамкәа иахькаҳауаз, шамахамзар, џьаргьы иубашам. Абыржәыҵәҟьа
абра ачашәара иашыкьымҭан. Абри аамҭазы, зшьапы инанаго хәыҷгьы-дугьы зегьы аӡәы аҩны дтәашам. Зегь карахеит, аԥхӡы ныԥхьаҳәо ачақәа ирышьҭоуп.
Уимоу, аҭаҳмадцәаҵәҟьа, ари «ачымазара» злаҽу, аҩны изтәом. Рыхьшьқәа рҵыхәақәа қәацә-қәацәӡа ирынкны, рхы ҩылыҳәҳәо аҭәарҭақәа ирылоуп, иузыртәом, иузкыдҿаҳәалом.
Ахьшьқәа ракәзар акыркырҳәа рыҵәҵәақәа рыбжьы рго, атах-сахҳәа ачақәа еимҵԥааны икны ана инатәоит, ара иаатәоит. Усҟан, урҭ зтәу гәырӷьаҵәа, рычашәырақәа еимгәамӡо иааргәыдҳало уахь еихоит.
Аха, зегь разҟыла иауеиԥшыху! Џьоукы. Рыхьшьқәа ԥагьахан ачақәа рымкызт, ишшаӡа ихагьежьаауа, ихагьежьаауа мацара есааира аҩада ҵәҩанҵәыҟа иҩаскьо, кәыбры еиқәаҵәак иаҟараны иубо мацара ажәҩан иҩалапҟа ицоит. Даргьы рыхьшьлабақәа рҟәаҟәа иаақәҵаны, аҵкыртҳәа ганла инкажьцәо, имида-гәидаха аҩныҟа ихынҳәуеит. Нас ҿыц хьшькра итәахроуп, ирызкыр ахьшь, уи рыбжьароуп, нас еиҭаналагахуеит аханатә.
Мшцәгьашьҭахь акәын. Ари аҽны аԥсаа даара ирацәан. Ачырԥсаа бба-ббаӡа иҩеиуан. Урҭ рахьтә еиҳа илаҟәқәаз, ихиааланы инеины алӡахәақәа ирықәтәаны, иҭахәҭахәӡа, арацәаххыреиԥш иҿоу ажьымжәақәа инарҭас-аарҭасуа, иаарҿаҟәшәо рыфара иалагон. Нас иналҟьа-налҟьаны, ихышьшьыла абаҳчарақәа ирхысны идәықәлон. Еицырхашьшьы, Жәгараа реиԥш ицон мрагыларахь рхы рханы.
Ахьшьқәа ракәзар, уажәы-уажәы, аҵәырт-сыртҳәа иҩкылҵәраауан, ҵыррыҳәа аҵарақәа хыла-гәыла илеиларҵон. Ахьхьа-хьхьаҳәа, ана-ара ахьшь-ҵәҵәабыжьқәа улымҳа иҭаҩуан, уи разҟын, уи насыԥын.
Абри аамҭазы, Ҳаџьараҭ игәаҟрақәа зегьы наҟ ихаршҭны, абра бардк аҟны иҽыныԥхьакны, абарҭ ашәарыцацәа руазырра дазыԥшуан. Агәабзыӷра-аччара ықәыххуан, агәырҩа иҵнашәахьаз, акҷырахь ииасуаз ихы-иҿы. Аха уи аамҭала акәын. Нас аҵанӡа даақәыԥсычҳауан, уа дҩылҵын, Хыԥсы аӡышьҭра дҩавалеит. Уоуп иара маҟԥырты, гәырҭынч атәара
ахьилшо. Ргәашәқәа ҟьаҟьаӡа изаатит… Ааигәа дмааицт, дзааиуам, иауам аамҭа, ируам иаӷацәа. Иҭаацәа ахьыҟоу анеира иаӡом.
Ҳаџьараҭ иан, иаҳәшьцәа, иԥшәмаԥҳәыс зегьы ара иҟагәышьоуп. Рхатәы ҩны ишамбара иабоит ари аҩнаҭа, зыламыс, зчеиџьыка ҭбаау – Кәыкәына иҩнаҭа. Игәыкуа иԥылоит зегьы. Рызхара изеибамбо, рнапы еикәыршаны, ргәырӷьара-лаӷырӡқәа рҿаҳәҳәы, иҳәыԥыӡыԥуеит.
– Сара исылшоз ҟасҵеит, шьҭа уара утәы уара иба! – дааҩнашылеит Кәыкәына иԥшәмаԥҳәыс. Ҳаџьараҭи иареи ахышә ахь ианынкылыԥш, шәишәи ԥшьагьаҭҳа заманак алаҳа аҵаҟа еиҵхәаа ишьҭоуп. Арԥызбак иаҳәызба ашьа аҿашәы икны дахагылоуп.
Кәыкәына илшоз маҷмызт, аха иҟаиҵарыз? Ашьтәа шьны рымацара ирзыфомызт, ауаа изеизгомызт…
Иреиҳаз уалырк арыԥҵә нахицҟьаан, инеидтәалеит.
Уахык даангылеит Ҳаџьараҭ ара – иҭаацәа рҟны. Уахык, уахызаҵәык… Еизҿыгәыҳәааны, рызхара изеибабомызт. Алаӷырӡ, иааигәаӡаны иҟоу аҳәса рылаӷырӡ…
Адырҩаҽны ахәылԥаз, Ҳаџьараҭ ара дандәылҵуаз, бнала Кәыкәына днаскьеигон. Џьырхәаҟа ихы хан. Кәыкәына Ҳаџьараҭ иеиҳәеит иҭаацәа рзы игәы рҭынчны дшыҟазааша, дшырцәымшәаша.
Насгьы иеиҳәеит, ҩыџьа-хҩы анхацәа зыгәра гатәым рыӡбахә.
– Исаҳаит иуҳәаз, – иҳәан, бзиала ҳәа наиаҳәаны, иҽы аҿынеирхеит Ҳаџьараҭ.
Ҭаацәара ду анааилатәо еиԥш аан, Ҳаџьараҭ, Џьырхәа Фаҭ игәарԥ дынҭалеит. Имыцәацызт, амаҵурҭаҟны итәан иԥҳацәеи иареи.
Фаҭ игәы ԥшаан, Ҳаџьараҭ хынтә дикәшеит. Ааигәа, абна илӡааша ақәыџьма аакылсын, ижәхьақәа ҩба рԥацәеи дареи лкагәаны ишьны ицеит. Уи игәалаиршәеит уажәы.
«Ҭынха дус исымоу уара уоуп, ухаҵкы сара сцааит, зынгьы ус сзуухьан», – иҳәеит, дикәыхшеит, дизӡатәит. Иԥҳацәа рышьхәа иқәҵәиааны иашьас ирыԥхьаӡоз Ҳаџьараҭ имаҵ руит. Акәты изыршьит, арашых сыӡбал изырчаԥеит. Раб аҳаԥшьа ҿыц хиртит.
Ҩымш-хымыш роуп Ҳаџьараҭ ара дахьынӡаанха, уаҳа ԥсгаха иауамызт. Аџьамҽыӷреи, Џьырхәеи, Хәаԥи хылԥаҵаҟьараа алалахьан. Маҵуар лақәоушәа ишьҭафыҩуа, хәыцхәыц аимдара иаҿын.
Есымшааира ихыԥша шьҭыҵуан Ҳаџьараҭ. Маӡа-аргама ашәақәа изыркуан:
Уаа, раидара, уа раида гәышьаӡа,
Уаа, раидари, Ҳаџьараҭ ахаҵа.
Уаа, анхаҩыжәлар иргәашьамху,
Уаа,анхацәа зегьы рыԥсы цқьа ззырҭиуа,
Уаа, анхаҩыжәлар рыкәа ирызҭымхуа,
Уаа, анхаҩыжәлар ргәы ирзалымхуа,
Уаа, Акьахьба ҷкәын, хаҵа иламыс ҭызгаз,
Уаа, раидари, Кьахь Ҳаџьараҭ ахаҵа!
Нанҳәа ауха акәын. Аҵых ҵәцан. Ихыгьежьааӡа иҭәыз нанҳәа мза иҟаԥшьы-уаркалеиуа ажәҩан агәҭа ашашараҿыҵә-ҟьа икыдан.
Ауҭраҭыхи ашәыр-қәыри рҽаҩра барақьаҭ рыфҩы лаҳа-лаҳауа изҩыдаха аҳауа иалан, игәырҭәыгаха.
Абри нанҳәа ауха ауаа рыцәа ҟьалахоит. Аӡырҩра аҵх ҳәа ишьоуп. Гәыԥ-гәыԥла ауаа, ажәытә ҳаҭгәынқәа ахьыҟоу ааигәара итәоит иӡырҩырц.
Уи аамҭазы, зегьы шьхныԥсыланы, зынӡак рыԥсы ӡаны итәазароуп. Уцәа уафаргьы иучҳароуп, иубӷыр, нас уусқәа зегьы ԥхасҭахеит ауп, аԥсцәа руа-ршәаџьҳәаҩ аӡәы дубараны уҟаӡам, рышьҭыбжьгьы уаҳаӡом, рҽыԥхьаркуеит.
Иаҳҳәап, ҩнрак инақәкны ҵлак анкаҳауеиԥш, аҟәыҿҿыҳәа шьҭыбжьык уаҳар, ма уантәи инхәыҵакны мыткәмабжьык ааҩзар, уа ҽеи ҟалом ауп. Дук хара имышьҭыкәан уахь аҳәҳәабжь гоит ҳәа ишьан.
Еинҟьаны икәашошәа, мамзаргьы ачанахқәеи аҵәцақәеи рҷах-сахбжьы ааҩуазар, убригьы ҽеи иазҳәам, агәараҭа лаӷырӡыла иҭәуеит рҳәон. Убас аӡырҩра ыҟан абри ауха.
Амхқәа, ауҭрақәа еихашьшьы иқьуа аура барақьаҭ иаҵан. Аҵх каууа, зехьынџьара ахәаҷа-маҷақәеи арҵуқәеи рыбжьада шьҭыбжь ыҟамызт. Урҭ рыбжьқәа игәышьҭыхган Бзыԥынтәи ашәарыцаҩ изы. Иудырдыруан ачашәара аамҭа шааиз. Гагаҵас хәылԥҵысқәакгьы еилаԥыруа, аки-аки еишьҭаланы иаацәырҵуеит, аҳауаҟны имцкласуеит, убраҟа ауп рҿаҵахәы ахьырԥшаауагьы.
Нанҳәа аҽны иукуа ахьшь халаӡом ҳәа зларыԥхьаӡо ала, имаҷҩымызт ари ауха зыҩны ишьҭамкәа, абнақәа, ахьшькырҭа бзиақәа рҟны зыршоз.
Урҭ рыгәқәа хыҭхыҭуан, аашаны, амш кеикеиуа еилганы, ахьшьқәа рацәахандаз ҳәа. Убри аҽны ахьшь зкыз иӡбахә фырҭыншәа иласны ақыҭа еимнадон. «ԥыхьашәа бзиа уоуааит, ианаамҭаҵәҟьаз ахьшь уԥыхьашәеит!» – ҳәа иқәныҳәон.
Амза хәыҷы-хәыҷла алада еихон, ажәҩан агәышҵа иагәылҳәа иалгаз Асар рымҩа иагәылаланы.
Абри аҵых хазынахә азы Ҳаџьараҭ, ԥцхәа, имаҳә Кәасҭа Шәлымба иҟны дыҟан, акрыфо-акрыжәуа аишәа иахатәан. Амаҳәра ауразы ԥыҭк дхаҵгылан Кәасҭа, аха имацара крыфашьас имази Ҳаџьараҭ, егьа иҽирххазаргьы, диртәеит. Нина лашьеи лыԥшәмеи дырхагьежьаауа рымаҵ луан. Аиццәырымҵра ҳәа иҟоу инаԥшьырган, аха убригьы димыруит Ҳаџьараҭ: «Уаҩ дызқәымшәо акгьыҟам, еснагь сара сыԥсы ҭам», – иҳәан.
Ԥыҭк аҵх аннарга ашьҭахь, Ҳаџьараҭ имҩа дықәлон. Игылеит.
Амаҳә ашацаҳәа аҽқәа икәадырит, дицҽыжәлеит днаскьеигарц, ақыҭа дналганы доуижьырц. Абар, агәыды-гәыдыҳәа маҳәи-абхәындеи еизгәыкны еицәажәо Гарԥҟа рхы рханы, ԥцхәа ақыҭа иалҵуан. Еибырҳәақәашаз рацәан: иахьеиқәшәашаз, ишеицхырааша, ируша, ирҳәаша ирылацәажәон. Ус, аԥсшәақәа ааибыҳәаны еицрыҵит.
Кәасҭа игәы ҭгәырӷьаауа, ишьамхқәа иҵԥраауа, амза иқәыҷҷо дгьежьны аҩныҟа дцон бнагәыла, мҩахәасҭала. Шьҭа еинаалеит, илааԥшыра иабхәындеи иареи. Дицхраароуп, диҵәахыроуп, дарӷьажәҩаны дизыҟалароуп, ида имада?!
Ус, апҟара-пҟараҳәа амҩахәасҭа ианыршәланы дышҩеиуаз, длазыдгылаз бардра дук аацәыҵыҷҷан, аҟәҟәаҳәа ахысбыжьқәа геит. Аҿыв-сывҳәа ахқәа иҩеихыкны инивууааит. Згәызҽанӡамкәа иҩышьҭыԥаз аҽы днахууаарц аԥсык ааигхеит Кәасҭа.
Абарҭ ахысбыжьқәа инрышьҭаххны бжьык аагеит, аҵлақәа ркьатрацәқәа ааҵыс-ҵысит уҳәаратәы:
– Уабџьар уамыхакәа уҽҳаҭ ухы уҭахызар!
«Ҳаџьараҭ сакәу џьышьа астражникцәа сымҩа ркызар ҟалап, аԥсра ргәыҵашәандаз!» – ааигәахәт Кәасҭа.
– Уи шәыла иабараны иҟаӡам! – иҳәан, иабџьар ҭкәыцәаа, амцабз ахьхәыҵҟьаз ахь иарбаны аҟәҟәаҳәа амца ауижьит. Иаргьы ихыкны ихашәышәуа ахқәа ииаҟьон.
Абнеиқәара амца ылдырҷҷааит. Нас бжьык геит абардрахьынтә:
– Иазхоуп! Ҳаинаалап шьҭа, мамзар амашәыр ҳалибахыр ауеит ҳшыхәмаруа?!
Ассир, ари абжьы… абыржәы ааигәа иаҳауаз абжьы акәӡами? Ааи. Абардра даавҵит ихы-иҿы ихаччо иабхәында Ҳаџьараҭ. Наҟ-ааҟ ҩ-тапанчак икуп.
– Шьҭоуп сымаҳәра ныҟәугап ҳәа ианысыԥхьаӡо! – иҳәан, инапқәа рџаџа иҿынеихеит ишанханы игылаз имаҳә иахь..
Ахаҵеи ахаҵеи реиԥылара мҩаԥысит машәырда. Шьҭа Акьахьба игәы рдоуп, игәы ҭынчуп имаҳә изы. Абызҳәацәа ирҳәоз зегьы башахеит. Ихгьы ҭабаам, дагьхаҵаӷьеҩуп, уаҳа ииҭахи?!
Адырҩауха Ҳаџьараҭ Гарԥ дыхәнеит иҩыза гәакьа Ҵаӷьтыр-иԥа Еснаҭ иҿы.
Абахәаҵа ҳәа иахьашьҭоу ашьапаҿы анаара иаҿагылоуп ахьатә кәасқьа еилфаҷа, инықәԥраа ицашашәа.
Анаҩс, хәажәи-масарлеи иҭырҷҷааны ишышны игылоуп аԥацха, алҩақ иаганы.
Еицрыҵәҵәа, алҩа ашәшәыҳәа иалышәшәо уа ашыш иқәжьуп ажьҵаа.
Аишәахьча иқәгылоуп акәаҷабқәа ҩба. Ажьыхҵә иахаӷӷа иахоу ажьҵаа ҽҳәаҵәиуеит, еилажьу ақыдқәа ирыҵоу аԥырӷы шеишеиқәа ирхакны.
Кәаԥ-кәаԥҳәа аԥырӷы илаҭәо ашшаӡыҭы афҩы хааҷкәакәараӡа аԥацха иҩнашьқьраауеит.
Амца иахакнаҳау ачуан аакныхны. Ақәабҭаргылага инҭаргыланы, амысҭхәага алыршәҭраауа абысҭа ахәара даҿын аԥшәмаԥҳәыс.
Акәапеи аахшьыло, уа аԥацха акәакь аҿы иҵаз аҳаԥшьа аҩы хьшәашәаӡа иааҭганы, аирыӡ азна ааҟаҵаны иаақәдыргылеит. Аҵәцақәа рҟны исамсалха аччаҳәа еилашуан, иџьбараӡа уԥынҵа иҭасуан.
Акы инахәон, акы инацҳауан Еснаҭи Ҳаџьараҭи.
– Абыржәы укылшәаны уанаа, ҳамҭакы уаангылароуп са сҟны. Ара ишәарҭаӡам, шамахамзар уаҩы иҿахарсҭаӡам. Ишубошәа, ауаа рыгәрагара уадаҩхеит. Умбои, џьоукы-џьоукы анхацәаҵәҟьа рхала ржьы ахьырфо, аԥаразыҳәа урҭиуеит, уаархәоит. Закәытә аамҭоузеи ҳазхаанхаз! Згәы иаанагодаз Каӡба Шьрыф – угәыла, анхаҩы убас дузныҟәап ҳәа.
Кубец иҷкәыни иареи ртәы хазуп, аха Шьрыф иоуп сара уамашәа избо…
– Ааи, алажырҭа иҭыԥхааит! – Еснаҭ иажәа днаԥылт Ҳаџьараҭ.
– Аха аҩсҭаа ақьиа диԥырхагаӡам, уара утәы иакит усҟан. Ачарҳәаҩ иҭыԥ ԥшӡахом, ус иагьыҟалеит Шьрыф иҭыԥгьы – ӡаҩа ҭыԥхеит. Иҳалалу ауаҩы иҭыӡҭыԥ џьара акала иагхаргьы, даҽакала ихаҭәаауеит. Ихьышьаргәыҵа сакәыхшоуп, хыхь иқәтәоу зегьы ибарҭоуп. Акруфаӡом, Ҳаџьараҭ, уҿаҵақәа шаҟа иссоузеи, укараха уҟоуп, акрыфараҵәҟьа улшом.
– Акрышԥасымфо, Еснаҭ, саҿыми! – иаҳәызбала ажьҵаа аԥсылара аамирссан, акаҵахәыр сызбал инӡааишьылеит Ҳаџьараҭ.
– Нас, исаҳәа Еснаҭ цқьа, уи шыҟалаз.
– Иуасымҳәашеи, ишԥауасымҳәо. Уи ҟалеижьҭеи иареи сареи уаҳа ҳаиқәымшәаӡацт,– ҭынч дналагеит Еснаҭ, иҟалаз ахҭыс аиҭаҳәара.
– Иҵуеи, нас уи, абас мызкы аҟара бжьысхьазар акәхап, Ачыгба ахаҵеи сареи ҳаиқәшәара. Абрагьцәа-рабрагь ҳәа ауп ишишьҭоу иара, иуаҳахьазар акәхап. Ани Кубец иҟны астражникцәа иманы мацәазшәа данукәшагьы: «Абрагьцәа-рабрагь Ачыгба сааит!» – ҳәа ауми аҵх агәҭаны шуқәҿиҭыз, ашьҭахьы истражникцәа сакасанҵала игеит умҳәозар.
– Аиеи, мшәан, иӡбахә зҳәо зегьы ус ауп ихьӡ шыршьо, амала, ахаҵараҟны усҵәҟьа ихәыдоу аӡәы иакәӡам иара.
– Ааи, Ҳаџьараҭ, уи мап уаҩы иацәикуам, аха ухаҵара ахьааурԥшуа ауп аус ахгьы-аҵыхәагьы. Уабџьар ууаажәлар рахь ахы урхар – иуеижьоит…
– Ее-и, уи аупеи! Нас, удинаныс, ишыҟалаҵәҟьаз саҳәи Еснаҭ?
Еснаҭ иԥҳәыс лхы-лҿы қьиаӡа ак рымҵаҵо, ак рымҵхуа, аҩы наҳауа дырхагылан.
Аԥшәмаԥҳәыс аҩнаҭаҟны ллакыҵа ыҵлашьцааны даныҟала – аԥшәма имра атыҩ иакит ауп.
– Иуасымҳәои, саҿыми. Бара, ҳхәы ҳабҭазар, бца шьҭа, бышьҭаларгьы гәыбӷан уаҩы ибиҭом. Ҳарҭ ԥыҭраамҭак ҳаидхалар ауеит. Ҳазлацәажәогьы ԥҳәыс усхәым, – аниҳәа, аԥшәмаԥҳәыс арҭ аҩхацәак ааизныжьны, лышьҭахь реимырхакәа. Ганха-ганха аԥацха ашә дынхыҵны дцеит.
– Ишысҳәаз еиԥш, абас мызкаҟароуп иҵуа, иуаҳахьеит, нас, уи. Ҽнак ауаҩы дысниҵеит, абригьы-абригьы аҭыԥ аҿы амра алеира мысҭхәагашәара шагу днеиааит, уск сымоуп ҳәа. Схәыцит, сеиҭахәыцит, аха иахысҳәаара ҳәа акгьы сзымдырит. Аиаша уасҳәап, Ҳаџьараҭ, акыр иаасцәымыӷхеит, уимоу маҷкгьы сҩеилыбзаазар ҟалап. Ачыгба дбааԥсуп ҳәа иӡбахә рҳәоижьҭеи акрааҵуеит. Абна дылоуп, дызҿу анцәа идырааит, Сара аҩны сыҟоуп, сынхоит, сынҵуеит, иарбан усу сара сҟны имоу, абна дылӡааитеи! Изура сзымдыруа, схы еимлагәа икны сышхәыцуаз саб даасхагылеит. «Иууеи, дад, уаб дыԥсны ухәда дыхшьушәа, иутәашьоузеи?!» – иҳәеит. Афырҳәа сҩаҵҟьеит. Зны саалакҩакит, исымҳәап-егьип аасгәахәт, аха иуазма, исирҳәеит. Иаҳаз дааиҵанарӷәӷәеит. Иҷкәынзаҵә – иҵәҩаншьап, абрагьцәа-рабрагь Ачыгба даауеит ҳәа иӡбахә ҳәаны ахәыҷқәа злеиқәыркуаз диԥхьеит.
Днаскьан, ара ду ашьапаҿы ахымсыҟә ишьҭаз днықәтәеит. Ххьит ҳәа дынкажьцәан, ишьапы нышьҭишьит. Дтәоуп, ҿыцха ашьацра дылаԥшуа. Дтәоуп, дтәоуп деиқәшәы. Саб, акы иннамкылаӡоз, дӡышӡа ас дышьхныԥсыланы итәашьа самхацәгьахеит, аха иааг! Ихы ҩышьҭихын, бџьаршәа иаасықәикит. «Ари хаҵажәоуп, уан илоумҳәан! – иҳәеит. – Ҩахьхьи аккара агәҭа, ажәытә Мархьалаа рааԥҭраҟны абрагьцәа-рабрагь дуԥхьазар, ҽеи иазҳәам, дад! Умцан, иаҭахым!» – иҳәеит. Саргьы изуцәызӡои, уи акәын исҭахыз, аха ганкахьалагьы сыԥхашьаны анышә сыҵалон.
– Уи аҽны узымцаз здыруеит, Еснаҭ, анаҩстәи ауп исмаҳац! – Ҳаџьараҭ ахәша зылҵәҵәоз ажьҵаа акаҵахәыр сызбал инӡаакшаланы иҿы инҭеиҟаҟеит, иҿаҵа хәыҷы ыркәымпылны инашьҭеиҵеит. Акәаҷабқәа ирывагьежьуаз ахьычԥаԥыр хәыҷқәа рыжәҩақәа хыблааны акәапа-сапаҳәа уа аишәа инықәԥсеит. Еснаҭ иарма напы аҿынеирхан, еилыблаауаз ақыд бжамҽамқәа неилаижьит. Аццышә иҩагылаз, хыхь еицрыҵәҵәа иқәжьыз ажьҵааи ашәхарҩеи сшәа ипашәӡа иҩаҵачит. Еилаҳаз ақыдҿыблаахақәа ирыҵажьыз ахәа анаарывҵиҳәа, аххаҳәа ҿыц ашәа ҳәо амцабз хахаӡа иҩагылеит.
– Иуасымҳәои. Акгьы унацҳала, уагьыӡырҩла. Акрузыфаӡом, Ҳаџьараҭ.
– Акрысфоит, саҿуп.
– Убри илақәырццакны иҵегь ихатәраз ауаҩы дысниҵеит, уеизгьы-уеизгьы абра ҳаиқәымшәар ҟалом ҳәа.
– Аа, азамана, сҳәеит, дсыцрымҵуашәа анызба. Аӡәгьы акы иамҳәаӡакәа сҽааибыҭаны, ианиҳәаз аамҭазы, Мархьалаа рааԥҭрақәа рахь сеихеит. Ахаҵа – дхаҵоуп, дызқәымшәо
акгьыҟам, ҽнак диуеит, ҽнак дыԥсуеит. Ҽадахьчакгьы бнацәк ишьхьеит, иҟало усгьы хырԥашьа амам сҳәеит, узырччои Ҳаџьараҭ, аиаша ауп исҳәо.
Сҩеит ҩахьхьи ааԥҭражәқәа рҟны. Ишудыруа еиԥш, уа ианакәызаалак абрагьцәа иртәарҭоуп.
Ақьалажә игылаз иааҵыҵын иаасԥылеит, рҟанҭаруазқәа еихырс бџьарла еиқәных ҩыџьа абрагьцәа. Аӡәы Ачыгба ахаҵа иоуп, наԥшыхақә дызбахьан, ишәагаа мыцхәымкәа, игәышԥы ҟьаҟьаӡа, деилаҩа-еилаԥсы, иблақәа амца рхыддыла. Ицу ахаан дсымбацызт. Абас, қәрала сара сеиԥш дыҟазар ҟалап, гыларыла Ачыгба иаҵкыс деиҵоуп, дахьынеибыҭоу дҟьаҟьаӡа дыҟоуп. Ихы дамаҟьаӡа, ицаӷьцаӷьуа исаны иҟоуп. Хьаԥарчшәа ижакьа еилачы иҿоуп.
Аԥсшәақәа анааибаҳҳәа ашьҭахь, уа икажьыз ақыдуахәа ҳнықәтәеит. Изакәу сыздыруам, аха сара маҷк сгәы ааӷәӷәахеит, ҩыџьаны иахьсықәшәаз азы.
Ачыгба насҭхашәа дтәан, егьи уа дахьиватәаз дҩагылан, сҿаԥхьа ахаҳә ишьҭаз днықәтәеит, дысҿаԥшуа. Уи иаанагоз аусзымдырхуаз. Гәынаа ацәгьа рҳәар анырҭаху Бзоу идырҳәон ҳәа, Ачыгба игәы иҭоу ахса иҿала иирҳәоит ауп.
Ари ахса, ари ахыдамаҟьа, амылмыҵ аскьынџь иақәххыз еиԥш дыҳәцымыцуеит, ибла цырцырқәа рыла сыбла аҷыцқәа дырхыԥшылоит. Ишәақь ашьхәа ишьапқәа рыбжьара ибжьаргыланы агәыцә игәыҵакны дсацәажәоит.
Иажәа ахы ахьцо аилкаара цәгьан, иркәараҵон. Сара даара слымҳақәа кыдҵаны сизыӡырҩуан. Абрагьцәа-рабрагь иакәзар, уа дзықәтәоу ақды далаӷьазшәа, дшьаҳиҭхеит. Иҽырԥсны даҳзыӡырҩуеит.
Ахыдамаҟьа ирнааны идәықәиҵоз иажәақәа маҷ-маҷ џьара дазааиуа далагеит. Аԥсы ахьҭаҵәҟьаз даназааигәаха сара аицрашәара салагеит. Аицрашәара ҳәа башамаша акәым, ақәабшәшәыреиԥш сҟалахьан. Сгәы хыџхыџуа, ҳзықәтәоу адгьыл гараны иарҵысуашәа збон.
Уи гәеимҭакәа дыҟамызт иара алахша, аха иажәа шаҟа иԥимкрыз, ииҳәарц ииҭахыз ааизыркәкәаны, ашә анхырхуа еиԥш, ираҵәаны ибылгьаӡа саԥхьа иааганы иаақәиҵеит.
Нас ишәақь ашьхәа лабашьашәа иныҵарс-ааҵарсны, ганха аҵкыртҳәа дынкажьцәан, ихы дамаҟьа ҩхьаршәҭны, имҵысӡо иаанкыланы дысҿаԥшуеит.
Ачыгбагьы ҟәыҳәыҟәыҳәыҳәа иҟырҟы ааҭрыцқьааны, маҷк сара сахь игәышԥы аҟьаҟьара аарханы длатәеит. Еихырсны игәышԥы зҩычоз аҟанҭаруазқәа ирҭаз апатронақәа аасҿаҷҷеит.
Ҩыџьаны иахьсықәшәаз сгәы аарӷәӷәашәа, раԥхьа агәаанагара исоуз ласымпыҵышша ицеит… «Ажәытә Мархьалаа рааԥҭраҟны абрагьцәа-рабрагь Ачыгба дуԥхьазар, ҽеи иазҳәам, дад! Умцан, иаҭахым!» – ҳәа саб ииҳәаз аҳаҷаҳәа иаасгәалашәеит.
Ҳтәоуп аккара агәҭаны, хҩык ахацәа.
Ахыдамаҟьа ибла цымцымқәа зынӡа еихымҟәысӡо дшысҿаԥшыц дысҿаԥшуа, иарӷьа напала иҿаҳәаз ижакьа аиқәара пату ақәҵаны иааиԥхьишьшьаа-ааиԥхьишьшьааит. Нас Шьмаф иԥаҵақәа реиԥш, иааилажәжәаны еиҭаирҽеит. Уигьы сара сеиԥш адыхдыхҳәа игәы ҵысҵысуазар акәхап, аасгәахәт. Ҳацаҟьашәа дҭынчӡа ақды иқәтәаз абрагьцәа-рабрагь иакәын.
Сҭак иазыԥшуп. Аккараҵлақәа ирылԥхон абыржәыҵәҟьа амшын илӡаакьыслаз амра ашәахәақәа. Аҵарақәа ниаҟьа-ааиаҟьо аԥхьарылара иашьҭан.
– Даара иуадаҩын уҭагылазаашьа, Еснаҭ. Сара, абар, шьҭа шаҟа шықәса ҵуеи сҿырҟьаса срыманы идәықәуижьҭеи, аха усҵәҟьа ашәара сҭамгылацзар ҳәа сыҟоуп.
– Уи, уара утәы, зынӡа ихазуп, Ҳаџьараҭ, са стәы закәыхи. Ажәа уасыршьит, акруҿасымҵеит. Даҽа акака аанаҳкылапи, акы унацҳаи шьҭа.
Иажәа аҭак ҟамҵаӡакәа, ԥшьаала сҟама ааҭысхын… – дырҩегь иажәа дналагеит Еснаҭ, – абри аамҭазы маҷк дааҭрысит, егьи, иуасымҳәеи, – аҳацаҟьа қәацозар, иаргьы дқәацоит. Сзықәтәаз ақды иавҵиааз афырмахьц аахысҵәан, аҟыцәҟыцәра салагеит.
– Ҳара ҳаԥшуп, Ҵаӷьтыр-иԥа Еснаҭ ухаҵкы! – ихаԥыцқәа неихырԥхьаны, иаарымчӡаны аҿааирхеит ахса. Аб аныжаҳәо аԥаҵақәа шқәацқәацо еиԥш, ижакьа ааҵысҵысит.
Ажәытәуаа ирҳәон ҳәа саб иҳәо саҳахьан, ашәарҭа бааԥс уанҭагылоу угәы неиҭаԥар, нас уразҟы уцныҟәаӡом ҳәа. Уигьы аасгәалашәеит уажәы.
Сҟама ахәырқьҳәа аҭра инҭасҵан, ԥшьаала сҩеихан рҩыџьагьы сахьырзеиԥшхаша саагылан, излауаз ала сҽааиқәкны: «Сара сызхылҵыз наԥхаҩцәамызт, саргьы урҭ рышьҭрала сцароуп!» – сҳәеит.
Ахсагьы дбаӷьаӡа даагылан, иҩыза иахь днаԥшит. Ачыгба са дсыхәаԥшуан:
– Ус аума?! – иҳәеит. Абри ажәа заҵәык ада уаҳа акгьы имҳәацызт.
– Ааи, убасҵәҟьоуп! – илақәсырӷәӷәеит.
Адаӷь аӡы ианаанахәа, усгьы Очамчыраҟа сцон аҳәон еиԥш, усгьы аӡыблара саанахәеит. Узырччои, Ҳаџьараҭ?
Абри аамҭазы, ҟыж-мыжҳәа ҩ-хьажьык ааҳхалан иаҳхагылаз аџьқәа руакы иналатәеит. Инаҳәы-ааҳәуа, ԥшандагашәа рҵыхәақәа еиҵыхуа-еиҵаҵо уама рымҽхакны. Иикыз ашәақь кьаҿ ааигәыдырсыланы, руакы аҵықь аахиргеит…
– Дарбан, Ачыгбоу?!
– Аиеи. Егьи ахпаш дымҵысӡо, дҳахәаԥшуа дгылоуп. Дзеихсыз ахьажь азжәҩак ԥиҵәазаарын, ибалыбаҭо, бжьы харзаманк ахылҵуа илҭалеит. Аҩыза рҳаны ианыҩаҳхала, сшәақь искыз аасгәыдырсыланы саҵхан, икаууа илеин ҳабжьараҵәҟьа ахәаԥ аашьҭнаргеит. Ашашәа ахаҵаны искызар, ус ирманшәаланы исзаагарымызт, ашьа аҿахьхьы икаршәын.
Егьи, иара дзеихсыз шлеиуаз, аџь амахә иааннакылан, ҳлымҳақәа ҵхуа, амзаатә азааны аҟыжра иаҿын.
Абрагьцәа-рабрагь ҳагәҭаны ихәаԥӡа икаршәыз ахьажь днахәаԥшит, нас сара даасҿаԥшит, нас ахыдамаҟьа ихы наиқәикын:
– Наҟ икныхи, уара! – иҳәеит.
Уи ирмазеины иикыз иабџьар ҩышьҭихит, данкылыԥшуаз ҳәа акгьы сымбаӡеит, дырҩегьых изаҵәӡа аккара ахәаҩ аалгеит. Иҟыжуа икнаҳаз ахьажь хаҳәҵас илеин, аҳәира инылашәкәеит. Ахәыжә иналирббыз ӡсаӡсауа, аԥша инанага-аанаго аҳауа иалан.
Аамҭакала аҵарақәа шәаҟьеит, аҳауа шьшьылаҳаӡа иҭынчӡа иаанхеит.
Уажәы, ишԥауасҳәари. Арбаӷьқәа реиԥш ҳҟаԥшьҟаԥшьӡа ҳаиҿагылоуп. Амза ыҟаӡам. Аккара агәҭаны… Сымҩа хароуп, сзыгьежьуазар, аха арахь, уца ҳәа акгьы сарҳәаӡом абрагьцәа.
Рдәынак ҷышәшәӡа иааин, ҳган аҟны махәык инықәтәеит, аха ҳгәанаҭан, сықәԥраауеит ҳәа аҽааиҵацаланы аҽҩышьҭнахуан еиԥш, тапанчала аҟәақ аахсыргеит. Акәапаҳәа илалшәеит, заџьал иаанагаз ардәына рыцҳа. Ишызбоз, игәы архәашьт ари Ачыгба.
– Еснаҭ, уара аӡәы ишьҭахь сгылап ҳәа угәы иҭаӡам, уаԥсуа хаҵоуп, иулшарыма уарма напала абри алабашьа абра иарсны акра?! Сара сшәақь иахьынӡананаго сцаны ац хәыҷы иамоу сеихсуеит! – иҳәеит дџыхӡа дҩасҿагыланы.
Саахәыц-хәыцит. Исҳәои? Мамоу убаашәт, ус ҟоумҵан, сшәоит, сзымҳәеит.
– Ааи, исылшоит, Инаԥҳа Кьагәагьы ус ҟаиҵалон,уеихс! – сҳәеит. Аӡ ду сага, аӡ хәыҷы сага – изакәыхи, зегь акоуп.
– Усҵәҟьагьы умҳәан, иудыруаз уигьы ԥҳәыск дышлыхшаз! – иҳәан, днаскьо-днаскьо, блала цқьа ишәо-изо даагылеит.
Алабашьа исиркыз аԥса ҵәрыбызӡа иахан. Аҽыҩҳәа иларсны, абри снапала иааныскылеит. Иара акылыԥшра дналагеит, дыццакуамызт, алахша!
Ахса иакәзар, ихы дамаҟьа цырцыруа инарҳәы-аарҳәуа,зны – иҩыза дихәаԥшуан, зны – слабашьа.
Дзымхысуеи, ианаџьалбеит, исылоу ԥишәома ҳәа сгәы хыҭхыҭуан, аха исынсырԥшуамызт, ари сарма напы шьаҳиҭханы алабашьа иаларԥсны искын.
– Ҳаи, сабиц, уааигәара сзыҟамзишь убысҟан! – Ҳаџьараҭ иԥсахы ҩеибакит.
– Ее-и, Ҳаџьараҭ, уара сааигәара уҟазҭгьы дара уахь инеиуазма! Иҟарҵо зегьы уара узоупеи!
Ус, иблыша ашәақь аҟәақ ааҭгеит…
– Иҟоузеи! – иҳәан, ибжьы ааиргеит.
– Мацәак аҟара иавнагеит! – сҳәеит.
Данааи, аиашазы, даара ицәымыӷхеит иахьизақәмыршәаз.
Нас сиҳәеит, алабашьа иара икырц. Иҩыза днеиҿаԥшит. Ахса алабашьа аасымихын, иарӷьа напы ааиҵыхны аҽыҩҳәа иларсны, длагылеит. Сара нахьхьи Ачыгба дахьгылаз аҭыԥ аҟны снеин…
– Алабашьа ац хәыҷы намуршәеит…
– Аиеи, ус ҟасҵеит, амашәыр аҳампал иалоуп рымҳәои. Ҽхәарашәа иҟалазаргьы… Ҳаџьараҭ, уансыҳәа иҟалаз шыҟалаз иуасҳәеит, – иажәабжь даалгеит Еснаҭ.
– Уи уиоуп. Урҭқәа саҳахьеит. Аха аус злаҵәҟьаз, узхаҩаргаз соумҳәаӡеитеи! – дҵааит Ҳаџьараҭ.
– Уи уаҳахьазар ҳәа ауп…
– Уҿала исаҳар сҭахуп!
– Ахьы! Ахьы ҩежьӡа, еилыџьџьаауа, иуҿаԥхо…
– Шаҟа?!
– Ҭаацәала ҳаԥсы ахьынӡаҭоу ҳныҟәызгаша ахьы сырҭон, Аӡаԥшьааи аҳәынҭқарааи еилаланы. Уара иухагылоу абри ахы кәымпыл азы.
– Изыԥсеи зырҳәа, ранаџьалбеит, схы кәымпыл?! Ирҳәоит хәышә мааҭ хьыла иаԥсоуп ҳәа, убригьы џьара аӡәы иҟны ишьҭоуп ҳәа. Убри зыҟны ишьҭоу сара снеира дазыԥшуп ҳәа. Сара иара дсыздырӡом, егьаџьара снеиуеит, егьаџьара стәоит, сгылоит.
Убриала ҳаидыҵит. «Угәуҽаныз» ҳәа дмақарны дысԥырҵит Ачыгба.
Нас аҟәҟәаҳәа ацәҟьарақәа иреихсуа, наҟ аҩада аккара иагәылаланы ицеит.
Саргьы сыԥсы ансоу, сеихеит аҩныҟа.
«Ааи, апринц ма аҵықьҳәа иааигәыдҵаны дышьтәуп, ма Гагра далцатәуп. Иара иҵаку адгьылқәа есымшааира рыҽдырҭбаауеит, ааигәа-сигәа инхо анхацәа ирыҵаку еиҵалоит. Акгьы зҿамлаӡо, уаҩы имыхәаӡо шәаԥыџьаԥла ахҟьара даҿуп абри амшын ахықә хәыҷы.
Иааикәыршаны инхо анхацәа тәцәоушәа, иара даҳны дыҟоушәа ихы ибоит. Имаҵ дируеит, аха уигьы – тәамбашақә ауп. «Ауаа ахьмаҷу Ҭемаҵәҟьагьы даамысҭоуп», – рымҳәои. Ус ауп, ус. Хыхь – анцәа, ҵаҟа – апринц. Аха еснагь амҟәыба аӡы аанагом. Уи итәгьы мааишеи. «Џьабаада акрызфо афатә агьама издыруам», – рҳәоит, изҩаны илҵып ауаа рааԥсара.
Дхылааит наҟ дызлааз амшын, ҿааҳәыра имоуа, ма дшыцәоу ихы ԥҽны идырбап! Уи азын иаҭахуп агәымшәара. Ахацәа гәыԥҩык ҳҽааидкыланы, абригьы-абригьы аамҭазы ҳаиқәымшәар ҟалом, уус ҳалацәажәоит ҳәа ҳамшәа-ҳмырҳа, аӷьараҳәа ҳлеи ҳлеиҿагылароуп. Иаҭаххозаргьы – абџьар ҳахароуп!» – абас ацәажәарақәа ныҵыҩ-ааҵыҩуан.
Уаҳа ҟалашьа шамамыз иҳәеит Леи Џыр, дагьалагеит аҩызцәа реидкылара. Џыр Урыстәылаҟагьы илымҳақәа кыдын, уантә иааҩуаз, ицәырҟьа-цәырасуаз аилаҩеиласрақәа рыхҭысқәа иаҳахьан. Аҳратәра мчыла ихумырбгалозар, хаала ишымцо заманалаҵәҟьа идыруан. «Алҩа ахьхәыҵышәшәаз – амцабзгьы хәыҵҟьоит», – иҳәон иара.
Раԥхьаӡа адырра иоуит Акьахьба. Уи иҩызцәа – Царгәыш Никәала, Ҵаӷьтыр-иԥа Еснаҭ, Гәыгә-иԥа Алықьса, имаҳә Шәлым Кәасҭа, уҳәа еигәныҩит.
Нас, ԥсҳәыҟа ҽырххыла ауаҩы дрышьҭит Ҳаџьараҭ иҩызцәа Амарыхәбақәа: Адылгьери, Мшәагә, Махаз, Есҳаҟ рахь. Иҵегьы заб игәы змоу арԥарацәа рԥыхьашәозар, ҭаҷкәымҵас еилаҵәаны еихарц Гаграҟа, апринц иахь, ҳахьеиқәшәашагьы абраҟоуп ҳәа аҭыԥ наҳәаны.
Амарыхәбақәа ари ажәабжь рлымҳа ишынҭасыз еиԥш, аҽыбӷахь инаҭрысит.
…Лахьхьи, Гагра зымпыҵакыз апринц каамеҭ далашан. Иаҳҭынра иҩахыкны, аҩада акыӡӷырахь, абнарахьгьы ахкаара далагеит рахәгьы-шәахәгьы, уаҩгьы уахь дҭасҵом ҳәа. Иаб итәышьҭроушәа игәы иамбеи!
Аҵларкәыкә абажә ианамысуа ахы ахьуеит ҳәа, абас хынҭаҩынҭарак анимырххо имаӡам. Дҳәымпырҵызуа дрылахеит.
Анхацәа ракәзар, ҩыџьа-хҩы ааидгыланы дызҿу иашам, иҿаҳархьуеит ҳәа рҽаназырклак, аказақцәа шәыжәысҵоит, шәкьашӡа, шәшәаџь зҳәо дшәымамкәа шәаақәсхуеит, шәарҭ арыцҳақәа ҳәа иршәон. Аказақцәа ҳәа дызҿыз арахь уаҩы дырбомызт, ус исыршәап ҳәа иҳәозу, ма ҵабыргыҵәҟьаны џьоукы дрықәгәыӷуазу анцәа идырп.
«Шьапҟьаҟьараа, шәыжәцәеимаақәа еимахәа-еимакыҷӡа ишәышьхабааны ишәышьаҵаны, убрахь акамбашьқәа рҵыхәақәа аашәҿаҟьо аӡаҩақәа шәырҭазар еиҳа ишәзеиӷьуп, сара шәысҿагылашәа ишәҳәақәо раҵкысгьы. Шәахьынамӡо шәҽаԥышәымшьлан, шәқашь злам шәымҳаҵә алшәымшьын!» – иҳәон иҽхыршәааны. Нас уа иагьнациҵон ихаҭа Урыстәыла аҳәынҭқар дуӡӡа дышиуоу, иаргьы иаҳаҭыр шырбаша, мамзар… даҽакгьы здыруеит ҳәа амақарра дналагахуан.
«Ааи, убасҵәҟьоуп! Шәҽаанкыланы, ԥшьаала хәыҷы-хәыҷы шәшьаҿа еихго шәнеилар еиҳа ишәзеиӷьуп, шәхы хәӡамкәа ахәырбӷьыц зақәшәҵои. дад!» – апринц иааицдырӷызуан иқьаҳиагьы, имаҵуцәагьы.
«Абри апринц ҳәа абра иҟоу дабаанага? Ари аԥсуа дгьыл хьҟәыршәа хәыҷӡазы иара дшаны дҟазҵада? Ара аԥшәмара зушаз, зыԥхӡашалеи зшьалеи ари адгьыл зҩыда ҵәыӷьоу, забацәа, урҭ рабацәа рыбаҩқәа рыла ихҟьоу – аԥсуа иакәӡами?! Ааи, ихаҭаҵәҟьа иоуп! Нас, абнатә рбаӷь ааины аҩнатә рбаӷь ԥханаҵон ҳәа дҳадызцалеи апринц?!» – абас ихәыцуан аԥсуа нхацәа.
Насгьы иџьоушьаша, зынӡак шәырк-қәырк зҿамлаӡо дырӷыӷ-ҵлала рыдгьылқәа ахҟьара иаҿуп. Уимоу, амаамынқәа ааганы ирылаижьуан. Урҭ ҿианы, ипланы аҩсҭаацәа реиԥш, иҟрымҿрымуа ирылазаарын, Шьханыҟәа иакәымзар.
Аԥҳәыс бааԥс лсызбал ҷахьеиԥш акәын амш шыҟаз. Лахьхьи, Лӡаа илахыкны Абааҭантә амшын иҭыҵны иаауан иҵәыҵәматаӷьӡа аԥша.
Икахәхәа-кахәхәа, ажәҩан иалоу аԥсақәеи амзашаҵла еимыртаӷақәеи ижәпаӡа, амшын ихыԥшыло игылан. Аҷнышқәа еснагь игәаҟҵәаҟуа, иуазыруа аҟәара ааигәара амшын ихыԥсалан, уажәы-уажәы иҩхыԥрааны инӡаасыла-ааӡаасыланы, ҿаҵахәыс ԥсыӡ ссак иаарԥыхьашәо еимакуа инарыхәларыԥсон. «Амла, амла!» – ҳәа еиҭагәжәажәо иааилалон. Еснагь амла иакуеит…
Абри Абааҭантә иҭыҵуаз аԥша хьшәашәа Гагра иааӡаанӡа маҷк еиқәтәон, аха зегьакоуп, зпытҟәырқәа ылызгоз ашәаԥыџьаԥ рылахь еиқәнаҵон, рҽааиҿаркуан, ачча аазҿықәыххуаз ааԥын шьаҿак шьҭахьҟа инхьаҵуан.
Зны-зынла ажәҩан ааимҟьаны, аҽыԥҳәа амра аагәылшәаны алашара аацәыҵҟьон. Аҵарақәагьы усҟан ашәаҳәара, акәашара рыманы иаақәлон.
Ашәаҳәара, акәашара… Абра Гагра ааигәара Баҭаҟәа иҳабла ҳәа иахьашьҭоу ачара ҵаул ыҟан.
«Иҟалаз шәаҳама уара, иҟалаз?! – ари ачараҟны ифырҭынха жәабжьк аакылҟьеит. – Иахьа ашарԥазы апринц иаҳҭынраҟны иналак-аалакшәа ахысбыжьқәа игаз башазаарымызт. Гагра аҳәынҭқар хәыҷы – апринц дахаҳцоит ҳәа Кьахь Ҳаџьараҭи Леи Џыри назлоу ауаа жәаҩык рҟынӡа иқәлазаарын, аха раб игәы инаргаз акәымкәа, ран лгәы рыманы ихынҳәызаап! Хыдарала иныҟәеит. Ҳаннеиуа абри аамҭазоуп ҳәа мчыбжьык аҿҳәара ирҭазаап. Апринц дыцәазма, бзиарак азы ишизымааиуаз имдыруази, иҽазыҟаҵаны дыԥшын. Абар ҳааит ҳәа арҭ аҳҭынра агәашә ианынадгыла, адгьыл иҵыҵызшәа аказақ қазықазуа иаарыкәшазаап. Апринц ихаҭа зынӡакгьы дцәырымҵӡеит. Инеидысла-ааидыслақәан, аха узыхәои ар рҿаԥхьа?! Ҳаџьараҭгьы Џыргьы хқәак рыцрасит ҳәа ауп ирҳәо, аха иуадаҩымзаап.
Иабаанагеи абарҭ аказақ? Амаан иакәхарушь уи зыбзоуроу, мамзар, апринц имҳәалози, ихаҭа илиршама? Ишакәхалак, инеиз, «Уашхәа мақьаԥсыс» ддырҳәеит…»
Лақшәы-иԥа Ҭапагә иҟны уҟазар акы умшәан. Уи ауаа ирдыруа хаҵоуп. Ақәнамга иақәшәаны зҽыԥхьазкуа абрагь иара иҟны даннеи – абаа дҭоуп.
Ҳаџьараҭ Каҷархәантә абахә ашьапы иаҿанхоз Ҭапагә иахь амҩа дахьықәыз игәалашәараҿ ицәырҵуан хҭысқәак. Зны Акьахьба дыхәны дыԥхаҵо данаарцоз, ихәра хьаа алажә еиԥш ишицрыхоз, ашарԥазы Ҭапагә игәарԥ дааҭалеит. Ҭапагә афырҳәа днеиԥыххылан, Ҳаџьараҭ диманы, иҩны ԥыҭк инацәыхараны иҟаз иҳаҭгәынажәқәа рахь дигеит.
Иаҳа еиужьны, ажәырҭра зхаԥаны, амаӷи аҭыраси зҭассы иҟаз ҳаҭгәынк дынҭаириеит, ихәы-иԥхь наиҭаны.
Жәаҩа шықәса зхыҵуаз Ҭапагә иҷкәын дыҩуа дрышьҭан арҭ, аӡы-аԥшы има. Ашьҭахьы, аҩны ианааи, иԥҳәыс ишлаҳауаз иҷкәын диазҵааит:
– Сыҷкәын, дызусҭада ани иаҳҵәахыз?
– Зны иҵәахны иҳамаз Ҳаџь… – аҷкәын иаб илакҭа данынҭаԥш дааҿахеит.
– Дызусҭада иаҳҵәахыз ҳәа суазҵаауеит сара?!
– Уаҩԥсы дҳамҵәахӡеит!
– Иҳәа аиаша, мамзар!..
– Сара уаҩы дсымбаӡеит, акымзарак сыздырӡом!
– Акьахьба иакәӡами иҵәахны иҳамоу?! – ангьы лыҷкәын диазҵааит.
– Сара акымзаракгьы сымбаӡеит, акгьы сыздырӡом! – дахьгылаз иани иаби дырҿаԥшуан аҷкәын.
– Ус акәзар, бзиоуп, шьҭа уца, аӡәы уҽимырбакәа лахьхьи аҳаԥаҟны унҭаланы инарыцқьа-аарыцқьа. Аӡәы уибар, усгьы иуҳәаша удыруеит. Уца!
Иблақәа ааихаччеит дырҩегь Акьахьба данизаа.
Аԥсҭазаара акыр иԥнашәахьоу уаҩуп Ҭапагә. Ахаҵарақәа ирылоугьы ԥыҭк ибахьеит, дҭышәынтәалахьеит. Ауаа зегьы рыгәра игом, иҭырҳәыцааны дрыхәаԥшуеит урҭ. Аӡырҩра еиҳа пату ақәиҵоит, ацәажәара аҵкыс.
Ақәыԥшра лашәуп, агаӡареи иареи еишьцәоуп иҳәоит, аха уаҩы наӡа иакәым ҟаиҵар, диҿагыланы иеиҳәоит, бзанҵыкгьы ианаижьуам.
Зны-зынла Ҳаџьараҭ иҷкәынра ааиласны даманы иандәықәлалак, «уаангылишь зны, уаангылишь уаамыццакын, угәы иҭоукыз цқьа ишәа-иза, аццакра зыхәаз ҳәа уаҩ дҟамлаӡацт!
Ауаҩы дышгаӡоу идыруазар – уаҳа назҭахым аҟәыш иоуп, сҟәыӷоуп ҳәа зхы зыԥхьаӡо – нагарҭа змам аҽадацқьа иоуп», – иҳәон.
«Агәаанџь ахьыҟоу удыруазароуп, уи еснагь иугәалауршәозароуп, убри ауп хыхьчагас иҟоу. Ауаҩы цқьа деилымкаакәа угәы анизааурты, аӡсашьа ззымдыркәа амшын иалаԥалаз уиҩызахоит», – иҳәон.
Дласын, иқәра иаҵанамкыртә, шьабсҭашәа агәаҽанызаара иман еснагь.
Аццакра, аццакра…Ҭапагәеи иареи ҽнак џьара еицны ишцоз аццакра ихьӡеит Ҳаџьараҭ.
Ԥхны мшын. Аҭакар катәан. Ҽы иамҩамызт азы, шьапыла анаарақәа инарҿала-аарҿало, ахҵысҭақәа инархыҵ-аархыҵуа, инатәа-аатәо ицон. Ԥша кәармак рыласуамызт ашәаԥыџьаԥ. Ркабақәа еиқәҟьантаԥс, аԥхыӡбаа ргәыдшыла иҟан.
Ӡ-ҿамҩак! Аха иабаҟоу? Нахьхьи ахәқәа рнаҩс ҩнқәак ашәаԥыџьаԥ иалырбаауеит, аха ихароуп…
Абанҭ, нахьхьи аҩнқәа рҟынӡа изнеир, нас ӡык инахәагәышьон. Аха ихарахеитеи!
«Сухьӡоит, унеила», – иҳәан, Ҭапагә днымҩахыҵит. Ҳаџьараҭ шәақьхысымҭакгьы дымнеицкәа арымарахь, лада амҩахәасҭа иаҿгаз ааигәара ҩны лаҟәык амӡырха ҭбаа ашьац кашьшьы днықәԥшит. Ишьамхқәа ааҵархеит, дыхрыӡырха дааҟалеит.
Ишьҭахьҟа днаԥшын, иҩыза ихабар ибом. Нас уигьы дааип, дсыхьӡап, уанӡа саргьы слеип Ани избо аҩны аҟны иҳәан, иҿылеихеит уахь.
Агәашә днадгылан данааха, ҿыжжыҳәа иаатит. Агәарԥ иқәгылаз алаҳа аҵаҟа қалԥадыжәк иалахәмаруаз аласба цәышәшәы иаҿыҵакыз наҟ инкаршәны, иҳәарԥсаруа арахь агәашә ахь аҿаанахеит.
Аԥшәмаԥҳәысгьы агәашә ашьҭыбжь ддәылнаган, дааскьо-дааскьо, агәарԥ агәҭа ааиҩылшоны, даангылеит. Даангылеит, аха дӡыҩӡа ауп дышгылаз.
«Абри аԥҳәыс издыруа аӡә лоуп. Мап, мап дсыздыруам, аха баша џьара избахьоу аӡә лоуп. Дабазба, данбазба? Агәарԥ агәҭаны дзаангылеи? Арахь уааи зылымҳәои?»
Аԥсшәа налеиҳәеит, дналеихырхәан. Аҭак ҟалҵеит, ус лҽаарҵысшәа.
Ԥҳәыс ааӡа заманак лоуп лара, шьҭрала дынхаҩымзар ҟалап уҳәаратәы дыҟоуп.
Аӡба сакуеит аниҳәа дихәаԥшуан, нас ахьышәҭҳәа днагьежьны илаҟәшәа иҟаз аҩн ҟәаш дныҩнапҟеит.
Маҷк дааҩнахеит уахь. Ашыц мҳаҵә ааҵшьуа ачаҟәа иаалгаз ааилыркит. Лыблақәа ашәаӡыӡара рхыланы диҿаԥшуа, маҷ-маҷ дшәаԥырҳаԥуа, лышьи-лышьи еиқәҵо шьҭахьҟа лҿыналхеит. Леимаа ҵарԥалақәа ирыцрыхо, икаҳабӷало илышьҭабылгьон аласба. «Уца наҟ, Дамшә!» – лҳәан, днагәҭасит.
Аӡыша иаргәаҟуаз Ҳаџьараҭ даҿыгәҳәааны ачаҟәа ҩеиҿыҵакны дҩахон еиԥш, аҵықь ааҭгеит ишьҭахьҟа. Ҽеимаашәа икьаҳәӡа зыхәда ашәахсҭа аныз аԥҳәыс илыцрыхоз аласба абақҳәа аҽынканаршәит. Ларгьы шьҭахьҟа ацара даҟәыҵны уа дадырсызшәа даанхеит, итапанча кны агәарԥ иааҭалаз Ҭапагә иахь дыԥшуа.
– Ҳаи, Ҳаџьараҭ, уаԥсуа хаҵами, уаҵкыс сара сеиҳабын, аӡба ҳаицакуан, саԥхьа ажәра шԥаугәаӷьи? – Ҭапагә ирццакны иҿааихеит. Ҳаџьараҭ ичаҟәа лоужьны икны аччара даҿын.
– Аӡы ахьыҟаз ҳааит, инҵәар ҳәа ушәоу! Уаԥхьа акрыфара напасыркызар акәын ус ануҳәашаз! – иҳәеит Ҳаџьараҭ.
Аласбеиқәаҵәа шьҭа ишәарҭамзар ҟалап агәахәын, иҩагылан аԥшәмаԥҳәыс илышьҭабылгьо, леимаақәа ирыцрыхо ахәмарра иналагахт. Арацәа ақлыб нахьшьы-аахьшьны. Иркәымпылны иҟаҵаны, инаганы блас иҭарҵазшәа акәын алақәа еиқәаҵәамлаҳӡа ишыҟаз, убас аҿгьы ҭшәшәааӡа иҟан. Ас иҟоу алақәа анрызҳалак агәараҭаҟны шәарҭа ыҟам, ақәыџьма хаха иажәлоит.Аха макьана ихәыҷуп, ахәыҷқәа зегьы ахәмарра рҭахуп…
Ачаҟәа ааимихын дылҭаԥшит, нас аԥҳәыс ԥшӡа дналзыԥшит. Згәызҽанӡамкәа амаҭ инахаҳаз иԥшра акәын илымаз лара. Лыбла ҭиаҵәаақәа рҳаны иԥшуан.
– Цхаӡҩоуп ари, ӡӡам! – лҳәеит.
– Ааи, цхаӡҩоуп, уара амбатә убазшәа узҭаԥшуеи! – иҳәеит Ҳаџьараҭгьы.
Аԥҳәыс лласба аблақәа реиԥш, ашәытара лҿысуан, хазы лыхәда ҭхәаа-ԥшӡа еилыӷраа-еилыӷраауан.
Ҭапагә аԥҳәыс дылҿаԥшуеит, изнапык ала итапанча икуп, егьи инапала – ачаҟәа.
Ҳаџьараҭ дзыниаз изеилымкаауа инеиҭак-ааиҭакны рҩыџьагьы дрыхәаԥшуеит. Ааи, џьара дибахьеит абри аԥҳәыс хазынахә, аха иаба? Ианба? Дызусҭада, ланаџьалбеит?!
– Абжак Ҳаџьараҭ ижәхьеит, иаанхаз сара изжәып! – дшылҿаԥшыц дылҿаԥшуа ашьшьыҳәа иҿы ҩеихирԥхьеит Ҭапагә. Лара ҟыт лымҳәеит, ус дгылоуп.
Аҽыҩҳәа лшьапы зыбӷыҷуаз аласба инамҵеиҭәеит. Аласба ахәмарра иааҟәыҵын, абыз кәамҟьа хәыҷы ҭырҳаны ашьҭырбзаара иналагеит.
Ихәыҷымзи, азхара ҟалеит иаразнак ала. Нас ԥшьаала ара еилыхоз наҟ инарԥырҵын, алаҳа ашәшьыраҟны ицеит. Икәаԥӡа, аҽааикәанарҳәын ииеит. Ҳамҭак ус ииан, алацәа еиқәыԥсаны. Нас иааҿыхан, амгәа ажәжәаҳәа иҭыхо аҵәыуара иалагеит. Ахы кыдҟьо, лада-ҩада агәарԥ иамкуа иҩуа иқәлеит. Аӡы зҭаны игылаз алагьан инахаххын, аҟыԥ-ҟыԥҳәа аӡыжәра иалагеит.
Ҳаџьараҭ акгьы иныруам, ус дгылоуп макьана. Абра иаамҩасуа зегьы ԥхыӡушәа ауп ишибо.
Аԥҳәыс шьҭахьла мацара шьаҿак, ҩ-шьаҿак ааҟалҵеит, аха нас даангылеит.
– Иҳәа. Иарбан шҳаму иабҭаз! Мамзар…
– Ала, лаҵас иԥсыр акәын, нас илеиҵаз ааирыхуан, аха…– лҿы акуа далагеит аԥҳәыс.
– Мамзар! – аҷараҳәа итапанча аахыршаны лылахь инадикылеит Ҭапагә.
Атапанча ахы акылшәшәаара дынҭаԥшит. Амза иаҿажьу аԥҭеиқәаҵәақәа анаԥырҵуа еиԥш, лшәытара ԥшьаала иаалҿысын, лхы-лҿы зегьы цәышӡа, ишьадаӡа иааҟалеит. Лыхцәеиқәаҵәа жәпаӡа илықәжьызи, лыбла иаҵәа гәыҭбаақәеи лцәышреи зынӡак даҳкәажәыртәуан, дԥаҳаимбар хшаны дҟарҵон. Нас закәытә мчузеи лыҩныҵҟа ицәқәырԥоз. Абас ахлымӡаах ҟалҵартә еиԥш?! Лҭеиҭыԥш зеиԥшраз ала, аԥҳәыс агәыҟәымшәышә лызҭазҭгьы дзакәхарыз?…
– Еиҭасҳәоит, сагьаҵхоит! Иарбан шҳаму…
– Ауаҩы дызго! Аха уацәымшәан, ари сыхәшә избац акәӡам, иԥсыҽхахьеит, арысҟаамҭа аласба ԥшқа аназымга уи хәшәра алам шьҭа!
– Акамыршша еиҵаҟәаҟәа бымоума?!
– Уажәыҵәҟьа иаазгоит!
– Мап, саргьы сбыццоит. Ахш аӡа?!
– Иҟоуп…
Аҵыс ахы хызҵәоз ажьаӷь уаткеи акамыршшеи еилаҟәаҟәаны аҵәца абжа Ҳаџьараҭ ииржәит, убас ачаҟәа азна ахш аӡа.
Уамашәа иубаша, рааигәара дыҟоуп лара – аԥсцәаҳа. Лцәышра лхымҟьацт, ӡиуоу еиԥш деиԥхьашьшьаа дгылоуп.
Ҭапагә лара лахь ихы ҩышьҭихит:
– Бара Ӡаԥшьаа бырҭынхаӡами?
– Ахҭа иҭауршәит! Уи удыруан азоуп агәарԥ уанҭала узхыс! Ага бӷьыци – ашьха бӷьыци еиқәшәоит, сҽынкынҵа сышишьҭаз, сара сахьыҟаз иара дааит, аха иаџьал ара иҟамызт!
Ллымҳа инаҵакны лыхәда ианыз ашәахсҭа деиҭанахәаԥшит Ҳаџьараҭ.
– Сугәалашәаӡом! Аха сара ибзиаҵәҟьаны исгәалашәоит сҭынха ду – Ӡаԥшь-иԥа Омар иҟамчы ахәы патагәаӡа, аԥҵаҵа нҿакны ианхуҵәаз. Усҟан, уи сеимырхха саныркыз соурыжьызҭгьы, улақәа сынҭасны иааҭысхуан… – лыбла цырцыруа Ҳаџьараҭ диҿаԥшуан лара.
– Аа, шьҭа бысгәалашәоит! Бысгәалашәоит заманала! Ала бзиа аԥҳәыс илеишуам анысҳәа, алақәа зегьы еиԥшым ҳәа акәу акы бҳәеит усҟан! – ихы рҵысуа длыхәаԥшуан Ҳаџьараҭ.
– Ааи, иақәуршәеит! Уи азмырхакәа, Омар, адунеи зегьы иадыруаз Омар бзиахә иааигәыдҵаны душьит! Уҷкәынзаҵәгьы днахҭнуҵеит! Уаԥхьаҟа угәуҽаныз, Ҳаџьараҭ! Иахьугәыӷырҭаӡоу џьара иуҵабгараны иҟоуп! Ари адунеи ҭшәоуп… иудыруаз… – дырԥырҵын, дышьқьыруа наҟ лҿыналхеит ари аԥҳәыс џьашьахәы.
Арҭгьы аақәгьежьын шьҭахьҟа идәықәлеит. Агәашә ааигәара, мпышҭашәа амгәа хәыҷы кылчаа ашьапқәа аҩада еиҵых
ишьҭан аласба. Ацқәа хырџьаџьаны иааԥшуан, абыз ҭыблааӡа аганахь иаҿаршәын. Абла рацәаххырақәа паӷьпаӷьӡа иаартны ажәҩан «иаҵаԥшуан». Мҵеиқәаҵәа дук ҭәырҿаҿаны аласба абла агәҭа ихыззала ихтәалан.
Ҳаџьараҭ уажәоуп ари зегьы шыԥхыӡыз анеиликаа. Ицон аҩныҟа рхы рханы, иззаауаз рус ҟаҵаны иалгазшәа. Ҭапагә уажәы-уажәы дааҳәны диҿаԥшуан: «Дакрыма, анаџьалбеит… ахш аӡа, акамыршша еиҵаҟәаҟәа имыхәаӡаришь?»
Иҩныҵҟа деилашуан. Аԥхӡы иқәнаҭәон Ҳаџьараҭ.
Акәара илҭысын анаара ианыҩаҿала, деилышьшьы ҵлакы днадиаалеит Ҳаџьараҭ.
– Хәыҷык ҳаԥсы ааиҭаҳкып! – иҳәеит иара иҩыза дынихәаԥшны. Акьырблы ацәаакыра ишазыгәышьуаз еиԥш акәын дшыгәжәажәоз, дшеиӷрыблаауаз Ҳаџьараҭ.
– Мамоу, зынӡагьы аангылашьа ҳамаӡам! Ани амаҭеиқәаҵәа, аҽнышьыбжьон ашҳам ҳзыржәыз, касыла лхы нҵырҟьаны шьҭа ддәықәлахьеит иахьахәҭоу ажәабжь ссир рызналгаразы. Тәашьа ҳамаӡам, сҟәаҟәа уҽықәыжь, иахьынӡаҳалшо ҳаибагалароуп! – иҳәан, Ҳаџьараҭ днеиҿаԥшит Ҭапагә. Уи ихы-иҿы ашьа алҵны ицазшәа – ицәышхон.
Ҭапагә рҩашҵас аԥхӡы илыҩры, дышзахәоз дцон қәаҵала, иҩыза диманы. «Мшымыждаразы ишԥаҭыҵуаз иахьа! Иахьабалак аӷацәа имоуп, дзымшәозеи, ихы гәаҭа, иԥсы гәаҭа дзыҟами, агәаанџь зыбжьоу иҟны унанагар – убас ауп. Иауазеи дзыргәаҟуазеи, дзамкуеи адунеи? Даасзыԥшыр, ара инхода ҳәа дсазҵаар? Ара сқыҭа ауми, инхо ауаагьы зымдыруеи…» – дхәыцуан Ҭапагә, изықәшәаз џьашьо.
Ҳаџьараҭ инапқәа Ҭапагә ихәда иакәыршан, маҷк иԥсы ааишәа дҟалеит. Диҵақь диманы дышцоз, иҟәандаӡа, Ҳаџьараҭ инапқәа акы рныруа иалагеит. Илацәақәа мчыла иааимкәкәааны иаахитит. Ҭапагә ахәхәаҳәа иԥынҵа ашьа ҭҵәрааны илеины инапқәа ирықәҭәон.
– Ҳаи, абааԥс, ҳаи, абааԥс… – инапқәа ааилышшан иҟәаҟәа длықәҳәазаны асаара днагылеит Ҳаџьараҭ. Адгьыл ҟәараҟәанҽон, дарзазон. Ашьа аагылаанӡа рҽааиқәыркит, диҵагыланы, ԥшьаала диртәеит.
– Акырынтә иуасҳәақәахьеит, агәаҽанызаара., дырҩегьых агәаҽанызаара ҳәа, уара ушцац уцоит! Ашҳам узыржәыз Ачаа драҳәшьаԥҳауп, абра дрымоуп. Ачаа раҳәшьаԥа – Ӡаԥшь-иԥа Омар ԥсаҭаҟыргә иакәын. Абас зегьы еишькларсуп, уара ара инхода ҳәа уҵааӡом, хаха унеиуеит, уи уҭанархоит уара, егьараан уҟазаргьы. Илҳәаз уаҳау лара алагызмал?! «Уаԥхьаҟа угәуҽаныз, Ҳаџьараҭ! Иахьугәыӷырҭаӡоу џьара уҭаҳараны уҟоуп! Ари адунеи ҭшәоуп иудыруаз…» – лҳәеит!
– Ҳаи, аԥсра лгәыҵашәандаз, дыԥҳәысхеит акәымзар…
– Ухы шԥоубо, уажәы?!
– Маҷк сыԥсы ааишәа сыҟоуп, аха уара усшьитеи, уҟәаҟәа сықәыжьны, уԥынҵа ашьа цо аҟынӡа! – Ҳаџьараҭ ичабра ааҭиган Ҭапагә инииҭеит.
– Амаҭ аҵкыс акамыршша аиааиуеит зырҳәогьы абри ауми, ашҳам аҵкыс акамыршша еиҵаҟәаҟәа аиааит… Шьҭа акгьы ухьӡом. Зныкыр амаҭ уцҳахьоу Ҳаџьараҭ?
– Ҟоҳ, амаҭ смыцҳакәа абри саҟарахама?! Ҩынтә-хынтә исыцҳахьеит. Ианаамҭаз, абни исуржәыз акамыршша еилырх сықәшәон.
– Убри ауп иухәазгьы иахьа, амаҭ зыцҳахьоу иҟны ашҳам даарак аҽазҟьаӡом рҳәоит. Иаалгәаӷьызи аԥҳәыс мыжда.
Инҭакәкәа, ӡиасшәа иниаӡаа ицахт даҽа шықәсык. Шаҟа гәырҩа бааԥс, шаҟа гәырӷьара ари аамҭа иацыз анцәа идырп.
Ииасит аӡынра. Абар, адгьыл аԥхарра ҩаҵалан, ашәаԥыџьаԥ рдақәа ахәхәаҳәа иаханы – аԥсҭаҵага аӡы аҩагара иалагеит. Нас ада ссақәа рахь рыҽшаны иниасын. Амахәқәа рцәа-ржьы апытҟәыр ԥшқарахқәа рҟынӡа инаӡеит. Амрагьы еиҳа ахаҿы хтны, игәыбзыӷны, ахьтәы шәахәақәа ашыҩҵәҳәа иԥсаҟьаны ирыланаԥсон.
Уажәада ааԥынра рымбацызшәа, ссирын аҵарақәа иҟарҵоз. Ргәы хәыҷқәа еиҟәыҷҷаны итҟәацырц акгьы рыгмызт.
Амра ҵлакашәара амшын иазнеин, агәы ҟьантаз ихыԥшылон. Ҷырт-сыртҳәа аԥхьарылара зҽазызкуаз аҵарақәа еиқәтәон. Аҽны ирҳәашаз ҳәаны, ирушаз уны, амш ҿыц, шәа-ҿыцла аԥылара рҽазыҟарҵон.
Абри аамҭазы, Гәыгә-иԥа Алықьса Ҳаџьараҭ дыԥшааны Фаҭ иахь диманы амҩа дықәын. Ҳаџьараҭ урҭ имбеижьҭеи акыр ҵуан. Иԥҳацәа ракәзар, иаҳәшьцәа реиԥш ауп ишгәыблыҩцәоу иара изы. Знык дкылшәаны данырзаалак, икәшо-изӡатәуа, изырура рыздыруамызт.
Раб иакәзар: «Дад, сара сыԥҳацәа рашьак иеиԥш ауп сышухәаԥшуа», – иҳәон.
Абар, агәарԥ иааҭалеит даргьы. Ҳаџьараҭ дангәыдикылоз, аҽҽаҳәа илаӷырӡқәа ааит Фаҭ.
«Иууеи, дад, сыҷкәын, зынӡа ҳаухауршҭӡама?!» – иҳәеит иара.
Аҽқәа аԥхӡы рыларбаны, аџьықәреи рырҭеит. Ирҿыҵыппуаз, аџьыкац иаҩызаз аџьықәреирыцқәа ашәах рхьыхәхәа, ахьхьа-хьхьаҳәа изҭаҳәуаз алагьанқәа ирныԥсалон. Рҵыхәақәа аамҩанырҵон, аԥхӡы ашәах ирықәчыз иалачарц зҭахыз амҵқәа наԥхьарца-ааԥхьарцон, нас еиҭааины ирықәтәахуан.
Араԥ зны-зынла ашьҭахьтәи азшьапык ааиҵархәычшәа иаанкыланы, ацламҳәақәа реихакшара иааҟәыҵны, алымҳацәқәа кьацә-кьацәӡа иҩышьҭнахуан, инаԥшы-ааԥшуа иазыӡырҩуан. Нас аӷәырџҳәа аҩыза зҿыз иаргьы налагон.
Аҭыԥҳацәа уаха даарак раҳаиҭқәиҭ ыҟамызт. Ахәыҟаҵара иахьаҿыз рҟыт-ԥсыт бжьы уаҳауамызт.
«Абарҭ ирзаигәоу аӡәыр дырцәыԥсыма? – аигәахәт Ҳаџьараҭ зны – аха ус ак ыҟазар исаҳахьазаарын. Аб иакәын – игәы ԥшааны, илаӷырӡқәа ааит ҳанеиԥылоз … Иууеи, дад, сыҷкәын, ҳаухашҭӡама ҳәа дсазҵааит».
Аҷҷаҳәа еиқәыз аԥацха амца иахатәоуп ахҩ-хацәак. Аҿҿаҳәа еилабылуаз амҿы-ҟәырӷьатәқәа ирхылҵуаз амцабз ашыш инкылыԥханы, алашьцара жәпа иагәылыҷҷауан, бгрымӡҵас.
Ҳаџьараҭ иааикәаирҳәыз иҭаҭын амца иныҽҳәеикын, иреиҵаз аԥырӷы кәеицеиуа ахы инахеиџьгәан, пақ-пақҳәа днаҿыхеит. Еиӷрыблаауа амца аныҩацрала, ицеицеиуаз аԥырӷы аашәытахан, наҟ инахшәеит.
– Усхамышҭгәышьаӡеит. Арахь уара уахь смааикәа уаҳа сабацари, сыҩны еиԥш исыԥхьаӡо ауми. Шәчеиџьыка шаҟа сфахьоу… – иҳәеит Ҳаџьараҭ, алҩа ҩоуишьҭын.
Ҳаџьараҭ абригьы иҳәеит, аҭыԥҳацәа реиҵбы илалымпыҵҟьаз ачанах анышә-ҩнаргәы иахьнықәҳаз иҟәыбаса ицеит.
– Ҳаи, абааԥс, ибмаҵушьоузеи! – аб иԥҳа лахь дынхьаԥшит. Лара ҿыцха дышьҭаԥшуан. Уажәы-уашьҭан уи ачанах ашьшьарақәа рҽааибыҭаны ҩаԥхьа иҿыцҳаҳараӡа иаақәгылашашәа. Нас, лҽыларҟәны атта-ттаҳәа аԥҽыхақәа ааидыҟәшәаланы, лнапсыргәыҵа ҟәымшәышәқәа инарынҵаны дааикәагьежьын, аԥацха ашә аартны наҟ адәахьы дындәылҵит. Ааԥын фҩы ԥшқарах аалҿасит. Шаҟа ихааузеи аԥсабара анҿыхо!
Ачанах ԥҽыхақәа ахьхьаҳәа наҟ абна инылаԥсаны, иқәасқәасуа рлажә шлышьҭаз дцеит агәылара, уаҳа дагьымааит уи ауха.
Иааиқәыӡырҩқәеит. Еилыблаауаз амҿы-ҟәырӷьатәқәа днарылха-аарылхеит Ҳаџьараҭ. Амцабзи аццышәи еилаҳанто, иааҩналашеит.
– Ауаҩы гәыкала ачеиџьыка ахьиҿарҵо – высшьа имаӡам. Аха сара сзыцәшәо умбои, Фаҭ, сцәа цәгьахеит, сымшала џьара акы шәақәдыршәар ҳәа сшәоит.
– Иауеи, дад, ус умҳәан…
– Сара исыцныҟәози, сахьнеиуази, сахьааиуази агәараҭақәа лаԥшықәырҵо иалагеит. Уимоу, аполициахьгьы ԥыҭҩык ларгахьеит.
Абар, сара сымшала сҩызцәа – Царгәыш Никәала, Ҵаӷьтыр-иԥа Еснаҭ, Лақшәы-иԥа Ҭапагә, сымаҳә Шәлым Кәасҭа уҳәа ирышьклаԥшуа, иларга-ҩаргоит. Урҭ роуп инхангьы исымаз. Абзиара иқәзааит акыр аџьабаа сыдызбалахьоу, уаха абра саазгаз Гәыгә-иԥа Алықьса иеиԥш иҟоу ахацәа маҷхеит. Ишәарҭахеит аамҭа. Изхысҳәаауа. Сымшала аҳәынҭқарра акы уақәдыршәар ҳәа сшәоит…
– Мамоу, дад, мамоу! Уара, дад, зуаажәлар рзы имшхәыбзазаны адәы иқәу уаҩуп. Ус иҟоу ахаҵа ихаҵкы ацара џьанаҭроуп ҳәа иԥхьаӡатәуп! – иҳәан, Фаҭ кьысра зҭахӡамыз, агәгәаҳәа еилаз амца днаҵха-ааҵхеит. Аиҳәшьцәа иаанхаз руаӡәы ихаббала иуны ари амца иахакнаҳаз абысҭа, лыҽхыртырны даҵақь иаакнылхын, зымҩа илыргылахьаз ақәабҭаргыларҭа инҭалыргылеит. Амца зыҩнашуаз аԥацха аҭӡы ашыш аҟны амҳаԥ ҿ-ҟьаҟьа иавакнаҳаз ац хәыҷы змаз амысҭхәага аакнылхын, абысҭа иалыршәҭраауа ахәара даҿын.
– Ииашоуп уи иуҳәаз, Фаҭ, ииашоуп, аха Ҳаџьараҭ итәы хазуп. Ашәареи ахаҵареи еиӷацәоуп. Ахаҵара – Нарҭаа ирцырҟьоуп…– инацирӷызт Алықьса.
– Ааи, дад, ааи, Алықьса иуҳәо иашоуп. Ари ахаҵа анхацәа ӷарцәа ирзиухьоу абзиара – аӷба иазырҵысуам, дад. Убарҭ рыгәҭа салоуп саргьы…
– Е-еи, шәарҭ уахак ажәҩан салашәҵаӡеит, Кьагәа сакәымзҭгьы! Гәацәыхьажәа змаҳакәа, напыҟәымшәышәла иааӡоу ҭауади-аамсҭеи рхәыҷқәа анрызҳалак, ауаа рзы иҳалалӡа, игәыԥшқацәаны иҟалозар ауми, аха уамашәа иубаша урҭ иаархылҵшьҭроу зегьы ашьауардынқәа ирыхшазшәа иԥагьақәоуп, ҳара анхацәа аҟәраанқәа ҳархылҵызшәа ауп ишҳахәаԥшуа. Уи аԥагьара ҳәа иҟоу сара ианызба – сыԥсит ауп!
Ҳаџьараҭ зылҩаҵә хәхәаӡа иҩеиуаз иҭаҭын неиҿыҵеикыхын, инҭырҳәыцааны днаха-нахан, ахәырқьҳәа аҭаҭын лҩа лаихәлеигалеит. Иалшоз алыршаны, шьҭа иахьахәҭоу уца ҳәа уашьҭахьтәи ахәхәаҳәа амца-лҩа иҩеиуаз иҩашьҭеиҵеит.
Абысҭа хәаны, амысҭхәага ачуан ахаҟны инарҳәы-аарҳәуа цқьа иааӷьӷьаны, ԥыхьа иахькнаҳаз аҭыԥ иназылкит, аха… инавшәан, асаара акәапа аашьҭнаргеит…
Ԥыҭрак ашьҭахь, ахәысхәа фҩы лаҳа-лаҳауа изыхҟьоз акәтычаԥа инадтәалеит. Аеҳәшьцәа ахәхәаҳәа иқәыԥсычҳауа наҟ агҿаҩра игҿан.
– Аҳы, шәнапы ашәыркы, иҟоу ахәыҷала шәхы анрааланы акы шәнацҳа, шәааԥса-шәкараха шәыҟоуп, амла шәҽашәмыркын, ҵәыцақәакгьы неидаажәылап, ԥсымилаҳ! – иҳәан, аԥшәма инапы аҿынеирхеит илацәҟәысуа иқәгылаз акәаҷаб ааигәара иҟаз ибысҭа ҿахрахь.
Ҭаҳмада хынҷаҷырик уҳәап, уахьихәаԥшуа, аха уи иԥшра акәын, аҭаҳмада цәа ихаҵаны ацәажәара бзиа ибон ауп, деилаӷьаны. Аԥҳәаҟәа ашьапы иқәмырсӡакәа аԥссы дкәаруа, Нхыҵ игаратәы агәамч змаз уаҩын. Иажәа ҟасан, цқьа дазкылԥшны дцәажәон. Акгьы узахымҳәаауа. Уааиқәшаҳаҭхон уаргьы.
Акгьы инацҳауан, акгьы инахәон. Ҳаџьараҭ ианакәызаалак арыжәтә дачычамызт, адау дышьҭагәа дызкыз ацлабра акгьы ишаԥсам идыруан. Фаҭгьы уи иҟазшьа уаха ибазма! Шаҟарааны ара дтәахьоу-дгылахьоу, арыжәтә идицаломызт. Убас еишьцылоуп бзиа еибабоит.
Аԥшәма уаха иҭаххеит исасцәа хәыҷык рқьаф ҟаиҵарц, амҩа иашәаны иҟоуп, ирԥырхагаӡам, ҭынч ираҳаҭны иарцәоит. Ара иахьыҟоу – Џьырхәа аҩаӡара, астражникцәа ирымҩаӡам, ргәы аԥсы адыршьап.
…Чуанҵас игәаҩаӡа адгьыл иахагылоу ажәҩан, уахак акалашәа ишан. Раԥхьатәи ааԥын мшқәа иреиҽырбон. Иҭәны ишеишеиуаз, ҵа змам уи ажәҩан ӡмыжь иӡсауа иагәылсны иҩеиуан амза.
Амза ааигәа-сигәа иҟаз аеҵәақәа ҿыӡҭаауан, акыр ицәышын урҭ. Наскьа-ааскьа, хьҟәырҷахақәоушәа иалаԥсаз еиҳа рыблақәа ҭаҟаца икәеикәеиуан.
Аҵаҟа ҳәыск нхәыҵаларатәы, ԥшь-хаҳәык зҵагылаз ҩнын, Фаҭ иҭаацәареи иареи зыҩназ. Иԥҳацәа шыхәыҷқәаз ран дырхыԥсааит, иара иоуп анрагьы абрагьы рзуны изааӡаз.
Х-уадакны еиҿаԥшьын. Асасааирҭа ҳәа иҟаз ауадаҟны ҩ-цәарҭаӷәык наҟ-ааҟ аҭӡамцқәа ирыгҿагылан, илиларкха, иҭырҷҷа-ҭырҷҷаны иҟаз ашьыршьафқәа рықәыршәны.
Цәарҭаӷәык аханы, аҭуан акыр иазааигәаны иаҵдан, еиларҳәы иршаны ҷапырхәак. Маҭәак ахшьразы акы иазкызар акәхарын.
Аҵх акыр инеигәахьан.
Уарҭалк аҟара зҵазкуаз, ҳаскьын иаҵәала иҩычаз ашҭа ԥшӡаҟны аӡаӡа каҳәуан. Араԥ уи злачыз аҳаскьын еиԥынчыла шьаҭанкыла иқәырхаауа, аԥыжәԥыжәҳәа акрафон. Абз еиԥш ихыгьежьааӡа иҟаз абри агәарԥ иҭаԥхоз амза ашәахәақәа
Араԥ азқәа иахьықәшуаз, аиқәара лаҳәахӡны ицырцыруа икәабаны, асаара аҳаскьынрахь илеиуан. Уа, аҳаскьын цырцырцыԥхьаӡа ипаҟә-паҟәӡа, ирықәтәаз аӡаӡа пҟышқәа инарахәмар-аарахәмарны, нас иаалаӡыҭны иааҭгылон. Араԥ ахахәда ҟьаҟьара ҩышьҭнахуан, иҵарҵарӡа иахагылаз алымҳақәа леивых-ҩеивыхуа иӡыӡымкуан. Нас, ахы нышьҭанацалахуан, хыхьтәи аԥышә ыркәамкәамуа ирԥшаауа. Ҽыҭ-ҽыҭ аҳаскьын ааидкыланы аҿы инҭаџьгәо инеиуан.
Иҭынчҳаҳараӡа иҟан ари аҵх ҵәца. Напыла идырлаго алу хәыҷы еиԥш ахыргә-хыргәҳәа иуаҳауаз Араԥ ацламҳәашьҭыбжьи, уахынлатәи ҵарақәак рыхәыҭхәыҭбжьи рыда шьҭыбжьык уаҳауамызт.
Уарла-шәарла еҵәак лкыдууаалон, ихәхәаӡа ажәҩан ашьҭа ланҵаны аҿыланахон. Иҟан, нас инкацәеит. Уаҳа акгьы…
Амза иаԥсаҟьоз ашәахәақәагьы маҷ-маҷ иԥсадахо мацара, ашәытарақәа ианыз еиҳа рыԥсы рылаланы игәылҵит.
Анцәа иишәихьоу аӡә иакәхап амза иану уи ахьча ҟадыџь. Ирахә ркыка ҷҷеит, иныга агәҭа ашшараҵәҟьа шьеит. Уи азоуп ас дқәықәма-шәықәмаха дызгылоу. Раԥхьа зны хар имаӡамкәа дыҟазаарын, ашьҭахьы, анцәа игәамԥхоз акы ҟаиҵеит, иаргьы абас дрыцҳахт уажәы. Аашьышь анцәцәы ауми абгахәыҷы скуеит ҳәа иандәықәла…
Еҵәаџьаа еиҳа ргәамч ҭабаӷьа, амза атәамбаӡакәа инавсын, еилыџьџьаауа уа иаанҿасит.
… Ахьча ашәикка дызныз амзеи, хьтәы блала еикәаԥхоз Еҵәаџьааи рыбжьара ажәҩан ааимҟьан, ахьхьа-хьхьаҳәа ахьтәы даҷқәа иркыз хьтәы уарҳалк ишәҭны иҟаз баҳча ссирк илыҵагылеит. Ахьаҩ-ахьаҩ ааҭгеит абаҳчагьы. Убри аамҭазы аҵарақәа ааилагьежьын, иԥарԥалыкьха, ишәҭуаз ашәаԥыџьаԥ рымахәқәа инарылаԥрит. Дара, доусы иртәышьҭраз ала рашәа хкқәа аацәырыргеит.
Абаҳча зазон, ишәаҳәон.
Ари ахьтәы уарҳал иантәалаз Ардашьыл илахь акыр еиқәын.
Иаб аихь ихы ааирхан: «Уаала, саб, арахь уаала. Уааины абра усыватәа! Уааԥсеит цәгьаӡа, уара ари адгьыл аҟны. Ауаа
даара удыргәамҵит. Урҭ ауаа бааԥсқәа рацәоуп ари адунеи аҿы, уара урыхәарҭам! Уаала са сахь! – Ажәҩан цқьахь, амаалықьцәа, ақьиацәа рахь. Укарахеит уара ара, уаала!» – иҳәан, инапқәа хахаӡа иааирххеит иаб иахь.
Дазыразхеит Ҳаџьараҭ. Хыма-ԥсыма уахь иҿынеихеит. Ахьышәҭҳәа дҩаԥан иҷкәын иганаҿы ауарҳал днантәалеит, иаргьы кахәхәа, аԥша ахәхәаҳәа ирындо, ажәҩан иҩалалеит.
Игәы ҳаракӡа, дышьқьыруа ԥхыӡла ажәҩан дазцон Хҭарԥа-шкәакәа, иҷкәынзаҵә Ардашьыл диватәаны.
Амза ашәахәа ԥсадақәа ахышә инкылԥханы Ҳаџьараҭ дахьиаз ихы-иҿы инақәыԥсеит. Иара дҵәиҵәиуан, игәы иқәкыз итапанча ирҟаҵымыҵуан. Нас имҟәыҵҟьан иваҳаит, ус ацәа дшалаз, днапыршьышьны иԥшааит, агәыцә хәыҷы иара иахь ирханы импыҵарӷәӷәа икуп. Иԥсыԥ ихәлачуа, изымхо, деихәлахон…
Араԥ ҳәуа ишааиуаз, Ҳаџьараҭ дзыдиалаз ахышә ианазааигәаха, хәырҭ-фырҭҳәа иааимсан, ахы ҩышьҭнахит. Аԥынҵа аҭышшаарақәа иҵегьы иаарҭбааны илафҩыс-фҩысит. Нас аҽеикәаԥса иаагылеит: «Уҽырҭынч, тәамҩахә змауз сыԥшәма, сара ара сыҟоуп. Ус иаҳлахьынҵахеит ари адунеи аҟны уареи сареи», – аҳәозшәа. Игылан ус ахышә ахь ахы рханы, икалахәҵәаӡа: «Аҳы-ы, с-Раԥ мыжда, ҳдәықәҵах!» – ҳәа ибжьы иазԥшны.
Тыгә-тыгә-тыгәҳәа лахьхьи ашҭа аҵыхәан шьҭыбжьык гон. Уи Фаҭ игәашә ирӷәӷәон ауп. Асақь ылаҵаны, нас амҿтәы салқәа ырцәаакны аиха аҟәуала дасны уа ибжьаирҟацон.
Егьирахь игәара зегьы қәыцла ихкаан, аҵыс зхымԥраартә – еиԥш.
Иҵегь ахышә иазааигәахеит Араԥ. Абар, шьҭа ахы ҩышьҭнахыр, аԥхыӡ бааԥс иалахаз аԥшәмагьы дабоит. Еиҭаафҩышә-фҩышәит, иаақәырқәырт, ианыруеи аҳаиуан.
Абри аамҭазы, еиха дук цырцыруа икны ацгәы аҳәынаԥ ианазнеиуа еиԥш, иблақәа шаҟьо Ҳаџьараҭ дахьышьҭоу ауада дааҩналоит аӡәы. Уи дишьҭагылоуп хҭарԥала зхы-зҿы ҭаҳәҳәоу хаҵак, итапанча ырмазеины икуп. Даҽа хаҵакгьы рышьҭахь дааиуеит. Уигьы иабџьар мазеиуп.
Ҳаџьараҭ хынтәҟа дҵәиҵәиуа днаҳәы-ааҳәит. Нас аҩада игәы рханы дӷызы-мызуеит, днаҳәы-ааҳәуеит.
Иҟалеи, Акьахьба, ҳәагәыжьла уеиқәԥах уҿанаҳәама ацәа?!
Еилыԥхаауа амза ашәахәақәа ихы-иҿы абжа аадырԥшуеит нахьхьи џьара, ҵарақәак ирзааз ааԥынра еигәырӷьаны имыцәаӡакәа, ҵхагәҭаны, ирымҳәац ашәақәа цәырыргоит.
Аиха ҿ-ҟьаҟьа зкыз, Акьахьба ицәарҭаӷәы даахагылеит. Ишьҭахьҟа даахьаԥшит, – ааи, игылоуп иҩызцәагьы еиқәных.
Араԥ гагақәак алаԥш иҵашәеит, иаақәырқәырит.
Ҳаџьараҭ иқьышәқәа еихарӷәӷәаны икын, илаӷырӡқәа аауан. Ахьтәы даҷқәа ирыцраҳәоу ахьтәы уарҳал аби-ҷкәыни рнапы еикәырша иантәаланы, ишьҭыԥрааны ажәҩан ахь ицоит. Аԥҭақәа ирылууа, абар-абар еҵәаџьаа аишьцәа ирзааигәахоит.
Абжьы аагеит адәахьала. Абри инақәырццакны Хҭарԥа-шкәакәа иҩеихыкны аиха аҿыланахеит. Аха… Ҳаџьараҭ ихаҟны ихшьыз ашаха инаҿаԥан, иарбрит аиха, уеизгьы аҵкар иаргәҵысҭа инацрасын, илымҳа ахьҿакыз аҟынӡа иааҩнарӷӷеит.
– Ҳаит абааԥс! – дҩышьҭыԥеит Ҳаџьараҭ.
Аҵықьҳәа ахысбжьы геит. Ахы лаивууаан, дзыӷраиаз аиарҭа ԥха илалаҟацеит. Ихысыз дшымхиаз анидыр, дызлааиз ашә ахьҿаз дақәымшәакәа ахышә ахь деихеит. Хьаԥарчшәа ажакьа иҿаҳәуп, ахҭарԥа ихоуп. Ахышә дласын, асаркьа ԥыххааса, наҟ Араԥ ахьгылаз дынкылҟьеит. Ихҭарԥа ахышә азарза инаҿашәан, иԥеиԥеиуа уа иаадхалеит. Амза анынақәԥха, ныхаҵас ихы цырцыруа, ихагәҭаҿы иҭаҩаҿаӡа адамыӷа аныззала днықәыԥшит. Аҵықь ааҭиргеит уи «аныха» иарбаны Ҳаџьараҭ, аха изақәмыршәеит.
Даҽа ҩыџьа ахацәа иуада иҩнагьежьаауеит, иара ила ашьа хылан цқьа изгәаҭом. Урҭгьы ашә ахьҿоу иақәшәомызт.
Стражник маҭәа рышәӡам, изусҭцәада ранаџьалбеит, Фаҭ иҩны иақәлаз уаха? Ашә иақәшәаз аӡәы дындәылҟьон еиԥш, ихьӡеит ахы. Дааӷызын, даагазҽазны ашәхымс дахьынхыҵҵәҟьаз агәыз аашьҭиргеит.
Егьи иаанхаз ахаҵа уахь ҽеи ыҟам, арыстәыла, зыхҭырԥа зцәынхаз дызлацаз ахь сеихап иҳәеит, аха уанӡа дзымнаӡеит, уа длеиқәаҳаит.
Ахысбыжьқәа заҳаз Араԥ қәырқәыруа агәарԥ иҭагьежьаауан.
Маҷк даагазҽазит, ииарҭа днықәххит Ҳаџьараҭ, аха атәаха абаҟоу? Дзықәиаз ашьаршьаф ҽыҭк ламижәаан, аҭаҭын лаҿагәаны ихәра ааҿеиҳәеит. Усгьы аҽеилаҳәара игәырҩаӡамызт, дшеилаҳәоу акәын дшыцәалоз.
– Ааит абааԥс, иҟалеи сзықәшәазеи! – маҷк ихы аҭыԥаҟны ианааи, итапанча ырмазеины икны адәылҵра иҽыназикуан еиԥш, ҩыџьа аҭыԥҳацәа ааҩнаԥалан, арҵәаа-сырҵәааҳәа аҳәҳәара иалагеит!
Фаҭ иԥҳацәа!
– Иҟалеи, ишәыхьи абааԥс?!
– Ааит, алахша, ҳаб дуфеит, ҳаб!
– Шәаб дабаҟоу ара?!
– Абар деизҟьа дышьны дахьышьҭоу!
– Дахькажьу ивараҿы аихагьы ашьа аҿашәы ишьҭоуп. Фаҭ иакәызма сызшьуаз, абрысҟатәи абзиара ззызухьоу?! Шәчеиџьыка сҿаҵаны… Шәысԥырҵ алахшақәаҵәҟьа, шәарҭ, мамзар хаҵа иқәнамго сшәырҟаҵоит! Ас аԥсра џьанаҭуп иара изы. Амца дақәҵаны аҿҿаҳәа дыблызар акәын ихәҭаз!
Ддәықәлеит Ҳаџьараҭ ашә ахь ашьаҟәада иҿашәы, аха ируам арҭ, раб ишьа рурц иақәыркит. Драқәԥеит, драқәԥеит, аха узыхәода? Арахь, иблақәа ашьа рхылеит, дахьцо ибом.
Араԥ қәырқәыруа абарҵанӡа иааихьеит.
– Ахаҵа иламысым сшәырҟаҵоит, соушәыжь сымҳәеи!
– Доубмыжьын, сара аиха аазгоит! – лҳәан, руаӡәы аихахьы днаҵҟьарц лҽыназылкуан еиԥш: «Иакәым ҟасҵозар, сынцәахәы саҭоумҵан!» – иҳәан, итапанча иикыз ҩышьҭихын дылҿасит. Ашьа налҿашәит, даабырбрит, аха дкамҳаит. Нас рҩыџьагьы акәукәуҳәа иҳәҳәо, абарҵа ишьны илажьыз раб инеихыԥаны агәылара ицеит.
«Сзықәшәазеи, уара, сзықәшәазеи, суаажәлар сара сыршьуа иалагама! Ахышә икылҟьа ицаз дызусҭада, абарҵа ишьны иласыжьыз дарбан?! Гәыгә-иԥа Алықьса ихабар зыҟами, абри ахысбжьы иҟоу имаҳакәа уажәгьы дыцәоума?! Ааит, абааԥс, ааит абааԥс! Изакәызеи аԥхыӡ ҳәа сызлазгьы. Ааит абааԥс, Маџь, сугарц уаазма с-Маџь, ма сухьчозу? Сагьугандаз, с-Маџь! Ас ари адунеи иқәысхуеи, сара стәқәа са сахь абџьар дырхо иалагазар! Уԥсаҭа аӡахәа ахарҵааит, Фаҭ! Акырсҿаҵа-акырсыржә сушьуазма, сушьуазма уааҳәа уны?! Улақәа паӷьӡа иааԥшуеит уахьышьҭоу, аџьма ахы хуҵәаргьы аблақәа ааԥшуеит еиԥш. Уԥсаҭа ҟыгәхааит, уаргьы уаахәаны урымазма!»
Дааиқәҟьашан ашәхымс зышьацәа хаххала илажьыз днеихаххит. Аҽыԥҳәа аҵәыџь ааихьшьны днеиҿаԥшит. Иибода?! – Гәыгә-иԥа Алықьса! Шьхымӡаҭрашәа иҿы гәаҩаӡа еихыҩрны, излак хҩаны, егьи ацәа иҭаҳәны агәышкәакәа мацара ааԥшуа дышьҭоуп!
Хьҭәу ҳәа дыниқәыжьцәаны днеихысны, деихьыс-еиԥысуа Араԥ акәадырра дналагеит. Ихәра аӡан азы макьана даарак иныруамызт. Амгәырхақәа цқьа дҩарыха-ҩарыханы акылаҵәқәа рҭыԥ инҭеиԥсеит. Нас акәадыр днаныххылан, агәашә ахь деихеит. Уа дылҽыжәҵит, артра далагеит аха, уаҳа умԥсуандаз…
Иаргәҵысҭагьы аӡаӡ еиԥш ахьаа аланаҵо иалагеит. Инапы надирӷәӷәалеит. Иҟәандаӡа, ицәаакӡа ашьа алсуан аҿаҳәага. Мшаҽнеиԥш амза иарлашоит, аха акгьы изыҟаҵом. Ҳәажырҭа зҭыԥхаша, уахак агәашә асақьқәа аӡы рывҵаҭәо арӷәӷәара даҿымзи!
«Уааҳәа уны, ҭаацәала усықәлан, аха иамуит! Уара иуӡбуа анцәа иуциӡбуазароуп! Ааи! Згәыла изы ажра зжуа – раԥхьа иара дҭаҳауеит. Саргьы каамеҭ сзаашәцеит, аха!»
Анс ҟаиҵеит, арс ҟаиҵеит, дгәаҟит-дҵәаҟит, аха амца ҩацраланы аҿҿаҳәа иблыр акәын ианизартышаз. Аԥсцәеирымга Фаҭ, инапы зкьысыз аатуа иҟахызма! Егьырахь иахьабалак қәыцла иҭаԥахны, ақәыџьма зкылсуам. Иҽы ныжьны дцарцу? Араԥ абра Фаҭ игәарԥ аҟны инхарцу? Араԥ ада иара ԥсыхәас имоуи? Макьана имҩа нымҵәаӡацт, дықәԥалароуп!
Агәашә хәыҷы акәзар, алыкә иҿоу уа иҿабаӷьаны, иузынарҳәуам, иузаарҳәуам.
Иааигәалашәеит итапанча. Аҭра иааҭԥааны, ахәала атыгә-тыгәҳәа алыкь днас-ҩасит. Итапанча ахәы иаласаз амҿы аҷараҳәа ишьаны, иамшәаны илкашәеит. Ихьшәашәаӡа аҭыџь инапы иаанхалеит. «Ҳаит, Фаҭ амышьҭацәгьа, ҳаит аџьныш, изакәытә гәаҟроузеи сызҭаургылаз!» – инарҳәы-аарҳәуа амзахь ирханы икуп акырџьара деиқәзырхахьаз, мыц зымҳәоз итапанча.
Иабаҟоу ибардан шәақь, ицәарҭа иаҵаз? Дласит уахь. Араԥгьы хысхысуа ишьҭоуп. Ҩахьхьи, ахәы ахаҩаӡара ацәашьқәа акуан, алақәа шуан, уаҟьан-чаҟьанбыжьқәа гон.
Дласыроуп, егьа дзыласуазаргьы дласыроуп. Ауаа еигәныҩуеит, астражникцәагьы арахь иҟамкәа ҟаларым, урҭ қыҭа-цыԥхьаӡа рхабарқәа рбоит уажәы. Ӡаӡшәа иаланаҵо иалагеит ихәра ахьаа, хәра маҷӡам. Аргәҵысҭа… Шьыри, уажәы деиҵхәаа ҭынч џьара дышьҭаны, аккаҳәа ахәрашәа аԥхьарца ианҵаны изырҳәошәа дыҟазар! Ихьаа леихҳәа иагон. Итәагәышьон, алажә еиԥш ицрыхоз ихәра ахьаа…
Дшыҩуаз аԥсцәа днархысны, шәиԥхьыӡ згымхаша, дахьиаз ауада дныҩнаххит. Ицәарҭа ҩхьарҽны иабџьар ааҵԥааны ашәхымс дынхыҵуан еиԥш, иарӷьа шьапы ашьхәа ҩеилыбзааит, ицаҳәцаҳәо илеицралеит. Ашьа ԥхаӡа ишьагрын еимаа илҭашит. Аиха дырҩегьых иауша уны, ҿыц аҟәада аҿашәы ахәараҳәа ашәхымс инылаҳаит
– Ааит аҩсҭаа, ақаҷиаа, аҳәахша уара! Рацәа бажәырԥԥагала ахаҵара угеит… Уажәгьы уԥсы ҭану?! – иҳәан, изшьапык ала дцыркьыԥуа даақәгьежьын, дҩеихагылеит. Маҭаԥшьк дахәаԥшуазшәа акәын дышихәаԥшуаз. Итапанча ахы дынҭаирԥшит.
– Аа, сахьыԥсыз сыԥсит, сумшьын абааԥс, Ҳаџьараҭ, уара ухаҵами…
– Ишԥа?!
– Сумшьын абааԥс, сыԥҳацәа еиҭымха инхоит! – ашьа илхәраа дцоит, дҳәазаны днапырхахо Ҳаџьараҭ диашьапкуеит Фаҭ.
– Ибзиоуп, уԥсажә узынсыжьуеит, исаҳәа шаҟа ҳәа уԥсы уфаз, анхаҩы ичеиџьака уаӷрагылаз?!
– Хәышә! Хәышә мааҭ ахьы сырҭеит! – Фаҭ ииҳәаз азмырхакәа ихәнацәак хахаӡа икуп. – Сеиқәырха, сумшьын Ҳаџьараҭ, уара иусҭоит уи ахьы зегьы! Сумшьын! Абҟәыл хәыҷы иҭаҵаны анышә иахьамоу уасҳәоит, уи сыԥҳацәагьы ирыздырӡом. Сумшьын абааԥс, ухаҵами уара!
– Ухьы уԥсы иамоуп. Уаргьы усгьы аԥсы уиҩызоуп! – иҳәан, дылиқәыжьцәан ишәақь иҵаргәо ддәықәлахт адәахьы. Абар шьҭа ашарагьы уамак агым.
Фаҭ хәацҵас деиҵахәачуа-деиҵахәачуа, дырҩегьых дҳәазаны иеиха ахькаҳаз ашәхымс аҟны днаӡеит, ишьҭахьҟа аҟәада ықәыршуа. Ихьаацәгьа иҟажарц ихаԥыцқәа еихарӷәӷәа. Иеиха ду аҭырқә ҳәызбеиԥш наҟ-ааҟ аԥынҵақәа ырхәаны, аҿы зегьы шьала ихҟьаны Гәыгә-иԥа Алықьса ишьапқәа рааигәара ишьҭан.
«Алықьсагьы дилгеит, хәышә мааҭ ахьы шьҭа сымацара исзынхоит. Дысзымшьызаргьы цәгьала дҟасҵеит, шьҭа ирласны дырԥыхьашәоит, хара дызцаӡом, иара дхыҵып ҳгәашә, аха ала иаҿыҵашәаша – Араԥ изгарым, арахь дшьапыдастәит. Са исзынхоит еилаҩҩы, иҩежькакараӡа ахьы. Ҳаи, абыржәы деиҭааҩнашыландаз иаанхаз ишьапгьы сасуан! Ҳаи, уара ашаха уа уабакнаҳаз, ублааит! Уи анцәа дицхрааит, ҳаргьы ҳанирҵәеит, аха. Ҟоҳ, сҟатара кылижәеит, амца шԥасыцроу, сацәынхар – ӷәӷәала сацәынхеит. Ахьгьы исҭон, имгеит, сызҩахәы дамоуп!» – иқьышә қәацқәацон Фаҭ.
Икаба акалҭ ааԥжәаны ишьхәа аҭаҭын лаҿаԥсаны ирхханы иҿеиҳәеит. Иҿаҳәала уҭахызар… иалыжж иаауеит излаҿеиҳәаз акаба аԥштәы змоу ашьа.
Ишәақь иҵаргәо дындәылҵын Араԥ шишьклаԥалоз, ашьафҩы ахьаҳауаз акәхап, «хәырр» шаҳәоз иццышәха ицаша агәашә аҟны илеибагеит. Ибардан шәақь ашьхәала дасуан, аха егьаиундазгьы абри алыкә хәыҷынӡара аҵкыс дзымиааит, иара ҿиршәеит, аха анаҩс аҵәымӷ алазза иалагылан.
Ииугәышьозеи, аџьаҳанымҭра дҭахеит. Уи дааҟәыҵын агәараанда даваланы зегьы еимидеит, – арашь захыԥом. Даагьежьын дхьылаа-хьылаауа дааихт агәашә аҟны. Ақьышәала иҟәаҟәа иагәҭасуеит Араԥ, ҳашьҭы наҟ ҳәа. Иҟаиҵари, дхаҵоуп, дзықәшәаз даҵамхароуп. Ашьшьыҳәа иҩыза гәакьа иҽы акәадыр аақәихын зымҩа инышьҭеиҵеит, иҟәынаԥсараха иҟаз аӷәра аахихын акәадыр ахь инаиршәт, ахьхьаҳәа илеикәаԥсеит уа.
Ахаҿы шьышьуа акраамҭа даҿаԥшуан амза араӡны рахәыцқәа зқәыԥсаз, Бзоу иацназгоз Араԥ. Ааи, даҿаԥшуан. Иаргьы абла еиқәаҵәақәа нҭырпыжы-ааҭырпыжуа ихәаԥшуан, уамашәа дбаны. Ашьа зыхьтатаз инапы иафыҩуан, аҽихьнашьуан. Ахы ааигәыдкыланы аблақәа неимда-ааимдо игәӡит. Ахәда аҟьаҟьара инапы нахьишьит, уи ацәа ианырын аҵыхәа наҟьа-ааҟьеит.
Нас ишәақь иҵаргәаны, иҽеицырхырааны агәашә ҳарак иҽынхырыҩрны, ибардан иҽанҵаны, абнеиқәара иҽеиҭеит.
Араԥ иҟалаз ҳәа акгьы азеилымкаауа, акраамҭа ахы шьҭкәыцәаа икны аԥшәма дызлацаз ахь иԥшуан. Ус, иаақәырқәырит. Ҩынтә… хынтә. Уаҩ дазхьаԥшуам. Лахьхьынӡа-ҩахьхьынӡа агәашә ахы адшьыло илеиҩеит. Агәашә иаадҵын, ақәыцаанда иавалеит, зны ныҟәашәала, нас иқәасқәасуа, аҵыхәа шьҭыхны. Иаақәҵәиааны иааин, акәадыр ахькажьыз инафҩы-аафҩит. Еиҭаҭагьежьит ашҭа, абарҵа иныҵаххын чараз ҟаҵаны иаангылеит. Деилаԥаҭаӡа уа дышьҭан аԥсахҩы Гәыгә-иԥа. Иаафҩышәан иҵҟьеит. Дырҩегьых агәашә иладыххылт. Ақьышә ладырӷәӷәала-ладырӷәӷәало илахысит. Иҩаԥа-ҩаԥеит, аха иҩаӡо иҟам. Нас апҟара-пҟараҳәа иҩны ашҭа ахи-аҵыхәеи еимнадо, ана инадыххыло, ара инадыххыло ауазырра иалагеит…
Зыжәҩа ԥырҵәаз ашьауардын еиԥш уи дцон дкаҳабӷало, ауаҩытәыҩса дахьыҟам, наҟ абнаршәырахь.
«Ишԥаҟала абас?! Сыҷкәын, дад, уабаҟаз арысҟаамҭа ҳәа илаӷырӡышо сгәыдызкылоз, ҳашьазаҵә дааит ҳәа исыкәшоз-исызӡатәуаз, акрысҿаҵаны реиха кны илысхагылеит. Аԥаразы. Гәыгә-иԥа Алықьсеи сареи аҳаԥқәа рҟны шаҟараантә иҳаршахьази, шаҟантә ҳҿаҵа еиҩшаны иаҳфахьази. Уигьы даахәаны дрымазаарын. Нас зыгәра гатәыда?! Ахса? Ҵаӷьтыр-иԥа Еснаҭ ахаҵа зыӡбахә иҳәоз ахса ара дабаанага?!
Арҭ зегьы еибыҳәаны исықәлеит. Фаҭ иоуп зегьы еиҿзырцаа. Фаҭ, Фаҭ! Илақәа паӷьӡа иааԥшуан. Аӡахәа нахарҵааит ихәда. Иаҳа узықәгәыӷуа кәац ҿаҵак уиҭом ҳәа. Акәац егьаурымызт, уимшьуандаз!
Ахса, Ахса! Даԥыхьамшәеитеи ишьҭасҵаз…
Ааит, Амаан ахаҵа! Уԥинахама ушааи-шааиуаз! Маӡала уцҳауа уалагеитеи! Абар сахьыҟоу ҳәа аргама узаацәырымҵит. Аха иара усгьы иууша ууит, уамеигӡеит аҳәынҭқараа рԥарагьы. Ҿамҩак аӡы… иабаҟоу? Иҟаӡам… уи еиҳа еиӷьуп… Ихәу аӡы ижәыр дыԥсуеит. Иучҳароуп абааԥс, Акьахьба, иучҳароуп! Закәытә бнаршәыроузеи еилаԥаҭаӡа сызлахаз. Аҳәагыла зылҟьом. Ааи, с-Раԥ, с-Раԥ рыцҳа…
Сара сыԥсыр – ҭауади-аамсҭеи, Амаан днарылакны, наныкьара роуит. Ҿамҩак аӡы, ҿамҩа хәыҷӡак, баша сҟырҟы аазырбааӡаша. Сқьышәқәа абӷажә рықәтәеит, убарҭ аазырцәаакыша, уаҳа сҭахӡагәышьам…»
Амза ахьцоз иаагьежьны, Хҭарԥа-шкәакәа иаԥхьа инагыланы имҩа ырлашо аҿынанахеит. Еҵәаџьаа рыла идыруан ладоу, ҩадоу, ихы ахьхоу. Ибардан иҵаргәо, дцыркьыԥуа, амыӷқәа ааицрыхо акыр абна агәы днахахьан. Дыцәкәыкәын, ана-ара ашьа алыжжуеит, ихәрақәа ирыцәцо ашьа маҷзаап. Амыӷқәа «цхыраауеит». Амза еснагь ицуп иара.
Дҩеилышша-ҩеилышшеит, даагазҽазит… Ҵла ҟьантазк ҵыргәас инапсыргәыҵа надикылт. Ихьшәашәаӡа иҟоуп иара. Уажәы аҵәҵәаҳәа уи ӡы хыҷык алхәраа аҿаанахахыр! Ижәӡомызт, ус баша иааиҿеиҭәон. Иҿы иааҭиршон, аԥсык аҟарагьы днахәон, мамоу ирацәаны ижәӡомызт, ус баша игәы аалеиҟачратәы. Аӡы, аӡы… ҿамҩа хәыҷык, мацәазк азна аӡы…
«Сишь?! Сишь?! Ааит, абааԥс иароуп! Иароуп зыбжьы гауа, иара ахәаша! Аӷацәа рыгәҭа иалажьны дмааи и-Раԥ рыцҳа, акьыркьырбжьы аеҵәа кыднаԥаауеит. Изыԥсази уажәы Араԥ, изыԥсоузеи, аха иааг… Шаҟантә иаӷацәа дрылԥаа дагахьази, ахызаҵә иацнеиуаз Араԥ мыжда, аха иабаҟоу!»
Абар, ашҳам изҭаз аԥҳәыс ԥшӡа илҳәаз ажәақәа ахьыҟала. Арҭгьы рыбз еивҵазаарын. Аԥҳәыс ԥшӡа – агәы цәымса.
Аџьма имԥсыша амаҵә азылаҟәуеит. Абна нахьхьи агәаҩараҟынтә ахьхьаҳәа ӡыҷҷак абжьы ахьааҩуа. Ирацәаны ижәӡом, инацәа ырбааӡаны иҿишьуеит аҟароуп. Ҿамҩазаҵәык…
Иҵары-ҵыруа Араԥ акьыркьырбжьы ааҩуеит дырҩегь. Иара ахәаша знапаҟны иҟаларыдашь? Фаҭ ихәрақәа анӷьалак, иԥаҵақәа рҳәуа дҩақәтәаны ддәықәлозар акәхап. Аҳаиуан – ҳаиуануп, зны иамургьы аҟамчы лахиҟьа-ҩахиҟьап, нас ара сыҟоуп ҳәа иааиҵагылап.
Дҳәазаны, ашьеи аԥхӡи даганы дазнеит, ҵаҟа ахьацара илкәраа илеиуаз аӡыҷҷа. Аккаҳәа ашәа ҳәо ицоит иара зыхәлабго амшын ахь. «Аҭыԥҳа дахьабо данырго – дышҵәуо дцоит, дахьамбо – дыччо», – шырҳәо еиԥш.
Абар, аԥаҩ лаҟә даҿықәҳәазеит. Аӡыхь хәыҷы ахыԥша хьшәашәаӡа иааинырит. Инапы нӡааишьылт, инацәкьыс хнаҵәоит. Инапсыргәыҵа ргәаҩаны азна ааҟаиҵан, иҩеиҿеиҭәеит. Ихы-иҿы иахьыкәкәаны цәыкәбаркгьы ҵаҟа икамҭәеит, иаарԥсаҳәан уахь иналаба ицеит. Нас убас даҽа ҩынтә-хынтә иҿеиҭәеит, усгьы ижәӡом, аӡы деигӡоу, иҿеиҭәалааит… Ишԥалабо мшәан! Шшы ахго ицәеижь ргәытәуа, иалашьшь илеины идақәа рԥсаҳәаны иаадырҿыхоит…
Иара ҵысхәшәа дласӡа дҩышьҭыԥрааны аҵлақәа рхыхь аҩада дыҩхалоит. Ижәҩақәа иҟьаӡом, аха ус дхыхәхәала дцоит. Абар, Араԥ – алаҳәахӡы зхьыршоу, акьыркьырбжьы дгьыли жәҩани ырхыџхыџуа иԥырны иахьаауа. Иара ишьҭоуп ихьӡарц, иара дашьҭоуп дақәтәарц, ладеи ҩадеи еибаҟьоит, изеиниауам.
Аҩада игәы рханы дышьҭан ԥыҭраамҭак. Нас илацәақәа аахитит мчыла, ихьанҭыџьӡа иҟан дара. Ихаагәыбзыӷӡа амза аразны-рахәыцқәа иԥа-ԥаны иааиҿаԥсеит, ихы-иҿы иаақәхәмарит. Иара леины, дызҵаиоу аџь ахыҵәҟьа иқәтәоуп. Абыржәшьҭоуп цқьа данибо зныга кны уа иангылоу ахьчагьы. Ирахә ркыка ҷҷеит, ишарылт, уи азмырхакәа иныга еиҟәышьшьеит. Еиҟәышьшьазааит, иалихи иныга шьҭа, ирахә дызрыҵамлозар! Анцәа игәамԥхоз иун, дишәиит.
Инаҩс ахьаца амахә иқәтәоуп ҵыс иаҵәак – анцәарҵыс. Уи ахьықәтәоу, инықәҵәи-аақәҵәиуа, еиврыԥх иҟоу аҵыхәа ԥшандага хәыҷы ааиҵыхны зны иларҟәуа, нас иҩаҳаракуа, кәылиҷлиҳәа ашәа аҳәоит. Ашәа ԥымҵәаӡакәа инароуны, ихиааланы ицоит ари абнара инахыкәша-аахыкәшаны, аӡы-мшын агәахьы. Уи иааимданы, икаууа, арахь ари абнарахь игьежьыхуеит. Ахә дызҵаиоу аџь инакәша-аакәшаны, ԥшьаала игәырҭынчганы илаҟәуа, илаҟәуа мацара, зынӡак ишьҭаиаӡоит. Хҭарԥа-шкәакәа инихыԥраа-ааихыԥраауеит уи аҵыс иаҵәа ашәа, ҩаԥхьа аҽыҳаракуа еиҭадәықәлахуеит…
Иара иаҳәо ахәрашәоуп. Убри азоуп Акьахьба дҭынчӡа дзышьҭоу. Уи ихәрақәа ҿыӡәӡәааны, ахәырбӷьыц ақәнаҵоит, алаԥш цәгьа иҟәнаблаауеит.
Ԥыҭраамҭак илацәақәа ааиқәиԥсеит, иаахитит. Акка-ккаҳәа ахәрашәа шаҳәац иаҳәоит анцәарҵыс.
Ихәрақәа ирылажьу ахьаа-баақәа ҭхәаа-ҭхәаа ирылцәцәааны иагоит наҟ бжьы-шьхак, бжьы-мшынк ирыхнагарц. Иаргьы ахәхәаҳәа ашьа ҿыц ԥхаӡа идақәа инарҭыс-аарҭысуа, дгәыԥсшьаӡа, аԥхьатәи игәамч ахь диасуама иҳәо аҟынӡа, аха, аха… Аҩада игәы шхац ихоуп. Амза акәзар, изықәтәаз аџь иҩахыҵын, иара ашьамжәҩан ахь иӡсауа аҿаанахеит. Аашар уи ацынхәрас сара сыҟами ҳәа амра аацәырҵуеит ажәҩан ашҵаҿы, аха иҟаӡам аеҵәақәа, урҭ амза ишацыз ицеит.
Уажәы ицәырҵуа ашьауардынқәа роуп. Мбатә зымчу ашьауардынқәа, урҭ адгьыл раӷоуп, ажәҩан иаласоуп. Ажәҩақәа ӷәӷәаӡа, аԥынҵа агәаԥшь ду ырхәаны инеиуеит Ашьауардын ԥхьагыла. Ицоит еишьылаҳаӡа иҟоу ажәҩан ӡмыжь ашҵа аҽаҵакы. Адгьыл ахь ихьаԥшуам, уахь ишәарҭоуп иара азы, ахәымгақәа ыҟоуп уа. Аӡәы игәра агом, ԥагьашақә ицоит ажәҩан иаҵәа ҵыԥссаауа, кәаԥк иаҟараны ауп ишубо. Ицалааит уахь. Уахь – хақәиҭроуп. Аҵыс иаҵәа нықәԥрааны ицеит, абна инылашәкәа. Аҵыхәтәан иаҿыҵышәҭрааз ахәрашәа инеи-ааиуа, маҷ-маҷ аҽыҳаранакуа, аџь ақәцәанӡа иҩеины, аҩада аҳауа иналаӡыҭит. Икаууа иааҭынчрахеит.
Ивара ишьҭаз ибардан шәақь абӷашшара аанкыланы, иҵыргәаны дҩеихеит. Ихьухьууа ихәрақәа ааилалеит, ихы-иҿы ааимаирццеит, ихаԥыцқәа ааихаирӷәӷәеит. Ус иҽырхәаны дтәан ҳамҭакы. Нас, хәыҷы-хәыҷла аныҟәара зҵарц иаҿу аԥшқа иеиԥш ииулак иҽааириашеит. Лада-ҩада, ганха днаԥшы-ааԥшит, абна агәҭа дылагылоуп. Иара иахылҵуа аҵыҵындыр, ашыцламҭә, ашыц уҳәа рфыҩқәа лаҳа-лаҳауа иԥынҵа иҭахәмаруеит. Абна афҩы ҷыда, афҩы зҩыда. Аԥсынҵыр ду зцу акоуп. Убри азоуп лассаамҭа имԥсуа, ргәамчқәа ҭабаӷьаӡа, уахгьы-ҽынгьы еиԥшьны агылара рылшо изыҟоу аҵлақәа.
Гәынхәҵысҭала, Бармышьҟа шԥакәымхари ҳәа иԥхьаӡаны алада ихы рханы абнара дахеит Акьахьба. Дахеит, дахеит, аха иамуит. Хара дзымцеит. Изшьапык ала дыҭрысны дҩаԥа-цыԥхьаӡа, егьи ихәу ишьапы ҩеиҟәыԥсаауан, ашьагьы алыжжуан. Ус, иԥсы ааилыққа-ааилыққан, ибла акакаҷқәа иаҵәаӡа, еилаарцыруа иааҵалеит. Дышьҭан уа акраамҭа дымҵысӡо. Диан, диан. Нас дцәырҳаит. Иарбан мчу уи далызхыз? Адгьыл аҵа кылызҵәоз, аԥсы дзырҿыхоз Араԥ акьыркьырбжьы акәын. Ԥхыӡмызт. Ари лабҿабан. Деихеигәо дҩықәтәеит. Иаҳа иахьеилаԥаҭаз ахәажәбӷьыжәра дылажьын. Абра дааины дышԥахәыҵатәа? Игәалашәаӡом.
Аа, абар, дырҩегьых! Аа, иароуп! Имч зегьы еизыркәкәаны, иҽеибыҭаӡаны дӡырҩуеит рыцҳа. Мшаӡацт макьана. Изаарымашь, анаџьалбеит. Изҭыҵрыма уи абаагәареиқәаҵәа изҭаку, иара ианизҭымга… Уахь уаҩы дықәымлаӡацишь. Зхала зжьы зфаз Фаҭ аԥсахыҩгьы дшьабозар акәхап уажәы.
Абыржәы изҭыҵыр, изихьӡагәышьар, деиқәхар ҟаларын. Мамзар аашар ишьаркәасҭа ихыланы рҿаархар, ахыгәҳәа иааихагылоит. Дызну имҩагьы убраҟа…
Ихәыз ишьапы ҭырҳәацаа иааникылеит, илахь агәҭа еивҵаԥса-еивҵаԥса акыҷыра рацәаны иҩанҵаны, иааимаирџахәт.
«Ахәра хьаа зычҳауа ахаҵа иоуп» – иааҭнарҟьеит, нахьхьи аԥаса абна илашәкәа ицаз анцәарҵыс.
Игон Араԥ акьыркьырбжьы, аха иахьгац акәын, уа изахысуамызт. Аԥсаҭацәгьа игәарԥ иҭаҵәиаауа агәаҟра иаҿын. Ана икыдсылон, ара икыдсылон. Нас агәашә аҟны ианнеилак, иааиҵасхуан. Аԥшәма дызхыҵыз, алыкә хәыҷы зҿиршәаз
агәашә инадыӷәӷәаланы иафыҩуан ҵаҟа инаркны ҩахьхьынӡа. Иаақәырқәыруан. Ишԥаҟала абас? Абысҟатәи шықәса иааицрымҵӡакәа еицыз, уажәы ацәгьара ахьыҟалаз, аӷацәа рыгәҭа иара ааныжьны аԥшәма дышԥаца?! Шьҭа уаҳа иҭахӡами? Ари аԥсҭазаараҟны, иара имаҵ аураҿы, ауалԥшьа нанагӡама? Икәабо-ишьышьуа, ашьамхы арыӷәӷәарц аџьықәреи хьҩежь аҿаҵо, быбыц ақәмыршәӡакәа ишныҟәицоз, уажәы, аҭаҭын хыблаахк иаҩымхӡакәа днагәҭасны дышԥаца?! Ишԥашоу ауаа? Митәык абри агәараҭаҟны иҟалеит акәымзар, ус ҟазҵоз уаҩымызт иара. Уамак иҵалеит, хымԥада каамеҭк даниеит! Ишԥаицхраарыз, уажәы ахақәиҭра амазҭгьы. Адәқәеи, архақәеи, абнақәеи ирхууа,аҿаҩақәеи абахәқәеи ирҿууа даманы имцози…
Аеҵә кыдхуа еиҭакьыркьырит.
… Уаӷацәа зегьы башоуп, иузааигәоу данузыцәгьаха. Анцәа игәамԥхаз Фаҭ! Адухь бзиа алымтфҩы хнаҽуеит ҳәа, иеиӷрабаара хызҩаша аҟазшьа, ачеиџьыка иман. Ус дырбон ауаа. Акәыз џьырымшьози даргьы. Аӡәы игәы аӡәы дҭаланы, уа иҭоу хәыц-хәыц дынҭаԥшы-ааҭаԥшны, изҵахьада.
Уҽҟазахаанӡа аҽы уақәымтәааит, нан, амашәыр узнауеит ҳәа аӡәы лыҷкәын дилабжьон, рҳәоит. Иаӷацәоуи иҭынхацәоуи еилиргаанӡа ҳәа дтәазар… Еилыргашьасгьы иамагәышьеи, амаҳагьацәа цәырҵуа иалагеитеи! Амза иану ахьча иеиԥш.
Иҵырҵыруа дырҩегьых игеит Араԥ акьыркьырбжьы. Маҷк иааигәаны иаҳазшәа дҟалеит. Ҳаӷоу инасыԥ цәгьахеит! Еиҭагеит иҵегь иааигәаны, ус иаҳауеит. Е-е-и, анцәа акы иҳәахьеит… Цәгьарашьҭахь бзиара уазыԥшыз рҳәоит…
Хҭарԥа-шкәакәа дыхрыӡыршәа, ихьаақәагьы маҷк еиқәтәашәа ибон. Деиқәлымҳаха, деиқәыблаха, аскьынџь иқәтәоу ахьшь даҩызан.
Зшәахәақәа аӷьырак аузыжьхьаз анкьапышҭашәа имчыдахаз амза ҭаауан. Ашьхақәа рахь ашәаԥшь ҵнагон.
Шьҭа арысҟак изҭынчрахеи? Ишәарҭоуп ас. Издыруада ишьҭра иахҟьаны еимдозар? Инхәыҵакшәа днақәшәышәит.
Илақәырццакны иаақәырқәырит иааигәаны, абанҭ наҟтәирахьтәи аҵлақәа рнаҩс. Ааи. Иаауеит Араԥ рыцҳа, иаауеит. Агәараанда џьара еимнаҳәазар акәхап, иаауеит. Иаргьы разҟы имаӡамкәа анцәа дауишах, илахь акы анимҵеи! Убри ианиҵаз амҩахәасҭоуп иахьа уажәраанӡагьы дықәԥақәсуа дызну. Геи-шьхеи ирҿыгоуп иара. Иҟьыҵәыроуп. Аԥхӡи, алаӷырӡи, ашьеи аншылоуп, уи амҩахәасҭа. Абас уаҳа ччаԥшь амаӡамкәа инҵәома?
Акьахьба ишәақь иҽанҵаны, уажәы-уажәы дцәыҵашәышәуа, иҽы ашьҭыбжь ахьиаҳауаз ахь шьҭахьла дҳәазеит. Аҭак ҟанаҵон иара мыждагьы. Усҟан, ампыл ҟаԥшь здыркыз ахәыҷы диҩызахон.
Ашьҭыбжь анеихсыӷьлак игәы нҭыԥсаауан. Шәҩык абџьар зку аҩызцәа иҭахӡамызт иара уажәы. Ииҭахыз – Араԥ акәын.
Уажәык – акьыркьырбжьы ақәырқәырбжьгьы ыҟам. Абна ҭынчҳаҳараӡа иааҟалеит. Ма ҵыск, ма ҽаҩрадаӷьзаргьы акы абжьы ганда! Илымшазт, аԥсык днаиеит. Нас дҩеихахт, аха иамуит, дзымгылеит. Дҳәазеит уахь ихы рханы. Ишьҭра иахҟьазар ҟалап, дақәшәышәуеит, деиҭақәшәышәуеит. Хылаҩ-ԥылаҩшәа уи ашьҭыбжь абна инылаӡ ицеит. Ԥхыӡзар абри дызлаз зегьы? Убасҵәҟьа ихьну! Ҳаӷоу иибаша!
Иҵегь маҷк ацара аҭахуп, иҵегь, афаса-масақәа шаҟа иԥырхагоузеи, дынрыха-аарыхалароуп, дагьцалароуп, аангылашьа имаӡам. Аха дабацо? Абар шьҭа шоит, адәышшарахь дкылсуама, уа изыԥшуама и-Раԥ?! Иҵегь маҷк, даҽа хәыҷӡак. Изакәуи, мшәан, нахьхьи иаԥхьа ицәышәшәӡа икажьу?! Ааигәоуп ара даниас, аха акгьы ыҟаӡымызтеи?! Уапоума?!
Ишәақьи итапанчеи ааирмазеин, длышьхныԥсылт. Дызхәаԥшуагьы қәацаӡом. Изакәызеи ажәла нҵәеит.
Мап, џьушьҭ! Иҟаларым…
Деиҭанаҳәазо мацара дазнеит. Еизҟьа Араԥ шьҭоуп. Аблақәа хпыжӡа, арахь аԥшәма дызлаауаз амҩахәасҭахь ихоуп, еихаҟәысӡом. Ирԥшқаӡаны инапсыргәыҵа нақәик-нақәикит. Аԥсыԥха алҵуан. Расацк-расацк иаҟараны абла гәыҭбаақәа ирхыжжуан алаӷырӡқәа. «Сара стәы салгеит, шьҭа уара ухы уахәа!» – аҳәон, сааҭқәак раԥхьаҟа ишьышьуа иигәӡуаз абла разқәа. Агәахы аҵәҩан алахжәан.
Иахьыр ҳәа дшәозшәа, напыԥшқала аҵәҩан аалихит. Арыԥҵә иаԥырачыз ажьаӷь еиԥш, зҽеизганы иҟаз ашьашәы
ҽыҭҳа-ҽыҭҳа аҿаанахеит. Иара убра иагьааиқәтәеит. Ахәажәбӷьала иааҿирыцқьааит. Иаанхаз икаба акалҭ ламижәан, ашьашәы злааиуаз, уаҳа имӷьаӡоз ахәра инҭеиџьгәеит. Изқәыӡда арҭ аҩыџьагьы, изқәыӡда? Ааит абааԥс!
Нас дҩыҵыззашәа дналаган, аха ианаму, дааҳәны дҳәазо ддәықәлеит.
Ааи, Араԥ уа иаанхеит шьҭа.
Дҳәазо, дгыло, деиҭаҳәазо дцон. Ихьаа цәгьа гәаҟрыла иҟажо.
Аӡы, аӡы! Ҿамҩак аӡы!..Ус-ус, есааира имч илӡаауа мацара, дҩеилышшеит, идақәа игәыбзыӷуа, акы рҭачыхәчыхәуа ихаҟынтә ишьапаҟынӡа ицәеижь зегьы ааимнадеит. Иҟәандашьшьыраӡа, дыԥсылмыткуа, ихааӡа акы дналанагалеит.
Дыцәан Акьахьба амаалықь цәарҭа быбк дылаианы, ҵысхәла идырбыбкыз ахчбаба ихчынҵаны, адгьыл дарҵысуан, аԥша ахәхәаҳәа изасуан.
Диан ус, шьардаамҭа.
…«Ҳаи иараби, ацәа сышԥалахеи!» – дҩаҵҟьашәа иуит, аха… Ахҭарԥа-шкәакәа ԥеиԥеиуа изхаҵаны, Араԥ гәеицамк иақәтәаны акы иннамкылаӡакәа ицоз, ҭауади-аамсҭеи шәаны зҽышьҭа ихымгылоз Акьахьба иакәмызт ари.
Мап, Акьахьба иакәмызт уи уажәыҵәҟьа. Дааҳәцымцит. Аарла ажәҩан дҩаҵаԥшит, амра абаҟоу, жәхьанеиԥш иҩеихьеит. Деиҭаҩыҵыззоит, аха даагарыгаҽан ԥшьаала длатәеит. Ихы еилагьжьуан. Игәы хынҳәуан.
Атта-ттаҳәа иаԥхьа иаацәырҵит иахатәи ахҭысқәа зегьы. Ихы еимлагәаны иааникылеит.
«Саб, о, саб, саб! Саб, ушԥеифеи, саб, саб! Саб рыцҳа, саб!» – игон игәыҭшьаагаз аҵәыуабжь. Аихажә ала дызшьырц иаҿыз… дыԥсызаап, ҳәажырҭа зауша Фаҭ. Длақәыӡ дышԥаца ахьы мыжда. Иҩежь уаркалеиуа ахь цырақәа абҟәыл хәыҷы илҭаԥсаны, быжьра-быжьҵәа нырцәыҟа ишьҭит. Иаргьы, аҽы ԥсыцәгьа аанда иахаԥсит ҳәа уахь днашьҭаланы дцеит. Аҵыс иазҳәом, аҳәыҳә иазҳәом, уи ахьыҟоу здыруа аӡә иоуп, иара нырцәы дыҟоуп, ахьы – аарцәы. Анышә илахәлабга ицап шьҭа!
Фаҭ шәикка, ихьгьы имыхәеит. Аџьал аҵкыс амалгьы зымиааит.
Ажәҩан казказ дҩаҵаԥшит. Ҩахьхьи аҩаӡара лаҳәак ҟыруа, ҿыцха иԥшуа ихагьежьуан. Дахьышьҭоу иазымариашаҵәҟьаны ихан иара мыжда. Уи акы аныруеит…Алаҳәақәа уҿаҟырааит зырҳәогьы убри азакәхап.
Дҩықәтәеит ииулак. Иҽааирӷәӷәеит. Зыжәҩа ҿырцҟьааз ашьауардын – зегь дара роуп, ишшьауардыну иаанхоит.
Иахак иааҟәымҵӡакәа ахәрашәа изызҳәоз анцәарҵыс, абыӷьқәа згәылҵуа махә хәыҷык иқәтәаны, уажәы абла хәыҷқәа еикәаԥсаны, иҭахәхәа ицәоуп. Иабоит аԥхыӡ ссирқәа, иреиԥхыӡуеит амшын нырцә иҟоу аҵыс иаҵәақәа, иреиҽырбоит.
Аԥсҭазаара ӡыбларашәа еилашуеит. Иаиааиз – ирашь дшақәтәоу дниаҟьа дцоит, иаҵахаз – дмадаӷьмадашәоит ишьҭахьҟа.
Игоит аҵәыуабыжьқәа есааира ижәпаны. Измаҳац ираҳаны, зегьы еигәныҩны амҩа иқәуп. Алықьсагьы дзыԥсу дыргазар акәхап. Иԥсуа зегьы рҵәуоит. Фаҭгьы дырҵәуоит…
«Алашбыжь хароуп ҳәа умгьежьын, алашара ааигәоуп ҳәа удәықәымлан» – аҳәоит ажәаԥҟа. Аҵәыуабжь еилыкка иааҩуеит аранӡа, ус анакәха, ныҟәара ҳәа акгьы измырҽеизар акәхап иахак.
Урҭ рыбжьы ихы иалаӡомызт. Иԥсы шԥеиҿарҵо!
Игәы иахьҭаӡамыз иабакша илахьынҵа! Усоуп уи шыҟоу, угәуҽаннаҵаӡом ианааиуа.
Деиҭадәықәлахт ԥхьаҟа. Ихәу ишьапы зынӡак ишьҭамырсӡакәа, шәақь ҵаргәала. Иҟалазеи, анаџьалбеит? Иабаҟоу иҩызцәа – Никәала, Еснаҭ, Ҭапагә? Дабаҟоу имаҳә? Урҭ рҳәатәы хеиҵозҭгьы, ари атыша дҭамҳаргьы ҟаларын. Умццакцәалан, амыцхә ауаа рыгәра умгалан, ауаа зегьы – уааӡам ҳәа иарҳәалон. Аха иара дзаӷаз аҳратәра акәын, уи иаҵанакуаз ауаа идыруан, нас анхацәа рыгәра шԥеимгарыз? Иара итәқәа ракәымзи, дара – иара дыртәымзи?!
Лакәуп ари. Анхацәа рыцҳақәа роуп дызҭиуа…
Анхацәа… Абар, раԥхьа дгылоуп Каӡ Шьрыф, игәыла – амаҳагьа Ҳасан. Иара Ҳасан игага акәзаргьы ҟалап амзаҟны иану.
Нас, Кубец-иԥа Фаси, абрагьцәа рабрагь Ачыгба, уи иҩыза Ахса-ахыдамаҟьа, нас уажәы зхы иаасуа ирҵәуо Фаҭ.
Ааи гәышьа!
Амра акыр иласкьаанӡа Ҳаџьараҭ Бармышьҟа дцон. Дцон ахьӡуп, уахь ихы хан аҟароуп. Уа, Кьахьыр-иԥа Ҳаџьараҭ иҟны дызнеигәышьар уи ахәрақәа рзы дыфраҭын, ԥсыхәак изиуан. Иҩызцәа ихьӡаанӡа иԥсы днаҵаҵаны дагьиҵәахуан. Дзынаӡагәышьар! Акәуа еиԥш иныҟәо ауаҩы…
Ааи, ауаҩы зны длаԥсахоит, зны дҳәаԥсахоит… Ус анцәа ишеит. «Алым еиԥш иқәԥоз, амҵ еиԥш иҭахаз» – рымҳәои.
Ԥхьаҟа! Зегьы дара роуп, ԥхьаҟа! Абар шьҭа абнара алҵра дазааигәахазар ҟалап, нырцә алашбыжьқәа гоит.
Гәаҩарак, ҳәирак аҟны маҷк иԥсы ааиҭеикит, илацәа неихьишьит. Ари аџьра ҳәаҭыԥымзар уаҩы иҿахарсҭам, ашәаԥыџьаԥ жәпаӡаны еилагылоуп. Амра ҭашәахьазшәоуп ишышәшьыроу. Дҿыхеит. Џь-дук дамҵатәаны ишьапы ахәра злаҿаҳәаз, шьаҟәандала еилацәашьы иҟаз акасыжәқәа акәкәы-кәкәыҳәа иԥыртны иамихит.
Иаанхаз икаба аҿацә лахжәаны, ашьа злыжжуаз ихәрақәа аҭаҭын ххы лаҿаԥсаны, еиԥхьышьшьаауа, ҿыц рҿаҳәара далагеит.
Егьырҭ, еилабаа-еилаԥсы иҟаз аҿаҳәагақәа наҟ хара иршәит. Маҷӡак ҭынч даатәеит. Ҭаҭын лҩак ахәхәаҳәа илихәлеигаларц иҭаххеит. Уи бзиоуп, абасеиԥш иҟоу агәаҟрақәа раан. Дырҩегьых иқьаса даахан, ахы аимаџьгәара аартланы, игәӡаӡа иххны иҭоу, аҵәаԥшь иаҩызоу аҭаҭын ацигара илеиҳәарц инацәкьарақәа налеикуанеиԥш, иара дызлааз амҩахәасҭала, зынӡак иааигәаӡаны ҽышьҭыбжьқәак геит. Адабла зысыз иеиԥш, даанхеит. Иабџьарқәа ааирмазеит. Ишьҭаламашь? Иқьаса ахы иаҵдаз ашашәа даахан, ахәхәаҳәа ахы ааимаџьгәаны, наҟ инҭеиҵеит. Маҷк днеигәа-неигәан, дызҵатәаз аџь шәпа наҟтәирахьала иҽыҩеиҵыхны днавагылт. Иааикәыршаны – ахәажәбыӷьроуп, бна еилачыроуп.
Амаан арахь идәықәиҵаз хәҩык астражникцәа ракәын ишьҭа ихыз. Абан, инахьхьи ахәажәра иаалагылеит. Раԥхьа дааиуан уаҩы нырҳак, иԥаҵаԥшьқәа ыршаны. Абнахь-абрахь
шәызлацаша ҳәа ицыз ԥшьҩык инацәала идирбеит. Иара уа дылҽыжәҵын, иҽы махәык инадҿеиҳәалеит.
Нас ахәажә быцақәа шьышьуа быӷьқәак ааҿихын, цқьа дрыхәаԥшуан, ус шьыҵәрак ашыцламшә ҵлак ашьапы иамикәкәаан убригьы џьашьаны инапы ианҵаны икын. Икәша-мыкәша ашәаԥыџьаԥ зегьы бла хаала иааишьышьит. Шьҭа иубарҭамыз амра ашәаԥшь иҵнагоз ахь днаԥшит. Уигьы иблақәа ааргәабзыӷит. Ихахаӡа зҿыҩазхаз ашәҭыц хкқәа иблақәа нархыга-аархыго дышнеиуаз, ицламҳәа аҩада аӡәы дҩаҵасызшәа адыԥҳәа ихы ҩышьҭыԥеит. Дадырсызшәа уа даанхеит. Аҿҿаҳәа ашәақь асамԥал длаха-ҩахан, иаахиршеит.
Ааԥынтәи амра ашәахәақәа реиԥш ихааҷкәакәараӡа иблақәа имсаны иааҭахеит. Иԥаҵаԥшьқәа рызганк аҩада иҩаҭрыс-ҩаҭрысит. Иблақәа кылырҵыҵны дызхәаԥшуаз Ҳаџьараҭ иршәыз ихәра аҿаҳәагақәа ракәын.
Дақәшәеит ашьаркәасҭа. Ашамыхьажь икуашәа, дзазо иҿааихеит. Ихы-иҿы аԥшьра цеит, зеилкаара уадаҩу даҽа ԥштәык аанахәт. Ишьапы лабыҵәк наҵаԥҵәазар, мпылшәа атрымҳәа дҩышьҭыԥон. Арахь адумпеи даҟароуп, аха ҵысхәшәоуп дшыласу. Ашәара зынӡак иныԥшӡом, ауаҩыцәгьара ауп иаҳәо дахьынеибыҭоу зегьы. Дынкылаӡырҩуеит, даакылаӡырҩуеит.
«Абыржәоуп, Акьахьба ҷкәын, акыр улшозар. Иахьа уажәраанӡа уеибга-узҩыда, абџьар иацназгоз арашь уақәтәаны иҟоуҵоз акәӡам. Ааи, абыржәашәоуп!» – ааигәахәт Ҳаџьараҭ.
Дадиалоуп аџь шәпа ашьапы, изшьапык ала ибардан ҩеиҵыхны иаауаз аԥсцәаҳа игәышԥы инаирбеит. Ақәыԥшыга неига-ааигеит. Агәышԥы акәым, амҵ адтәалазар, иадирҟьыцылап. Ихәра ҿаҳәагақәа иахьабалак икаԥсоу ибоит астражник, убри ашьаркәасҭа ауп дызху иаргьы. Абна еилачыраҟны акасыжә ҵәахышьа изамҭеит Ҳаџьараҭ. Иҟалаша… Урҭ акасыжәқәа аԥса аԥынҵала инаирҳәы-ааирҳәуеит, ракәу, ракәму еилиргошәа. Нас дааҭгыланы дхарахаԥшуеит, идәықәиҵаз иҩызцәа џьаракыр рышьҭыбжь иаҳауазар ҳәа. Урҭгьы абра иааганы иҟазар иҭахызар ҟалап.
Ҳаџьараҭ итапанча кны дызвагылаз аҵла инавакны иаӷа иниқәикит.
Даҽа хәыҷинӡарак дааиҭаҵуеит, егьи имҩа зкуа ахәажә быӷьқәа иаԥсала дынрыха-аарыхоит. Абар, даҽа ҩ-ҵлакы дызрывсыр хаха иаӷа дааидгылоит.
Нахьхьи аҵәыуацәа ршыкьбжьы иацлеит:
«Саб, о, саб,саб, саб! Макьана уара аԥсра абаухәҭаз, саб, саб! Ҳара ҳаззынужьда, саб, саб, мҩабжа ҳаанхеит саб, саб! Ақәыџьма ушԥаҿыҵашәа, саб, саб! Уи изыҳәа хаҵа дҟамлеитеи, саб, саб!»
Даҽа шьаҿабжак ҟаиҵеит аказақ, деиҭааҭгылеит. «Ҷақ» аргеит ишьапы иаҵаԥҵәаз алабыҵә, рҵушәа днышьҭыԥан зымҩа дынкаԥеит, аԥсык ааигхеит инацәа зҵакыз ахысга даҵхарц.
Ҳаџьараҭ дизыԥшуеит, абар-абар иааидгыло аԥсцәаҳа.
Иҟама ахәырқьҳәа иҩҭиган ахәы еимларӷәӷәа иааникылеит, егьи инапала – итапанча. Иарбанзаалак хьаа-баа ҳәа акгьы имам уажәы. Ихгьы, ишьапгьы хәӡам, анкьа дшыҟаз еиԥш деибгаӡа дыҟоушәа.
Дзыдиалоу аҵла игәы иарҵысуашәа ибоит. Ааи, ахысра азин имазҭгьы… аказақ имацара дыҟазҭгьы… Астражник акраамҭа дышьхныԥсыланы дгылан. Наск, зынӡак бӷьыцк мырқәацаӡо иҿааихоит. Деиҭаангылеит. Абыржәыҵәҟьа Ҳаџьараҭ дахьышьҭаз абӷьыжә-мбӷьыжәқәа, ихәрақәа злаҿаҳәаз зегьы шьала иҟьашьны иахьыҟаз илаԥш шрықәшәаз ус иаанхеит. Алачашәа ача анабалак ишымқәацо еиԥш, деиқәыԥсы дкьаҩӡа даашьақәхеит. Ихчаа ихагылаз ихы мырҵысӡакәа, иблақәа ырмацәысуа анахь арахь инеирҳәы-ааирҳәуан.
Иршаны иҿаз иԥаҵаԥшьқәа ҭрыс-мрысуан. Нас ииӡбаз здырхуада, ишьаҿа зынӡа еихҳәаны ԥхьаҟа иҿынеихеит. Иаӷа дызвагылаз аҵла днавсуан еиԥш, Ҳаџьараҭ абжьас аҟара деиҵас дууааӡа дыԥеит, изшьапык ала. Уи ашьҭыбжь иаҳаны аказақ иаақәҵәиаамҭазы аҟама игәахы илалагылеит. «Убил» – иҳәан дааԥаҭԥаҭын, длеизҟәыҿит. Ҳаџьараҭгьы иаргьы ахәажәбӷьыжәра ахәара-сара аалдыргеит.
«Угәнаҳа уара иумазааит! Сара акгьы схарам…», – ааигәахәт Ҳаџьараҭ.
Дшьаӡа-гәаӡаха дҩеихыҵит. Иҟама абӷьыжәра инылишь-аалишьит, нас ашьа аҿататан икажьыз акасыжәқәагьы наҿишь-ааҿишьын, аҭра илҭеиҵеит. Иауалыз ҟанаҵеит, шьҭа икәаԥӡа аҭра иҭоуп. Ауаҩы ишьроуп уалс иаду аҟама, уаҳа акгьы иазкӡам. Изыӡбызгьы ауаҩы иоуп – ауаҩы ишьразы…
Шьҭа ахьаақәа цәырҵит. Алажә еиԥш ицрыхоит, ԥшьаала днышьамхнышгылеит. Инапала аԥсы дааиқәикын даарҽеины днышьҭеиҵеит.
Абар шьҭа иааилашәшәуан ара – абнаршәыраҿы. Ани иахак ахәрашәа изызҳәоз анцәарҵыс, аҽааршәшәа-аҽаарқацашәа иаацәырнагеит дырҩегьых ахәрашәа – уи Ҳаџьараҭ изкын; нас амыткәма – уи абра ишьны икажьу ауаҩы изкын.
«Саб, о, саб, саб, саб! Амаан уабаҟоу?! Саб, саб! Аума сырҵысуеит, шәымшәан умҳәази, саб, саб! Уи изын хаҵа дышԥаҟамла. Саб, сабаа!» – нахьхьынтә, Фаҭ инхарантә иааҩуеит иԥҳацәа рыҳәҳәабжь.
Ҳаџьараҭ хыма-ԥсыма астражник иҽы ҭоуӷан ахьҿаҳәаз днеин днақәтәан, иҿылеихеит алада ихы рханы. Уамашәа иубаша, иара аҽгьы аԥшьын.
«Ҳаи рыцҳа, ҟамала санис, иара ибызшәала акы иҳәеит, изакәу анцәа идырп. Сан иҳәама, сыԥҳәыс иҳәама, схәыҷқәа иҳәама. Ауаҩы агәаҟра данҭагылоу ауми иара итәқәаҵәҟьа анигәалашәо! Алиас рыцҳагьы данимпыҵыршьаауаз: «Схәыҷқәа рыцҳа, схәыҷқәа!» – иҳәеит, – аҽы зтәыз астражник дизхәыцуан Ҳаџьараҭ.
Иара иакәзар, далгахьеит. Ҵәҩаншьап димаӡам. Маџь димырххьеит. Иан, иаҳәшьцәа, иԥшәмаԥҳәыс Гәында уаҳа аӡәгьы димаӡам. Дабаҟоу иԥшәмаԥҳәыс? Ихьӡ лыххалеит аҟароуп. Лыхцәы жәпақәа ҩбаны еилаԥаны иҽышьаҳагаха лызқәа рҵәахуа, лӡара еихытар иадшәалоу лыҵкы бырлаш еилыџьџьаауа илшәу, лмаахырблақәа разӡа, амыҵмыџь хышәҭ еиԥш, лқьышәқәа еснагь ачча рықәыхх. Деихытаруа. Дышьқьыруа амаҵ анылуа… Абас дыҟоуп и-Гәында. Дыҟоуп, дыҟоуп … дабаҟоу?
Ардашьыл ихәылеикижьҭеи Гәында – Гәында лакәӡам рҳәоит. Еснагь лқьышә ачча иқәыз, шьыжьымҭанк лҿы анылыӡәӡәоз инықәба ицазшәа уаҳа имгьежьӡеит. Акыркырҳәа ахьшь-ҵәҵәа абжьеиԥш, аччабжь илхылҵуаз аҽеиҭанакит, ахәхәаҳәа ақәыԥсычҳарахь ииасит уи.
Аамҭала лгәы лнапы надкыланы дааҭгылон. Нас, дышнеи-шнеиуаз ласы-лассы лгәы кны атәара ҵылго далагеит. Агәы рыцҳа, агәы! Шаҟа алуршои?! Лыҷкәынзаҵә игәы ҵыблааны даакылыргеит… Лыԥшәма иакәзар, иахьеи-уахеи абџьар ахы дҭагылоуп.
Дниаӡӡаа дцап, ари адунеи аҟны уаҳа ишьҭа џьаргьы ианӡамкәа. Ашьаҭамырӡга Маџь, рымҳәази! Дабаҟоу?! Дыҟан, рҳәап, аамҭала Кьахьбак, аха шьҭа дыҟам, ишьҭамҭагьы ықәӡааит рҳәап. Ирҳәап, изҳәало ахьынӡаҟоу.
«Саб агәаҟ, сабаа!..» – шьҭа аарлаҳәа акәын амыткәмабжьы шааҩуаз. Ԥыҭк днаскьахьан. Ҽы ӷәӷәоуп – аказақ-ҽы. Аҽыз – ауаҩаԥшь дақәтәаны… Ҳаи, ииҳәазеишь ахәаша даныԥсуаз…
Абар, шьҭа абнара дылҵуеит. Нас, ҩахьхьи акыӡӷаҟны арақәа ахьаҿагылоу рыжәпара анаҩс иубо аӷәтәы ҩны хәыҷы аҟны дызнеир – деиқәхеит ҳамҭакы. Усҟан даҽак ибахрын. Алашара ҭааӡа, аԥсы шынахшәара иакуп, уа…
Ауаа зегьы ҟазшьала еиԥшым. Аӡәы дуцхраауеит, абзиара узиуеит, нас аҭак дазыԥшуп. Ари, Кьахьыр-иԥа Ҳаџьараҭ ус дыҟоуп: уи зегьы абзиара рзиуеит, ихәшәтәуеит ахәрақәа, еиԥишьуеит баҩԥҵәа злоу. Иара аҭакс бзиарас изыруеи? «Иҭабуп, анцәа иаҳхоумыршҭын», – рҳәоит. Уи иара изхоит.
Амала, иубап дганы ашьтәа изызшьуагьы. Иарбанзаалак уаҩы диԥырхагаӡам.
… Иашьеиҵбы гәакьа иеиԥш дихӡыӡаауа, ԥшьаала, напыԥшқала, Ҳаџьараҭ ихәрақәа ԥиртлеит, дрыхәаԥшит. Ишәеит , изеит, ираӡеит. Иаргәҵысҭа даарак ишәарҭам, аха ишьапы…
– Ҭауади-аамсҭеи амҩаду шәарҭас ирызҭаз Хҭарԥа-шкәакәа уоуп. Ухаҵоуп уара, убри аҟнытә, иаартынгьы иуасҳәоит. Ухәрақәа ӷәӷәоуп, иуцрасыз аиха шҳамзар ҳәагьы сацәшәоит,
аха сымч рықәхоит, усхәышәтәуеит. Амала, сҳәатәы хоуҵозароуп, – иҳәеит Кьахьыр-иԥа.
– Уи шԥеилкаатәу. Закәытә ҳәатәхаҵароузеи? – изеилымкааит Ҳаџьараҭ.
– Аҭынчра. Уҭынчны џьара уҟазароуп. Сара уа ухәшәтәра саҿызаауеит. Иаҭаху ахәырбӷьыцқәа зегьы сааигәара иҟоуп. Урҭ рзы хара сцаӡом. Мызкы-ҩымз аҭынчра ҳҭахуп уареи сареи. Нас ашьабсҭеиԥш атрымҳәа уԥо уҟасҵоит… Изакәыхи, Ҳаџьараҭ, уабџьар ушьамхы иқәкны изуки?!
– Ус баша, уи уара иуԥырхагаӡам!
– Сыгәра умгозар. Узаазеи сыҩны?
– Сара ауаа рыгәра агара саҟәыҵхьеит. Абри ауп сара шьҭарнахыс зыгәра згоны гәыӷырҭас исымоу. Маҷҩы рыгәра згахьазма! Фаҭажә иҟны аҵыхәа ааидыскылеит. Уи уара уаҵанакуам. Сузыхәшәтәуазар, уалага. Ауаа рзоуп усгьы уара адәы узықәу! – итапанча ахәы быжькаҵәаӡа инарҳәы-аарҳәуа днахәаԥшит.
– Сара усцәымшәан. Ахәшәтәҩы ианакәызаалак ауаа ихәшәтәуеит ауп, ирԥырхагоу ҟаиҵаӡом. Уӡырҩла арахь. Лахьхьи сбаҳча аҵыхәан, абас ҩыџьаҟа зкыша ҳаԥык амоуп. Ирҳәоит ажәытәангьы убра абрагьцәа рҽыныԥхьарклон ҳәа. Убра уганы унсыжьуеит. Иааигәоуп. Уфара-ужәра, зегьы рзы иманшәалоуп.
– Мап.
– Избан?!
– Уа иҟалом, ҳаалаганы убас ҟаҳҵап…
– Уажәа саԥылоит, аха Араԥ ҳәа ҽык умоуп рҳәеит, исурбандаз?
– Уигьы ҟазшьа змам ауп.
– Избан?!
– Фаҭ дахьцоз игеит. Раԥхьа саргьы сдәықәигаларц иақәикын, аха иамуит. Уӡырҩла, уи даҽазны иуасҳәап. Мгәыӡырхәа уахьҩалсуа, џьраны мацара удәықәлоит. Уи нҵәара ақәӡам. Амҩахәасҭа аҽымҩа ылгоуп. Ус ушнеи-шнеиуа, арымарахьшәа шҭа бзиак ааҵанакратәы дә-кылҟьашаарак убоит, убри авараҿы, аџьра инылганы, ажәытә ахьшьцәа рааԥҭражәқәак ыҟоуп..
– Каҷырхәа…
– Аиеи. Иумдыруеи, Каҷырхәа ҳәа иашьҭоуп. Убра сга. Убра сыхәшәтәы. Уҷкәын, ҽнак бжьыхны афатә иҭаны ҽыла днаушьҭлоит, аӡы уа иамоуп. Ахәшә аҭашьа насурбоит, аҿаҳәашьа са исзымдыруа сыҟоума! Абасоуп, сааукәыхшеит, уазыраззар… Даҽамҩакы – мап. Уа амшынгьы сынхыԥшылап, сзыҿҳәароу амшын, аха ааигәа анеира иақәиҭым сара!..
– Ибзиоуп, уигьы азамана. Ак уасҳәоит. Аиха шҳамзар акыр ҳусқәа уадаҩхоит, зныкыр амаҭ уцҳахьоума?
– Ҟоҳ, амаҭ смыцҳакәа ари саҟарахама, ҩынтә-хынтәгьы исыцҳахьеит. Ус Лақшәы-иԥа Ҭапагәгьы дсазҵаахьан.
– Уи ауми сзазҵаауа саргьы. Уи ҳахәоит. Ианаамҭаз ахәшә удукылт – уалнаргеит.
Абас ҩажәамшҟа ҵит, дзаҵәӡа Каҷырхәа аџьра дылаԥхьоижьҭеи. Икәадыр еицарса ихы нықәҵа, иуапа хәылда абжа наиҵаҵа, абжак наиқәыршә ажәытә ааԥҭражәқәа дрыҵаиоуп. Ӡык днахәоит. Мгьалк днацҳауеит. Фатәыс уаҳа иуҭашеи! Абысҭа ԥхаҵәы-ԥхаҵәуа дузахартәом. Азаҵәра, азаҵәра! Иҽы дацәажәон зны-зынла Ҳаџьараҭ, аха иара ибызшәа азкуамызт, уи. Уи зтәыз ибызшәа акәын иадыруаз. Уасиаҭк нижьт аказақ иԥсымҭазы, аха изаҳада, аԥша иаамҵарс иаманы ицеит. Издыруада, ауасиаҭ иҭаацәара ирзагазаргьы, уи аԥшалас. Урҭ еилыркаагәышьон уи ииҳәаз. Шьҭа анышә дамардахьеит, иахьакәугьы анцәа идырааит! Амыткәма ихҳәааны, згәы рданы иҵәуада?! Иабаҟоу, иуа-иҭынха?! Уи дызныз амҩа ахацгьы уа иааҿшәеит.
Акьахьба ихәрақәа, аиҳарак ихы ахьаа цеит. Аҿаҳәага амхны амца иақәҵаны иблит. Ишьхәа адаш аҟынӡа ихҵәамзи, акыргьы еималахьан, аха иҽынеиҵыхны дзықәтәомызт, ахьаа иҩаланаҵон, дҩеилыԥсаауан. Алабашьа изыҟарҵаз наиҵиргәон.
Уахык, аилашәшәымҭазы, дшаац еиԥш дааит Хьрыԥс, аха дгәыҭҟьа-ԥсыҭҟьаха дыҟан.
– Иухьи уара ачалт иаҵашәаз аҳәынҵәраԥшь еиԥш?! – дҵааит Ҳаџьараҭ.
– Амҩан џьоукы цәырҟьа-цәырасуа исызкылыԥшуан, изусҭқәоу еилыскаарц санаанҿаслак, аҟыԥы-сыԥыҳәа рҽыныԥхьаркуан.
– Иршәызи, ирхази? – иҟалаз идырт Ҳаџьараҭ.
– Абри, ар рымаҭәа ҳәа ирҳәо еиԥшшәа иҟан.
– Аҳыҳ, еилкаауп! Сыфҩы ркит, убама, араагьы. Маџь, уара узлааз ала акәымкәа абрыстәи уца!
«Маџь сҳәама? Ааи, Маџь сҳәеит. Саргьы дсымагәышьамзи Маџь. Аха… Анцәа дсиҭан, аԥсцәаҳа дигеит. Аӡы иаанаго аԥша иагоит. Уи имаӡаз аԥсынҵры Хьрыԥс иразҟхааит!»
– Ара х-мҩакы еихагалоуп. Абри алаҟәра уҽаҭ. Издыруада, амҩан џьоукы укны удырҳәацәо иалагар, ирмуӡошәа убозар, ираҳәа брагьҩык абна дызбеит, дызусҭоу сыздыруам ҳәа. Усҭ, абри аимаа ҟаԥшьқәа алааухәап! – иҳәан, ишимуаз мчыла хь-хәыҷык кәеицеиуа инаииркит аҷкәын. – Саргьы хәдаҟала сдәықәлоит. Уаб идуӡӡаны иҭабуп ҳәа сызиаҳәа, сара уи саԥсаханы иҟасҵо сыздыруам, аха…
– Саргьы суццоит, Ҳаџьараҭ, хәдаҟала амҩа саргьы издыруеит, – дааӷьаҵәыӷьаҵәит Хьрыԥс.
– Мамоу, Хьрыԥс, уи уара уахәарҭам. Уахьгьы амҩа кызар ҟалоит. Уца абри излауасҳәаз ала, аҳы уҵҟьа! – иҳәан, ихы днагәӡны дноуижьит.
Маџь… Иара и-Маџь рыцҳа, ақәрахьымӡа Маџь, ззы акгьы ыҟамыз Маџь! Еи гьиди, иахьак игәы дааҭыҵуам, еиқәшәашоу лассы… иан рыцҳа, иаҳәшьцәа рыцҳақәа, и-Маахырбла…
Аҽы кәадыртәуп лассы. Изаҟароузеи, анаџьалбеит, ӷбоуп, изтәызгьы ус дыҟамзи, рыцҳа…
Амгәырхақәа дыҩрыҵас-ҩрыҵасын, амаҟақәа ажьы илалапа-лалапаны акылҵәарсҭақәа ахыцқәа нҭаиршәит. Деиқәных дыҩҽыжәлеит. Ладахьала Хьрыԥс дызлацаз акәымкәа, дызлаазгьы акәымкәа хәдаҟала аџьра дыҵалеит, зны еихҳәаны иныҟәон, зны икәаруан аҽы. Иара зтәыз ицәа шицәыласыз еиԥшҵәҟьоуп аригьы шыццышәу.
Шьҭак зегьы еилыркааит дахьыҟоу. Нхыҵгьы, Аахыҵгьы, Далгьы, Ҵабалгьы уаҩы дишьҭаӡам. Зегьы арахь рҽеиздыркәкәеит. Фаҭ зегьы ирҿыхеит, аԥсцәеирымга! Ааи, рацәа ипара
ибеит Амаан, алахша! Аӷьара ҳәа, абар сахьыҟоу ҳәа џьара изаацәырымҵыз Амаан. Абнахьхьи дыҟазар ҟалап Ҳаџьараҭ, «қсси» ҳәа астражникцәа дәықәҵо дгәароуп. Еиҳабырагьы шьҭа даарак игәра рымго иалагеит, рҳәоит. Фаҭ иԥҳацәа руаӡәы амыткәмаҟны ихьӡ лҳәо далагеит: «Амаан уабаҟоу! Аума сырҵысуеит, акы шәацәымшәан ҳәа умҳәази, сабаа!» – ҳәа.
Абарҭ иҩызцәа уаҳа рхабар ҳәа акы шԥаҟарымҵа! Аԥсны зегьы иахыҵәаз Фаҭи иареи рыхҭыс, дара рлымҳа ишԥаҭамсуаз! Иаӷацәа дрыԥшааитеи, иҩызцәа дышԥарзымԥшаауа? Измааноузеи абри?! Ма иҭаркит, ма рцәа иацәшәо иалагеит. Иҭаацәарами, имшәо агаӡа иоуп! Дзаҵәхама, нас, Ҳаџьараҭ зынӡак?
Иааилабыџит. Тах-чах, тах-чахҳәа иҽыз ашьҭыбжь го, аԥссы икәаруа, Каҷархәа хәдаҟалатәи амҩахәасҭала даманы илеиуеит Акьахьба. Џьара-џьара, афаца-мацақәа неиԥыраҳауеит. Абираҟ шьҭыхны иааигошәа, иҟамчы ҳаракны ила иаԥыракуп, амахә-чымахәқәа даланарыха-аарыхоит. «Ицәырҟьа-цәырасуа џьоукы ишьҭан Хьрыԥс. Аӡәы длаԥшықәиҵеит, нас дыцәгьаҳәеит. Дынхаҩхап рыцҳа уигьы. Аиҳабыра пату сықәырҵап, ҟәрышьқәакгьы сырҭап, иҳәазар акәхап. Иахьабалак, хыџьарагьы амҩа ркрызу? Иркызаргьы иркуп, иҟасҵари!
Абыржәы даҽа хысымҭак, ҩ-хысымҭак уаҩ дысԥырхагамхар, нас саҵаҵәиааны аџьра ааныжьны сахьҩылҵуа – алтарра сыҽнасҭон, мамзаргьы сааҳәны амшын ахь игоу амҩахәасҭала сдәықәлар? Уахь сабакылнаго? Уахь иаҳа ишәарҭоуп. Нас сабацари? Ирццак санҽыжәлоз сшьапы аҳаҭыр сымбазт – исҟәыԥсаауа исыхьуеит».
Ус, иаԥхьаҟа иаалырҟьаны аҟәҟәаҳәа ахысбыжьқәа геит. Кырцхшәа ахқәа аҿыв-сывҳәа инивыҟьҟьеит. Иаргьы убрахь амца лоужьны, дааҳәны «чоу» иҳәеит.
– Вот диавол, настоиашьчи диавол! Опиат исчез! – иҳәеит аӡәы. Нас ирацәаны иаакылппит.
Апҟара-пҟараҳәа, ҽызаҵәык амацара ашьҭыбжь Каҷархәа агәы илганы, ахьшьцәа рааԥҭражәқәа шыҟаз ала игон. Есааира уи ашьҭыбжь маҷхо мацара, ус аџьра инылаӡҩа ицеит.
Ахысра анааиқәтәа: «Ааит, ааит, абааԥсы!» – ҳәа ӷызбжьык геит рнаҩсшәа. Аӡәы иуаҭәа ашшара еиҩӷәыцәаа афасара дылажьын. Уи дсакасанҵаны дрыма идәықәлеит, имидагәидаха. Иара дықьуан дааҟәымҵӡакәа. Адунеи зегьы дазаӷьуан, зегьы рани раби рхәы риҭон, ихәра изычҳауамызт.
Ҵхагәанынӡа Ҳаџьараҭ лахьхьи агәаҩаҿы, Мшәылды итәарҭаҟны дыԥхьеит. Хьрыԥс изааигаз аилаҳәара хәыҷы ааҵиртлеит. Арабӷьы ақәҵаны иӡыз акыцымгьал ԥхаӡа, ашә агәылассы, аџьықәреихәҵәы зхаз ԥатлыкак ажьаӷь уатка ԥхеиԥхеиуа иҭаны иаацәыригеит. Кьафурами згәы алаҟоу изыҳәа! Акрыфара игәаԥхо, аҷараҳәа игәы ааимшәеит.
Илҭеиҭәоит. Ахпыҿ ахәда иаакәыршаны, иссаӡаны, еивҵаԥса-еивҵаԥса ирыԥхны абырлаш даҷ аахылеит. Ажьаӷьршы фҩы хааӡа иԥынҵа инҭасит. Изнапык ала абыцашшы инықәырӷәӷәаны амгьал ламаԥиҽит. Ицаӡа, иҟәымтатаӡа ашә аагәылыҩрит. «Иа, анцәа, улԥха ҳаҭ. Исзаазҭииз сыхәшәтәҩы, Акьахьыр-иԥа, ухәи-уҿи еигымхааит, уҭаацәеи уареи шәеиԥхамзааит. «Аӷба ныҳәарыла иӡхыргоит» – рҳәоит, ныҳәаԥхьыӡ угымхааит, ҳаԥсуара анцәа иумырӡын! Ахьы хәыҷуп, аха шәкы ицоит. Анхаҩыжәлар ахақәиҭра анцәа ишәиҭааит.
Ажәлар, шәгәахәтәы шәахьӡааит! Ажәлар, шәымч рацәоуп, ишәгәаԥхо ҟалоит. Аҵла ҩа шәақәныҳәар – ибыбышӡа ишәҭуеит, ибыбышӡа ишәҭны иҟоу аҵла шәақәшәир – илеимгәаҩа ицоит. Зегь зымчу ажәлар ишәзылашааит!» – дҩахан ижәит. Аҵыс ахы хнаҵәо иҟан. Иаақәырқәырит Ҳаџьараҭ иҟәындҟәындбжьы заҳаз аҽы. Ус Араԥ акәын иацәажәоз…
Игәы ҵшьааны амла дакуан, уажәы ари ахпыҿ анижә – зынӡак ахәыц еиҩиҵәо дҟалеит. Ашә-мгьал днаха-нахеит, иахьԥиҽлак ишаҳәшаҳәуа ашә аагәылҵуан. Ҵабыргны, асҵәҟьа гьамала акримфеижьҭеи акрааҵуеит!
«Барақьаҭ имазааит Кьахьыр-иԥа Ҳаџьараҭ, барақьаҭ! Илаҳәра – шыла агымхааит, ихәарҭа – шәы агымхааит, иҩцара – ҩы агымхааит, уаҩԥсыла изҳааит, машәыр идгаламзааит, ихшара иҵәуо анцәа дҟаимҵааит, инцәахәы дихылаԥшааит!» – гәаныла дныҳәон Ҳаџьараҭ.
… Ашара ԥыҭк шагыз, Кәыгә иҭахарҭала дылбааны, Уаҭҳарала дыхәнаны Гарԥ дкылсит Ҳаџьараҭ. Нас абаа иҭаз
диҩызан – Ҵаӷьтыр-иԥа Еснаҭ иҟны. Диқәшәеит иаргьы аҩны. Иҟақәаз еибырҳәеит. Лахьхьи, ашыцра, аҳацаҟьара иамаз аҳаԥаҟны дынхәыҵаршә диҵәахит. Мышқәак роуп иҵуа Еснаҭ аҩныҟа данаа, мызкаахыс дҭархха дҭакын, Акьахьба ифҩы ихыркаан азы. Кәасҭа Шәлымбеи Никәала Царгәыши иахьеи уаҵәи иоурыжьуеит. Изхоурмыжьша ҳәа акгьы рымам. Аҳәынҭқарра Акьахьба дырзымкуазар дара ирхарагәышьеи!
Ари аҽны ахәылԥазы, Еснаҭ дхьаԥш-кәаԥшуа., дкылԥш-кылӡырҩуа иҩыза дахьиҵәахыз аҳаԥаҟны ихәы иманы, маҷк игәы иахәашаз жәабжькгьы хьаҷаҷуп ҳәа инацҵаны изнеигеит. Иаха ааилашәшәразы Каҷархәа архәҭеи иареи реидыслараан зуаҭәа ашшара хжәаз, архәҭа напхгара азҭоз – Абрагьцәа рабрагь Ачыгба иакәзаап.
Шарԥазынӡа ус дырххо дрыманы иқәын, ианша, ахәшәтәҩы Кьахьыр-иԥа Ҳаџьараҭ иҟны дыргазаап. Уи ахәра данынаҿаԥш, иааицәымыӷхеит. Ашәытара планы иахьабалак ацәеижьы алалара иаҿын. Ианихь дысзаажәгазҭгьы, ԥсыхәак изызур ҟаларын. Аха ари шьҭа сахәарҭам ҳәа анреиҳәа аҽы длақәыжьны дрыманы Агаҟа ицеит. Уи шьҭа имҩа хазхазар ҟалап.
Фаҭ илахьынҵа илахьынҵахааит!
Аԥсҭазаараҟны зны акы уанаргәырӷьалак, нас заанаҵы улахь еиқәҵала – угәырӷьара зырхәашьша акы нашьҭагылоит.
Еснаҭ дқьыԥаха, Бармышьынтә Акьахьыр-иԥа ахәшә имхны Ҳаџьараҭ иҳаԥаҟны дааит адырҩаҽны.
– Умшәан абааԥс, Ҳаџьараҭ, ухаҵоуп уара! – иҳәеит Еснаҭ.
– Шьҭа сзыршәагәышьози, иҟалаша усгьы иҟалоит. Ауаа шәахьсықәӡуа ауп хьаас исымоу. Иааугеи ажәабжьс? – дҵааит Ҳаџьараҭ.
– Иууеи. Угәы каҳама, арк рхы-рҵыхәа ҭызго ҳәа ауаа ззыԥшу – Ажәеиԥшьаа рцырҟьа…
– Уи саҩсхьеит. Скарахеит.
– Мап. Абыржәоуп иаҳа аҽырӷәӷәара анаҭаху!
– Еснаҭ акы уҳәар уҭахуп, иузыгәаӷьуам!
– Ааи, аиаша уҳәеит, агәаӷьра уадаҩуп.
– Уара ухаҵами, уара уакәӡамзи уажәы исылабжьоз, иҟалеи?! Зҿумҭуеи, Еснаҭ? Сара иубац Акьахьба соуп, сыжәҩа ԥырҵәазаргьы, иӷьеит аԥырра сылшоит макьана!
– Ҳаџьараҭ ажәытәуаа ирҳәоит, зуаажәлар зхы рықәзҵаз уи ԥсра иқәым ҳәа. Иҳаздыруам иаҳԥеиԥшу, аха…
– Ҳусқәа шәарҭоуп ҳәа аума иуҳәар иуҭаху, Еснаҭ?
– Аиеи, аха мшәан, ишыдыдуашәа қәа ауам!
– Акгьы соумҳәаӡеит, Еснаҭ! Игәаӷьы, иуҳәарц иуҭаху ҳәа. Ишәны иҟоу аҳәашьҳа ԥымжәар ада ԥсыхәажәла амаӡам… – иҳәеит Ҳаџьараҭ.
– Азҩа зӡаз ҳәа акы рҳәоит еиԥш, ара иуӡо акгьыҟаӡам, хаҵа усуп. Иззыԥшыз аурыс казақцәа шәҩык иманы Амаан ҳқыҭа далалеит абыржәы! – абригь иҳәеит, Ҳаџьараҭ инаҩс ахаҳә днықәтәеит Еснаҭ
«Сидышшылару сидымшшылару? Иҟазшьақәа акалашәа иҟоуп, имаҳацзар ауп ассир! Зны маҷк сҽааныскылап», – дхәыцуан Еснаҭ.
Ҳаџьараҭ уаҳа ҿимҭӡеит. Иқьаса ашҟа ԥшьаала инапы аҿынаирхеит. Ихнацәкьарак лҭишьын, иҷыгәӡа, асақә еиԥш игәӡаӡа, цигарк иакышаз аҭаҭын фҩы хаа ааҭигеит. Еснаҭ уи дихәаԥшуа дтәан. Иҭаҭын ахьигара изымдыруа ус икын. Нас иарма напсыргәыҵа инаныџьгәаланы уи злаирҳәышаз ацигар днашьҭалеит. Еибиҭеит. Аихымцеи ашьанҵеи еиҿакшон, ацыԥхь ацрыдды ицон, арахь амца изаркуамызт. Нас ауп ацәымса анигәалашәа. Убригьы иқьаса иааҭихын, кәамҟьа хәыҷык аахырԥҵааны, иаарбыбкны ашьанҵа инақәҵаны, азбжак иарма нацәхыԥ нақәирӷәӷәеит. Знык ада иеихымца аҿимшьӡеит. Ацыԥхь ацәымса иналашәаз, агәы ҩкылблаа-ҩкылблаауа, алҩаҵә хәыҷы ахы наҭааҭо, ацәымса былфҩы хааӡа иԥынҵа иазнеит. Еиларҳәыз иҭаҭын ахы инахаиџьгәан, апах-апахҳәа днахеит.
– Ани аҽыз зтәызгьы дказақхап, урысбызшәахап иԥсымҭазы ииҳәазгьы. Амаан ииҳәаз неигӡоит. «Кьахьаа ш-Кьахьаау, урҭ ирышьҭраку анхацәеи дареи ццышәха иқәызҵаша аурыс казақцәа шәҩык ааҳгараны ҳаҟоуп! Убарҭ аанӡа иҽҳаиҭар иаб иԥсхәуп!» – имҳәалози. Ааи, урҭ згәыжәла цәгьоу уаауп.
Урҭ шәарҭоуп ҳәа рҳәо саҳақәахьеит. Гаграгьы иҳакәдыршаз дара ракәхап…
Еснаҭгьы еикәарҳәны амца зыцреиҵаз иҭаҭын инацәкьарақәа иахьрыбжьаку аффаҳәа абылра иаҿуп, алҩаҵә пахәынцалеиӡа, илакьылакьуа аҩада ицоит, абжаранӡа ибылхьеит. Ацыблааха цәеиқәараӡа, ихәхәаӡа уа иаԥшьуп. Иара ҿыцха дыԥшуеит, дшаҿыхара ихашҭны. Нас ацашьа дақәымшәо дҩагылеит, даагазҽазит.
– Иухьи, Еснаҭ, сара сгәы урӷәӷәоит уара… Урҭ аказақцәа Гаграгьы иаабеит, аха ҳалрыхәлабга ҳамцеит, ыы?!
– Акымзарак смыхьӡеит. Ара уаҩы уизыԥшаауам, уи ҟалашьа амаӡам. Сеибгазар, схабар убалоит. Санзымааи, Хьрыԥс духылаԥшуеит, Каҷархәа узхәышәтәуаз, ухәы назгоз, – даҽак нациҵар иҭаххеит…
«Ианаџьалбеит, абри иԥҳәыс илыхьыз имаҳацзар акәхап, иҳаиҭқәиҭ зеиԥшроу ала. Аԥсны иахыҵәахьеитеи, иара ишԥаимаҳац! Иазҳәода, аҵыси аҳәыҳәи иарымҳәауазар».
– Акы угәы иҭыхоит, Еснаҭ?
– Мамоу, акгьы…
– Сҭаацәа рхабар ҳәа иудыруазеи? Иахак, ԥхыӡла – Маџь ԥҳәыс дааигахуеит, иан хьшьыцбашәа дԥырԥыруа дықәгьежьаауа дкәашахуеит…
– Аԥхыӡ бааԥс… издыргәышьои, ааигәоуп абахҭа санҭыҵ, ҳҩызцәа абжаҩыкгьы уахь инхеит. «Ааи уара ахәаша! Сызидмышшылаз ауп. Ааи, рыцҳа уара! Мчыбжьыкгьы ҵӡомеи, деиԥхьашьшьаа, уи агәлымҵәах анышә днарҭеижьҭеи… Ибыбышӡа ипытыз, ашьхыцқәа злаԥсоу атамашәҭ иалхны лцәа ианышәо аҵкы ӡахны илшәын. Лыхцәы шәпақәа еиларша-еиларша иԥаны лгәы иқәын, лмаахырблақәа ҭынч еиқәыԥсан, маҷк лыԥсы ааиҭалкразы абыржәыҵәҟьа иаахылҩеит уҳәап. Гәында рыцҳа, Гәында… Фаҭажә бажәырԥԥагала лыԥшәма изиуз шаалаҳаҵәҟьаз, адыхҳәа лгәы аангылеит. Маџь ицәынхаз лгәы…».
Маҷк данынаскьа даакәанызанын, даахьаҳәт. Аха Ҳаџьараҭи иареи ашыц рыбжьалахьан. Иеиҳәаз, Амаан аказақ иманы, арахь Гарԥ дшалалаз атәоуп, аха иара – Еснаҭ иахь рхы шхаз
имҳәаӡеит. Акәзааит! И-Маахырбла лтәгьы шизымдыруа еиҳа еиӷьзаргьы ҟалап. Инцәахәы изқәа иеиирхаӡеитеи, иаҳҳәеит ҳәа!
Ҳаџьараҭ дҩеихан, дцыркьыԥуа иҳаԥы аҿаԥхьа маҷк даалеиҩеит. Иҭаҭын алҩа зегьы агәылцәцәааны днаха-наханы, иалаз алыршаны наҟ инкаиршәит, ҿыц еикәарҳәны амца наиркит. Даҽа ԥыҭк днеиааит, нас ишьапы ахьаа изцәырҵын, иҳаԥы аҿаԥхьа ахаҳә днықәтәахт. Ишьыхәҿа ишьышьуан, инҭырҳәцааны икуан. Усҟан еиҳа ахьаа ԥсыҽхозшәа игәы иабон. Нас, ҭынч даатәан, дызнысыз имҩа ахы инаркны дазхәыцуа далагеит. Акакала зегьы-зегьы игәалаиршәеит.
Шьыбжьышьҭахьын. Амра алада, аҭашәарахьы ахы хан. Уахь иҳашьҭуам ҳәа иаҿушәа, ԥҭақәак аҿаҳәуан. Урҭ аԥҭақәа шьоукы – алымҳақәа рыман, ԥшь-шьапык рыҵан, ҩ-шьапык рыла иҭәырҿаҿаны игылан. Урҭ мшәқәан. Абан – абгахәыҷы аҵыхәа бабаӡа ааҟтәирахь ашәаԥшь зхаҳаз амра иахьаҿатәоу. Абгахәыҷы гызмал, амраҟынӡагьы ихалт. Иара амра ааигәара иахьтәоу абз хәыҷы ҟаԥшьӡа ирқәацқәацо, аблақәа кылҵыҵӡа аганахьшәа иԥшуеит, уа кәытҵарак акәытқәа ҭеибаҳәа иҭатәоушәа…
Ауаса гыдқәа ажәҩан ашҵа иҵалазшәа, ҽыҭҳа-ҽыҭҳа аԥҭақәа неивагыла-ааивагыла иҳәуа иҩеиуан. Ахьшь акаҭа иалаҳаз еиԥш, амра ашәахәақәа ирылан урҭ. Рызганк еилыԥхаауа, иҩежь-уаркалеиуа иааҟанаҵон,егьырҭ азбжак шәытаӡа иаанхон. Нас иӡса-ӡсауа наҟ ианаԥырҵлак, амра ахаҿы гьамгьамуа иаацәырҵуан. Дҟәындҟәындуа, дцыркьуа, ишьаҿақәа неихига-аихигон Ҳаџьараҭ иҳаԥы аԥхьа. Дахоит аҭаҭын, дааҟәымҵӡакәа дахоит. Ус ахаҳә днықәтәахуеит. Ихы-иҿы ҭакәаҳаӡа дыҟоуп.
Иҭаацәа рхабарк ҳәа имаҳаӡеит, иара идгылаз ауаа еиқәырхха иҭакуп, уи зегьы азмырхакәа, аказақ хыҵны иааит, урҭ ртәы цәгьоуп. Абарҭ ашьхақәа унарыгәҭасны ашьҭахьҟа еиҭоуго аҳа, даргьы шьаҿак шьҭахьҟа иузхьацом.
Аҳаԥы аҿышәҭан икаршәыз ауапа днылаиеит. Уажәада имбацызшәа, иҿыцбараха ажәҩан даҵаԥшуеит. Абри адунеи зегьы иара иаӷахама. «Умшәан абааԥс, ухаҵоуп уара,
акы уацәымшәан!» – иҳәеит Еснаҭ. Ааи, дшәарым… дшәарым! Уҭахызаргьы ушәа, уҭахызаргьы умшәан!...
Наҟ аҳаԥы аҩнуҵҟахь иҽынхәыҵаигалан, иҽааирҭынчит, аха иауам. Днаҳәы-ааҳәуа, дыцәоушәа-дааԥшуашәа, ар драбашьуашәа, лабҿабашәа-аргамашәа дшеикәҵәиашоз аашеит.
Амра ҵлакашәара ихалеит, уаҩԥсы ихабар ыҟаӡам. Амала, Еснаҭ инхарҭахьала уаҟьан-чаҟьан шьҭыбжьқәак гоит. Измааноузеи? Шьыбжьы агәы иазҩеит амра, уаҩ дыҟам. Анахь ашыкьбжьы иацлоит. Уи ҽеи иазҳәам. Анцәа иныс Еснаҭ ар шиқәла, имшала дыхдырҵәоит! Мап, усҵәҟьа дирҟаҵарым! Даҽа маҷк дааԥшып, хабар-чабарқәак ҟалозар ибап.
Шьыбжьагәы илхыҳәҳәон. Ихьылаа-хьылаауа алада аҿыланахеит амра.
… Еиҵарпапа Еснаҭ изгылаз ацақәа рымгәацәақәа ҭырбганы, аҩҩыҳәа аџьықәреи лапҟьа хьҩежьқәа еиқәыжьу аӷәырџ-ӷәырџҳәа ҽы-шәкы ахагыланы ирфоит. Уаа-шәҩык зҭачаша ачуан гылоуп. Ар рымца аҵоуп, ацә еиҿыҟьҟьа ахәараҳәа иҭоуп ижәуа. Наҟтәирахь – абысҭа.
Арасаҭраҟны Еснаҭ ишьҭахь инапқәа ҿаҳәаны аказақ икәша игылоуп. Урҭ реиҳабы ашьа иҿашәы, иҟамчы ыркәаталеиуа Еснаҭ иаԥхьа длеиҩеиуеит, уажәы-уажәы Амаан длеиҿаԥшуеит. Уи дақәшаҳаҭны ихы анааимаирџьыҟәлак аҳауаҿы аҟамчы шәышәуеит. Еснаҭ дааиҵаӷәӷәоит, ихаԥыцқәа ааихаирӷәӷәоит.
– Уиҿасны аказақ реиҳабы ашьа иҿухит. Уи иаанагоу удыруоу Еснаҭ? – дахьиҿагылоу ишьҭахь инапқәа икуп Амаан.
– Издырырцгьы сҭахӡам, Амаан ухаҵкы! – дшәарц игәы иҭаӡам Еснаҭ.
– Ус аума?! Абас ҳашусуа мацара уԥсы шааҭҳаршәо удыруазааит, Акьахьба данаацәырумга!
– Уи сара дсыздырӡом!
– Акьахьба дуздырӡом, ыы!
– Акьахьба дыздыруеит, аха дахьыҟоу сыздырӡом!
– Абас шә-ҟамчык ухаҳҟьар, сгәыдкыланоуп дахьыҟоу шҳауҳәо, иуҳәаратәы уҟалозар усҟан!..
– Уи уаҩы иуџьишьом, ауриадник ухаҵкы! Ауаҩы дҿаҳәаны ҟамчыла исра ахаҵара иатәым! Ахаҵа изы абџьар ауп иҟоу, убри шәхы иашәырхәа!
– Уи ушахьӡарыз, егьырҭ абзиарақәа иҟоу узрыхьӡондаз… Дыжәга наҟ иҭыԥ ахь! «Иҭыԥ» – уи абахҭакәын.
– Арҭ раашьа рцашьахоит, аха уара ара уаанхоит, узқәаҭыԥгьы абри адгьыл аҟноуп иахьыҟало, убри зухашҭуа сыздыруам! – иҳәан, Еснаҭ ихы шьҭкәыцәаа дихәаԥшуан Амаан.
Арҭ рааигәара игылаз аҷкәын Хьрыԥс ианынаивала Еснаҭ илақәа иирбеит. Хьрыԥсгьы ԥшьаала, ганха иавшь-авшьуа арасаҭра жәпа днылашәкәа лбаа аҳаԥахьы длеит.
– Аҵыхәтәаны ҳаиҭауазҵаауеит, Еснаҭ! – ибжьы нархьигӡеит Дырмит. – Дахьыҟоу ҳаҳәа Ҳаџьараҭ, уҭаацәеи уареи шәеибгаӡа шәеиқәшәар уҭахызар?! Арҭ хәмарра иааҳамгаӡеит! Иҳаҳәа, уара иузеиӷьуп, зегьы уанаҳажьуеит!
– Исыздырӡом Дырмит. Издыруаны сыҟазаргьы,схы ақды инықәкны ихуҵәозаргьы исҳәомызт!..
Аҟамчԥҵаҵа иҵырхыз Еснаҭ, ицәа зегьы дысны, шьакәармак алам уҳәо иҟан, аха ахаҵа иҿыԥшылара сырӡуам ҳәа даҿын.
– Шәиҿықәсҵааит зегьы. Идыжәбалазеи, шәахьықәихуа шәымбаӡои? Аҽада алымҳа хырҵәон, иара изакәи ҳәа иҵаауан ҳәа… Дыжәга наҟ! Уара иумҳәар, Лақшәы-иԥа Ҭапагә иҳәап. Амца шәыжәҵаны аҿҿаҳәа шәыблызар акәын. Ауаа ықәызхуа абрагьҩы дҵәахны дшәымоуп, аҳәынҭқарра шәаҿагылоит!
Хьрыԥс дааины Ҳаџьараҭ иеиҳәеит аусқәа зеиԥшраз.
Деибганы дҟалозар, адырҩаҽны дшаауаз наиаҳәаны дцеит.
Еи-и анаџьалбеит, абыржәеиԥшҵәҟьа ашәарҭара дҭамгылацт. Иҭаҭын хҵәаны наҟ инкаршәны, ишәақь иҵаргәо аҳаԥахьы иҿынеихеит.
Иуапа агәҭа мпахьшьы еилаҳәара хәыҷык ықәын. Дааԥышәарччеит Ҳаџьараҭ, аччарашҟа дабаҟаху, аха… Иааҵиртлеит, ҿахрабжак абысҭа ԥхаӡа, иара иаҟароу кәац жьыхәҭак наваҵаны, џьыкҵәаҵәа ҽыҭк наваҵаны иаагәылҵит.
Дрымбакәа излааигеи, анаџьалбеит, Хьрыԥс! Каҷархәа ашәымгьал шаҳәшаҳәуа, ажьаӷь уатка адкыланы изназгаз Хьрыԥс иԥсынҵры духааит!
… Адырҩаҽны ашьыжь алыбааԥшраз, ауриадники аказақцәа реиҳаби рхы неидыркылеит. Убри аамҭазы, блеихаҟәысрак иналагӡаны Ҵаӷьтыр-иԥа Еснаҭ игәарԥ ааҭацәит. Иқазықазуа ар неин, агәылара, Лақшәы-иԥа Ҭапагә игәарԥ рыҽнықәрыжьит.
Ҭапагә иԥхьан дааргеит. Иарҳәеит, уахыки-ҽнаки рыла Еснаҭ дҩахыӡаа дышцаз еиԥш, иаргьы дшыхдырҵәо, Акьахьба дахьыҟоу анааимҳәа.
«Сыхшәырҵәагәышьа, иҟасҵарызеи, дсыздыруам Акьахьба, адырразы дыздыруеит, аха дахьыҟоу сыздыруам» – иҳәеит Ҭапагә.
Иалагеит ацақәа рыла. Абаҳчаҿы ар рычуанқәа ҩба ныхдыргылеит. Ачыргә агәыҵаш иҟаауа агәарԥ иааҭалаз ажә ахы хырԥа илкарыжьын, иҟәаҟәа-чаҟәа ачуан илҭарҵеит.
Абаҳча иҵаз аҳәарақәа ақәыџьма рылалазшәа иаандырҵәеит ахымш рзы.
Абаҳча, ақәаҵа, ана-ара алҩақәа цәеиқәараӡа иҩеиуан, ицәышәшәӡа амҿы хыблаахақәа иахьабалак икажьын.
Ишьапқәа рыла араҵла амахә аҟны дгьало дыкнаҳан аԥшәма Ҭапагә. Ихарԥ ишәхырҵәрааны, ҟамчыла исуан. Ицәа-ижьы, арӷазқәа хәхәа-хәхәаӡа изныз, ашьа алыжжуа иаауан. Иԥҳәыси ихшара ҩыџьеи иааигәара иргыланы ирыман.
– Ауаа иуџьырымшьаша ҟоуҵоит, ауриадник ухаҵкы! Ҳжьы уахылҵит, ухала ужьы умфан! Ианамух, уныҟәа хаҵаҵас. Ԥҳәыск лкалҭ хәхәаӡа дсыдумыргылан. Ахәыҷқәа ргәы шәоит, иоужь наҟ! ԥҳәыс улхымшаӡеи, уанаџьалбеит! Абџьар аус аруы, егьи узҿу – зегьы башоуп. Абри исысуа агәаҵәажәпа идуҵар хык ҭирҟьап! – иҳәоит Ҭапагә рыцҳа дахькнаҳау.
Амаан ҿиҭӡом, ихаԥыцқәа еихарӷәӷәа дгылоуп.
– Иарбан угәы каҳаны узцәажәо, уара узыҳәа ахы ҭҟьар ҟалаӡом. Хаҵеиқәа зшьоу ауаҩы ихы иаҭәеишьом икнаҳау ауаҩы иеихсра, уи шәыргәындароуп! Уара фырмахьцык ноухырҟьоит ҳәа акгьы ухьуам, ушхаҵоу уаанхароуп! – лҳәоит Ҭапагә иԥшәмаԥҳәыс, днаҳәны лыҵкы аҿацәалагьы лыблақәа аалрыцқьоит.
Лыԥшәма ихы ашьа еизыркәкәаны, иԥсы шынҭшәара дыҟоуп.
Амаан даҿаапкӡеит.
Аҷкәынцәа рыла ҭраа икнаҳаз раб ишихәаԥшуаз, руаӡәы даахаха-чахан, днеиҭаҵын иаб иахь иҿынеихеит. Инапқәа хахаӡа иаԥхьаҟа иоужьны икын. Иныҟәашәа рссаны днеиуан. Иаб диқәымшәакәа дивнаган, дыздыкнаҳалаз арашьапы днадҳалеит.
Зегьы шьхныԥсыланы ахәыҷы ихәаԥшуан. Иара ара даадҵын, напыла аҳауаҟны деимдо иаб дишьҭалеит, аха дырҩегьых дивнагеит.
– Ҳаи, абааԥс, ҳаи, ламыс шәмоуаит, аҳәа гәаҵәа шәыӷроума, ахәыҷы дахьышәшьуа шәымбаӡои, длашәхеит!.. – иҳәеит насҭха игылаз аӡәы.
– Акгьы ихьуам. Ишәара нихҟьар, иблақәагьы шыҟац иҟалоит! – лҳәан, лыҷкәын даалгәыдлыҳәҳәалеит ан. Ирыкәша игылаз аказақцәа ааимҟьан, амҩа налырҭеит. Ларгьы дҵысҵысуа, дгәынқьуа лыҷкәын иӡара данкны амаҵурҭахь длыманы дцеит.
– Нан, лашьцама, акгьы збаӡомеи, нан! – иҳәон иара. Лара лԥыраҳәа лҿагәаны илкын, акгьы лызҳәомызт.
– Абас иаразнакала лашьцама, амра абаца, нан? Абыржәакәымзи амра анахьхьи ианкыдыз, иабацеи? Баба дызкнарҳаи, нан, дыршьуама?
– Мамоу, нан, сыҷкәын, доурыжьхьеит.
– Дабаҟоу, нан, снаги Баба дахьыҟоу, изылашьцеи абас?!
Ан деиҵақьы-еиҵақьуан.
– Бзырҵәуои, нан, аа?!
– Уцаны аҵәца азна ахырҵәӡҩа сзаага! – ара иаанхаз Ҭапагә иҷкәын ахбыџ инидиҵеит Амаан. Магәра дыҩны дцан чаҟәак азна ацхаӡҩа иманы дааит, иаб ииржәуаз џьшьа.
– Ари ҳара ҳзы акәӡам, Ҳаџьараҭ иоуп аӡба иакы, иганы иҭа, аӡба дыԥсуеит уи, – иҳәеит ауриадник. Ашаха ааҵысҵысит. Ҭапагә иҷкәын иахь дааԥшит гаӡарак ихьыр ҳәа дшәаны. Магәра ичаҟәа иикыз лкажьны наҟ дынрылҟьа дцеит.
– Арҭ зегьы ахәшә ыфаны иҟоуп! – аӷьеҩ ааҭиргеит Амаан. – Ишәсырбап сара! – аказақцәа раԥсақәа ҵәызӡа изхаз рабџьарқәа аадырҵыс-ҵысит.
Абар дырҩегьых амра хыҵны лахьхьи илеиуеит. Уаҩы ихабар ыҟаӡам, амала, Ҭапагә игәараҭаҿы ҽеи шыҟам удырратәы, аилауаҭырбжьы гоит.
Анылашьцоу ажәҩан ҵырлашаауа Шарԥыеҵәа цәырҵуеит. Ашәарҭа аныҟоу ауп ахаҵагьы данаҭаху, аха…
Ҳаџьараҭ днеиааиуашәа аҭаҭын дахоит, дахоит. Игәы ҵнашьаауан. Уаҳа илам. Ус, иааигәара ашыцра амахәқәа аақәац-мацан, хәырч-хәырчҳәа шьҭыбжьык геит.
Дааҭрыст, итапанча ахәы быжькыцәӡа иааҭиԥааит… Магәра иакәын. Шьҭа Хьрыԥс дыҟаӡахым! Арҭ аӡәаӡәала иныркылома, индырҵәома ранаџьалбеит! «Кьахьаа, ш-Кьахьаау, урҭ инрышьҭраку!..» имҳәази Амаан, далагазар акәхап шьҭа!
Аха уара ишаауҭахыҵәҟьоу, абар иахьыҟоу ҳәа схы наганы иумҵаскрым, Дырмит!
– Иҟоузеи абааԥс, уахь?! Хьрыԥс дзымааи?! – ахәыҷы ижәҩахырқәа ааникылеит Ҳаџьараҭ.
– Уи… уи абнахь дырххо џьара дрыманы ицеит, – иҳәеит Магәра.
– Изакәи, изҿуи аказақцәа?! – дҵааит Ҳаџьараҭ. Аҷкәын ҿиҭуам.
– Зҿумҭуеи, уаб дабаҟоу Магәра?! Ыы, уаб дахьыҟоу саҳәишь?!
Ҿиҭуам ахәыҷы.
– Ҭапагә иҩны дыҟоума?! Изсаумҳәои!
– Исыҭ атапанча, Ҳаџьараҭ… – аарла ҿааиҭит аҷкәын.
– Иалухи атапанча, исаҳәи иҟалаз? Мыждарак шәанымиакәа шәыҟам, иуҳәом акәымзар!
– Исыҭ атапанча, ма абри иуку ашәақь!
– Мамоу, Магәра, уара макьана абџьар укуа уҟаӡам! Ар тәазар ҟалап уа!
– Ааи, итәоуп. Цәгьа игәамҵуеит, уахеи-уаҵәи ирызнагаргьы уаҳа ирызнагом, иқәҵуеит. Иқәҵуеит, избанзар ирфо роуӡом. Иара зынӡак иҽимырҵысааит амарџьа, ҳәа узаалыцҳаит нан…
– Исаҳауеит иуҳәо зегьы. Еснаҭ изыруз шәзыруит, шәахырхит сымшала. Уаб дҭаркма?
– Мамоу, – илаӷырӡқәа аҳәҳәыҳәа иҿашы илеиуеит ахәыҷы.
– Дабаҟоу, нас?! Дыршьыма?
– Исыҭ Ҳаџьараҭ, атапанча…
– Уаб иԥсы ҭоу иҭаму саҳәа, Магәра?
– Атапанча… Ауриадники аказақцәа реиҳаби иааргәыдҵаны исшьуеит…
– Иҟоу уасҳәап. Урҭ уара иузшьӡом. Сара исшьуеит. Уара абыржәыҵәҟьа узлааз ала акәымкәа, абас ҵаҟала уца! Егьа узыласуазаргьы уласы! Уа ар иҟоу зегьы абыржәыҵәҟьа иқәҵны ицо иҟасҵоит! – иҳәан, ахәыҷы игәшәымшә ҳәаны ижәҩа ааникылан, ладахьала ддәықәиҵеит.
Маҷк данынаскьа, даақәҵәин: – Ҳаџьараҭ, уажәы уцаны амца рылоуҵома ара? – дҵааит Магәра.
– Ааи, ааи, уажәыҵәҟьа урҭ зегьы сара амца роусыжьуеит, уара уласны уца ҳәа уасҳәеит, мамзар иушьҭалоит, уласы!.. – иқәҿиҭит Ҳаџьараҭ.
Иҭаҭын рҳәны инеиҿыҵеикын, ацәамса афҩы лаҳа-лаҳауа ашыцра инылеиҵеит. Иҭырҳәыцааны знык-ҩынтә днаҿыхеит. Ҩынтә-хынтә даалеиҩеит аҳаԥы аԥхьа, ишәақь иҵаргәо.
Иҽаархәаны аҳаԥы дынхәыҵаԥшит. Еиҵхәаа иуапа каршәуп, акәадыр балышь хчыс иаҵоуп. Насҭхашәа хәаша-машақәак анԥсаланы касыжәқәак ҵыртланы ишьҭоуп. Урҭ ааилеиџьгәан, наҟ инаиршәит. Иуапа аарҽы-рҽны икәаԥӡа абалышь ахы инықәиҵеит. Даанаԥшы-ааԥшит. Инаҩс, аҳаԥы аҭылашьцара инхәыҵибааит, иԥеиԥеиуа ашыцламшә иадкнаҳалаз ихҭарԥа шкәакәа. Ԥшьаала днеин иаакныхны дыҩдәылҵит. Аҳаԥы аҵәыҵәфҩы ацынхәрас – ашыцра, аиаҵәара ирхылҵуаз аҳауа ҿаца ааинырит. Ааԥынра… ааԥынра аҳра ауан. Ахаҳә днықәтәан ишьыгрын еимаақәа ишьапқәа ҭаҟаца иҩишьеиҵеит.
Икаба еицрыжәжәа ахаԥақәа нҭырбаҟаца, ихәда ҩыҵкааны иҩеибаиркит. Икәымжәы нақәҵаны, ираӡны маҟала иӡара анааиҩыиҵәа, икаба аицрыжәжәарагьы аҵәахит.
Ихҭарԥаш еиларҟаца иҩеихеиҵан, иланарԥшыга ааиҩыҵракны, ибардан шәақь иҵаргәо аҩада ашыцра дҩылалан, Ҭапагә иҭыӡҭыԥ иҩахыкны, дахыкәшаны, ахьараџьра шыҟаз
ихы ирхеит. Ишьапы иаланаҵо ианалагалак дааҭгылон, нас иҿыҩеихон.
«Дабаҟоушь сан, сан дабаҟоу?! Саҳәшьцәа? С-Маахырбла? Дызҿузеи, ланаџьалбеит! Ааԥын тамашәҭ аԥшшәы змоу аҵкы лшәуп. Хьшь-ҵәҵәашәа акыркыр дыччоит. Мыҵмыџь хышәҭны деикәаԥхоит. Аха дабаҟоу лара? Зны-заҵәык лыбла анҭаԥшра…
Ех, Араԥ мыжда, Араԥ… Фаҭ иԥсажә еиҭаз Араԥ!»
Дҩаӡеит ахьараџьраҟны. Маҷк иқәацәрашәа иахьыҟаз ҭыԥк аалихын, иланарԥшыга иблақәа инарыдкыланы длаԥшит алада, Ҭапагә иашҭахь. Иаԥхьа махәқәак иԥырхаган, днарыха-аарыхеит, измуқәоз аахижәжәеит. Иҽааирҭынчт. Ашьха ангыло еиԥш изакәызеи иҩеиуа ҵаҟантә. Инрыдикылахт иблақәа иланарԥшыга. Иибозеи, анаџьалбеит! Ар қызықызуа агәарԥ иқәжьуп. Нас ԥшьаала иланарԥшыга нага-ааго, хәыц-хәыц агәарԥ еимдо даақәлеит. Еивагылаз аца дуқәа рыҵаҟа аџьықәреи еилажьуп. Аказақ ҽқәа еизҵәаҵәаны ави-сиҳәа рҵыхәақәа ҟьауа иахагылоуп. Еидгәамҵланы уажәы-уажәы аҟаҿыҳәа еицҳауеит, еидҵыгьлоит.
Арахь даахеит аланарԥшыга. Ирҟәаҟәаз ашьамаҟарахә рцәақәа, ршьапқәа, рыхқәа уҳәа ақәаҵа иҵажьуп. Алажәқәа ибақьа-бақьаӡа крыфаны, иаашьаны аҵлақәа ирымҵаиоуп, абаҩажәқәа хыҟаҟаауа.
Иҟаԥшьӡа ашьа ықәшуп. Арахә рымгәацәақәа иҭдырбгаз ауац афҩы аԥша иҩанагоит. Игәы архынҳәуа иԥынҵа иҭасуеит.
Даҽа маҷк даахеит аланарԥшыга. Ара ду амҵан ауаа еикәагылоуп, рыгәҭаны арамахә аҟны ишьапқәа рыла дгьалгьало дыкнаҳауп Ҭапагә! Ааи, Ҭапагә! Зчеиџьыка дныҟәнагахьаз Ҭапагә ҳалал. Дыкнаҳауп. Иланарԥшыга аахыџхыџит Ҳаџьараҭ, иблақәа акакаҷ ааҵашәеит. Аказақ икәша игылоуп. Урҭ рахьтә аӡәы ҟамчыла аҿыжә ааихиргоит, дааиҵахәачуеит, даагьал-гьалоит. Ҳаи, иараби, изакәызеи ила иабо?! Аҳәагәаҵәажәқәа! Деиқәаҵәаӡа дышәхьеит. Абан, наҟтәирахьала, дцырцыруа бџьарла деиқәных Амаан дахьгылоу. Иҟама, иаҳәа цыҩцыҩ ду – дышԥеинаалоу. Игәышԥы аҟьаҟьара маҷк иаадхалеит
аланарԥшыга. Ааи, иаадхалеит. Амаан ахаҵа. Ишәақь иазнагарушь абрантә? Шаҟа игәышԥы бзианы ибоузеи! Арахь Ҭапагә рыцҳагьы дыбжьахеит…
– Ахысра – мап!
Ҳаџьараҭ иҽыҩеиҵихын, ԥшьаала дҩагылт. Ахьараџьра даалҵын уа ахәыԥшӡа даақәгылт. Анапсыргәыҵа дангылоуп. Арахь уаҩ дыԥшуам. Дырҩегь илақәа инарыдикылеит аланарԥшыга. Анхацәагьы ыҟоуп рыцҳа, аказақ рымаҵ ддыруеит.
Иаадихт иланарԥшыга, ихәда инхишьит. Итапанча ааҭихын, аҵықь ааҭиргеит, ажәҩан ахь ахы рханы…
Адруҳәа ахысбыжьы ахьгаз ахь иҩхьаԥшит. Ихҭарԥа шкәакәа мыжда иԥеиԥеиуа ишьҭахь ихиаалоит, иӡара еиҩкәыцәаа, ираӡын ҟама нааӡа иадуп, иарма напала ибардан шәақь иҵарсуп, иарӷьа напы иаку итапанча ажәҩан ахь ихоуп, аԥсҭазаара аҟамчԥҵаҵа иҵнахыз Акьахьба!
– Ааи, сара соуп, Амаан ухаҵкы! Акьахьба соуп! Уҩеи арахь, ур уманы! Атама ацәырԥссаразы аҳәа зыҟәнызҵаз ушԥаиҩызахеи! – ибжьы ларықәиргеит Ҳаџьараҭ. Нас ԥшьаала дҩагьежьын, ахәыԥшӡа азқәа дықәланы аҩада иҿыҩеихеит, акка-ккаҳәа ашәак ҳәауа.
Азнаказы ар ааиланарӡыӡеит ари агәаӷьра. Нас рҽааиларцалан, рҽаадырӷәӷәан, иҩҽыжәлеит. Анхацәа раԥхьа инадыргылеит.
– Дхәуп, уи шьҭа хара дызцом, амала агәаҽанызаара аҭахуп! – рыгәҭа дналагылеит ауриадник Дырмит. Уи дивагылоуп аказақцәа ашәҩык рхы.
– Уҩны уца, Ҳаџьараҭ, уршьырцоуп арҭ зушьҭоу, уҩ, уҩ! – дӷьаҵәыӷьаҵәуа дҩеихьӡеит Ҭапагә иҷкәын.
Хысымҭак аҟара акәын усҟан Ҳаџьараҭи аказақцәеи ирыбжьаз. Ҳаџьараҭ аҷкәын дааимлагәаны дыкны, иармарахьала ахылаӷьара дҭеиҵеит: «Уршьуеит, мамзар абыстәи уца! Сара сыршьӡом!» – ҳәа наиаҳәаны.
– Сара сыршьӡом, уара уоуп изышьҭоу, Ҳаџьараҭ, уҩны уца! – дырҩегь лахьхьынтәи дӷьаҵәыӷьаҵәуан ахәыҷы.
Ҳаџьараҭ ишьапы ахәра иаланаҵо ианалагалак, ишәақь наиҵыргәаны дааҭгылон. Ишьҭахьҟа длаԥшуан. Амра ашәахәақәа рылаҷҷо, мшын цәқәырԥашәа изазауа ишьҭала иҩеиуаз ар усҟан иаанҿасуан. Иҵәырбзӡа аԥсақәа зхаз рабџьарқәа ырмазеины иркын. Урҭ аԥсақәа рхы иҭагылан анхацәа. Амра ашәахәақәа зныҷҷалоз абџьарқәа рсамԥалқәа уҿаҷҷон.
– Уи ӷәӷәала дхәуп, шьҭа хара дызцом, иԥсы шҭоу дыктәуп! – ибжьы ҿацаӡа иаагеит ауриадник.
Уи иақәшаҳаҭны, ргәы ааӷәӷәахеит џьоукы.
Дырҩегьых иҿыҩеихеит ԥхьаҟа. Ашьшьыҳәа иааҵысит аргьы. Ахәыԥшӡаҟны ихыгьежьааӡа зымацара игылаз ашәшьыра дныҵагылеит. Дааҳәит иаӷацәа рахь. Иҟаӡоузеи дара?! Ицәхаԥшь-цәеиқәараӡа, ԥҭақәак ԥшак иаманы амшын ахьтә иҩыҵыҵын, еилырхуа ажәҩан иааҵалеит. Нас иаагазҽазны, иҭынчҳаҳараӡа ана-ара иаақәгылеит. Аԥшагьы нрылкәраа ицеит.
Фаҭажә бажәырԥԥагала Ҳаџьараҭ данихәыз, абна агәҭаны, аӡыҷҷар ахықәан дшабо данышьҭаз ахәрашәа изызҳәоз аҵыс иаҵәа ааин, Ҳаџьараҭ даазҵагылаз аҳаҷҷа иаалатәеит. Иналаԥырԥыр-аалаԥырԥыруа акыр иаалаҟәуан, цқьа дахьабарҭаз иаақәтәеит, игәыкыҵәыкуа. Амахә хәыҷы изықәтәаз инықәҵәи-аақәҵәиааит. Аккаҳәа, агәы еиҟәыҷҷаауа ашәа аацәырнагеит. Зны, уи ашәа шьҭиааӡаны идәықәлеит, нас, ахәқәа инырҿыс-аарҿысны, абахәқәа ирызцеит, уантә наҟ ашьауардынқәа рыхра иаҿагьежьны, ажәҩан ахь, Сасрыҟәа ирашь Бзоу амҩала идәықәлеит. Инҵәаӡомызт уи аҵыс иаҵәа хәыҷы агәы иҭганы иаанагоз ашәа. Ахы хәыҷы нырнааны, ҿыцха, Акьахьба иахь илаԥшит. Убри аамҭазы аӡҭаҽҽақәа, аӡкнаҳақәа илеиуаз шьхныԥсыланы иаанҿасит.
Дгьыли-жәҩани шьаҳиҭхеит.
– Шәаангыл зны! – ибжьы ҿацаӡа иларықәиргеит ишьҭала иҩеиуаз. Еиқәԥсы, еиқәыӡырҩуа иаанхеит. – Ухаҵаҵәҟьазар уаарылҵ, Амаан, арахь! Раԥхьа ахысра уара иусҭоит!
Инхьаԥш-аахьаԥшит ауриадник иахь. Иара дадырсызшәа дыхшәааны рыгәҭа дгылоуп.
– Уажәа аҭак дазыԥшуп! – иҳәеит Ҭапагә, дааҳәны Амаан диҿаԥшуа.
– Уара уажәгьы уԥсы ҭоума?! – илақәа цәыркшаԥаны дааизхьаԥшит ауриадник.
– Ишубошәа! – наиаҭеикит Ҭапагә, дычны дбабаӡа.
– Ааит абааԥсы! Амаан, бжь-баак урҭакызар урҭысцҟьаауан, уара аҳәаӷра, аха иабаҟоу иахьсгәыӷырҭаӡамыз сҭахара ҟалеит акәымзар! – иҳәеит Ҳаџьараҭ.
Абри аамҭазы, ажәҩан иаҵәа аҵантә иалууаа игон шьҭыбжьык, Ҳаџьараҭ илымҳа иҭасуан уи: «Адунеи хызфаахьоу ҳәа уаҩ дыҟаӡам, хаҵаҵас имҩасыз иоуп адгьыл иагәыҵаҳәҳәа иаднакыло! Ахаҵара Нарҭаа ирцырҟьоуп!»
– Зыкәа сҭаршәны сызҵәахуаз, зчеиџьыка сааӡахьаз анхаҩыжәлар, иҭабуп! Иҟалап шәхаан бзиарак! Уи са сахьымӡеит, аха… Уара, Амаан, сара сзыҳәан џьарак, ҳамҭак уоуа изыҟамлеит, уи узахьымӡагәышьеит! Сара сыԥсы сара сақәиҭуп! – итапанча ааҭигеит. – Абра инҵәеит сара сызнысыз амҩагьы! – иҳәан, иаргәҵысҭа итапанча ахы надикылеит.
– Аа, ак ҳзумун, Ҳаџьараҭ! – аӷзаа ааилдыргеит ар рабџьар ахы иҭагылаз анхацәа. Ҳаџьараҭ даҽак иҳәар иҭахын, аха изымҳәакәа даҵхеит инацәа зҵакыз абџьар еиқәыхьшәашәа. Уи усгьы мцы аҳәаӡомызт, иара изгьы еижьагамхеит…
Маҷӡак ус дгылан. Нас длеизҟәыҿын, дзыдгылаз аҳаҷҷа ашьапы ҟьантаз ибӷа надсылан, дшахьҳәазоз длеин, аҩада игәы рханы дынкаҳаит. Итапанча игәы инықәиҵеит. Иаԥшәымадаха, зымҩа ишьҭоуп ибардан шәақь. Иааԥеиԥеит ихҭарԥа шкәакәа. Иаргәҵысҭа иадыз уи аҿацә иҩкылҟаԥшьаауа-иҩкылҟаԥшьаауа мацара, есааира ашьаԥшь аҽырҭбаауа ицон.
Еилаҩеиласуа ажәҩан ашҵа иааҵалеит аԥҭақәа, лаӷырӡқәак нкаԥсаны, ашьхаҟа еихеит.
Ахәрашәа изызҳәоз анцәарҵыс иаҵәа, ашәҭра зҽазызкуаз амахә иқәтәан аҽеикәаԥсаны. Какаҷшәа алабжыш хәыҷқәа хаҟәҟәалон.
Ҩахьхьи, ашьха ӷьаӷьаз ҳаракырақәа рханы ажәҩан иаҵәа иалаланы, мраҭашәарахь рхы рханы ихиаала ицон шьауардынқәак.
Диан Акьахьба ус, дызныз имҩаду даамҩахыҵызшәа иԥсы ааиҭеикырц… Имҟәыҵарԥсны иикыз итапанча лҩа хәыҷык ҭышәшәо ицон.
Аҵарақәа шҳәыԥыз, ашыҩ-сыҩҳәа илаҟәӡаны, Акьахьба иааихагьежь-ааихагьежьын, нас рҽыҩаҳаракны иԥыруан наҟ ажәҩан ҵызԥссаауаз ашьха ҳаракқәа рахь, ҵыси ҳәыҳәи иҟоу зегьы иршәаџьҳәаҩхарц азы.
«Абзиара аӡбахә ҭынчуп, ацәгьа ласуп», – шырҳәо еиԥш, Раҳаима дахьындәылҵыз ллымҳа иҭасит лыҷкәын Гарԥ астражникцәа дыршьын, дрыманы сакасала иаауеит ҳәа.
Ашацаҳәа даагьежьын, лыԥҳацәа аиҵбацәа Мкыд, Зиза, Заҳаида иралҳәеит маҭәа ԥшӡала рҽеиларҳәарц, Лыхнашҭа еизара дук ыҟоуп лҳәеит.
Илыманы дҩеиуеит, аха абар – Лыхнашҭа. Ара ҭынчроуп.
«Нан, измааноузеи?» – ран илазҵааит.
«Шәӡырҩы, сыԥҳацәа! – лҳәеит ан гәаша. – Ишәасҳәап ҳзықәшәаз! – лцацха иаҵаҵаны илымаз Ҳаџьараҭ итапанча аавҵылхит:
– Абри жәбоу? Ари шәашьа Аӡаԥшь дызлеишьыз атапанчоуп. Уи сыҷкәын ҳамҭас исимҭази, нан, сыҷкәын… Абриала сҽысшьуеит, исҳәо анааҟашәымҵа. Шәашьа астражцәа дыршьын, уажәы сакасала даҳԥыргалоит. Аӡәы лаӷырӡык анаашәыҿшәа, исҳәаз шәаҳаит, усҟан шәашьа дшәырԥхашьеит ауп! Ааи, нан, убас ауп… Уи алаӷырӡ иаҭәам!»
Аеҳәшьцәа урысыр шьакәарак рылымшәо, ицәыш-цәышӡа игылан.
Сакасала Бгардәны ацҳа Акьахьба дрыманы ианаақәлоз, Раҳаима лыԥҳацәа лыманы днырԥылеит.
– Уа мшыбзиақәа, нанраа! Шәылтә сакаса ҳамҭакы илашәыргыл. Ааи, нанраа, ус ҟашәҵароуп!
Асакаса ԥшьаала ацҳа иаақәганы ашьац иаҵәа иныладыргылеит.
Аиаҳәшьцәа рыцҳақәа акраамҭа ирымбацыз рашьазаҵә инеихагылан, икахәхәа-кахәхәа иԥаны рызқәа зҩычоз рыхцәқәа нҿакны иаахҵәаны игәы инықәырҵеит. Нас маҷк шьҭахьҟа инхьаҵын, рыхқәа ларҟәны имқәацаӡо илагылеит.
Раҳаима лыԥҳацәа даарывсын, ԥшьаала длаҟәын, напышьашәала лыҷкәын иқәыршәыз ашьыршьаф ааиқәылхит. Ҭынчран зынӡа, аӡәгьы иԥсы леигаҩеигомызт. Ари ацҳа иаҵыҩр ицоз Хыԥсҭагьы еиҳа абжьы ҭынчхазшәа иҟан.
Нас ишьапаҟынӡа блала деиԥхьышьшьаауа дышҩеиуаз, лылаԥш надхалеит кәаԥк ашьа зыдҩалаз иаргәҵысҭа.
«Уҳ гәышьа!» – лҳәан, лҽыҩеиҵыхны дҩагылеит.
– Арыӷьарахьала уаргәҵысҭа хәуп, уан рыцҳа, уан! Ари уара ухымҭа ауп, уан агәаҟ, уан! Асҵәҟьа уаӷацәа ухы рымҵоукрымызт, уан жәымҭацәгьа. Уан! Уԥсыз џьысшьон, аха мап, умԥсӡеит, уан хәашабга, уан… Амыткәма аацәырылгеит Раҳаима:
Ҳаи, нан, шәхаҵкы сара сыԥсааит,
Жәлары зегьы рзыҳәа рацәак даԥсаӡамкәа,
Жәаҩа шықәса раахыс аџьа шәзырбахьаз,
Шәнапы дықәыргыла даажәгоит иахьагьы,
Нан, сыҷкәынцәа, са сшәыкәыхшоуп, нан!
Унан, с-Ҳаџьараҭ, уан дукәыхшааит!
Уан, ара дыҟоуп, ажәымҭацәгьа, уан!
Аџьа зурбо анхаҩыжәлар иудгылоу,
Рџьабаа хәыҷык сгәы иалоуп, акәымзар,
Уара узыҳәа гәыҩбарак сара иҟасҵом.
Жәлар адкылан аныҳәаԥхьыӡ уцысҵоит,
Сыҷкәын-заҵә, умҩа иахьа узқәылаз,
Иԥшӡаны, ихааны уара узы иҟалааит.
Ажәлар Раҳаима иаалымырдеит:
Агәырҩа мыцхәы ҳаургар ҳәа ушәеит,
Уи қәнагамкәа иаҳзууит, Ҳаџьараҭ,
Иуҿҳәацәаз акы нҳажьуаны ҳаҟам
Иуҳәаз уажәаԥхьыӡ ҳара инаҳагӡап,
Уеиԥш ахьы иаԥсаз арԥар ӷьеҩқәа,
Қыҭа-цыԥхьаӡа аӡәаӡәа ҳамазар,
Иҳазхон, нас иааурыз аадыррын!
Уаа, руа-уаау, уа раида гәышьаӡа,
Уаа, раидари Ҳаџьараҭ ахаҵа!
Ианнеигәышьа. Иҽырҭынчны дыԥсгәышьахьан.
Ицеит аамҭа. Ажәҩан ихыҵит аԥҭа хәашьқәа. Амра ашәахәақәа лашаӡа иақәыԥхеит Акьахьба иԥсадгьыл.
Анхаҩыжәлар иргәашьамхыз иқьашана иахагылоу аԥсазаҵә аҟны есааԥынра иааины иаақәтәоит Анцәарҵыс иаҵәа хәыҷы, Ҳаџьараҭ ахәрашәа изызҳәалоз. Инықәҵәи-аақәҵәиуеит, абырлаш бла хәыҷқәа иахаԥсоу ахалашауеит. Иргәыкны, ихааӡа ашәа цәырнагоит.
Уи уажәы ирзышәаҳәоит иԥсҭаҵагоу ааԥынра, аԥсабара гәырӷьахә!
Анцәа уимҭиир, аҩсҭаа уизыфаӡом. Анцәеи аҩсҭааи рыбз еивҵоумашь? Дыҟаҵәҟьоушь Анцәа? Дыҟоуп, ааи. Дабаҟоу, адгьыл аҟны акәу ажәҩан аҟны акәу? Зегь ибарҭахарц азы ажәҩанқәа быжьба рхагәҭа дықәтәоуп. Уи адгьыл аҟны ауаа шамкәа ишеит. Аразҟи анасыԥи рзичаԥоит, рлахьынҵа иӡбоит, дырхылаԥшуеит.
Аҷкәын заҵә итәы цәгьоуп. Амзара (Пицунда) сентиабр-оқтиабр 1985 шықәса. Дырмит Гәлиа ихьӡ зху арҿиаратә ҩны абыжьбатәи аихагыла, асааҭ хԥа – аҵхагәаны. Ула аҵәыршы ҭакызар иубом. Аԥхыӡ. Ааигәа иҳаргылаз аҩнеихагыла илавакны аҟәақ-аҟәақҳәа бзырбзанк шытҟәацра адыд-мацәыс хысит. Ацыԥхьқәа иаунажьуаз ауаҩы дарлашәуан. Иаахыџхыџит аҩнеихагыла. Аҿақҳәа абӷа ааԥҵәазшәа ашьҭыбжь геит. Аҭуани абыҟәи ахьеиларсу аҷҷа-ҷҷаҳәа ишьаны, унацәкьыс ныбжьалартә иааимыггеит. Шьак ҟаԥшьӡа иныбжьахьхьит лагӡа-ҩагӡа. Еиҭадыдит, еиҭамацәысит, еиҭахысит дгьыли жәҩани рыбго, аха аҩнеихагыла уаҳа имхыџхыџит, имзазеит, ус ишьаҳиҭханы иаанхеит. Амала, абыҟәи аҭуани реивҵаԥсарҭаҟны иахьаршьаз уажәыгьы ашьаԥшь бжьахьхьуан…
Адабла зысыз еиԥш зны сааҭрыс-мҭрысит, сҩышьҭԥан сиарҭагьы снықәтәеит.
Азаҵә итәы цәгьоуп, дад, азаҵә. Анцәа дыҟами. Уи быжь-жәҩанк рхагәҭа дықәтәан ҿыцха дыԥшуазар, иишаз ауаа арыцҳара иақәшәар иуам.
Аҷкәын заҵә арра дыҟоуп шәҟәыбӷьыцк ааимышьҭижьҭеи маҷк ааҵуеит. Афганистан мыжда, Афганистан. Уахь дыргар ҳәа
ацәшәара ҳаман иани сареи, иҩызцәақәакгьы дәықәырҵахьан азы. Иааз дубап, зынӡа икылаӡыз убап.
Уаҳа сызмыцәеит. Имшар иабацоз, иҟанаҵац акәын аҵхгьы иҟанаҵоз, ишеит. Ишьаз ҳаҩнеихагыла аҭуан ашьа ибжьыхьхьуаз сыла ишыхгылаз ашьыжь аҩныҟа агаҟа иқәсыршәт.
Сааит. Аҩны иҟоу лаҳаиҭқәиҭ абаҟоу, гәыԥснычҳароуп, гәыԥснычҳароуп. «Сыԥхыӡқәа ҽеим, ҳаҷкәын… еи… ҳаҷкәын,» лҳәеит. «Аԥхыӡ баа акрадыруама, аԥхыӡ ԥхыӡуп,» – сҳәан, сныҵыҵны Маџь икомандир иахь ателеграмма сышьҭит, иҟоузеи, анаџьалбеит, ҳәа.. Иҟам аҭак, ҽнак, ҩымш, хымш. Дабаца ҳаҷкәын? Дрышьҭрызу Афганистанҟа? Иаҳахьчода, мшәан, убра, ҳзабашьуада?! Ҳазлеиуацәеи, ҳазлеиҭынхацәеи, ҳазлеиԥхнагьлацәеи афганааи ҳареи?!
Иналаршә-ааларшәны ацинктә кәыбақәа ҳзаарышьҭуеит. Ааигәашәа, жәаашықәса акәтаӷьцәа илкәкәааны, ҳазхара иаҳзымбо иҳааӡаз ҳаҷкәынцәа аҵарақәа рахь рышьҭра, ашәҟәқәеи, атетрадқәеи, аҩыгақәеи рцынхәрас абџьарқәа надыркны – Афганҟа. Уа иахьнеиуа ирылабжьоит, иддырҵоит икылкааны ахысшьа, Смыр Гәдиса, еиԥш аҵыс мҩас абла ҭырҟьо аҟнынӡа ианнарцалакь, абыржәшьҭоуп ауаҩра аншәылҵ, шәанхаҵаха, шьҭа ари аҳәынҭқарра зҭахым, икылԥшуа наҟтәирахь итәоу шәықәлацәа иаашәықәшәо зегьы аӡәы шәиаҩымскәа аҟәҟәа-ҟәҟәаҳәа иларгәыдҵа-ҩаргәыдҵо ишәшьуеит, ус иаҳа иеиӷьуп ҳәа рҿынадырхоит. Аха, мшыбзиа ҳәа узеихырхәаны аԥсшәа зоуҳәо иаргьы убас аҭак уиҭоит. Убри азоуп «ҳамҭас» лассы-лассы ацинктә кәыба чаԥақәа ирҭаҵаны ҳаҷкәынцәа рыбаҩқәа заҳзаарышьҭуа..
– Ааи гәышьа, ааи гәышьа… Уабаҟоу уара Маџь, с-Маџьаа?.. лыбжьы аалымҟьоит аҩны иҟоу, аҩымсаг лкума, ацәарҭақәа еиллыргома, дҳәарԥсаруа аҩны дахьыҩноу.
Иҟам ателеграмма аҭак, иҟаҵәҟьам. Даҽа ҩба, хԥа телеграмма быжьҳарҟьеит акомандир иахь, ушьҭахьтәигьы адрес – Гәдоуҭа, Лермонтов ихьӡ зху амҩа ҳәа ланҵаны, ахә лахшәааны. Ҳаԥшуп, ҳаԥшуп, ҳаԥшуп. Абар шьҭа иахьеи уахеи аҭак ҳмоур, сдәықәлароуп. Сара Маџь сишьҭалоит, ацәҟьа дакызар дамысхыроуп, абар, уаб сахьыҟоу ҳәа, дшьацәхныслазар,
дынцәыҵахх-цәыҵахх дкаҳауазар, ҳаи, абааԥс ҳәа, – ижәҩа снаҵаххны дааныскылароуп, каҳашьа имаӡам, избанзар, ида дсымаӡам, ахаҵа дызқәымшәо акгьы ыҟам. Дҭакызар? Агәыр аԥынҵа ахькылсуа кылаарак амамкәа иҟаларым уи абахҭа, сдаӷьхаргьы, смаҭхаргьы убри акылҵәарсҭа пахәынсалеи скылсны, Маџь имахцә данкны, дкылӷәааны дкылызгароуп аҳауахь. Уаҳа иҟасҵари с-Маџь заҵәы иоуп. Издыруада дыхәны дшьаарҵәыраха дыҟазар. Ихәрақәа ҩеимашьшьы изгаша ахәырбӷьыц бжьымшынк-бжьышьхак рнаҩс иҟоуп, снабжьҟьан иааганы ихәрақәа инрықәсыԥсап, иарԥсаҳәап, иарӷьап. Гьамада снаҭәҳәап хынтә. Нас маҷк сааиԥеиԥшып. Ихәар бзиоуп, иамур, иҵегьы иӷәӷәоу, акараҳәа ашьанҵа ааиҟәзыршәо, алаԥшҭәҳәа сымоуп, ишырҳәо еиԥш, ахьаца казҿаз, ашьха ахаҳә еиҟәзыршәаз, абынҽаҳәыс матиказтәыз алаԥш ауп. Алаԥш лаԥшуп, агәы хаҳәуп, ашьамхы ԥысҭоуп. Џьыкагәарҭак сҿы иҭаԥсаны амшын агәы ихысыҭәҳәалоит. Чыффу, бжьмшынк ирхысцеит, чыффу, быжьхрак ирхысцеит. Уи ихәароуп. Избанзар ида дҳамаӡам. Ҳара ҳзы хыхь – ажәҩан, ҵаҟа – иара.
Ицеит иахьа-уаҵәы захьӡызгьы. Ҳла Чарлик ахуҳәа ишуа агәашә ахь еихон аԥошьҭамҩаԥгаҩ дааит ҳәа. Уи аҽеикәаԥсаны иақәшәацәгьаны, аб ԥсны ахәда ихшьушәа агәарԥ иқәгылоу аҳаҵла иаҵаиоуп. Иҟрым-ҿрымуеит, игәԥсычҳауеит. Ааи, ахәхәа игәԥсычҳауеит. Ахы ҳнапы нықәаҳшьыр, иааҵыхәаршәшәаны иааҳацәажәалон, уажә ҳаԥсы ҭацгьы агәалашәом, акрыфарагьы иаҟәыҵит иара, ичмазаҩхоу…
Окҭиабр ҳалал. Амчындырқәа ирҿассы ирҿоу ажьқәа еиҟәыншәыла, рыфҩы лаҳалаҳауа агәарԥ иҭоуп. Ҽаҩраҭагалан. Абар амра дырҩегьых иацеиԥш хьаа-баак амаӡамкәа, аԥошьҭамҩангаҩ даауоу дмаауоу ҳәа агәырҩагьы мкӡакәа, еилблаа-еилблаауа амшын иахьазлеиуа, инымҵәаӡо ҵыхәаԥҵәара змаӡам мҩадук ианырҵеит, иаргьы ахы иаасуа убри амҩа иануп инҵәо џьшьа. Ҳаи анаџьалбеит, быж-ьжәҩанк рхы акәапеираҟны баша инхамҩа иара иҽеибыҭаны дықәтәоума Анцәа, уантә с-Маџь дибарҭаӡами, алаԥш бааԥс, амашәыр бааԥс дацәимыхьчаӡои? Иан лыла ҭраа агәашә ахь дышԥшуаз лыблақәа кьаҳәхарц акгьы рыгым.
Ан лҳақ гәаҭ, абааԥс, ҳ-анцәахәы. Ҳрыцҳауп.
Ааи, абар шьҭа хагәҵәы ҟаҵаны, нахьхьи жәҩани мшыни ахьеивҵарсу аҳәааҟныҵәҟьа аӡы иахьналашьшь, имааԥсаӡо ашьамхы зҵоу, имааԥсаӡо агәамч змоу – амра.
Чарлик ҩагылан, аҽаарххан, дырҩегьых иааҟрым-ҿрымын, иаашьа-аашьо инеин аҽеиларқь агараж акәакь ингҿалеит. Нас ахы ҩышьҭнахын абӷа еилыӷраа иназкылԥшит, ус змамыз иабеинырхо-иабеинырҵо ҳәа игәеигәеиуа игәараз мҵык иара азқәаҟны иҽырԥа-ҽырԥо, лада-ҩада иқәкәашон. Абӷашшара ааиҩысҵәап ҳәа иназыҭрысит, аҿақгьы ааҿыҵгеит, аха, уаҳа умԥсит, амҵ «акыркырҳәа иааччан», ааҟтәирахь азқәа рахь иниасын, ҩаԥхьа «ассааҳәа» ишьацәхартәуа акәашара еиҭаналагеит. Акрыфара агәамԥхо аҟынӡа згәы кыдӡааны иҟаз ала, уаҳа уи амҵ иааҳәынгьы иазхьамԥшит, агәы ԥҵәар ицап аҳәазар акәхап. Анамысдақәа, аԥхамшьақәа – амҵқәа.
Уаххьа ыфан ҳааилгеит. Ари ачанахқәа шылыӡәӡәоз акы лымпыҵҵәраан, аҟьаца аашьҭнарган, иуадышххараха адашьма илықәыԥсеит, ларгьы уаҵәҟьа аҟәыҿыҳәа аҟәардә длықәтәан, дӡыӷәӡа лчанах ԥҽыхақәа дрыхәаԥшуан.
«Уи акгьы амаӡам, икаҳан иԥымҽыр акәын уаӷеимшхара ианҽеимыз,» – сҳәеит сара.
_ Ааи, ааи, икаҳан иԥымҽыр акәын акаамеҭ аныҟалоз, икаҳаны ианԥҽы насыԥ дууп, даара уаҩы изеиӷьуп, – лҳәан, дҟәындшәындуа ашьшьыҳәа адәахьы дындәылҵит.
Ҳгәыла Накәыҷ ԥшьҩык иԥацәа арра ицаны, ахьыџьџьаҳәа ирхыганы иаахьеит, ҳара ҳаҷкәынзаҵә дмааӡаришь, анаџьалбеит?.. Еибашьра ыҟам, даҽакы ыҟам рҳәоит иахьа, уаҳа сылахь акгьы анимҵаӡеи ҳазшаз?..
Аџьынџьтәылатәи еибашьраан Бадра иҷкәынцәа быжьҩеишьцәа арра ирган, рыбыжьҩыкгьы еихыԥа-еиҵыԥо, ргәышԥқәа орденла иҩычаны, еихышәшә-еиԥшәшәа акәзаргьы, аиааира ҳгеит ҳәа икәаша-кәашо агәарԥ иааҭалеит.
Аԥҳәысеиба Шьамсиа лыҷкәынзаҵә даалхыкәкәааны (уигьы закәанӡам, ан лымацара дныжьны, аха аибашьраан акәым абжьааԥны азакәан абаҟоу, аха…) е-е-ес дрыма иныҵашәкәа ицеит. Ааигәанӡа Шьамсиа агәашә ахь дыԥшуан, с-Маџь данбаауа ҳәа. (Ахәыҷқәа зегь Маџь ҳәа раҳҳәоит ҳа ҳҟны, ус, ус иандухалакгьы уа иаарыхьӡхалоит. Урҭ рани раби рзы еснагь ихәыҷқәами). Иҷырҷыруа ес-ааԥынра лыҩны абарҵа зҭыԥ хәыҷқәа зчаԥоз ажәҵарақәа дразҵаауан, «шықәсынаҟьак шәыҟаӡамызт, ныҟәара шәыҟамзи, нан, адунеи шәахымси, нан, џьаргьы сыҷкәын ихабар шәмаҳаӡеи, нан, ишәаҳазар исцәышәымӡан абааԥсы, сшыԥшыз даара сааԥсеит. Иара усгьы дмаар ҟалаӡом, даауеит, издыруеит дшаауа, аха, данаауа жәдыруазар исашәҳәа» – ҳәа аҷҷа-ҷҷаҳәа аҭәыцқәа еимкәкәааны зыҭра ҟазҵоз лыжәҵарақәа дрыҵаԥшуа драцәажәон.
Ааигәа, лынарцәмҩа данықәлоз, лгәылацәа иралҳәеит лџьанџьыхәақәа ахьыԥхьаку, лыҷкәын данааилак ирҭаразы. Лылацәақәагьы неиқәылԥсеит. Убасҟан ауп агәылацәа ианыргәаӷь лыҷкәын ипатреҭгьы лываҵара. Абас ауп аԥсҭазаара шыҟоу.
Саргьы адәахьы сындәылҵшәа зуит. Макьана алаԥш-ҿаԥшы аман, аха шьҭа уахатәиала аԥошьҭа ауаахо. Ҳгәашә иавагылоу аԥса кьалантарқәа сынрыҵагылеит. Сыԥшуеит ашьхақәа рахь. Урҭ казказуеит, ицқьоуп, макьана, асы ццышә бырлашқәа аҿанамԥсаӡацт. Ашьхарҭакәажәгьы дуауаӡа, дшьаҳиҭха уа даҿазза даҿагылагәышьоуп, дабацари, ус илқәашьхеит. Агаҿантә амшын ҵаа афҩы ҳанто иааиуеит, аҷныш гәаҳәҵәыҳәқәа рыбжьы, аҩуеит.
Сызҵагылаз аԥса ақәцәантә баӷырк ҷырҷыруа амахәқәа инрықәԥала-аарықәԥало, ажәҩа ԥҵәаны аԥырра алымшошәа ҵаҟа илеиуан. Зда царҭа амамыз аҵыхәтәантәи аԥсамахә ианаақәхх, ахагәҭа пахәӡа иҟазшәа збеит. Иуцәымӷу иҿаҵа ухы иаҟароушәа убоит, инарнаа-аарнааны инсызкылԥш-аасызкылԥшит, агәы тҟәацуаны, аԥынҵа ашьа аауа аҟынӡа игәамҵны иҷырҷыруа. Снышьҭасын, иаасԥыхьашәаз лабыҵәк аашьҭкәыцәааны аԥырҳәа инагәыдысҵеит. Абаӷыр слаба амаахеит, ахыкәымпыл нарҵәи-аарҵәиуа, ихьаԥш-кәаԥшуа ицон. Убри инақәырццакны, ҳарбаӷь ика ҟаԥшь ду ашьапхыцыжәқәа адгьыл илалырӷәӷәа, ахы аасҿакны ҽадашәа хынтә, ԥшьынтә исықәҟааит, издырызҭгьы адәахьы сдәылҵуазу.
Иара ани абаӷыр зынӡаскгьы иаанымҿасӡакәа, сыла ишабоз, ишиашаз џьаҳаным аҭылашьцаара илҭакәры ицеит. Аџьаҳаным ашә атра мариоуп, аџьанаҭ – цәгьоуп ҳәа.
– Узыргәамҵи, абаӷыр иузнауп зугәахәуазеи? – сышьҭахьҵәҟьа аԥшәмаԥҳәыс лыбжьы аагеит. Уигьы абаӷыри арбаӷьи рҟазшьақәа лгәамԥхо деисиӡа дгылазаарын.
– Сышԥагәамҵуа, ус баша, алеишәа арцәгьон исыршәеит ауп, – насҳәеит ҭакс.
– Ус акәхап, ус, – лҳәан днагьежьит.
Ажәытә уаа ирҳәоит: Абаӷыр аҵла ашьапаҟынтә ишубо иҷырҷыруа аҵла ақәцәахь ихәнозар – уусқәа маншәалахоит» – ҳәа, ари абаӷыр хыхьынтә ҿыцха идәықәылт, ҿыцха Анцәа ишьҭааит!..
Ҳахқәа нықәаҳҵеит арии сареи. Сара акыр сзаԥхьо џьышьа хаз уадак аҟны снеит. Анбанқәа зегьы арыжәтә рҽаҭаны, рхы ыҵаргыланы, рышьацәақәа хаххала-хаххала аҩада ажәҩан ахь ирханы иркуп. Изаза-мазоит. Азҩа-хьаа ржәааит, зегьы арыжәтә ишԥачычоу ари адунеи аҟны, бзиарас иадырбалазеи, рыхқәа дагәаӡа иҟанамҵозар…
Абаӷыр, арбаӷь, ақәыџьма, аҩсҭаа – аа абарҭ ракәын еидысыҟәшәалоз, арыжәтә иаганы иҟаз анбанқәа анеидыскыла ирҳәоз. Ҳаҵәҩаншьап ирласны деибганы аҩныҟа дхынҳәуеит ҳәа ажәақәа злыҵшаз нбан ҟамлеит сара сзы ари ауха, ауха акәым, иара уи нахысгьы деибганы, деибганы, деибганы… Уқәшәира-сықәшәира.
Ашарԥазы еиԥш сылацәа нҭааит, сагьаанарԥшит Чарлик ауубжьы. Ари ҳла ас иууа сымбаӡацызт. Мап, иууӡомызт, уазын ҳәа сыҟоуп иаҳәоз. Алуқәа ирҿаԥсаз аџьықәреи еиԥш сыбаҩқәа хәашхәаша ицаны ахьхьахьхьаҳәа сцәа иҭаԥсон, скаруаҭ мыжда абжьы мыргакәа сиарҭа сҩагәылҵит, ацгәы аҳәынаԥ ианазнеиуеиԥш ԥшьаала сышьи-сышьи еиқәҵо, снапыршьшьо ашә снадгылеит. Уигьы ҷыжь-мыжь амырҳәакәа иаасыртын, абарҵахь схы насырхеит. Ах, ишԥасҭахыз уажәы Чарлик наҟ амҩаду ашҟа икылсны, амшын ахь, ма ашьхаҟа ахы рханы иууазар, ишԥасҭахыз сара ахәаша, анаџьалбеит, аха уаҳа умԥсит. Агәарԥ иқәгылаз аҳаҵла аҵаҟа ауҳәцә
иқәтәаны, ҳаҩны иаҿаԥшуа алақмар аҳәоит. Иаҳәоит аха, агәы иҭаҵәаауа ауп ишыӷызуа. Сышдәылҵыз еиԥш сышьҭыбжь ӡаны сиарҭахь сааит, алу хьанҭыџьқәа сызқәа инрықәҵаны.
– Уара, ахы абахоу уи? – лҳәеит, арахь сара дсырҿыхар ҳәа сшәахуеит.
– Амҩаду ахь икылсны, наҟ ӡыбнаҟа ахы хоуп, – сҳәагәышьеит.
Лара дааҟәындҟәындит. Аҵх каууа ацара иаҿуп. Џьоук ҭынч ргәаԥсышьаны иҭаҳәахаа ицәоуп, уажәы рыхшара рзы ргәы ҭынчзар ирыбарги. Ахшара дызмам дызсымамзи ҳәа дгәаҟуеит, димазар, анаџьалбеит, акы имыхьындаз ҳәа дышихӡыӡаауа, дышгәаҟуа инарцә мҩа днықәлоит. «Быжьҩык ахшара змоу, быжьхык имами дадраа» – рҳәоит ажәытә уаа. Ҵарада аҟәышцәа. Аҿатә уаа – аҵара еивнагаз аҟәыӷа гаӡақәа. Адәахьы шьҭа ишырккозар акәхап ҷит, ҷит, ҷит, ҷит аҳәеит ҵыск. Аҵыс арбаӷь иаҩызаӡам, сара стәы сҳәеит, шьҭа аҭахызаргьы шааит, аҭахызаргьы мшааит аҳәаӡом. Уи ианаҳәа иаҳәаҵәҟьеит, ус анакәха, ашара егьагым.
Сылацәа нҭаауеит, сааԥшуеит, сылацәа нҭаауеит, сааԥшуеит, – абри саҿуп. Сгәакәзар – втоматуп, аҟәҟәаҳәа ахысра иаҿуп. Нас ани аҵыс хәыҷы абжьы ҷақ-ҷақ ҳәа сааҭҵас слымҳа ишҭасуаз мацара сылацәа нҭаахт: «Абри унихәаԥши» – рҳәан, снаихәадырԥшит. «М-а-а-аа-џь!!» –сыбжьы сымҟьеит, сцәырҳангьы сҩықәтәеит.
– Иҟалеи уара, иухьи? – ҵаҟантәи лыбжьы геит аҩны иҟоугьы. Абри аамҭаз атумбачка иқәгылаз, амца зыцраланы аҿҿаҳәа иблыша, ҳтелефон акыррыҳәа абжьы геит.
– Возба?
«Туут, туут, туут» – аҳәо иалагеит ателефон. Атрубка насырҳәит, иаасырҳәит, снаҿаԥшы-ааҿаԥшит, аха ахы агәыҵашәар акәын уаҳа анаҳәашаз. Уи иақәшәаз аҳәеит.
Афганистан. Афганистан. Уахь дыргазма с-Маџь рыцҳа, нас уи змаӡартәуазеи, ҳа изҳарымҳәазеи? Ари азакәызма Маџь ахәаша ихабар нкылахәаша изцаз. Аџьынџьтәылатәи аибашьраан афашист ҳаԥсадгьыл дақәлеит, уи ахьчаразы ҳаҷкәынцәа гәышԥыла иазгылт, иҭахон. Аха ара иҳақәлада. Афганистан ҳцаны ҳзеибашьуада? Ҳаҷкәынцәа убрахь рышьҭра зыхҟьаз аҳәынҭқарра ахагылацәа рыхшарагьы рабџьар кны уахь иҟоушь? Зыҷкәын дымԥсыц уҷкәын диумырҵәуан захьӡу ажәаԥҟа рдыруоушь, аханшьалара рымоушь дара?!
Машәыр бааԥск дақәшәазаап, ахаҵа дызқәымшәо… Ахаҵа сҳәоу? Иацы акәӡамзи арҵуқәа ҟәшәо, аҟаршқәа куа дандәықәыз с-Маџь, иҵәрышкәаӡа жәаа шықәса инарҭысыз, ахаҵарахь макьана дабаҟоу!..
Ихбаҟәӡа аҽырԥсны уажә иқәгылоуп стелефон. Аҵықьҳәа уеихсны агәаҵаӷара зкылумжәахуеи, сара сгәаҵаӷара кылнажәеитеи. Маџь машәырк дақәшәазар ҟалап, аха акымзарак ихьӡом, даауеит иара иан лахь. Гхак ҟалазар? Иара иакәымзар ус зыхьыз, даҽаӡәызар? Акомандир хәыҷык ыжәны дыҟаны адресқәа ицәеилагазаргьы ҟалоит. Даҽаӡәхап џьушьҭ… Аха, сыжәла абеиҿыҵашәоз, акы дыннарҵәааитеи. Уи Маџь иакәым иахьцалакь…
Ҿыц ишаны адунеи иаақәлаз ааԥынтәи аԥарԥалыкь еиԥш сгьииуа, акы аасхарԥашәа сындәылҵит абарҵахь, амардуан слаҿалеит. Аԥаса Чарлик анууаз ашьҭахь алу дуқәа сҟәаҟәа иқәҳазгьы наҟ инсхыҩрны ицеит, аԥша соуҭар саго сласкәантраӡа, фу уҳәаргьы аҳауа сналаӡ, ԥсҭҳәаҵас ажәҩан сҩалаӡп уҳәарашәа сҟалеит.
Слеиуеит амардуан саҿаланы.  имҳәеи, иараби… «погиб смертью храбрых» ациҵаанӡа ателефон ҿахҵәеит акәымзар.
Дгьежьны даар, ԥҳәыс дизаазгап, саргьы сабдухап ҳәа сыԥшымыз… Адунеиажә, адунеиажә, адунеиажә… Иласҳәап, блас илҿасырԥшуеи ари ахәашабга рыцҳа уажәы. Слеиуеит ԥшьаала. Ашәаџьҳәара сахьымӡакәа амардуан аҿжәар ҳәа сшәошәа. Иласҳәои, быҷкәынзаҵә Афганистан иҟоу Абдул-Чабдулаа шихьчоз хаҵала ихы рықәиҵеит рхаҵкы дцеит сҳәома? Ан неиҭамҳәа, ан…
Лара ани аҵыс абжьы гаанӡагьы длыбаахьазаарын. Ахәаша лара. Ариабжьарак сызқәа чыхәчыхәуеит лҳәон. Имчыхәчыхәкәа, дааины дыбӷьаҭуа дықәтәамзи аҩсҭаа. Анцәа уимҭиир, аҩсҭаа уизыфаӡом рҳәахуеит нас.
Лышьҭыбжь саҳаӡом ларахәаша, агәылара дцарызу? Слеит ҵаҟа, ашә ԥшьшьала иаасыртит, ирласны иаасыртыр аӡәыр сишьӡошәа. Ателефон атрубка кны деиҵхәаа адиван дықәиоуп. Иара гәаҟны «тут, тут, тут» аҳәара иаҿуп! Чарлик злаҩналаз сыздыруам, лшьапаҟны, адашьмаҿы ишьҭоуп алымҳақәа ақәыԥсаны. Аарла ахы ҩышьҭыхны сзусҭоу ааилкааны, дырҩегьых ашьапқәа рыбжьара ахы лыбжьанакит, иаақьит, иааӷызит, алацәақәа неиқәнаԥсеит, аха ицәам.
Аӷба ӡааҟәрылараны ианыҟоу аҳәынаԥқәа заанаҵы еилаҩеиласуа, иҭыппы аӡы рҽаларыԥсоит, рыцҳақәа. Ауаа ахьҭахо ҳаргьы ҳҭахааит, урҭ рылымкаа адунеи иқәаҳхуазеи, урҭ рылоуп ҳаԥсы злаҭоу, мамзар ари амшын ҟьантаз агәы ҳахьху ҳрыцҳазшьараны иҟадаз рҳәаӡом – хи-ԥси. Изхаҳҳәаауа, аҳәынаԥҵәҟьа иадыруеит иҟалараны иҟоу. Аԥхын амҵ лахьыцәгьа аауцрымҵӡакәа аҟаҿаҳәа иуцҳауа иалагар – амш цәгьахоит, нас Чарлик аума иззымдыруаз ҳҭаацәара иаԥеиԥшу. Чарлик аҟәыш, Чарлик агәыраз… Еихсыӷьра змамкәа «тут, тут, тут» зҳәоз атрубка аалымпыҵысхын, шьҭа уԥсы шьа сҳәан, аҭра инҭасыртәеит. Агәыла ахәышәтәҩы иаазгаз гәыхьхәшәқәак лзыҟалҵан, дцеит. Нас, сааҭбжакгьы мҵит, аҳәиҵәҳәа ауаа еихеит ҳа ҳахь. Гәылак днеин ҳгәашә ду ҟьаҟьаӡа иааиртит. Даҽаӡә днеин агәашә ду ыҵарҟаца инаркны, агәашә хәыҷы ааиртит, макьана иҟало ҳаздыруам, шәзыргәаҟуазеи, шәанаџьалбеит, ишыдыдуа қәа ауам рҳәоит ҳәа нациҵеит. Шаҟараан егьыдыдуа, ибгангьы ақәа леиуа аабахьоузеи. Џьоукгьы неизҵаа-ааизҵаақәоит, «арыжәтә имоушь, имамзар аӡәрашьҭеиҵахьоума» – ҳәа џьоукы ыҩуа, игәаҟ-ҵәаҟуа, Львовҟа аԥырразы абилеҭқәа ирышьҭоуп…
Уаҩ дызқәымшәац уақәымшәеит, иҟауҵари, уҽырӷәӷәа, уԥҳацәагьы ыҟами, абааԥс, зҳәоз дыҟан. Аԥҳацәа еициз роуп дара, ирҳәаша, иргаша, аха урҭгьы акы иаԥсамхаӡеит, еидтәаланы, иӡаӷькны, акьажжыҳәа аҵәыуара иаҿуп. Иаауеит
ауаа – ауа-аҭынха, агәыла-азла, аҩыза-ақәла. Џьоукы сыдашшылоит, насҭха инагылоит, нас агәараанда иаваҟаҵаз атәарҭа инықәтәоит. Џьоукых ааиуеит, аха идашшылаӡом, «макьана иҟалаз цқьа иҳаздыруам, Анцәа абзиара ҟаҵа, уи акомандир агоспиталь аҟынтә аҭел дасзар, аҷкәын дыхәны уа дышьҭазар акәхап, шәымшәан, абааԥсы…» – рҳәоит. Ас анырҳәалак, еидыӷәӷәала еидыԥсыланы иҟалаз сырԥҳақәа маҷк иааиҵыҵны, ахәхәаҳәа сыԥсыԥ алагаҩагара аасзымариахон, аха зегьы ражәа иаԥшны ахраӡага икылӷәааны изцәажәомт-әа. – «Иршьыз асолдаҭ адәахьы дкарыжьрызма, агоспиталь ахь даарымгакәа», – иҳәеит аӡәы. Уи иаҳа аҵабырг еиԥшын, акомандир Иванов ирапорт зеиԥшраз ала, . Иарбан Маџь рыцҳа иԥшьоу аррамаҵура ҳәа иныҟәигараны инапы ианырҵаз, Абдул-Чабдулаа рҟны. Аҳәынҭқарра ахагыла дангаӡаха, иуаажәлар арыцҳара ду рԥеиԥшгәышьами. Еиҭаҳҳәоит, даҽа шәынтәгьы иаҳҳәоит, убарҭ аҳәынҭқарра ахагылацәа ҳәа иҟоу рыхшара Абдул-Чабдулаа рыхьчаразы уа нахьхьи адгьыл аҵан егьырҭ ҳҿар реиԥш абџьарқәа рыбӷа ҿырҳәцаа икны игылоушь? Игыламкәа, ишԥагылахым, Афганисҭан рҽаҿырымшьаауеи, рхы ақәрымҵои. Ҳус злам ҳамҳаҵә…
Амахәаҷ уанахалак уи зыҵху амакәан ахы ԥшьшьала ишеимало еиԥш, сырԥҳақәа рмахәаҷ дааханы иааирххеит ани «иршьыз асолдаҭ адәахьы дкарыжьуазма, агоспиталь ахь даарымгакәа» ҳәа зҳәаз ауаҩы. Уи уажәы акы иҳәацгьы изымдыркәа, абан, нахьхьи адаԥа аҵаҟа иҩызцәа дахьрыватәоу, аҭаҭын абырқьҳәа дахо. Зыҷкәын дымԥсыц…
Амахәаҷ ирххацәазаап, срыԥҳақәа еидыӷәӷәалаӡеит, сыԥсыԥгьы царҭа амаиуа, иуазыруа иаасымпыҵахеит. Уи азхандаз, итәаны еицәажәоз рахьтә даҽаӡәы: «Ааи рыцҳа, дзықәгәыӷуаз иԥа дҭабгеит», – иҳәеит. Абасқәа раан улымҳа дагәазар, ма ацәа ҭарҭәаны ушҳазӡа угылазар иабырги, аха иааг. Ҵәымӷ жьакцак аҟыж-аҟыжҳәа сгәы иаланаҵо иалагеит.
«Шәымшәан абааԥсы, ишыдыдуа қәа ауам, убри аҷкәын иԥсы ҭамзар сышьны алақәа срышәҭ, сгәы убас иснаҭоит, слаԥықәшәақәа ус избоит», – иҳәеит аӡәы. Ҳаи, иҿы
сакәыхшандаз, аҟәыш дагьууандаз дагьуаӷандаз. Ус акәӡамзаргьы иҳәазааит, сыԥсы алаивысымгои, срыԥҳақәа рхы еимаџьгәаны изкыз амахәаҷ аакәадахан рҽааиҵырхит. Сгәы иалаҟацоз аҵәымӷ жьакца налшәҭрааит, ахьаа рацәамкәа, ус баша ихьоухьоууа иаанхеит аҟароуп. Ажәа ауаҩы дагьашьуеит, ианаҭаху иԥсгьы ҭанаҵоит.
Ари ахәаша лыԥҳацәа наҟ-ааҟ илыдыӷәӷәала ара иаадәылҵуеит, ана иныҩналоит, аҳәиҵәҳәа иааиуа ауаа нрыдгылоит: Унан, сара иԥсыша, шәаазықәшәазеи? «Шәара ижәуеи, иԥсыша ара сыҟами, иԥсыша», – лҳәоит. Чарлик акәзар иаалышьклаҳауа илыцуп.
Ан неиҭамҳәа, лыҽлырӷәӷәарц лҭахызаап, лыԥҳацәагьы рыцҳалшьозаап, аха ируам, ируам лылаӷырӡқәа, инеимаҭәоит урҭ нкылашьа змам аӡы цәыкәбарқәа. Убысҟан Чарлик аҽлышькланажьуеит, иҵызмызуеит, алацәақәагьы аацәаакуеит. Маҷк ианааиқәтәалакгьы ихәымӷӡа атәымуаа ирыхәаԥшуеит. «Ирҭахи, цхыраарас иҟарҵои абарҭ иахьа абра, шаҟа ирацәаҩузеи, ааира изаҟәымҵуеи?» – аҳәошәа.
Арыцҳарақәа, амашәырқәа, урҭ рыла адунеи ҭәуп. Ицәажәоит ауаа ԥсра-ӡрак аҟны ианеиқәшәо, ирыхәҭоу аҵасқәа – адышшыларақәа егьи уҳәа аныҟарҵалак ашьҭахь. Ус дыҟоуп ауаҩы, аӡәы изы аӡәы иҽишьуам.
Имааитеи абилеҭқәа рзы ицаз. Иҵапҟаша урҭ абилеҭқәа, урышьҭалар иуоуӡом, иҟаӡам рҳәоит, узақәтәар, – аҳаирплан бжатаны, ма иҭацәны ицоит. Анцәа идырааит иҟоу закәу.
– Дад, ауаҩы дызқәымшәо акгьы ыҟам ҳәа баша ирҳәомызт ажәытә уаа. Сара сызхаану ауп, – иҳәан ҭаҳмадак илабашьа ацемент дышьма инықәыкша – нықәыкшо жәабжьк аахациркит. – Уажә ара ацәгьараҟны ҳтәоуп, абзиара Анцәа иҟаҵа, макьанагьы цқьа иҳаздыруам иҟалаша, ҳазшаз игәаԥхаз зегь бзиоуп, иахьиҭаху амаа аимҭои, ари агәараҭаҟны аҷкәын деиқәхеит рҳәо, хыхь иҟоу иаҳхылаԥшу дазылыԥхааит. Аҵәҩаншьап итәы цәгьами, дад, – иҳәан ашла иажәа дналагеит. «Кәыгәса итәарҭа» – ҳәа иашьҭан ҳаблак, аахьхьи ашьха ашьапы ахьанаркуа аҟныҵәҟьа иҟан иара. Иҟан зысҳәо, уажәы уи аҿаҩа уаҩ даҿанхаӡом, зегьы алада илбааит. Аӡәы
заҵәык дынханы дыҟан, уигьы шықәсқәак раԥхьаҟа шьыжьык ианааша, дубар даахә – дныҵашәкәа дцеит, иахьагьы дахьца-дахьаа уаҩы издыруам. Иара убри ахаҵа иоуп уажәы зыӡбахә сымоугьы.
Аԥсҭазаара, дад, ус иҟоуп, гәалсрада уаҩы изынагӡом. Ажәытә уаа ирымҳәои, бзиа нагӡа шыҟам еиԥш, цәгьа нагӡагьы ыҟаӡам ҳәа. Иахьа абзиа уақәшәар, нас уҽеиҵарӷәӷәаны ацәгьа уазыԥшыз, иахьа ацәгьа уақәшәар, умшәан, улахь зырччаша ҟалоит.
Ихьӡ, ижәла иазаауазеи, убри «Кәыгәса итәарҭа» ҳәа сызҿу аҳаблан инхоз быжьба-ааба ҭӡы ракәын. Нхарҭа бааԥсын алаҵалых азыҳәа. Егьыс, ашьха аҳауа цқьа уҭахызар, арахә-ашәахә узанҵозар, агәамч змоу аӡә уакәзар – азамана. Зыӡбахә сымоу Нхыҵтәи убри аԥсуа хаҵа, убра дааны анхара далагеит. Даара акыр злаз уаҩын иара. Агәамч анакәха, амшә ааизирҟәыҿрын. Инапы ахьы аԥссон, дыцхырааҩын, дрыцҳашьаҩын, дразын, дчеиџьыкауаҩын, нас уаҳа ишәҭахи дад. Иқәрагьы акрифахьан, абас ҩынҩажәижәаба шықәса днырҭысхьан уҳәаратәа дыҟан, аҭаацәара даламлацызт. Ихы нызҵеикшаз маҵурҭа хәыҷык ицҟаҳҵеит. Нас даалаган аказарма еиҵҳәа иргылеит, ауасҭаразы усгьы иуҭахуази. Аҟауар ршьшьаны иақәиҵеит. Арахә, ашәахә аниҵеит. Аиҳарак иара аҳәақәа хҭакны иман, урҭ дырчычан, аҩада иҩылеиҵон, аџьра иабон. Амаҵурҭа хәыҷы ҳәа ицҟаҳҵаз егьхәыҷыҵәҟьамызт иара, уҽанрааланы ԥҳәыс дааугозаргьы иалаӡаратә иҟан. Аха, иара Ламшьаҵә, иеи, афасааит, ихьӡи ижәлеи абаҳҭаху сҳәан, аха, ихьӡ самхаҳәеит, ахаҵа зегьы рыла иҽанеиқәиршәалак ауп аҭаацәара даналалаша, мамзар дахьтәо-дахьгыло, илкуа-илшьҭуа лымамкәа, деикәагьежьуа даанхар, уи ԥсҭазаарам ҳәа иҳәалон иара.
Шықәсқәак дадымхалакәа, анхамҩа шьахә ҟаиҵеит. Ахьҵәҵәа еиԥш, акаҩҳәа атрышә унасыр, инықәԥраа ицарашәа ахьатә ҩнеихагыла ҩықәиргылеит, иҳәақәа зҭеикша еикәарҳәӡа, иԥхаӡа аҭырастә бора рызиргылеит. Иӡахәа, ишәыр-иқәыр уҳәа ибаҳча, жәытә нхаҩык иҟынӡа днаӡарц акгьы ааигымхеит. Нас зегьы дыхҭаҳкит, «уанаџьалбеит анхамҩа
ҵыхәаԥҵәара амаӡам, уқәра ықәҳа ацара иаҿуп, уаанаԥшы-ааԥшы» – ааҳҳәақәеит.
Амцхә иазаауазеи, иара ишьашәалоз, илахь ишаныз еиԥш ԥҳәыс дааигеит Ламшьаҵә. Лыжәлагьы даҽакын, ҳарҭ шьапҟьаҟьараа дҳажәламызт, ашьнаҟәмацәа рҟынӡа дыҟан. Уигьы агәылацәа ҳзы дразын, иара иеиԥш зеиԥшраҵәҟьаз аҟазшьа лыман. Гәык-ԥсыкала, ҭынч, напеикәыршала аицынхара иналагеит. Џьоукы, ауаа усгьы рыбзқәа ауҭагылахуа, «диԥҳазар амурацәоуп анаџьалбеит, иара дабаҟоу, лара дабаҟоу, аизҳазыӷьара, аиҵыҵра егьи, аԥсҭазаара иаҭахқәоу рацәоуп» – рҳәон. Џьоукых «ахаҵа изы ақәра даарак акгьы аҳәаӡом, уи уа диваирҟәылоит, диражәуеит» – рҳәон. Аамҭа ықәҳа ицон. Амра гылон, иҭашәон, аԥхынра ҽаҩраҭагалара ашьҭан, уи – аӡын, нас – ааԥын, нас аԥа длыҵакәашо длоут Ламшьаҵә иԥҳәыс. Анхамҩа бзиа дагәаӡа изыԥсоузеи ахәыҷы иччабжьи иҵәуабжьи анықәмыҩ, дад, усҟан акакан хәаԥса иаҩызами унхамҩа зегьы. Иазаауазеи, даҽа хаҵарԥыск длоуит, еиҭах ачара хпыҿ. Ҩыџьа ахацәарԥар ашҭа рыбжьы ҭыҩуа ианалага, Ламшьаҵә мҵәыжәҩада дкаууа дԥыруа аҳауа дналалеит. Хынҩажәа шықәса ирзынаԥшуаз ауаҩы, аԥсабара ҩыџьа ахацәа аиҭеит.
Лара лхәыҷқәа рааӡареи, уи лҽахаршәаланы уҭрак-сыҭрак зҳәаз еиԥш еилалыгӡон. Иара хыхь ишысҳәаз еиԥш, ҳәааӡаран дызҿыз, ааӡараҳәа нас, дызԥныз абнакәын изызааӡоз, изызыхьчоз. Ипуан дара амыждақәа жәаба, жәаҩа ҳәаҿар цәысуа ранацәа ркыкақәа ирхьынҳаланы, ирыҵакәашо аџьра иҩылапҟа ицон, мчыбжьык, ҩымчыбжьа рышьҭахь Ламшьаҵә еигәышә ааиҩыҵрак, уи ашәаԥыџьаԥра ааимданы, хара амардарахь ихәнахьазар, алада аҩны иладыԥхьаланы даауан. Рырхәара аамҭа анааилак акәын аҭаласир аныҟаз. Усҟан Ламшьаҵә игәыла ҷкәын Кәашә диԥхьаны дааигон. Аҳәаҵыс лкаршәны алымҳақәа ҿарзза инаииркуан, иара иҷкәынцәа аҩыџьа, ахбыџ аиҵбы инапы данкны иааины иаарыдгылон. Аҳәаҵыс ааҟәымҵӡакәа аҿыжра иаҿын, ҳаӷиҭа адгьыл арҵысҵысуан уҳәап. Абри аҿыжбжьы ахәыҷқәа гәахәара дус ирыманы, ршьапқәа шьҭакша – шьҭакшо аччара иалагон. Агәылацәагьы аҳәа аҿыжбыжь анраҳалак ирдыруан Ламшьаҵә иаҳәызба шымацәысуаз. Иара чанахыжә гәаҩак азна ахәа ааимҵаиргылон. Иаҳәызба цырцыр (аҳәархәага иара иазкны иман) аҭра иааҭыганы, амақьа гәӡа инықәишь-аақәишьуан, нас – инапсыргәыҵа, нас днаҿаҭәҳәа-ааҿаҭәҳәон, ишьҭарҟәыжны ирку аҳәаҵыс ашьҭахь аалыргәыгәны атыр-тырҳәа ҩынтә инахьишьуан, аҳәа иахьыз цқьа еилнакаанӡа акәтаӷьқәа аалыршәшәаны, урҭ рхаҭыԥан ахәа нҭаџьгәа-нҭаџьгәаны «ҳаиде» иҳәон. Иаргьы ласкәантраӡа алымҳақәа ршәшәо, урҭ алымҳақәа акыр рыхь џьушьап, арыжәтә ыжәны иҟоушәа, ашьапқәа еилаго аҿынанахон. Нас маҷк иаанҿасны, иааҳәны Ламшьаҵә инихәаԥшуан, «фырт, усымбахааит» – ҳәаны, иқәасқәасуа ԥхьаҟа инаҭрысуан. Сааҭк ахала-ҵыхәала жәаба-жәохә ҳәаҵыс рыцқьаны, иласкәантраӡа иноуижьуан, адгьылҵысрагьы иааҟәыҵуан, аҳауагьы ҭынчҳаҳараӡа иааҟалон. Нас иаҳәызба ӡәӡәа, ирыцқьаны аҭра инҭаҵаны зкьатеиах ԥҵәо иччо идгылоу иԥеиҳаб Џыр инеииркуан. Уи иашьа хәыҷы макьана аныҟәара цқьа иззымҵац дааидырҳәазало амаҵурҭахь дцон иаб иаҳәызба аҭыԥ аҟны иҟаиҵаразы. Шьҭа дыцхыраауеит шәымбои, иаб дицуп!
Ламшьаҵә изызҳаз иҳәақәа ааидыҳәҳәаланы ирҿыж-ҿыжуа гәырзауеи машьынак илақәыжьны ес-с абазарахь иманы дцон, убри даҿын.
Ус ҳашнеи-шнеиуаз, ҳшымгәыӷӡоз дырҩегьых абар шьҭа ҩба-хԥа шықәса рышьҭахь, лцәалтәымкәа дҟалахт Ламшьаҵә иԥшәмаԥҳәыс. Уи дазкны Анцәа иишаз аӡәы лакәын лара.
Хҩык ахацәарԥар. Аԥааимбар дырҭоуп арҭ ауаа, ажәҩангәашәԥхьара. Абас ауп аԥсҭазаара шыҟоу. Зықәра зфахьаз, нхамҩа змаӡамыз ауаҩы, зегь рыла аҷҷаҳәа дааиқәиршәеит ҳазшаз. Шьҭа шәыԥшла иҟаиҵо. Ани ҳазшаз иоуп сызҿу. Бзиа нагӡа ыҟаӡам рымҳәои.
Ишаабо еиԥш, Анцәа иоуп Ламшьаҵә знапы дану, ҳара зегьгьы знапы ҳану. Иаалырҟьаны Анцәа џьара царҭак иоуит. Иус-ҳәысқәа шаны аԥааимбарцәа ишрыдиҵоз Ламшьаҵә дхашәалеит. «Сара сыҟами, ршьапы иқәмыргылаӡакәа сара избоит, Ламшьаҵә иҭаацәеи иареи уара уаагьежьаанӡа», – ҳәа
аҩсҭаа ижакьа асаара илеиуа дџыхӡа Анцәа дааиҵагылт. Маҷк даалакҩакзаргьы, иҟалари нас ҩымш рыла иҳәан, дазыразхеит ҳазшаз. Аҩсҭаагьы акәыркәыр дыччо Аду диеихырхәаны дныҵаба иҭыԥахь, атымитыша ҭылашьцаарахь дцеит.
Аҩсҭаа аҩсҭаа иоуп, итәы иара заманалаҵәҟьа идыруеит. Ҽнак, Ламшьаҵә ишыҟаиҵац еиԥш, сҳәақәа еилыбзаауа снырхылаԥшып иҳәан, дҩыҵашьшь дцеит. Иҷкәын агәыбжьанытә агәарԥ агәҭаны аныҟәашьа ирҵаразы, иадырсыз алабабжьаԥсақәа дырҭагыланы, инап хәыҷқәа нықәк-аақәкуа днеиааиуеит, уажәы-уажәы акыркырҳәа дыччоит, дыззыччо изымдырӡакәа. Еиқәа хәыҷгьы ишьаӡам, икәамашәқәа амра ашәахәақәа рықәыҷҷо иаргәыбзыӷуеит, иаргьы дааҟәымҵӡакәа акыркырҳәа дыччоит, дыччоит, амыргәырӷьа ихы иҭоуп, иаҩсҭаахә дааины дышидгылоу ибаӡом.
Арҭ ахәыҷқәа ран, нахьхьи амаҵурҭа ашә аартны лыԥшқа аӡырҟәанда зҭоу аиаҳәа дӡаартәаланы икәабара даҿуп, уажәы-уажәы арҭ амӡырха иқәу ахәыҷқәагьы даархылаԥшуеит. Анцәа ицәымыӷхаша лаҳәақәак ԥыруа аџьрантә иллыбаан, иҟыруа рылақәа кылҵыҵӡа ҿыцха иԥшуа, ари агәарԥ знык иаакәшан, есс амшын ахь рхы рханы, аҳауа иналаӡ, инкылахәаша ицеит.
Џыр аныҟәашьа зирҵоз еиҵбы икәамашә уажәада имбацызшәа, уажәы-уажәы инапы нахьшьуа, хәаԥшырҭас икит. Ус ашьшьыҳәа днаиԥырҵын, аказарма аҿаԥараҟны днеин, иаб иаҳәызба ахьыкнаҳаз иаакныхны иманы дааин, зҿы ҭырхьахьа иччоз иашьа хәыҷы днаидгылт. Егьи, аҳәызба сыҭ ҳәа инапқәа наирххеит, аҳәызба имҭакәа, ахәыҷы дынкаршәны иаб аҳәақәа ирзиулоз еиԥш, икәтаӷь хәыҷқәа акы инаҿирхеит, арҵәааҳәагьы ан лыҵәаабжь геит, аха шьҭа ихьшәан, асабигьы акәапаҳәа дынкашәеит. Џыр уамак шыҟаиҵаз ицәа иалашәазар акәхап, дшәан, ашьа зҿашәыз иаҳәызба ду игәыдырӷәӷәала агәашәахь дыҵҟьеит, дышлеиуаз днышьацәхныслан, дахьынкаҳаз иаҳәызба длахаԥсы дцеит. Ан неиҭамҳәа ихәыз лхәыҷы дшылгәыдкылаз, иара дшыӷьаа-ӷьаауаз иԥсы ааихихит, икаҳаз лыҷкәын аиҳабы иҟны даннеи, уигьы иԥсы ихиххьан. Рҩыџьагьы аалҩыҵракны, данаақәгьежь, илкәабоз лыԥшқа даалгәалашәан уахь днаҵҟьеит. Дабаҟаз, уигьы аиаҳәаҟны аӡы дахәаҽхьан… Абас кәытҿырҳасрак иалагӡаны Ламшьаҵә ихшара лаимпыҵаба ишьҭит аҩсҭаа.
Ахәыҷқәа анышә ианарҭа ашьҭахь, абас мчыбжьык аҟара, ан неиҭамҳәа лмыткәма аӡырҩашқәа ааныркыларатәы игәыҭшьаагаха иуаҳауан. Нас, амыткәма ацынхәрас ашәаҳәара, акәашара далагеит, ашьҭахь лҭынхацәа аан дыргагәышьеит. Аб дымқәацаӡо, дшьаҳиҭханы аҩны дыҩнатәан. Абас даҽа мчыбжьык ашьҭахь аиԥш, Ламшьаҵә иҩнгьы игәарагьы амца ҩацраҵаны, инықәццышәаа ишьҭны, иаргьы дахьца-дахьаа уаҩы изымдыруа дныҵаба дцеит.
Изхысҳәаауа абасгьы ҟалахьеит. Ирымҳәои, ак аҵкьыс ак еицәоуп ҳәа. Иахьа ара агәараҭаҟны иҟалаз ижәбо ауп, еицәоу Анцәа дақәумыршәан рыцҳа.
Иааргеит, иааргеит абилеҭқәа Львовҟа, Адлернӡа машьынала, нас еропланла. Иааиқәыӡырҩит зегьы. Ицода? Ҳнаскьеибаԥхьеит ауа, аҭынха. «Сара сцоит, сашьеиҳаби саҳәшьаԥеи аашьҭыхны, иҟало аабап, Анцәа иҳақәиҵо ауп, ҳашшәақәаз еиԥш ҳҟамлеит ҳҳәо иаабозар, ҳамч зқәымхои нас? Ус акәымкәа иамугәышьозар, арахь ибаҩ аагатәхозар адырра шәоуп, нас шәнеип», – сҳәеит ԥшәымак иаҳасабала. «Ибаҩ аагатәхозар» – с-Маџьа изоуп изысҳәа. Ани атәымуаа рзы ибаҩ ааргарц ицеит егьи ҳәа иагьараан иаҳҳәахьеит, аха даара ҵакык аманы збаӡомызт усҟан. Нас, иааргааит ибаҩ, зегьы зыхәлабго анышә инамардап ҳәа акәын сшахәаԥшуаз. Уажәы ус иҟамлаӡеит. «Ибаҩ аагатәхозар» – анысҳәоз хаҵаҵас исҳәеит, аха иаразнак саазхәыцит, «дзусҭа зыбаҩ аагатәхо, атәымуаҩ иакәӡами, мшәан» – ҳәа. Ҳаи, дтәымуаҩызҭгьы ишԥамариаз аха… Сыҵәҩаншьап заҵә ибаҩ аагатәыс исықәшәо, иҟалеи анаџьалбеит?! Сыҩныҵҟагьы адунеигьы зегьы ҭыԥшшаӡа, икаууа, иууаӡа иааҟалеит, «абаҩ аагатәхозар», – зыбаҩ ааго Маџьа ихаҭа шиакәыз саназхәыц. Лахьхьи сгәаҵаҟа фаца-маца ҩарҵәқәак ааизыҳәҳәаны амца нацрадырсызшәа иҵблаа-ҵыблаауа, сыхгьы ҭууаауашәа, саагазҽазуама, скаҳауама анаџьалбеит сҳәо сааҟалеит. «Ахаҵара, ахаҵара ахьаҭаху абасқәа раан ауп абаак, аӡәгьы уиаҳәшьаԥашәа уҟами», – аҽырӷәӷәара, аҽырхаҵара салагеит.
Акгьы змыхьуаз аӡәы леиԥш ашаца-шацаҳәа, нахьхьи дызлагылаз аҳәсақәа даарылҵны, дааин дааҳадгылеит аԥшәмаԥҳәыс. Афы зысыз иеиԥш сааиҵаӷәӷәуеит. Ҩажәи жәаба шықәса бареи сареи ҳнапы наихьшьо, мла дамкындаз, хьҭа дамкындаз, џьа дымшьацәхнысландаз анаџьалбеит ҳәа иҳааӡаз ҳ-Маџь ибаҩ аагатәыс…
«Мап! Саргьы сцоит!!» – лҳәеит дшааҳадгылаз еиԥшҵәҟьа. Сналҿаԥшит. Лылаӷырӡқәа сааҭк, ҩ-сааҭк рыла иҭабоу сыздыруам, аха уажәы иааӡомызт, лӡамҩақәа рҟны урҭ рышьҭақәа цәыш-цәышӡа, ихәхәа-хәхәаӡа ирнын. Ашәытара лҿысны дыҟан, ашыӡ чымазара ззааиуа леиԥш маҷк дҟыҿҟыҿуан.
«Мап, дад, уи аныҟәара ба ибтәым, уи хаҵа усуп, шәақәшәт, иҟашәҵари», – иҳәеит иааҳадгылаз аӡәы.
«Мамоу, сара сцоит, иԥсы ҭазаргьы збоит, иԥсы ҭамзаргьы сыҷкәын, сыҷкәын иоуп, сара дыстәуп», – лҳәеит. Иҟаҳҵари, илымуит, илымуҵәҟьеит. Арахь лгәы уашәшәыроуп, рҩыџьегьы аагатәыс исоур ауп ассир. «Аҩны инҳажьуада, аӡӷабцәа Гәындеи Асҭандеи ргәы цаны иԥсыпеи», – сҳәеит сара. «Урҭ акгьы рыхьӡом, шьҭа ихәыҷқәам, ҳаанӡа агәылацәа, ҳауацәа, ҳҭынхацәа ара иҟоуп, сара сымцар зуӡом, баша иамашәымкын. Унан, с-Маџь абааԥсы…» – лҳәеит ахәашабга, рыцҳа лара, егьынеималҭәеит.
Ажәҩан ҳалакнаҳаны, аԥҭақәа ҳнарылс-аарылсуа, зны урҭ рҟәаҟәа ҳақәышьшь, зны ҳрыҵашьшь ҳцоит, ҳцоит, аха ҳласӡам, иззакәу сыздыруам аха. Аероплан уардынхама, иҵегьы изымццакуазеи? Нас тақсила – агоспиталь ахь, уамак бжьаӡам рҳәеит, аха ҳазнеиӡомеи, убри атақсигьы тақсиӡамызт, уардынын. Ауардынқәа рацәахеит иахьа. Мҩа змам ауп акәымзар, мҩа змоу зегь нҵәоит. Ҳнеит, аихатә гәашә ҳнадгылт, Львовтәи агоспиталь аҟны. Зқьи жәшәи ԥшьынҩажәи хәба шықәса рзы аибашьратә госпиталь иалаҳхи – сҵаауеит сара. Уа ишьҭоушь аҳәынҭқарра ахагылаҩцәа рыхшара, Афганисҭан Абдул-Чабдулаа рыхьчаразы ашьа казҭәаз? Ишьҭамкәа, ишԥашьҭахым…
Ҳдокументқәа хәыц-хәыц еихыршәшәаны цқьа игәарҭеит агәашә аҟны. Аҳәаа ҳхыҵны атәым ҳәынҭқарра ҳажәларц ҳамцои, цқьа ҳаилкаатәуп, ҳҭырҳәцаатәуп.
Ҳҭарыжьылт агәарԥ ахь. Даара акыр иҭбаауп агоспиталь агәарԥ. Аԥсақәа, аԥсақәа, аԥсақәа, нас зоурахкы уҭаху аҵлашәҭқәа – абарҭ рыла иҭалаҳауп ари агәарԥ неиҵых. Аҵлақәа рыбжьара игҿачаԥоу атәарҭақәа рҟны итәоуп аруаа, ихәу аҷкәынцәа, зхы ҿаҳәоу, згәы ҿаҳәоу зҳәаз еиԥш. Хара имышьҭыкәа агоспиталь иҭырҩаараны иҟақәоу роуп ара атәара азин змоу.
Ҳнеин ҩ-ԥсаҵлак ирыбжьаҟаҵаз атәарҭа еиҵҳәа ҳнықәтәеит. Ҳнеиҿаԥшы-ааиҿаԥшит, ҳаақәыԥсычҳақәеит. Ҳааҳәцымыцуеит, акы ҳәатәуп, иҳәатәу аадыруеит аха… Акы еилкаатәуп, еилкаатәу аадыруеит аха… Иԥсы ҭоу иҭаму ҳаҷкәын? Аа абри ауп еилкаатәу. Ҳашьҭахьҟагьы абри азҵаара аҭак жәларык азԥшуп, ҳла Чарлик азаарыгӡа, аха уи иадыруазаргьы ҟалап Маџь иԥсы ҭоу иҭаму, изцәажәом ахәаша акәымзар, иҳанаҳәагәышьон. Амш маҷ цахьоума, асааҭ жәаҩа ыҟоуп, арахь амра убаӡом. Ара ус акәзаап ишыҟоу, амра анхышәҭлак ауп уи ацԥхьқәа ари агоспиталь агәарԥ ианҭаԥсо. Уанӡа иахьыҟоу ҳара иалаҳдраагәышьеи.
«Нас ҳазтәагәышьеи, сара сцап аиҳаб иҟны, иҟоу еилыскаап», – сҳәан сҩагылеит. «Иҟоу еилыскаап» – автобус анцо, ианаауа еилыскаап сҳәошәа. Адунеи ҳаақәлеижьҭеи ԥхӡашала, цхырааҩ дҳамаӡамкәа, еибаҳҭаз ҳанхамҩа аӷьараҳәа инахагылаша, изфаша, изжәыша, еихаҳаны ԥхьаҟа изгаша, агарашьҭыбжь зыргаша ҳаҵәҩаншьап дыҟоу, дыҟаму еилаҳкаауеит уажәы. Абдул-Чабдулаа изыхьчамашь, ихы рықәиҵама, абри ауп еилкаатәу. Абдул-Чабдул раб иԥсы инага-ааганы ирықәычхәрааит, ирылаҳхи? Ҳҳәынҭқарра ахагылаҩцәа, заҳә ԥхьакны ажәлар рыҷкәынцәа еибазырфо, убарҭгьы раб иԥсы инага-ааганы ирықәычхәрааит. Ирцәалаӡои, ирцәалаӡои – акгьы.
«Уара уакәӡам, сара сцоит иҟоу аилкааразы, шәара шәҽырӷәӷәаны ара шәтәаз», – иҳәеит сеиҳаба.
«Мамоу, саргьы сцоит Маџь ишҟа», – лҳәан, деисиӡа дҩагылеит Маџь иан, аха… иамуит, уаҵәҟьа даабӷаӷеит. Ахалаҭ шкәакәақәа зшәыз ахьынӡалхагьежьуаз ҳара ҳахҩык агоспиталь аиҳабы икабинет азԥшырҭа ҳныҩналеит. Аиҳаб иахь
аҩналаразы иԥшыз ауада иазкуамызт. Иҟалеи иахьа ара, мамзаргьы есқьынагьы абас ауаа рацәоу? Акабинеҭ ашә ааигәара игылаз сержантк хәаԥшырҭас ҳаикит, ҳаԥшреи ҳсахьеи рыла аурысқәа ҳазлареиԥшымыз ала ҳрыликааит.
«Шәарҭ Аԥснынтә шәаама?» – ихы ааҳақәикит.
«Ааи», – ҳҳәеит, – иаргьы агоспиталь аиҳабы икабинеҭ дныҩнапҟан – дагьаадәылҟьеит.
«Хҩык шәлеир ҟалом, аӡә иоуп иақәиҭу, аб дыҟазар длеиааит», – иҳәеит.
Ашә илагәыгәыз ауаа днарыха-аарыханы амҩа ааҟаиҵеит. «Сара соуп аб, сара слеип», – сҳәан, сеиҳаби саҳәшьаԥеи уа иааныжьны слыҩнашылеит. Аполковник арратә медицина аусзуҩ истол ду дахатәоуп, ҩыџьа амаиорцәа ихагылоуп. Дшынасҿыԥшыз еиԥшҵәҟьа амаиорцәа акоманда риҭеит идәылҵразы. Урҭ ачест иҭаны, тах-тахҳәа рышьхәа иаақәҵәины, аҷараҳәа ашә ҩкыдҵаны индәылҵит.
Иааигәара снеин аԥсшәа иасҳәеит. Дагьсхамҵгылеит, сыԥсшәа аҭакгьы смаҳаит, утәаҳәагьы сеимҳәеит. Ахаҵгылара усгьы дара рмилаҭ иамаӡам, аха саԥсшәа исҳәаз аҳәахәда еиԥш илыбжьаӡ изцеи? Насгьы ана ашә илагылаз асержант иабеидыр Аԥснынтәи ҳшааз, уи ҳалахь ианызма?
Хԥаҟа-ԥшьбаҟа телефон иаԥхьа иқәгылан. Аӡәы имацара дахьтәоу абысҟатәи телефон ақәыргылара абаҭаху аха…
Иҟоузишь нахьхьи, аԥсаҵлақәа рыҵаҟа? Лыԥсы ҭоушь ари ахәаша? Аҵла иалыҩрыз амаҭ ицҳаит ҳәа … еи, сабиц. Бмаан, бара бамаҭәам, ари хаҵаусуп ҳәа барымҳәази, ибымуите, с-Маџьа ишҟа сара сышԥамцо бҳәан бааит. Уажәы иааигәара быҟоуп, ахалаҭ шкәакәақәа зшәу быкәшоуп. Е-е-е-и-т анаџьалбеит, анаџьалбеит.
Абас ҩынҩажәаҟа шықәса дырҭагылоума уҳәаратәа дыҟоуп ари аполковник, зҭәымҭа иҭагылоу арԥыс шаҭлаҟьа. Ихы-иҿы агәаӷьреи аҟәышреи аныԥшуеит. Иарма ргәҵысҭа инаркны ицламҳәа илаҵакны ачаҳаржә анхдырҷо еиԥш ихырҷаны ашәахсҭа хәхәаӡа иануп. Агәаанагара соуит абри ауаҩ имаҷымкәа ашьа иалаԥшхьоу аӡә иоуп ҳәагьы.
«Кырр-кырр ҳәа» ателефонқәа неиҭас-ааиҭасуа рыбжьқәа гон, аха иара имаҳаӡозшәа уахь дыԥшӡамызт. Икылкааны сыблақәа дырхыԥшылон. Ианаџьалбеит ииҳәаша иҳәар.
– Уара у-Гәдоуҭатәума?
– Ааи!
– Уи Аԥсноума иахьыҟоу?
– Ааи!
– Уара абри ужәлоума?
– Ааи!
– Араиком актәи амаӡаныҟәгаҩыс ишәымоу абри ижәлоума?
– Ааи?
– Амаӡаныҟәгаҩ ԥҳәыс дшәымоума?
– Ааи!
– Ааи! Иԥсы ҭоума сыҷкәын??
– Абас лыжәлоума уи амаӡаныҟәгаҩ ԥҳәыс (ажәлақәа данразҵаауаз имҵаз қьаадк дахәаԥшуан).
– Ааи! Сыҷкәын иԥсы ҭоума??
«Кырр-кырр», – еихыс-еиҵырсны ителефонқәа зегьы арҵәаа-сырҵәааҳәа еицыҳәҳәон.
Аполковник иармарахь иҿаз ашә аҷараҳәа иаартны, ҭыԥҳа ԥшӡа ӡара еихатырк дааҩнаххын, ателефонқәа инрылкьны иқәгылаз аппарат ҟаԥшь ду иҭхәаа лнацәа ԥшӡа нақәылкит. Аполковник ашырҳәа уи атрубка аақәихын:
– Слушаю товаришь генерал! – Ишьапқәа дрықәгылаӡамызшәа ахьышәҭҳәа дҩаҵҟьан, аҵәҩан иӷрагылоушәа диашахәҵәаӡа дҩагылан, икьаҿ ахантәи аҳәынҵәра иԥтны иҟаз ашацаҳәа иааимаџьгәа иааибаркны, иаргәҵысҭа иарӷьанапы ахәнацәак еидыԥсалан инадкыланы даагылеит. Еидыԥсалаз инацәкьарақәа ҵыԥх аахыс еидыԥсыланы иҟазшәа, ашьа ԥха рдақәа иҭамныҟәошәа акәын иҩаҩаӡа ишыҟаз.
Лара ашьшьыҳәа, зынӡа ԥшаласк еиԥш лышьҭыбжь мыргаӡакәа, деихатыруа дааҩнашьқьрын, дызлаҩнашәкәалаз ашәала дынкылшәҭраа дцеит, ҳамҭас адохьфҩы лаҳалаҳауа иаҳзааныжьны.
Да – стоварищ генерал, да – стоварищ генерал, да-с товарищ генерал! – иқьышәқәа еихымхӡакәа абас иажәақәа
ԥыҵәҵәа-ԥыҵәҵәаны иҿыҵышәшәон. Анахь инцәахәы диацәажәон, аха мбатә ибазшәа са дсыхәаԥшуан. Нас арасҟаамҭа симыртәацкәа, суауаӡа сахьихагылоу уамашәа ибаны, истол аҿаԥхьа аҟәардәқәа иадгылаз руак блала дназԥшит – утәа аанарго. Инапы изақәкуамызт аҟәардә, инапқәа ҭацәымызт.
Атәара санақәиҭха стәагәышьеит. Аԥсуаа дырцырҟьазар ҟалап ари ауаҩ, аламыс шԥаимоу аасгәахәт, ух гәышьа, ҳәа санылатәа. Адаӷьгьы сызҭатәоу аӡаҩа, аӡаҩақәа зегьы иреиӷьуп амҳәои, аԥсуаа зегь реиҳа ламыс змоу уаажәлоуп ҳәа исыԥхьаӡазаап.
Аԥшәма ԥҳәыс далҵхьоушь? Маџь иԥсы ҭоушь? Уара агенералгьы ара уабаацәырҵуаз, ашьха ахаҳә былгьаргьы са сҟны иаауеит акәымзар. Сызлаҩналаз ашә аавҵрааит, ҩ-хык гәамҵны иаакылыҳәҳәеит – сеиҳаба, саҳәшьаԥа. Аполковники сареи ҳҭагылазаашьа анырба инкыдырҵеит ашә.
Адәахьы, агоспиталь агәарԥ ҭбаа-ҭыцә аҟнытә аҳәыҳәқәа, аҩнатә ҳәыҳәқәа ҟәырр-ҟәырр ҳәа рыбжьқәа ааҩуеит. Урҭ убас убра ирацәоуп, угәы иаанагап адунеи иқәу аҳәыҳәқәа зегьы абра иааны ихылоит, ихыҵуеит, абра иагьаанхоит ҳәа. Иҟалаз уи ауп, ара ахәцәа-ачымазцәа ирцәынхо афатә рацәоуп, иабарго, арҭ аҳәыҳә ԥшӡа еилыӷраақәа ирырҭоит. Зегьгьы еилыӷрааӡам дара. Иҟоуп ашкәакәа цқьақәа, аиаҵәақәа, иубап зыбжа иаҵәаны зыбжа шкәакәоу, мамзаргьы зегьы реиҳа иԥшӡаны нахьхьи аԥсаҵлақәа рымҵа атәарҭаҟны ҳантәаз, аԥшәмаԥҳәыс лыԥсы маҷхаанӡа, акыр ҳарҭарушь ҳәа иҳәырҳәыруа ҳаԥхьа иқәгьежьаауаз аҳәыҳәқәа ирылскаауан алакәымҳа аԥштәы змаз аилаԥсақәа. Урҭ иаҳа иҵарын иқәасқәасуа, рых хәыҷқәа ыргәаҭеиуа, руапа хәыҷқәа рышәҵаны инеиҿагылон, инеивыс-ааивысуан, рыхқәа ырнаашәа ҳнапқәа ирныԥшылон. Урҭ акрырҿаҵара егьи раха змагәышьада умҳәозар. Ҳаԥсы ҳаманы ҳаиқәхагәышьандаз, урҭ зегьы наӡаӡа рныҟәгара ҟәадас сара исықәзаргьы…
Уажәы абар урҭ рыбжьы, акәукәу абжьы рхашәа иҟоуп дара, игоит, игоит иааҟәымҵӡакәа. «Кәукәу, кәукәу», џьоукы-џьоукы «ҟәырр-ҟәырр» рымшуп. Игалааит рыбжьы, аԥсабара иагымхааит урҭ аҳәыҳәқәа рыбжьы, амала агоспитальқәа рыҟны акәым, иҟамлааит урҭ агоспитальқәа зынӡа.
Аҵықьҳәа ауаҩы иааигәыдырҵоит дыршьразы, дыршьызар бзиоуп, дырзымшькәа дырхәыр, афырҳәа агоспиталь аҟны дааганы дырзыхәшәтәыр дырхәышәтәуеит, дырҩегьых џьоукы еихсрацы, ма иара џьоукы дреихсрацы, афырҳәа ишьрацы, ма иара афырҳәа дыршьрацы иҿынадырхоит. Ауаҩытәыҩса рҳәеит ҳәа, изакәытә хшыҩ џьбароузеи имажьу, хыхь иҟоу Анцәа ииҭаз. Ауаҩы дины, дааӡаны, нас иааигәыдҵаны ишьра даара «ахшыҩ ду» аҭахуп.
– Да-с, да-с, товарищ генерал!
– Шәалымго шәызлымгара шәыхьааите!! Маџь иԥсы ҭоушь??
Иҟоузеишь уажәы Гәдоуҭа, ҳаҩны, ҳақәҵижьҭеи абар шьҭа ԥшьба, хәба сааҭ ҵуеит. Агәашә ду аадыртымашь, аҳәиҵәҳәа ауаа анеира иаҿызар акәхап, ауаа ҟәышқәа ыҟоуп, макьана аҵәыуара-ахьра шԥаԥшьыргара, аха уи аҭахызаргьы сеидру.
Аполковник «да-с товаришь генерал» аҳәара даҟәыҵны ус қәшаҳаҭрыла ихы ирҵысуан уажәы. Ус дааиқәтәан, атрубка ашьшьыҳәа илықәиҵеит. Икьаҿ хыхьтәи аҳәынҵәрақәа ҩба ааԥиртын, ихәда аҿацәқәа дынрыха-аарыхан, иҽааиртаӷан длатәеит. Ичавра ԥшьарқца иџьыба иааҭиган, ипаҟә-паҟәӡа ихы-иҿы иқәнаԥсаз аԥхӡқәа аалаирбеит. Нас ауп сара сшиҭаз анидыр. Даасыхәаԥшит. Сҩаҵыззашәа зуит, аха уи иаанагоз иара иабаидыруаз.
– Иԥсы ҭоума сыҷкәын?
– Шәарҭ амҩа шәанықәла акырынтә урҭ, араиком амаӡаныҟәгаҩцәа аҭел исзасит, уҷкәын дзықәшәаз азы…
– Иԥсы ҭоума иара? Иҳәа абааԥсы, деибгоума?.
– Уара аус абоууа, абысҟак раикомаа ухӡыӡраатә еиԥш?!
– Сыҷкәын Маџь дабаҟоу, ихьзеи, иԥсы ҭоума?!
– Иааҟәымҵӡакәа шьыжьы аахыс аҭел асра иаҿуп…
– Сыҷкәын иԥсы ҭоума?
– Макьана ҳабаҟоу Афганисҭан зынӡа ҳақәӡырц ҳаҟоуп.
– Сыҷкәын иԥсы ҭоума??!
Аҿымҭра, аҿымҭра, аҿымҭра хьанҭа. Уи аҿымҭра акапан Кавказ ашьхақәа, абахәқәа зегьы еидкыланы рыкапан иаҟаран, еиҳазаргьы ҟаларын.
– Уҽырӷәӷәа, уара ухаҵоуп. Ахаҵа зегьы дырзыԥшызароуп, уаҩ дызқәымшәо акгьы ыҟам рҳәоит. Ааи, уҷкәын иԥсы ҭоуп аха…
«Иԥсы ҭоума, аҩыза аполковник?» – сыҵҟьан сижәлеит игәыдкыларазы.
– Ааи, иԥсы ҭоуп аха… – ӷәӷәала дхәуп.
– Дацәнымхари?? Абааԥс!!
– Убри сызуаҳәом, ихәышьа акалашәа иҟоуп, икылкааҵәҟьаны ихыст.
Снагьежьын, ааҵәажә еиԥш слеизҟәыҿын, сҟәардә снықәҟәыҟәт.
– Иҟалеи, дабаҟаз?
– Уи аҳәара аҭахым, уи уашьҭан…
– Дабаҟоу, дабазбо, ма иԥсы ахьынӡаҭоу дсырба уанаџьалбеит, аԥҳәыс улхымшаӡеи?
– Абри инахьхьи иубо акорпус ареанимациа апалатаҟны дышьҭоуп, уахь анеира ҟалаӡом!! – ахышәахь снаирԥшит.
«Мап, аҩыза аполковник, ҳнаушьҭроуп иангьы саргьы. Анцәа уиҵаԥш, уаргьы уабызар акәхап. Ҳнаушьҭроуп, ана ҳнаушьҭроуп, Анцәа думазар!» – сматанеиуан сара. Атрубка аақәихын аҭел дасит, ахә иани иаби неиуеит, дгьыл харак аҟынтә иааит, иаха ихәны ҳаирпланла иааргаз аԥсуа солдаҭ рыҷкәын иоуп, дыдшәырба ҳәа. Ирҳәаз аҭак игәамԥхазт илахь ааимаирџьахәт. Ҳаи, анаџьалбеит, дыԥсышоу Маџь рыцҳа, – сааиҵаӷәӷәа-ааиҵаӷәӷәан ишаанагара иҟоу ԥсыԥ – мпылк саҟарахеит.
– нбан-нбанла, длақәыӷәӷәа-лақәыӷәӷәа, ицқәа иааркылӷәааны инеиҳәан, аҟыгәҳәа атрубка лықәикшеит.
– Шәца, ани аби, амала минуҭк еиҳаны уа аҩнахара ҟалом, шәынихәаԥшт, шәаадәылҵт ауп, шәызхәаԥшуа ҳәа аӡәрыҟазар! Сдәылҵразы ашәахь инапы наирххеит.
– Ҳаи, анаџьалбеит, ҳаӷоу дишәаџьҳәаҩызааит. «Ааи, дыхәгәышьоуп, аха даҳхәышәтәуеит умшәан», – иҳәар акыр ихьуама, ианаџьалбеит.
Ҳцеит ан неиҭамҳәеи сареи ҳаҷкәын даабарц. Дырҩегьых лыԥсы маҷымхандаз. Ҵабыргны, минуҭкгьы уа ҳаанырымкылеит, ҳагьыззаангылозеи. Маџь иоуп рҳәеит, иудыруада, аӡәы иарма напи иарма азблаки роуп иааба, егьирахь иахьабалак деиқәырхха, дзымқәацо, дҭаԥахны дҿаҳәан. Иԥсы ҭан, иаабаз Маџь иакәзар… иԥсы ҭоуп Маџь!..
Ҽнак «ахә иаб иуԥхьоит», – рҳәан кабинетк аҟны снаргеит. Ари акорпус аиҳабы, аполковник дтәан. Аԥсшәа аасеиҳәан ҳлатәеит. «Уҷкәын дышԥоубо», – иҳәан, – ҿысымҭӡеит. Астол инапы ықәыкшо «даа», – иҳәеит.
– Изааӡарызеи, уаргьы иубоит, аҷкәын даара дшәарҭоуп, хара ицогьы уаҩым. Уара ушабу здыруеит, аха, ухаҵоуп, ахаҵа аҵабырг иаҳәатәуп. Уҭынхацәа иуцааз аҩныҟа ишьҭы. Уԥшәмаԥҳәыс, ара изласарҳәаз ала даарак згәы ӷәӷәоу аӡәы лакәӡам. Ак аҵкьыс акы еицәоуп шырҳәо еиԥш, ҩыџьа ргара уқәымшәааит, саҭоумҵан ас иаартцәаны сахьуацәажәо, аруаа асоуп ишцәажәо, аха сара ара исымбац акгьы ыҟаӡам. Анцәа иҳәааит, уҷкәын деиқәхааит, уи зегьы иаҳҭаху акоуп, аха ашьыжь иара иҟны ахәшәтәыҩцәа ҳконсилиум ҳахьахәаԥшыз ибзиаз ҳәа акгьы ҳзымҳәеит. Хыла ахәра ӷәӷәа имоу… ажәакала шәҩык, зқьҩык зҳәаз еиԥш рахьтә аӡә дынха днымха…
– Нас, убри аӡәы инхараҟны са саҵанакыргьы иудыруеи.
– Анцәа иҳәааит, Анцәа иҳәааит, аӡәы иҷкәын дыԥсындаз зҳәо, иара иҷкәын иқәшәааит, аха еиҭасҳәахоит, ҵабыргуп, абас ҳәатәыс исыдырҵан иуасҳәеит. Уԥҳәыс дшеибгоу дрыҭаны идәықәҵа, уара уаангыл, иара ипалатаҟны ушьҭаҳҵоит. Разҟы змоу аӡә уакәзар деиқәхап уҷкәын, нас дааугәыдкыланы аҩныҟа дугап. Иамугәышьар, иамуит, иҟаҳҵари, асолдаҭцәа ҩыџьа нуҭаны ацинк кәыба шәыма шәцап. Уи иахьа иҳамбеит ара. Афганисҭан ыҟанаҵа ашьеи алаӷырӡи еилаҳҭәалап, уи ҳаҿызаап.
Абас «сгәы ҟаҵа, схы ҟаҵа» соуижьт ари ауаҩ, закәытә бзиара дуу исзиуа шәымбои, лассы имжьакцо ацинктә кәыба ԥшӡаҟәаҟәараӡа Маџь деиқәыхьшәашәа дынҭаҵаны, ҩыџьа асолдаҭцәа нацҵаны… иабатәи разҟузеи, насыԥузеи исгәыдҳалараны иҟаз. Ҳаи, дабаҟоу рҳәо дынҵәааит, зыԥсы ҭоу ауаҩы икәыба иалацәажәо заҳахьада. Драхәума ианаџьалбеит, иҷкәын ус дықәызҭгьы... Иумаҳараны иҟоузеи иахьа ари адунеиажә аҟны. «Адунеиажә, цәгьа уаҩжьагоуп, еҳ, ҳаӷоу дуҭоуп, џьоук рзыҳәа уԥсыршьагоуп, џьоук рзы ухьанҭоуп». Мамзаргьы: «Еҳ, адунеи узеиԥшроузеи, ауаҩы диԥсцәаҳауп ауаҩы, џьоукы араҟа қьафла изчозеи, џьоукы ианрыгым агәырҩа!»
Сахьаагьежьыз «иҟоузеи, иуарҳәазеи абааԥс», – рҳәан, са стәқәа аасыкәшеит.
«Исарҳәахи, шьыжьымҭан Маџьа изкны ахәшәтәыҩцәа аилатәара рымазаарын. Излазгәарҭаз ала хыхь иҟоу Анцәа ду инасыԥ ҳаҵанакит, акризис дацәцеит… Маџь», – сҳәеит… «Ыы с-Маџь, ухаҵами, сара срыцҳами, сара ақәашьда!» – лҳәеит иан ахәаша, дырҩегьых иҭамбаӡо лылаӷырӡқәа еивасны рҿаархеит.
– Шьҭа ҳицәшәом, иҭаацәа шәҭахызаргьы шәыҟаз, ақалақь Львов шәналаԥш-аалаԥшла, амала ари ар ргоспиталь ауп, шәеиԥхьыҟәҟәа ара агәарԥ аҭалара уаҳа азин шәаҳҭом, сыҟандаз игәахәуазар аб даангылааит, ипалатаҟны дҳариауеит, ихәы-иԥхь казенуп иҳәеит аиҳабы. Шьҭа шәара шәазхәыц. Ииашоуп ирҳәаз. Ара ҳаҟоуп, иҟаҳҵои, мчыбжьык ала знык ауп ибара азин анҳарҭо, насгьы шьҭа акризис дацәцазар, уи мчыбжьык ала знык ҳәа иҟоугьы азин ҳамырхуазар акәхап. Сара убра сиддыртәалозар убри азҳархап, – сҳәеит.
Акыр ҳаибарбылгьақәазаргьы адырҩаҽны уа ҳазааит.
Маџь жәохәымш рышьҭахь апалатахь диаргеит. Уа згәы бзиаз солдаҭки (Маџь ихылаԥшра мацара дазкны) сареи ҳаҟан. Ихы-иҿы ада егьирахь дызлаҳәаз аш амырхит, иҭыҿҿа-ҭыҿҿа, ииаҵәа-иаҵәаӡа ашәахсҭақәа ааинхалт. Ихы-иҿы аш шамац иаман. Изблак азбжа акәын раԥхьа иаабоз, уажәы уи ак хтуп, иагьеибгоуп Анцәа имчала. Иԥынҵеи, ицлымҳәеи, илахь азбжеи ҭакәаҳаны иҿаҳәоуп, ианԥдыртуагьы сыздыруам, иаԥшрахогьы Анцәа дақәиҭуп.
Акриҿаҵара, ихылаԥшра, ҩыџьа амедицинатә еҳәшьцәа ирыдын, саргьы уа аԥхьа сгылан. Данхәыҷыз Маџь ахәыҷқәа зегь реиԥш ацәымҳа икымзи, уи акгьы инаҭаӡомызт, ус баша ицәон ауп. Уажәы ҩажәиҩба шықәса анихыҵ ҳгьежьит уи ацәымҳахь, акриҿазҵо ацәымҳахь. Ааи, убас иԥеиԥшхеит ҳаҷкәынзаҵә.
Хшума, хырҵәума, қашьума, кәтаӷьума, кәацума, чоума зегьызегьы иргәӡаны иҟаҵаны ацәымҳала иҿарҵон.
Ихы-иҿы зҵәахуа аш анбамырхра, санбеиҿышра, анаџьалбеит. Ҳаи, анаџьалбеит, иҟаларызеишь? Иудыруеи шәҩык, зқьҩык рахьтә ас иҟоу аӡәы деиқәхар ауеит имҳәеи, ани аполковник гәаҵәажәпашәа иҟоу, уи хымԥада Маџь иакәхоит шьҭа. Нас аҩны ҳанлеилак ҩахьхьи ақыҭаҟны ҳцаны, хәыцеиқәаҵәа злам зтәыҩақәа ыршаны зҟәаҟәа иқәу, игызмалӡа зылақәа ааԥшо шьтәа дуӡӡак лкажьны, ахы ахагылаӡамызшәа иаахҳарффоит. Ҳаиашьара ҳаарыԥхьаны «Хыхь иҟоу» ҳәа алҵла ҳаҵагыланы Анцәа ҳиашьапкуеит. Маџь даҳныҳәоит. Нас ҳлатәаны акәац цаҳәцаҳәо, ишшаԥацалаха албыӷьқәа илрықәыжьны, абысҭа афҩы хааӡа, ихаббыла еиларҵәиуа иуны, аҿахрақәа былгьа-былгьаӡа, ҽыгә-ҽыгә илеивҵаԥсаны, ахқәа зыртәо аҩеиқәаҵәацқьа (ашьақарҩы хыхь иҟоу аҟны иаҵанакӡом, ҵасӡам) қьафура ҟаҳҵап. Ҳаҩсҭаахә ҳәа иҟоу дыԥхарсны бжьымшынки бжьышьхаки дрыхцаны, џьаҳаным еилашырҭахь ддәықәаҳҵап.
Асас ицәуҵәахыз – аҩсҭаа итәуп ҳәа шырҳәо еиԥш, ҳаиашьара рзы, «Хыхь иҟоу» ҳәа џьмак ҳзымгәаӷьыр, аҟара жәаба ҳацәԥхасҭахап. Маџь изы ҳаҩны ашаха нахаҵаны иҭитәхозаргьы ҳзеигӡараны иҟоузеи.
Уажәы ҩышықәса раахыс еибамбацыз сыҷкәыни сареи ҳкаруаҭқәа еидыргыланы ҳаиваиоуп Львов агоспиталь аҟны. Ԥхыӡ избаргьы абри еиԥш сақәшәап ҳәа иҟадаз сажәымҭаҽха. Нас ауаҩы сабананаго имҳәааит…
– Аҷкәын ӷәӷәала дхәуп. Ахәшәтәыҩцәа ирылшо акы игрыжьуам, арахь аԥсҭазаарахь ддыргьежьырц иаҿуп. Саргьы издыруеит сан илҿысҵааз ахәраҭәҳәақәа. Урҭ акгьы иԥырхагаӡам ихәарҭамзар, акы ахьырҳәо акы ыҟоуп. Хԥаны
издыруеит, есымша хынтә-хынтә иҳәаны сиҭәҳәоит, ихәрақәа сырӷьароуп, Маџь ида арԥыс дсымаӡам.
Ахәрақәа еималоит, ахәрақәа еималоит, сыҷкәын ихәрақәа ԥшьаала иԥсаҳәоит, еималоит, ибзиахоит, избанзар уи дызшаз Анцәа ус иҭахуп, иҭахуп диргьежьырц ҩаԥхьа аԥсҭазаарахь, избанзар, иан рыцҳа дыԥшуп аҩны лыла ҭраа. Дыԥшуп, дыԥшуп ан агәаҟ.
Дырҩегьых иааит сыззыԥшыз асабша. Сыҟан Львовтәи ауахәама ду аҟны. Сидикылеит Ацқьа-апап. Сшьамхышгыланы сӷьаҵәыӷьаҵәуа сагәӡит ахьхьа-хьхьаҳәа ихәда иахажьыз ихьӡырку аџьар цаӷьцаӷь ду. Ҩынтә-хынтә уи аџьар еиҭа сагәӡуеит ҳәа салаган имуит, сыжәҩа санкны сиргылеит. Кавказ ашьхақәа ирықәнауа раԥхьатәи асы еиԥшын инеибынеиԥшны апап ихахәы, ижакьа. Иара ихы-иҿы ианыԥшуаз аразреи, аҳалалреи акәын ирныруаз ихахәгьы ижакьагьы. Ипашәӡа, игәӡаӡа, ибарақьаҭха игәышԥы илахысуан, ихәда иахаз иџьар еилыџьџьаауа, уа иалатәан Аԥсы-цқьа.
– Узыргәамҵуазеи сыҷкәын. Ари адунеи гәамҵра агӡам, ус ишоуп иара. Зегь иаҳхылаԥшхәу, зегьы збо, зегьы заҳауа, амч ду змоу Анцәа – апап иарӷьа напы ҩышьҭихын изқәа зҩычоз ақәыршәгьы ҩхагаланы Анцәеи Аԥааимбарцәеи еилаџьу-џьууа рсахьақәа зыдсалаз аҭӡамцқәа рахь сынхьаирԥшит.
– Абарҭ ҳрымҵаныҳәалароуп еснагь. Утәа абра, умыццакыкәа исаҳәа сыҷкәын узыргәамҵыз, уаазцаз сара сҟны.
– Сара шьҭа схәыҷӡам, хынҩажәа шықәса сырзааигәоуп, сыҷкәын ҳәа зсоуҳәои.
Ари ақәра ауаҩы иарԥысымҭа данҭагылоу аамҭоуп!
Иасҳәеит апап рыцҳарас сзықәшәаз, сыҷкәын заҵә ашәарҭа бааԥс дышҭагылоу, иблыша автомат хқәа ҩба ихы-иҿы ԥхасҭатәны ишалҟьаз. Ахәшәтәыҩцәа дацәынхом ҳәа шсарҳәаз.
–Дхоуҵома сыҷкәын, ҳазшаз Анцәа ду, ҭаацәала дышәгәалашәыршәалома аҩны, мамзар иахьа агәаҟра уанҭагыла уи ицхырааразы сара сахь уаау? Уалоума акоммунисттә партиа, уалазар иунаҭеи бзиарас, ма уара иоуҭеи бзиарас? Ауаа рзын цәгьара ҟауҵахьоума, ма бзиарас ирзуухьеи? Уҷкәын
дырхәижьҭеи иҵуеи? Уабшьҭра, ма уԥшәмаԥҳәыс лабшьҭрахь иакәым џьара акыр ҟарҵахьаны, иаҳҳәап уаҩшьрак, ӷьычра дук егьи зҳәаз еиԥш Анцәа ицәымӷу акыр ҟарҵахьаны удыруама? Ауаҩы иитәым игар ихаҳаӡом, қәнамгала ауаҩшьра ҟаиҵар иара ихьымӡаргьы ишьҭраҟны иаҳа иахьцарҭоу џьара икшоит. Абарҭқәа рзоуп сызуазҵаауа. Дад, суҳәоит мцрак наламҵакәа сызҵаарақәа рҭак иҷыгә-ҷыгәӡа уанзавамло иҟоуҵарц.
Амц анакәха, акы самхаҳәахьеит. Акоммунисттә партиа уалоума аниҳәа, мамоу сҳәеит, сидимкылар ҳәа сшәаны, апапцәа уи акоммунисттә партиа шырҭахым здыруан азы. Иара имаҳазшәа ҟаиҵеит, имаҳаҵәҟьазаргьы сыздыруам аха.
Изҵаарақәа иааԥыҵәҵәа-ԥыҵәҵәаны рҭак ҟасҵеит.
– Салоуп сара акоммунисттә партиа. Уи апартиа иаҭаххар ашьхақәа арбгоит, амшын ҭанарбоит, ажәҩан икыду амра шеишеи дуи амза хьшәашәеи лбааганы, адгьыл аҟны илаганы, иҵегьы, махәҿеилҳәала, асоциалисттә еицлабра рыбжьаҵаны, ажәлар рымаҵ ауа иҟалоит анырҳәалак, адгьыл ҳшьамхы нарсны «Амин» ҳҳәон ауаа. Уи акәындаз, аеҵәақәагьы ласкьаганы акыр адгьыл иазааигәаны икнаҳатәуп, амра анҭашәалак адгьыл дара идырлашаратә ҳәа агәы иҭан акоммунисттә партиа, шьҭа уи иахьӡоу иахьымӡоу сыздыруам акәымзар. Амала шаҟа иԥшӡахарызеи аеҵәақәа акыр иласкьагазар, еилаџьуџьуа ҳазхарагьы иҳамбалози шьири!
Иаҳҳәап иснаҭаз. Еснагь лахь соуан, апартиа алцара аҟынӡагьы снаргахьан аизарақәа рҟны, аиҳабыра ирыгу-ирыбзоу сахьалацәажәоз азы. «Уи уара иуусым, аиҳабыра ирылабжьаша дара реиҳабыра роуп», – ҳәа атыҟҳәа саҳәцә слықәыкшаны лахь сырҭон. Уи иҳазгәакьоу акоммунизм лашахь ҳкылызго, акоммунисттә партиа хазына акритика аназызулак иснаҭоз ауп.
Шьҭа сара иасҭоз. Апартиа амаҵуцәа сареи сҩызцәеи рыла рыԥсы ҭоуп, руалафахәы ҳа ҳауп ирызҭо.
Ааи, Анцәа дхасҵо салагеит аҵыхәтәантәи аамҭазы. Ҳара Нцәахәыс иаҳдырҵоз акоммунисттә партиа акәын.
Салоуп сара акоммунисттә партиа. Анцәеи уи апартиеи излеиԥшу акы ыҟоуп. «Иа, Анцәа улыԥха-угәаԥха ҳаҭ, жәлары ирзеиӷьу Анцәа иҟаҵа» анаҳҳәалак, «Амин» ацзароуп хымԥада. Убасоуп апартиагьы. Апартиа абас аҳәеит анырҳәалак, уи иаҳәаз ииашоу ииашаму ҳәа азхәыцра акәымкәа, ашацаҳәа уааҵҟьаны, улахь-уџьымшь ааӡатәны «Амин» уҳәароуп. Избанзар, абзиа ҳҳәааит, апартиа аҵкьыс иҟәышу акгьы ыҟаӡам, уажәы уи апартиа ибааны афҩышәшәа иго аилаҳара ианалага, Анцәа иахь ҳаиасит. Иахьынӡаҳазнаго сыздыруам аха… Абарҭ зегь аниасҳәа иҭынчҳаҳараӡа исзыӡырҩуаз апап маҷк дааԥышәарччеит, абҵас сҟәаҟәа ааишьышьын, уаҳа акгьы ахимҳәааӡеит.
«Сыҷкәын дырхәижьҭеи абар шьҭа ҩымчыбжьа ҵуеит, аиарҭа дагәылоуп», – сӷьаҵәыӷьаҵәуа снеиҿаԥшит.
– Дацәынхоит, дад, дацәынхоит, сара Анцәа сиҳәоит, – иҳәан апап, Анцәа исахьахь ихы ҩарханы дҟәындҟәындуа акы иҳәақәеит, нас ихәда иахыџьџьаауа ихшьыз, ижакьа ԥшаах иақәыз ихьтәы џьар (ихьӡырку ихьтәызу цқьа исзеилымкааит) иқьышә надикылеит, иааиркәамкәамын.
Бшьҭрала уаҩшьрак ӷьычрак ҳәа иҟарҵахьаз сара исыздыруам, егьсмаҳаит, сахааным. Амала ауаҩшьрақәа ҟаиҵеит саншьа Кьахь Ҳаџьараҭ, ҭауади-аамсҭеи иареи анеимхацәгьаха, датәарымбо ианалага. Иаргьы аҽшьра ахықә днықәдыргылан иҽишьит.
Усҟан уи иахьӡыз ажәытәра даҿагыланы ахақәиҭраз дықәԥон ҳәоуп, уажәы иааргаз аҿатәра ҳара ҳаҿагыланы ажәытәраз ҳақәԥоит умҳәозар, уи ҳаналгалак ҳахьцо сыздыруам. Ҿыц иаарҳәны ҳаиҭалагозар акәхап.
– Алашьцараҟноуп афымцалашара ахьыӷәӷәоу, ус ауми? Аҵхабжьон аҽыԥҳәа афымцалашара анааурклак, алашьцара неиԥхьбаны, илаша-лашауа иааҟалоит. Ус анакәха, даара амч ду амоуп ауаҩытәыҩса ирҿиаз афымцалашара, аха зхьышьаргәыҵа ҳакәыхшоу Анцәа ирҿиаз Амра, Амза, Аеҵәақәа? Аҽнышьыбжьон Анцәа имра анылаша-лашо афымцалашара арки акраҳәозар убап, – иҳәеит апап хаҿыраз. – Ҳаиҳа зымчу, зегь зымчу – Анцәа зырҳәогьы убри азоуп.
Апап зны илахь аимаирццеит ауаҩшьрақәа рыӡбахә анысҳәа, нас ажәытә аамҭеи аҿатә аамҭеи санрылацәажәоз игәалаҟаны, дақәшаҳаҭны ихы ацирҵысуан, дагьԥышәырччон.
Нас иасҳәеит арыцҳацәа, – амҩан иҳәо итәоу ауаа збар, исымоу капеи-чапеиқәак шрысҭо, сышрыцхраауа. Апап уи игәамԥхеит. Урҭ ус рзызуз хыхь иҟоу ҳазшаз Анцәа ду иоуп. Иҟарҵахьоу рыгәнаҳарақәа рхырхразы иртәеит, уара урыцхраауеит, даҽазны иҟоумҵан, Анцәа уиҿамгылан, ацхыраара ҟоуҵартә улшозар, аӷарцәа рҟны асаби дир, ихчы ак наҵаҵа. Уажәы, иахьа узыргәамҵуа уҷкәын заҵә еиқәырхаразы дырҩегьых Анцәа ҳиҳәап, абна наҟтәирахь ацәашьқәа хахаӡа иахьарку ахь ҳнеип – иҳәан уахь ҳҿынаҳхеит. Нас Анцәа исахьа днамҵагыланы Маџь иеиқәырхаразы дматанеит ҩынтә-хынтә.
Ауахәама амаҵ азызуаз ашәеиқәаҵәа иҭалаҳаз ԥҳәыск даасыдгылеит. «Ауахәама уҭаларц уаама», – лҳәан, «ааи» сҳәеит. Уи ауахәама аҩныҵҟа сҭагылоуп дызхаҵаа сыздыруам. «Рыцҳарас акыр уақәшәоу ма ус уааиу», лҳәан дсазҵааит. – Уигьы иласҳәеит сзықәшәаз-сзынԥаз зегьы.
Еҵәаџьаа реиԥш еилаарцыруа ана-ара иахьабалак еилагылан ацәашьқәа хха-ххаӡа, ахаатәфараан ауадақәа шыҟоу еиԥш. Ари аԥҳәыс дсаԥгыла, дсыхӡыӡаауа слыман лҿыналхан, раӡныла ичаԥаз ҿаԥара хәыҷык аҟны сналгеит. Уа аишәа иқәын зоурахкы уҭаху ацәашьы ҟаҵақәа. «Аҭаацәара шаҟаҩ шәыҟоу аҟара ацәашьқәа аахәа, иаркны икыдҵа», – лҳәеит. Ацәашьқәа абазк инаркны хә-мааҭк рҟынӡа иаԥсан. Ишылҳәаз еиԥш аҭаацәа ҳацԥхьаӡа ацәашьқәа аасхәеит. Абазк-абазк иаԥсаз ԥшь-цәашьыки хә-мааҭк иаԥсаз цәашьыки – Маџь изыҳәа. Иҭацәыз, амацәазҭрақәа иреиԥшыз акылҵәарсҭа ҭшәшәаақәа инырҭаргыла аарҭаргыланы амца нарыцрасырсит. Нас шьҭахьҟа снаскьан, сыла ҭраа, иххаӡа иасыркыз сцәашьқәа срыхәаԥшуа снагылеит. Ус акәын ара еизаз ауаа зегьы ишыҟарҵоз, доусы рҭаацәарақәа рлахьынҵақәа абарҭ ацәашьқәа ирыӡбар акәын. Амца зыцрарсу ацәашьы хымбкьылакәа, аҽырманшәаланы, ишынеибакәу илеилаблы,
илеикәаӡҭ ицар уи зызку – ауаҩ иразҟы бзиахоит. Абри ауп ауахәамаҟны ацәашьы аркра иаанаго. Абар уажәы саргьы сылақәа ҭраа шьҭахьҟа снаскьаны сцәашьқәа срыхәаԥшуеит. Аиҳарак хә-мааҭк зыхҭнысҵаз ацәашьы ауп сыԥсы-сыԥсықәара зегьы зхьынҳалоу. Уи еикәаԥхо, еилаџьуџьууа абз хәыҷы наҭааҭо аилабылра иаҿуп.
Ацәашьқәа реиԥшҵәҟьоуп ауаагьы жәпаны ишеилагылоу. Иахьа Анцәа имҵаныҳәара иамшми! Сынрылаԥш-аарылаԥшуан, нас ахьтәы рахәыц ссирқәа рыла ичаԥаз аԥааимбарцәа рсахьақәа сырзыԥшуан. Ус аҟаԥыҳәа иаасгәалашәеит анҭ иасыркыз сцәашьқәа. Ассир, алакә, акаамеҭ!! Ацәашьы ссақәа ԥшьба иасыркыз ашьшьыҳәа ибылуа алеира иаҿуп, егьи… Маџь итәы – ицәашьы ыҟаӡам. Ааи, иҟаӡам, изҭагылаз акылаара ҭацәӡа иҟоуп!! Иблызаргьы аҭыԥ ҭацәуазма, зынӡа ашьҭамҭагьы ыҟаӡам, гәырӡ-шашәаӡ инкылахәаша ишԥаца? Суазыруа, хгарҭа сымамкәа саақәхеит. Иҟалеи, уаҳа иамуӡои Маџь уара узыҳәа, ыы, абааԥс, иҟалеи? Сабацари, сабаԥшаари, иаанагои ари, ыы? Саҩсҭаахә абрагьы дсызцәырҵма?
Убри аамҭазы шәеиқәаҵәала иҭалаҳаз, ани ацәашьқәа саазырхәаз, ԥасатәи аԥҳәыс даакылсын, ԥшьшьала сыжәҩа лнапы наҵылхын, ауаа жәпа сынрылга-аарылго алтар ахь сдәықәылгалт. Уа аԥшқа дыкны Анцәа иан лсахьа ахькыду ҳанынамҵагыла, лнацәа нақәылкит ари аныха аҵаҟа аҿҿаҳәа еилблаа-еилблаауа инеиуаз Маџь ицәашьхәы. Оҳ, гәышьа, сҳәеит саргьы. Анцәа иани илгәыдкылоу аԥшқеи рыла ҭраа Маџь ицәашьы аблышьа «ргәы иаахәаны иахәаԥшуеит». «Ари арахь иабаанага?» – сҳәеит уамашәа ибаны. «Арахь сара соуп иаазгаз, ахә ду зыхҭнуҵаз ацәашьы иахьаҭыԥыз иҟоумҵеит. Узықәшәаз арыцҳара – уҷкәын игәаҟҵәаҟрақәа Анцәа иан лылаԥш иахьыҵашәаша, лшьапаҟны ацәашьҭра иаласырст. Шьҭа уахәаԥшла ишыбылуа, сара сцеит», – лҳәан ауаа рацәа дынрылашьшь-аарылашьшьуа дцеит. Сара сҿажәкны Маџь ицәашьы сшахәаԥшуаз илеимгәаблы ицеит. Анцәа иани аԥшқеи уи «ргәы иаахәаны иааԥышәырччан, игәабзыӷуа иаасҿаԥшит». Саргьы сшьамхқәа ласкәантраӡа, сылахь-сыџьымшь ӡатәны ауахәама сыҩдәылҟьан агоспиталь ахь сеихеит.
Иахьа ихы-иҿы хыртраны иҟоуп, сара ахәаша. Агыларагьы азин иоуеит, дызгылозар, илшозар. Ихы-иҿы хыртып, аха сышԥанаҿаԥшуа. Ахьшьыцбеиԥш зыблақәа ҭыԥхаауаз, зхы-зҿы шеишеиуаз сыҷкәын кьалантар, иуԥшрахарызеишь анаџьалбеит. Иӡамҩеи иԥынҵеи еимадахоит, аха уи аамҭала ауп, иџьымшьи – ицламҳәеи… урҭгьы егьырҭгьы зегьы нас, нас еибгала ара ҳҭыҵны ҳазцар, Москва ыҟоуп, апластикатә ԥҟарақәа ҟарҵоит, абра ҳазҭыҵыр, абра ҳазҭыҵгәышьар знык…
Ашьыбжьон еиԥш аԥҟаҩи амедицинатә еҳәшьцәа ҩыџьеи аакылсын Маџь ашьшьыҳәа дҩаргыланы, наҟ-ааҟ иниҵагыланы, дрыманы ицеит ихы-иҿы аҿаҳәагақәа ԥдыртларц, аш амҳәаны икарыжьырц. Маџь дгылеит, дныҟәо дцеит ишьапқәа рыла. «Иамур ацхыраара уаҳҭоит, ацинк кәыба дҭаҵаны, асолдаҭгьы дуцаҳҵоит» зҳәаз аполковник дабаҟоу? Исаса сҭагыланы аҿҿаҳәа иԥызжәон, дабаҟоу иара? Маџь шьапыла дныҟәеит. Иԥшқара, ихәыҷра, дкаҳабӷало аныҟәашьа аниҵоз, раԥхьатәи ишьаҿақәа еихго иҿанынеиха асҟак сымгәырӷьазар ҟалап уажәеиԥш. Ԥыҭрак ашьҭахь амедицинатә еиҳәшьцәа руаӡәы са сыҟны дааит. «Уҷкәын иҿы хаҳтит, даара иԥшра цәгьахеит, аха уаргьы уҽурӷәӷәароуп, акагьы идумбалазшәа уҽыҟауҵароуп, асаркьа дацәухьчароуп, зынӡа асаркьа имбароуп, апластикатә ԥҟара изыҟашәҵаанӡа», – лҳәан дааикәҟьашан дындәылҵны дцеит.
«Иԥсы соузааит иԥшра цәгьахазаргьы, дхаҵоуп, Москва даагап, иахьеиҳау даагап, акырҳамазар иара изоуми изҳамоу, ихҭнаҳҵап,» – сҳәон сқьышәқәа ыркәамкәамуа, ус иаргьы дааҩнаргалт ҳпалатаҟны…
Ааи, дааҩнаргалт, аха иааҩнаргалада., «ааит, Камаџьа шьҭа ара уааины ухы нықәҵеи, ухаҵами абааԥсы, ахаҵа дызқәымшәо акгьы ыҟам», – ҳәа сҳәарц сналаган, аха ианаму, ус ижәҩа аанкыланы ииарҭа днықәсыртәеит. Ицәгьоуп даара уҷкәын изы ас аҳәара, аха аҵабырг ҵабыргуп, мҳәашьа сымам. Амаамын ахаҿы зеиԥшроу иаадыруа ауп, уи азмырхакәа дырҩегьых ахаҿы ԥхасҭоутәыр – нас узаҿаԥшуоу? Убас дҟарҵеит напымыӡәӡәа иаҳамкуаз Абдул-Чабдулаа зыхьчоз ҳаҷкәынзаҵә.
– Папа, сԥынҵа збаӡом, иҿырхма ахқәа исылҟьаз?...
– Мамоу, Маџьа, мамоу, дад. Уԥынҵа агәыцә ԥҵәоуп, маҷк инааны уӡамҩа иадлеит, аха, уи мариоуп – Москваҟа…
– Папа, ӡы хьшәашәак сымазар изжәуан, ах, ҳҵеџь аӡы зыԥсази абыржәы.
– Уажәыҵәҟьа, Маџь, – аҵәца аашьҭыхны сындәылҵит, иҳацыҩназ асолдаҭ дааныжьны. Аҵәца азна ахырҵәӡҩа сыманы санааи… санааи Маџь аҭӡамц ахь иҿы рханы аиарҭа дагәылаиан, дқьыз-қьызуа, деиҵақьы аҵәыуара даҿын. Иҵаҟа адашьмаҿы асаркьа ҟәыбаса икаԥсан. Иҟалеи уара, сындәылҵны сааиаанӡа ҳәа асолдаҭ ҷкәын хәыҭхәыҭла сыниазҵааит. Уи иҳәеит Маџь ихчы саркьа дук ааҵхны дшанԥшылаз, нас асаркьа кыдҟьаны ишԥиҽыз.
Аҟәыҿыҳәа сахьнықәтәаз скаруаҭ сықәтәан. Сара сакәзу сыншьан акәзу уи акаруаҭ иқәтәаз цқьа исгәалашәомызт.
Аҵәыуара рҳәеит ҳәа, Маџь дхәыҷны иан усура данцоз, дсышьҭуам ҳәа дӷьазкны данҵәуоз еиԥшҵәҟьа дгәынқьны дҵәуан, дӷьызкны дҵәуан, дыҳәҳәаны, игәы дҭаҳәҳәаны дҵәуан. Ихы злагәаны иикыз ахчы, аӡыршы иӡааршьызшәа ахылҩаԥсылҩа ҩеиуан.
Ишьапқәеи инапқәеи қыџьқыџьуан, нас дшынеибаку дҵысҵысуа далагеит. Иауеи аасгәахәт саргьы, адгьыл аҵан ҳаҟоуп, сымч иқәымхо, исылымшар ҳәа сшәон. Дсыршәыкьуеит ҳәа иаԥшьызган, дымчны дсацәажәо далагеит, ахаан жәахәахәак сазымҳәацыз сыҷкәын.
Амедецинатә еҳәшьа дааин, ишысҳәа-шысҳәоз иҟашәҵеит шәбаашәт, лҳәан иуадышххараха адашьма иқәыԥсаз асаркьа ԥҽыхақәа иааидыҟәшәаланы, лнапы ҟәымшәышәқәа иныргәылаԥсаны, илықәшәацәгьаны дындәылҵны дцеит, лхалаҭа ҟәаш ԥырԥыруа.
Дқьызқьызуан, дқьызқьызуан, дҵәиҵәиуан, дыӷзуан, аиаҵә кыдиԥаауан, абна илоу ашәарах иҵәуабжь раҳар, дрыцҳашьаны дҳаршәыкьуеит ҳәа изаарын. Дыхәҷума Маџь, ҩажәи ҩба шықәса дырҭагылоупеи, ас дышԥаҵәыуа, иԥхашьарами? Дхәыҷымкәа, нас дҭаҳмадоума? Ҩажәа, ҩажәи ҩба шықәса, хәыҷрами, ҷкәынрами. Аԥшӡара иакны иагоз арԥыс, иацы
аҭыԥҳацәа ссирқәа звагьежьуа изеиҽырбоз, иахьа длыҵапҟа дышԥаца. Иааиԥшрахазеи. Шьҭа уи ҩаԥхьа ргьежьышьас иамоузеи, измада уи еиԥш амч?
Маџь дышгәынқьуаз, игәынқьра ԥсыҽхо, имч илӡаауа мацара, маҷк дааиқәтәан, дынҭаҳәахаа дыцәеит, иан агара дангаралҵоз игәыҟаҵагаз лшьышь наани дарцәазшәа драҳаҭны. Уцәа сарԥыс, уа наани. Уан даанӡа умҵәуан, уан даар улкәабап, улшьышьып, хәыҷ қашькгьы науҿалҵап, иузҳар, сыҷкәын заҵәы уаԥсахар, ҭыԥҳа ԥшӡакгьы дузаазгап. Ааи, дузаазгеит аҭыԥҳа ԥшӡа. Ус иааргалааит Афганисҭан иацрымӡаауа ҳҳәынҭқарра ахагылаҩцәа рыхшара. Нас акәымзи ацара аныркуаз, изакәызгьы анырдыруаз. Дыцәан, аха дгәынқьуан, дгәынқьуан...
Абдул-Чабдул, ауаа еиқәаҵәа дамыӷақәа, ҳара ирылаҳхи, ишырҭаху инхааит – инҵәааит, урҭ зҭахымгьы даргьы аҿақ-сақҳәа рыхқәа еинырҟьалааит, ҳара усс иҳамоузеи, ҳқашь злам ҳамҳаҵә залаҳшьри, ҳсызбал зынҭәалам ҳҿаҵа зӡааҳшьри. Ыы?!
Адунеи иқәу ауаа зегь реиҳа илахьынҵацәгьоу ҳәа аӡәыр дҟаларушь? Уи аҳәара цәгьоуп, ари адунеиажә аҟны иҟамло иҟоузеи, ак аҵкьыс ак еицәоуп рымҳәои. Ламшьаҵә рыцҳа, дзықәшәаз алахьынҵацәгьара еицәоугьы ҟаларушь?.
Маџь ихәрақәа ӷьаны, ихы-иҿы зегьы шәахсҭа мацарала «иҩычаны» ианаанха (аибашьра ииасуеит – ашәахсҭақәа нхоит), ԥаса избац, алаф, алаӡб ҳәо ихәмаруаз иччоз иакәымхеит, зынӡак даҽаӡәхеит. Раԥхьа иргыланы аҿымҭра. Шьыжьы инаркны аахәлаанӡа апалатаҟны ҳаидтәалан аҟыт мҳәо. Ахәцәа зегьы амаца иасуан, аҷҷаҳәа еицәажәон, ҳаргьы амаца ҳасуан, ахәхәаҳәа ҳқәыԥсычҳауан. Амаца асра ҳгәы анԥнаҵәалак, ҳҩагылон, ауадаҟны ҳаалеиҩеиуан. Сара сакәын илеиҩеиуаз, иара акаридор аҟны игҿасоу асаркьа днадгылон. Уа дадымҵӡо, дымҵысӡо дадӷьаланы ихы-иҿы дахәаԥшуан. Нас ииарҭахь дааины, иҩнапык ихы-иҿы иакәыршаны ҿыцха дион. Диан, диан, диан, нас ижәҩахырқәа ҵысҵысуа иалагон, агәынқьрагьы, ақьызқьызрагьы зегь уа инеицылон. Иӡырҩашха илаӷырӡқәа иҿыкьааса ицон. Сара дсыршәыкьуеит ҳәа салагаӡомызт, уи ԥысшәахьан, акгьы алҵуамызт. Иара иҿҳәара иара идыруан, дкарахаанӡа, имч илӡаанӡа дҵәуан, нас аҳаҭарчы аԥсыԥ аноурыжьлак еиԥш дааиқәтәон. Днеины иҿы иӡәӡәон, ииӡәӡәоз ҳәа акгьы ыҟаӡамызт акәымзар. Ус ҳашнеи-шнеиуаз ацәажәарагьы далагеит, амала апатефон иаҿахаз апластинкеиԥш акы акәын дцо даауа ииҳәоз. «Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар убри сара соуп» – иҳәон. Аа, абри ажәа шьыжьы инаркны
хәлаанӡа аԥа ииҳәо, аб дӡырҩуа иҟалар, насгьы уи ҽнак-ҩымш ракәымзар, мызки мызки-бжаки (цқьа дыӷәӷәахаанӡа агоспиталь дыҭрыжьуамызт, ашьа рацәаны ицәцеит, дыхәны аеропланла дахьынӡааргоз, даара дыԥсыҽын) иуаҳауазар? Иуадаҩхап, даара иуадаҩхап. Дтәымуаҩызар, днаскьагазар уиҵаҟьап, наҟ уиԥырҵп, аха уҷкәынзаҵә думаны адгьыл аҵан, иуанда-иуабда, агоспиталь шәҭоуп. Амца зыцрашәаша агоспиталь (ахәцәа аламҵакәа) уахыкымзар уахык акәыбақәа ҭыргоит, урҭ рцынхәрас ахәцәа ҿыцқәа ааргоит, урҭ рҭаацәагьы ааины иаарыдтәалоит. Абри ҳаҿуп иахьа мшымыхәла. Адәахьы ԥсҭҳәоуп, наҟәоуп, арахь ԥхынроуп, амра ахаҿы збахьада умҳәозар. Урҭ ахәцәа рыцҳақәа рҭаацәа гәаҟцәеи сареи ҳаибадыруеит, ҳнеидашшыло, ҳхырқәақәо, ҳлаӷырӡышо ҳаидтәалоуп. Дасу ҳгәырҩақәа, ҳхьаақәа ҳҳәо ҳаналагалак ар хәшәтәыҩцәа: «шәмашшлан ас, хар шәымаӡам, ижәдыруазар, хар шәымаӡам, зыҷкәынцәа акәыбақәа ирҭаҵаны иҳашьҭуа анацәеи абацәеи роуп арыцҳақәа» – рҳәон. Убри ауми ак аҵкьыс ак еицәоуп захьӡугьы.
Иаха еропланла солдаҭк дааргахт, аха днымхар ҟалап, ӷәӷәала дхәуп, аоперациа изырун, уажәгьы далымҵӡацт рҳәеит. Ара усгьы уаҳа ус ҳамаӡам, ажәабжь ҿыцқәа неибыҳәо ҳтәоуп. Рыцҳа, дыҵәрышкәаӡа зеижә шықәса абыржәоуп данынарҭагыла рҳәеит, иан лыда ԥсы зхоу аӡә димамзаап. Чукоткатәуп. Адырра лырымҭаӡацт макьана, иҟало рыздыруам, Петров ижәлоуп рыцҳа иара. «Иа, Анцәа, уҟазар, деиқәырха, абри зан заҵә лыда ҭынха дызмам, иахьа Львовтәи агоспиталь аҟны иааганы иҭадыршәыз аиаҭым», – ҳҳәон ҳаргьы, Петров изыҳәа ҳгәаҟуа ҳахьтәаз.
Иахьа оқтиабр агәҭа ааиҩаҳшеит. Шеит иккаӡа. Апалата аԥенџьыр аартны агәарԥ сынҭаԥшит. «Ҟәырр-сырр, ҟәырр-сырр» ҳәа еилаҵәаҵәаны аҳәыҳәқәа гәыԥк ана итәоуп, гәыԥк ара итәоуп, ирымҵарыԥсаз рхәы иамҵкласуеит. Ааԥнушәа анаҟә хшьшьыла ихуп. Ара ҳааижьҭеи наҟәымзар акгьы сымбацт. Ажәҩан еснагь аӡы аҿыҵыхәхәоит, анаҟәгьы иааимаурӷәӷәар иӡлачуп, аҵәҵәаҳәа аӡы лалҵхәуеит. Аҳәыҳәқәа, аԥсақәа, аӡылачнаҟәқәа, ахәцәа рхәы зырмазеиуа асолдаҭцәа
реилеиҩласра, акәыбақәа, алаӷырӡқәа, агәынқьра, ашьа, аа, абарҭ роуп абра иҟоу, агоспиталь аҟны, уаҳа иубари.
– Нас, Маџь, иахьатәи ҳапрограмма шԥашьақәҳаргыло, акы ҳнацҳаны ҳмаца ҳалагома, нас аԥошьҭаҟны ари асолдаҭ (ҳара иҳадырҵаз асолдаҭ) дҳашьҭуеит, уани уаҳәшьцәеи шәҟәы аарышьҭзар аабоит. Иаарышьҭзар аҭак ҟаҳҵоит. Ус ауми?
– Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар убри сара соуп.
– Уи смаҳахьеи Маџьа, исаҳахьеитеи шәынтә, ҩышәынтә, хышәынтә. Ирласны ҳаурыжьуеит, нас аҩныҟа ҳцоит, уа дгәаҟуа дузыԥшуп уан, убас уаҳәшьцәа. Нас ара ҳгәы ԥызҵәаз ақашьфара ҳаҟәыҵуеит. Абысҭа еиларҵәиуа иуны, апырпылџьыкеи ахәысхәеи иарганы аҟәыд цаҳәцаҳәо, ашәхарҩа асақәа ҟаԥшь-ҟаԥшьӡа абысҭа ҿахрақәа иргәыларшьшь, нас акаҵахәыр сызбал ҿа еилԥхаауа ачычанах гәаҩа хәыҷы хыхәхәала, ашша алҵәҵәо ажьҵаа, ԥаса акыршаҳфалац умдыруеи Маџьаа… Мамзаргьы уан абаҳча дынҭаланы, дәрышьаа ҳәа акәытқәа даарыԥхьаны, аџьықәреи нарымҵаԥсаны атах-сахҳәа дынрылас-нрыласны, акәытқәа ҩышьҭых-ҩышьҭыхны аԥхныг еиԥш иаҳа ихьанҭыџьу аарылхны иааулыркуеит. Уара аҳәызба цырцыруа икны угылоуп, атырқҳәа ахы ахаӡамкәа иахукәыцәаауеит, инауршәуеит. Иара ашьацра илабаҭбаҭуа иалагоит. Аҩызцәа акәытқәеи арбаӷьқәеи шанханы иакәшаны иаагылоит, иԥшуеит, уамашәа ирбоит, рыла иабо рызхаҵом абас «репетициада иаразнак иаалырҟьаны рҩыза шьацәхартәуа акәашашьа ахьаҵаз».
– Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар убри сара соуп.
– Нас ҳаннеилак раԥхьа иргыланы ажь ҳҭаауеит, аҩ ҿа ҭаҳҭәоит, аҩы злакәанҷараӡа, уԥаҵақәа кыдҵаны иужәлап, уҩызцәа анааилак.
– Сҩызцәа анааилак ари амаамын абаажәга ҳәа уамашәа ибаны схы-сҿы иахәаԥшлап…
– Уи аҿҳәарагьы мызкоуп иамоу, нас Москваҟа узгоит, уа апластикатә…
– Схы хҵәаны ԥасатәи схы ахадыргылома?..
– Аԥҳал азна аӡы каҭәаны азна узышьҭыхуам Маџьаа, аха ишыҟарҵо умбари, џьара шәахсҭа хәыҷык нымхозар сыздыруам акәымзар, ухы-уҿы кәаԥӡа аԥаса ишыҟаз еиԥш иҟарҵоит.
– Амшын аҟны сцаны алыхәҭа азна аӡы шьамхахьала сныҟәо иаазгаанӡа Анцәа уимшьааит саб.
– Уара ухаҵами абааԥсы, абас ушԥацәажәо. Ҳахьыҟоу умбаӡои уара, дгьыли-жәҩани рышьхәа ахьеиларсу ҳааины ҳтәоуп, иҳауада, иаҳҭынхада, иҳацхраауада… сзеиԥшрахаз умбаӡои уара сара? Алаба наа сзахысуам, уара усмыцхраар аҩныҟа ҳазцаӡом…
– Сара аҩныҟа ацара сгәы иҭаӡам, исымҳәар умуазар. Уара уца, иузынхаз ҩыџьа унапы рҭахуп, аԥҳацәа иумоу макьана иааӡатәуп, урыгымхааит. Сара стәы салгеит, иӡбоуп. Сара арра сандәықәырҵоз ауха избеит ԥхыӡла са стәы сшалгоз, ауха сиаҵәахә хәхәаӡа илкыдшәан, уажәы-уашьҭан иаангылап ҳәа сыла ҭырхаха сшахәаԥшуаз, амшын еиқәара илахәлашәан, илахәлабга ицеит. Адырҩаҽны сангьы уаргьы шәсазҵаауан иугәалашәозар, «иухьи уара, Маџь, уеиқәышьшьы, уҩызцәа рҟынтәгьы ԥхашьарами» – ҳәа. Усҟан сыԥхыӡ атәы шәасымҳәаӡеит, шәрыцҳасшьеит. Абас ауп...
Ишшара ишахьан, агылара ансылымша сиарҭа ԥшьшьала снықәиеит. Маџь иахь сҿы нарханы. Сгылоит ҳәа салагаргьы хьымӡӷ згон, исылшомызт. Иара аҩада игәы рханы диан. Сиҿаԥшуан, аха аҵабырг азы иҿаԥшра агәаӷьра уадаҩын, аҷкәын игәы кыдыҩрит, иахьцашаз ицеит, ус дзыҟалазеи уҳәогьы иҟамызт. Исыԥсыхәузеи шьҭа сара? Дцәажәаӡом ҳәа хьаас ишсымаз, дымцәажәаӡакәа дҿаҳахар иабаргызеи.
Сиан акыр аамҭа аҟаршы арҵуқәа шаҿанаҟәшәоиԥш атаблеткақәа нысҿаҟәшәо, ҳсолдаҭ ҷкәын ҳхәы ааигаанӡа.
Аҷҷаҳәа еивҵаԥса-еивҵаԥса, еиҭаасгәалашәеит Маџь уажәы исеиҳәаз. Изысгәаламшәои шықәсыки бжаки роуп иҵуа арра дыргеижьҭеи. Ауха иҩызцәеи иареи ахьыџьџьаҳәа ачеиџьыка иахатәан илафҳәо-илаӡбҳәо. Ашьыжь ауп иаауцәымыӷхаратәа иқәхәланы дангыла. Иҟәаҟәа иқәлоз ауха ԥхыӡла ибазаап рыцҳа. Аҽны шьыбжьаанӡа иҩызцәа ицын, уаҳа ччаԥшьк илахь иҵамшәеит. Иҩызцәа днаскьаганы ианаагьежь
руаӡәк снаскьеиԥхьан: «Саб иҭаххар маҷк сникылон, макьана арра сишьҭӡомызт, уи илшаратәа дыҟан, атәымуаа дрыцхраауанеи сара сакәым, ӡӷабк лыгәнаҳа сықәсҵеит», – иҳәеит. «Ӡӷабк лыгәнаҳа зиқәиҵеи, аӡәы дырхианы димазар даагьежьыр димгои», – сҳәеит. Аҷкәын днасԥырҵны дцеит.
Усҟан улахь зеиқәузеи ҳәа ҳаниазҵаа, «башоуп» иҳәеит. Иаанагои «башоуп». Ҳазҿу зегь башоуп ҳәа акәызма? Нас иареи сареи ҳанеиԥырҵуаз «папа санаалак аџьма сзушьуоу», – иҳәан, «ада хьаа Анцәа иҳаумҭан аџьма шԥасымшьуеи», – сҳәеит. «Ада хьаа, ада хьаа, сыздыруам…» – иҳәан днасԥырҵны дцеит.
Сгылеит. Игҿагылаз ашкаф сымаҭәақәа ааҭызган аҽеилаҳәара салагеит, аха… сеиқәа сышьасҵеит, смаҟа ыҟаӡам. Сеиқәа смаҟа аҵхны изгоз дызусҭа, ар рҟны, насгьы агоспиталь аҟны, аӷьычра ыҟоума, ҳаӷоу ибааит. Смаҟа амацара кьацәӡа изҭаххада. Ҳхәы аазгаз, ацхырааразы ҳара иҳацыҩнарҵаз асолдаҭ имбаратәа, инцәыҵакшәа иӡара снахәаԥшит, иара асолдаҭ ҟәбас маҟак џаџаӡа имӷоуп!!
Ицәгьамкәа, итыҟӡа «уааилаҳаратәа» мгәак сыман, ара сааижьҭеи ицеит уи, иахьцаҳәа акгьы сымбаӡакәа. Уажәшьҭы маҟада сеиқәа сышьхыҩруа… шашәак сыԥшаан, ахыцқәа инрыҵыздауа иаасыкәсыршеит, иаасырххеит. Амаҟа ссир алҵит уи ашашәа, исҳәаз скалыжьыр ҳәа сшәоу.
Шьыжьхьафара ҳҽазҳархиауеит… Маџь иҿы иӡәӡәоит, асаркьа дуауаӡа дадгылоуп, ихы-иҿы «изхара» избом. Наҟтәирахь акрыфарҭаҟны ҷах-сах, ҷах-сах ҳәа ачанахқәа рышьҭыбжь гоит, ахәцәа – асолдаҭцәа уахь анеира зылшо акрырфоит. Ҳарҭ макьана ҳпалатаҟны ҳаҟоуп.
Сиарҭа ааилырганы Маџь ииарҭахь сниасит. Ихчи иԥхынхызеи аақәхны аҟәардә инықәҵаны, ицәарҭа иқәыз ашьыршьаф акыҷырақәа еиԥхьышьшьаауа аханы сҩеиуан еиԥш, ацәарҭа ахы акы шавыҳәҳәоз збеит. Иҩышьҭысхит, маҭҵас еиларшаны смаҟа ицәарҭа иаҵоуп!! Аҟәыҿыҳәа уа икаруаҭ слықәтәеит. Абри агоспиталь агәарԥ иҭачыз анаҟәа зегьы рҽааиларҵәины, ҭаҷкәымк иаҟараны иааин сыхәда аҩнуҵҟа иҭатәеит.
«Ҟәырр-ҟәырр» – ҳәа иартыз аԥенџьыр аҟнытә аҳәыҳәқәа рыбжьы аарлаҳәа исаҳауан, амедицинатә еҳәшьа агәыр сылаҵаны данца ԥыҭрак ашьҭахь салҵшәа зуит. Асолдаҭ ҵәыцак азна аӡы кны дысхагылан, Маџь акгьы ҟамлаӡазшәа асаркьа дшахәаԥшыц дадӷьаланы дгылан.
Цәымҳала акәымкәа амҳаҵә аанкыланы ҳпалатаҟны игылаз астол длахатәаны акрифеит иахьа Маџь. Дхаҵамхеи шьҭа, ацәымҳа каижьит, агар дгарҵит…
Мызкы еиҳауп ара ҳаҟаижьҭеи, ҽаҩраҭагалара ааит. Уажәы нахьхьи ҳауаажәлар рурақәа, ԥшӡала изфаша, иҭаргалоит, зџьықәреиқәа рыла зца хәыҷқәа еиҵарпапа иҟазҵаз, урҭ тах-чах, тах-чах ҳәа рыԥҳәқәа архра иаҿуп, – џьоукы аҟәақҳәа иасны ажьҭаара. Ҳара инымҵәаӡо, ара иқәымӡӡааӡо анаҟә ҳхаԥаны, ҟәырр-ҟәырр ҳәа ҳгәы аакыдызхӡаз аҳәыҳәқәеи аԥҭека хәшәқәеи, нас сгәы иҭымҵәаӡо ажәа «хаақәеи»… «Адунеи иқәуу зегь реиҳа илахьынҵацәгьоу ҳәа аӡәыр дыҟазар убри сара соуп».
Аҷкәын дыцәт. Сара сылбааны аԥошьҭаҟны сцаны аҩныҟа аҭел сасроуп, иҟоу-иану макьана ҳаԥсқәа шҭоу расҳәароуп. Маџь асолдаҭ инапы данҵаны (смаҟа еиларшаны ицәарҭа иаҵеиҵеижьҭеи ҳалаԥш ихмырԥакәа ихьчара ҳаҿын асолдаҭи, амедицинатә еҳәшьеи, сареи), снаа-наауа, фу уҳәар ахьычԥаԥыр еиԥш схаӷәӷәала аҩада анаҟәа сҩалалап уҳәаратәы (усгьы ара наҟәамзар иҟеи), сцон алада амардуан сылбааны, ҳгоспиталь (шьҭа ҳара иаҳтәуп усгьы нас…) быжьетажк аман, ахԥатәи ҳара иаҳтәын. Слалбаан ҳгәарԥ – аԥсақәеи, аҳәыҳәқәа зхарамфақәеи, анаҟә хьшәашәеи сынрылсын агәашә сылҭыҵын сцеит ҭеласра. Сааҭбжак аҟара сынхагьы уаҳа снымхеит, сгәаҟҵәаҟуа сгьежьны сааит. Маџь ииарҭаҟны асолдаҭи иареи амаца иасуеит. Маџь даасыхәаԥшит, дгәырӷьаҵәа дыҟоуп.
– Иа, хыхь иқәтәоу Анцәа ду, ухьышьаргәыҵа сакәыхшуеит, сагәӡуеит, арыӷьарахь ҳургьежьуама шьҭа, – ҳәа сааҟәындшәындит.
– Иҟоузеи Маџь, уаиааиуеит ҳәа сыҟоуп, ужә аҽша ариизшәа акәыркәыр уччо утәоуп? – сҳәеит.
– Уара уцеижьҭеи абри ф-партиакуп подриад саҵахоижьҭеи.
– Нас уажә уаҵахазар ушьҭан уаиааип, амаца ус ауп ишыҟоу.
– Сара сзыҳәа зегьа коуп, папа, саиааигьы – саҵахагьы.
– Иҟалеи уара уанаџьалбеит, уаиааигьы уаҵахагьы зегь акакәны, бзиак аауҳәар сгәы иаахәар ҳәа ушәома. Амцеилашыра уалҵит, уԥсы нхеит, шьҭа Анцәа иҳәар дук хара имышьҭыкәа Аԥсны лашахь, амра тәылахь амҩа ҳақәлоит…
– Сара сзырччо, сзыргәырӷьо удыруоу, папа? Абыжьбатәи аетаж ауп. Уа иҟалаз уаҳау иаха?
Ааи, уи саҳагәышьахьеит, аха иара иазҳәада, уи ааиарымҳәар ҟамло изыҟалеи? Ари асолдаҭ гаӡа иакәхап иазҳәа, уаҳа иазҳәодаз.
– Ыы, нас, уи аума уара узеигәырӷьо, иҟалеи абааԥс, иухьи уара Маџь?!
– Адунеи иқәу ауаа зегь реиҳа алахьынҵа бзиа зауз уи асолдаҭ ида уаҩ дыҟам.
– Ааи, ааи, даара илахьынҵа бзиахеит, ацәажәара уаҟәыҵны убра амаца уасла бзиа узымҳәозар.
– Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар сареи Петрови ҳауп.
– Ыы, дыԥсыма рыцҳа Петров, уи смаҳаӡеитеи?
– Дыԥсызар ус сҳәозу, аоперациа изыруит, уигьы са сеиԥш ддамыӷаха даанхеит рҳәеит.
– Уаҳа сгәы «иахәаша» бзиарак узҳәозар гәаҭи абааԥс…
Абыжьбатәи аетаж аҟны иаха иҟалаз ҳәа Маџь дызҿыз уи ауп, уа дышьҭан рыцҳа амца зыцралаша Афганисҭанынтә зхы хәны иааргаз солдаҭк. Ихәраӷәӷәа изыннажьит хәшәы змамз ахыхь бааԥс. Ирҳәон уи ахьаа анизааилак дҳәазо аҭӡамц дкыдлон ҳәа, егьараан ахәшәтәыҩцәа ааины дызҟажаша гәырк иларымҵакәа дыхәшәымызт. Иаха аҵхыбжьон изцәырҟьазаап ахьаа бааԥс. Ицшьҭаз, зшьамхы инанагоз асолдаҭ дыҩт ахәшәтәҩы иахь, уи ахәбатәи аетаж аҟны акәын дахьыҟаз, изымычҳаит ицаны иаара аамҭа, аԥенџьыр ааимжәааны дыԥеит. Убри ауп уажәы Маџь дзеигәырӷьо, алахьынҵа бзиа
зауз ҳәа ииԥхьаӡо. Егьи аԥҟара иацәынхаз Петрови иареи рыԥсы ахьҭоу азы илахьынҵадақәоуп ҳәа иԥхьаӡоит. Ааи, сара ахәаша рыцҳа, саазықәшәараны иҟази, исԥеиԥшзи. Ҳазҭыҵрушь абри аџьаҳанымҭра, ҳазкылсрушь ҳаибганы ҳҳауа зҩыдахь, ҳамра царахь, ҳара ҳазҭаху ҳауаажәлар рахь?
Ыы, иарбан ҳара ҳзы иԥшьоу арратә дҵа инаагӡараны иҟоу? Абдул-Чабдулаа ршьамдгьыл ахьчароума? Ацәа ҳцәаны, ажьы ҳжьуп. Ҳара ҳтәы, ҳара ҳҳәынҭқарра ҳзымыхьчар ҳәа ҳшәахоитеи. Уи сҳәеит ҳәа ҳара ҳҳәынҭқарра зхаҳахьчагәышьои, иҳақәлода, ҳазҭахыда, ҳмал еимырҵәаразы иҳақәлозар акәхап, анҵәажәқәа, ҳуаа барақьаҭқәами. Кәтаӷь цырак рнапы ианыршәланы х-мааҭк ҳәа игылоуп абазарҿ.
Афатә ахьырҭиуаз адәқьанқәа рыҟнытә руа-ршәаџьҳәаҩ акы умбаӡо ҳәынаԥыс иҟаз зегьы ықәҵны ибналеит, ицеит аҳәысҭақәа рахь, ма картошк, ма џьықәреик акрырбозар ҳәа.
Абас ауп. Иаҳфо-иаажәуа, ҳашәҵатәы-ҳҟәынҵатәы, ҳԥара-ҳшьара акгьы ҳамаӡам, ҳхәылакха ҳтәоуп, нас џьоук ҳақәлар ҳәа ҳшәаны ар анҵаны иҳамахуп. Иҳақәла егьи ҳәа, ҳара хлаҳәадақәа ҳазҭахыда, ацәҳәқәа.
Ар аужьзар рхы ныҟәрымгози, ауаз ҳәо ана акаруаҭ иқәтәаны амаца иасуа сыҷкәынгьы, иаха абыжьбатәи аетаж аҟнытә иԥазгьы, Петровгьы зегьы-зегьы еибгаӡа ранацәеи рабацәеи ирыдтәаламзаауази рнапы еикәыршаны.
Уажәы ари агоспиталь аҟны иззыԥшу Петров иан лоуп, егьырҭ ахәцәа зегьы рҭаацәа аахьеит. Иара макьана дгыло дыҟам. Иан лахь адырра ҟаҵоуп, аха Чукотка абаҟоу, Львов абаҟоу. Иара дахьиоу апалатаҟны аҷараҳәа ашә аатыцыԥхьаӡа сан лакәзар ҟалап ҳәа дынхьаԥшуеит. Уахынла ма ҽынла даныцәоу, «сан-а-а» – ҳәа арҵәааҳәа дыҳәҳәаны дааԥшуеит. Ԥхыӡырла дааины дааихагылоит, иара дцәырҳаны дааԥшуеит, лара дубар даахә. Ма ацәа далымҵӡакәа дшыԥхыӡуа дыҟандаз, изхара иан димбози. Амҩа дықәзаап лара агәаҟгьы, амҩа-хара. Ус ҳшыԥшыз акәымкәа дааит рҳәеит, нас, дцеит рҳәеит! Изахьӡузеи дааит – дцеит, лыҷкәын иакәӡами дыззаргаз? Ааи, лыҷкәын иоуп… нас, иҟалеи?
Петров ашьыбжьон акриҿарҵан, ашьыршьаф ҟәашӡа иқәыршәны аԥенџьыр ахь иҿы рханы дыцәан. Ари аҽны иахькылнагаз аллаҳ идырп, иҟьалан иаау амра ашәахәақәа, абри аԥенџьыр икылеибаҳәаны Петров ихы-иҿы гәыкы иқәыԥсон, ихы-иҿы чыхәчыхәуазу, ма иан ԥхыӡла деиҭеибахуазу Анцәа идырып, ихы-иҿы лаша-лашо дԥышәырччон. Иаԥхьа астол аҟны иқәын еиуеиԥшымыз асааҭ напхаҵақәа, урҭ шьоук еимхаршәшәан, шьоук еибыҭан. Абри аамҭазоуп аҷараҳәа ари апалата ашә аартны, дкәаԥ-кәаԥуа иан дшааҩнашылаз. Лара дымҩаԥыргон аԥҟаҩцәеи, аполковники, маиорки. Петров маҳашьас имази ашә аҷыжьбжьы игаз, ашырҳәа дааҿыхан днаԥшит уахь. Иан деихытаруа, лыбла гәыӷра ҭбаа ҳалалқәа шеишеиуа, лыҷкәын изы деидараха ихәы даҵақь дааиуеит.
– Сан-а-а-а! – акәыкәыҳәа дыҳәҳәеит лыҷкәын.
– Сыҷкә-ы-ы-н! – лҽааихалыжьит ан. Убри ауп, минуҭкгьы бжьымсит, леидарақәа лыҷкәын изныжьны, лара дкалаӡа, дшаҟьшаҟьо длалбаан, илзыԥшны уа игылаз атақси дҩақәтәан, аҟәақҳәа ашә ҩкыдлыжьлан иҩаҵҟьеит, еес, аӡы шцарашәа инкылахәаша ицеит.
Иҟалаз уи ауп. Ан лыҷкәын лызхара дгәыдкыл-дхыдкыл даныҩеихыҵ, ихәрақәа збоит ҳәа ашьыршьаф анааиқәылх… илбо абаҟоу. Иԥхашьарақәа аанхеит ауп, иҩшьапыкгьы ахьҿакыз ихҵәан…
Лыла ҭраа дахәаԥшуан, икьатагәаӡа иҟаз лыҷкәын ихәамц.
– Егьаурым сан, егьаурым, Сара сыԥсы бзынхеит! Ирласны аҩныҟа сга, асааҭқәа рремонт аҟаҵашьа здыруеит, аҩны аусура салагоит, – иҳәан ԥшьшьала ашьыршьаф дҩахан ихәамц абжа изынхаз ааиҵәахит. Инапқәа ицырхырааны дҩықәтәан, иан лыжәҩахырқәа инапы аакәиршеит, лӡамҩақәа, лыбла гәыӷра ҭбаақәа неимда-ааимдо дигәӡит, лыхцәы ршақәа инапы налишьит, «сан, сан, сан» ҳәа дҟәындҟәындуа. Лара лыҷкәын лҽааимпыҵылӷәаан, дааҳәны дымҩаԥызгоз аруаа днарҿаԥшын, атаз-атазҳәа рҩыџьагьы, дырҿажьцәеит. Ас еиԥш иҟоу аԥа сара дысҭахӡам, абас сақәыжьцәоит Абдул-Чабдулаа ҳаҷкәынцәа рыла изыхьчо Асовет мчрагьы, – лҳәан
даақәҵәиаан дымҩаԥызгоз рхы-рҿы арыцқьахагьы рмаӡакәа, аӡхьамԥш лгошәа дындәылҟьеит. Илышьҭаршәны аиаҵәа кыднаԥаауа лыҷкәын ибжьы гон: «сан-а-а, сан-а-а, сныжьны бабацо сан-а-а!» ҳәа. Игон абжьы адгьыл аҵа кылнаҵәо, игон абжьы ажәҩан иаҵасуа, игон абжьы ашьхақәа зегьы еилаҟәыбаса иқәызҵаша. Игон абжьы, игон, иҵәаа-ҵәаауа игәкылҵәагаха, аха уи заҳауаз ҳәа уаҩ дыҟамызт, агоспиталь иныҩныҩ-ааҩныҩуан аҟароуп, агоспиталь уи еицәоугьы абахьеит, аха ишыҟац иҟоуп, акгьы ахьуам рҳәоит.
Иасуан амаца Маџьи асолдаҭи акаруаҭ иқәтәаны, иасцыԥхьаӡа аттаҳәа даҵахон сыҷкәын, иара дгәырӷьаҵәа дыҟан. Иара шаҟа дгәырӷьоз аҟара сара анышә сыҵанаҵон. Уҷкәын дангәырӷьо уара уаҟара уцлозар акәӡами?
Смаҟа сыцәӡаны еиларҵәины ицәарҭа иаҵоуп, иамузаап, ицәкьаҿхазаап амаҟа. Ауха ашьышьмахьы данца лассы дмааӡазт, «бзиак» ихы иҭашәазаапеи. Абыжьбатәи аетаж деигәырӷьаны дыԥсуеит, уантә уԥар уԥсы нхом ҳәа. Ани асолдаҭ шәикка хәыҷы дыԥеижьҭеи абыжьбатәигьы, афбатәигьы, ахәбатәи аҟынӡагьы аетажқәа рԥенџьырқәа аихатә решоткақәа рыҭо илеиуеит. Ас акыр аҽшьрақәа ҟалахьазаап. Ара хәаџьа дрымаӡамишь? Ахәаџьа иԥҳа лыԥҳал аашьҭых ӡаагара дандәықәла, баангылшь зны ҳәа даанкыланы, лцәа ӡаанамго дыԥҟаны ддәықәиҵон. Илымаукузеи ҳәа ианҵаалак, амҩахь аԥҳал ԥылымҽразоуп иҳәон, ианԥылҽлак нас дупҟеит ҳәа иунаҭагәышьои!
Абан аԥенџьыр ҳахькылыԥшуа иаҳбарҭоуп дырҩегь ҩнеихагыла дук аҩагара иаҿуп асолдаҭцәа, ааба, жәба, жәа-етажк рҟынӡа ихаргалахьеит. Ахәашақәа асолдаҭцәа, реиқәа ҿахҵәақәа рымацара рышьаҵаны, иҳәындаз-ҳәындазӡа, аԥхӡбааи алымти ргәыдшыла, иахьа мшы-мыхәла абри ахыбра ду аргылара иаҿуп. Уигьы зызку госпитальуп рҳәеит. Изакәызеи мшәан, арра иаҳашьҭо ахәыҷқәа зегьы ирхәразы, иршьразоума изаҳашьҭуа. Ыы?! Афганисҭан, Афганисҭан. Абдул-Чабдул…
Шьыбжьхьа афара аамҭа ааит, асолдаҭ ҳхәы ааигеит, акы ҳнацҳаит, ус баша ҳахқәа нықәаҳҵеит. Ҳаиваиоуп сыҷкәыни
сареи, ҳкаруаҭқәа еиварӷәӷәа. Ааи, сҽиҿысшьаароуп акәымзар аҩныҟа дызгароуп, деибганы иан длызназгароуп. Иан ахәаша, жәохәымш абра диваиан, наҟ-ааҟ икаруаҭ ҳабжьара иргыланы ҳиан, ус азин ҳарҭеит ахәшәтәырҭа аиҳабыра.
Ан аҩныҟа дымцар ауамызт, ҳанхамҩа, ҳаԥҳацәа, уахь ауми иахьыҟоу. Маџь дҩалыргылан, ухаҵкы сара сыҟоуп лҳәан, хынтә дикәшеит. Лҽаарӷәӷәаны лылабжышқәа лҟажеит, иаалмышьҭит, урҭ ахақәиҭра рыман адәахьы дандәылҵлоз.
Изакәызаалак Маџь ак ианамҳәеит иан лгәыҭӡыӡаара, икәшара, дналԥырҵын, дышшаӡа ииарҭа днылаиеит, аҭӡамц ахь ихы нарханы, ишьап хырҟьаҟьақәа акаруаҭ ахы инықәыжьшәа. Ан деиқәҵәашо дгылан. Абар сааҭк ашьҭахь аероплан дҭалараны дыҟоуп. Сан абзиараз, лассы ҳаиқәшәоит, саби сареи ҳнеиуеит, акы бацәымшәан иҳәар иҟаларызеишь, атәыла бгарызушь. Мамзаргьы ажәа заҵәык «абзиараз» иҳәар акырихьрызушь? Уаҳа иҟалҵарыз анылзымдыр, днеиҳәҭҟәыҟәлан, ихырҟьаҟьа иҟаз ишьапы ҩышьҭылхын илгәыдырӷәӷәаланы аҵәах-аҵәахҳәа ишьаргәыҵа дагәӡит, еиҭалгәыдлырӷәӷәалт. Нас «Маџьаа сара сцеит, акы аасаҳәи уара» – лҳәеит. «Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар, убри сара соуп», – иҳәеит. Уи азакәын ҳазидхалаз ҳаргьы. Шаҟа илҭахызеи ажәа хаа заҵәык лыҷкәын иҟнытә илаҳар, ма ажәак абжа, изыԥсазеи анаџьалбеит уи ажәак абжа иадамхаргьы, аха, аԥсы изы ихәшәызаргьы иузҭода. Нас наҟ иҿы наирҳәит. Ижәҩахырқәагьы ҵысҵысуа иалагеит. Ангьы инеималҭәеит, саргьы аҳәагәаҵәа аусыӷрахыз, баала, дад, арахь, илгәыдырӷәӷәала илкыз Маџь ишьапы аалымкәкәааны ашә ахь слыхеит. Асолдаҭи амедицинатә еҳәшьцәеи Маџь рнапы днанҵаны (уи сара исымҳәаргьы дара арратә уалԥшьаны ирыдҵан, аҷкәын дҭаагаанӡа ҳәа) ҳцеит.
Машьынак ҳамшьыкәа ҳаибарххо автобус аанҿасырҭа аҟынӡа ҳазланеиз уи Анцәа дақәиҭуп. Машьынас иҟаз зегьы ҳара иҳашьҭазшәа акәын инаҳӡывасуа – иааҳӡывасуа, ҳаԥхьаҟа иаауазгьы ҳара иаҳҿаҳауан, ҳашьҭахьҟа иаауазгьы иџых-џыхӡа иҳашьҭаӷәӷәа иаагылон, ма амашьынаныҟәцаҩцәа зегьы еибыҳәаны ижәны иҟан, ма амашьына арныҟәашьа
ззымдыруаз амарҵеицәа ақәдыртәеит ари аҽны, ирҟаауа иҳашьҭоуп.
Иаҳаулакгьы аеропорт аҟынӡа ҳнеит. Лара шьҭа дпассаџьыруп, наҟ дынҭалеит, сара арахь саанхеит. Лара аҩныҟа дцоит, сара … џьаҳанымҟа… – агоспиталь ахь. Даахьаԥшт лара абзиараз ҳәа салҳәаразы, аха иамуит, лқьышә зымқәацеит уигьы, Маџь еиԥш ажәакгьы лзымҳәеит, Маџь еиԥш лыжәҩахырқәа аақәацқәацеит:  – иҳәан хаҵак дналыхьҳәазаны дцеит.
Сара зкалҭ амца акыз еиԥш сбалыбаҭуа аеропорт аҟны атақси сашьҭалеит. Абан иара азы еиҵыхәхәа ауаа аочеред иахьгылоу. Ҟоҳ, уаа ҩажәаҩык иреиҳауп анаџьалбеит! Аԥхьа игылақәоу ламыс змоу џьоук ракәзар срыҳәар, сзыргәамҵуа расҳәар, сеилыркаар сҳәан, игәаӷьны иаҳа иԥҳәыс ҳалалуп уҳәаратәа зыԥшра ыҟаз ҩыџьа рышьҭахь игылаз сӷьаҵәыӷьаҵәуа, снапырҟәыҷуа сналыдгылеит. Сыҷкәын агоспиталь аҿы дышьҭоуп, сусқәа зеиԥшроу сҳәан, счаврагьы ааҭызган ҭынч сылаӷырӡқәа ррыцқьара сналагеит.
– ҳәа дсазҵааит лара.
Исдырбаз амашьынақәа рааигәара анеихагьы смоуит, ахьшь ача еиҩҵәа ишакуа еиԥш, сеимырхха срыма «сара, сара, сара, сара» шырҳәоз, иаҳа иӷәӷәаз, зԥашь кылшьшь иҟаз аӡәы саарымпыҵӷәааны, сааиҩыҵракны имашьына сынҭаџьгәаны агоспиталь ахь сигеит, ииҳәазгьы исҭеит. Аилахәаахәҭрахь сабаҟагәышьоу.
Агоспиталь агәашә сынҭалеит, ишыҟасҵац еиԥш спропуск надырбаны. Апропуск анысҳәа… Абар шьҭа ҩымз ҳарзааигәоуп
абра ҳаҟоуижьҭеи, ҽнак ҩынтә-хынтә абри агәашә сҭысуеит, игылац аҟарулцәа гылоуп, сара ицац, иаац соуп, ԥшрала ҳаибадыруеит, аха заҟа ирмура, апропуск дырбатәуп. Нахьхьи Германиантә анемец ероплан хаууала иааны ааигәа Кремль ашҭа ҟаԥшь икәаԥӡа инҭатәеит, амҩахьгьы, дахьааизгьы, апропуск ҳәа уаҩ дымҵааӡеит. Ҳаӷеиҭа бомбак аманы иаауазаргьы уаҩы ибаӡомызт. Абасоуп ҳара ҳҳәынҭқарра аҽырӷәӷәаҵәҟьаны ишыҟоу. Сышьҭахьынтә агәашәхьча «гражданин» – ҳәа ибжьы аасықәиргеит. Саанҿаст. Агоспиталь агәарԥ аҟны еилаҩласуа асолдаҭцәа, ахәшәтәҩцәа, амедицинатә еиҳәшьцәа рхы ахьынахо аҩра иаҿуп. Иуҭахи ҳәа саниазҵаа, уара абри аума иужәлоу иҳәан, ааи сҳәеит, «оо, плохо дела, плохо, пропал Ваш сын», – иҳәеит.
Аа, абри акәын исыгыз, сара ақәашьда. Аԥшәмаԥҳәыс шьҭа аероплан дақәтәахьеит, дԥыруа ажәҩан далоуп, аҩныҟа дцоит, Маџь дабаҟоу? Мацабаа ижәқәа анцәымзкы, еиԥхьытта иандәықәла иаргьы дыҩуа дрышьҭалан еиԥш, ари ауаа аламкәа амца зыцрашәаша агоспиталь агәарԥ иҩуа иҭагьежьаауаз, апалатақәа еимдо аҩада, алада иқәыз срылагыланы аҩра сналагеит сара рыцҳагьы. Имираны, иимшараны иишаз сара аиқәыбга. Хара сзымцеит, знык аҟара ашҭа сааҭагьежьит, аҿаԥарақәа иамаз еимыздеит. Саатәеит.
– Хә-минуҭкгьы ҵӡом ипалатаҟны ииарҭа дагәылатәан, иҩнапык рыла ихы еимлагәа икны. Инаҩсан акаруаҭ дықәианы дыцәан иҩыза асолдаҭ (ихьчара знапы ианыз асолдаҭ иоуп дызҿу), дгәаҭаны саагьежьит, егьи, анаҩстәи апалатаҟны ишьҭаз солдаҭк агәыр илаҵаны санааи дыҟаӡамызт. Ашьышьмақәа рҟны снеит, ашәқәа зегь аартуп! – Абри ауп исалҳәа Маџь ихьчара знапы ианыз амедицинатә еҳәшьа.
Нас уигьы дсыдҟьан дцеит, ари ашҭа ду иҭагылаз иҵегь аҩнхәыҷқәа, аҩнжыцәқәа рышәқәа еимырҟьҟьауа игәаҭауа иҩназ асолдаҭцәа, ахәшәтәҩцәа рахь. Абри аамҭазы ҳзыхьчоз (Маџь дзыхьчоз) асолдаҭ даасыдгылан, бӷьыц кәамҟьа хәыҷык аасиркит, Маџь ииарҭа иларшәны избеит ҳәа.
«С-с-саб, с-с-с-а-ҭ-о-у-м-ҵан», – анбанқәа хәахәа-жьахәа атанк ахысызшәа, аарла иаанысхит. Ҳаи, уара разҟыцәгьа, уан
рыцҳа сааҭкгьы ҵуам дуԥырҵижьҭеи, уигьы улзымхәыцтеи. Ааи, Маџь, уаҭасҵаӡом, ушԥаҭасҵахои, ахаҵара ҟоуҵоитеи, сыҵәҩаншьап ыҵухуеитеи. Ҳаи, абааԥс с-Маџь, уабаҟоу?! Сашьеи, саҳәшьаԥеи, сыԥшәмаԥҳәыси, сареи раԥхьаӡа ҳанааиз, аҷкәын иԥсы ҭоу иҭаму ҳәа ҳшәаны ҳанзымҵаауаз, ари лыԥсы ахьмаҷхаз, ҳахьтәаз, ҩ-ԥсаҵлак ирыбжьагылоу аа абри атәарҭаҿы, сара уажәы аӡмыжь ԥсыӡ еиԥш сзаҵәӡа сықәтәоуп, сыбӷа кыдҵаны, мап сыбӷа ырхәаны схы асаара ишьҭасуа. Уабаҟоу, уара, Маџь, автомати аҳәызбеи урцәынхеит иҳабыргузеи шьҭа ҳамҳәази. Сара хәаша рыцҳацәгьа, сара хәашабгацәгьа, сара ақәашьда, сара.
Аҳаҷаҳәа акы аасгәалашәеит. Исывҟьаны ицоз солдаҭцәақәак ааныскылеит. Снапы насырххан ҳгоспиталь ашҭа анҭыҵ, ани ихаззала, асолдаҭцәа идыргылоз ахыбра инақәыскит, убрахь шәца абааԥсы ҳәа аанарго. Маџь зны-зынла аԥенџьыр дкылыԥшны ила ҭраа уи ахыбра дахәаԥшлон, ҳгоспиталь аетаж ҳаракқәа рԥенџьырқәа аихатәы решеткақәа анарҭа ашьҭахь.
Сақәшәазаап сарахәаша. Маџь ааԥын хьычԥаԥыр еиԥш дгииуа, амардуан амаа дахьынҳаланы, ажәабатәи аетаж дҩыхәыншәаны ахышә снықәгыланы алада сыԥап ҳәа дшеихьыс-еиԥысуаз, атаз-чаз ҳәа инаисны дыркит. Ааи, ихьӡеит, деиқәдырхеит, дыркит.
Уигьы сацәынхеит. Ахәшәтәыҩцәеи администратор аиҳаби изларҳәаз ала, даҽа жәамш роуп инхаз ахәшәтәра акурс алгаразы, нас инхо ихы-иҿы аибыҭароуп – Москва. Амҩа ԥшӡа иқәлаша, амҩа ԥшӡа ҳбар иҳамдыркәа. Ихы-иҿы аибыҭара ҳәа хәҭа-хәҭала еибаҳҭома?
Даҳцәыӡит дырҩегьх шьыбжьонтәи аԥсшьараан. Ари ауаҩ дҳадҿаҳәаланы мацара ҳазлаҟазаауеи, ҳалацәа анааихаҟәыс дныҵаба дцеит. Агәашә илагылаз асолдаҭ ҭоԥк асигарет наииҭан, наҟтәирахь, ани ԥаса дахьыркыз дынҭалеит. Уажәы асолдаҭцәа ахыбраҟны аус руан, ԥаса аимгеимцара дақәшәан, мҽышан азы уаҩы дыҟамызт. Дҩаҵаԥш-ҩаҵаԥшт игәы «азхьааны», аха уахь ила ажьа шамкуаз ибеит.
Ихьшь халазшәа дхарахаԥшуа дышгылаз, абылтәы аазгоз машьынак ашҭа иааҭалан, агараж ааигәара иаанҿасит. Уи
аныҟәцаҩ икабина длалбаан, имашьына иагәыҵаҳәаз аведра аӷьӷьа ахга иааҵихын, имашьына ақә дҩыхәнан, абак ду иақәызза иақәгылаз ахҩа наҟ инхырҩны иведра лҭишьын, аӡәыр дибомашь ҳәагьы дшәаԥырҳаԥны, днаԥшы-ааԥшын, нас иведра азна абылтәы ҩҭҳәаны, ахҩа шаимыркызгьы ихашҭны, ԥшьшьала дналбааны дцеит. Маџь абни ихаззала амашьына иақәгылаз абак ду хәаԥшырҭас икит. Иблақәа абак аҿышәҭа изадымҵуа иадҷаблеит. Ахҩа хыртуп, абензин анҭигоз иахҟьашаз ахәда иахьшуп. Азамана уи ауми, еиӷьу насыԥ абоуԥшаауа. Дызвагылаз аҩны акәакь даавҵын ганла-ганла мацара ари амашьына дазнеит. Аныҟәцаҩ дызлаҭыҵыз акабина ашә аартын, аха изымԥшааит ииҭахыз. Дааҭыҵын, деиҵаӷәӷәа акабина дшавагылаз еимаақәа ааишьхаршәшәаны, иқалԥадқәа ааишьхны, иааидҿаҳәаланы, исԥычка иџьыба иааҭыганы, амца нацрарсны абак аҟырҟахьы иршәит, иаргьы днеин абак днаҵаӷәӷәа днаҵагылеит, илақәа хиҩеит еимарӷәӷәа, дқыџьқыџьуан. Ақалԥад еидҳәалақәа абензин зыхьшыз амашьына ақә иқәҳан, аффаҳәа ибылуа аҩеира иаҿуп, абар, абар уи абз нахьысуеит шьҭа абак аҿышәҭа. Убри аамҭазы ари ахыбра зыргылоз ракәхап, солдаҭцәақәак иҳәындаз-ҳәындазӡа, наҟтәирахь ала ари амашьына ианаавала ирбеит ахлымӡаах ҟалараны ишыҟаз. Маџь даамҵԥаа дыкны дрыманы агәашәгьы илҭҟьеит, рышьҭахьҟагьы агәақьҳәа атәыла рбго идыдит. Амцабзи алҩеи, адгьылҵысреи зегь ара иҟалеит. Ааҟтәирахь идыргылоз аҩны ахықәцәантә агәгәаҳәа қьырмытқәак леит ауп, уаҳа изакәхалак машәыр ҟамлеит.
Уи ҩба. Уигьы ҳацәынхеит.
Нас иаартны аицәажәарахь ҳмиасыр ада ԥсыхәа ҳмоуит.
– Угәы иҭоуи, дад?
– Сҽысшьуеит!
– Избан?!
– Гәдоуҭа слеины сҩызцәа, сықәлацәа сыцәшәаны ибнало иҟалар сҭахым.
– Уара, ак уасҳәоит, даҽа мызкоуп иаҭаху рҳәеит, арҭ ухәрақәа цқьа иӷьоит, нас Москваҟа иқәҳаршәуеит, апластикатә ԥҟарахьы. Ирҳәо умаҳаӡои, уара, ара иҟоу ахәшәтәыҩцәа,
уара уаҵкьыс еицәақәазгьы Москва иаҭааз, игәылыршәаны, иҷаԥшь-ҷаԥшьӡа рыҩныҟақәа ихынҳәит ҳәа.
– Сара аҩныҟа суццаӡом, баша ухы аџьа аумырбан, уара уца Гәындараа рыцҳауп. Сара шьҭа иҟам аӡә иеиԥш сшәыԥхьаӡа.
– Ибзиоуп Маџь, ибзиоуп, аха… уан, сара ҳрыцҳаумшьаӡои, уара ухы уҭахымзаргьы?
– Зхы зҭахым уаҩ диҭахӡам!!
– Аҩныҟа ҳцап, нас уа уҽумшьри, аҩны аҽшьырҭа ҳмоур ҳәа ушәоу, уи еиԥш ахаҵара узыҟаҵозар.
Сара сымцхәны машәырны ари адунеи сықәнагалеит, аԥсабара иаҭахым даԥырҵроуп. Уи иара аԥсабара иалымшозаргьы сара иҟасҵароуп. Саб, узысҿамԥшуеи уансацәажәо, ӡыбнаҟа узԥшуа, абжьааԥны арра сыргаанӡа ус ҟоуҵаӡомызтеи, абри аҭак сыҭ?
– Ыы, сышԥоуҿамԥшуа, иабаауго уара абри иуҳәақәо?
– Ааи, уажә усҿаԥшуеит, уи мап сҳәом, мчыла усҿасырԥшит ауп. Схы-сҿы хыртижьҭеи абыржәы ҩынтәны усҿаԥшхьеит. Урҭқәа заманалаҵәҟьа игәасҭоит сара. Раԥхьа, жәамшҟа ҵуеит – усҟан схы-сҿы хтны санаарга, егьи уажәы, мчыла, ус уанаҿаск. Раԥхьа уанынасҿаԥш угәы инҭаҳаз уаҳа иаазҭымҵӡакәа алуқәа реиԥш ихьынҭыџьӡа уа иҭахеит, уи инаркны срыцҳашьаны узысҿаԥшуам. Саргьы убри ауп исыхьыз. Раԥхьа асаркьа санынанԥшыла сгәы илкыдыҩрыз уаҳа имааит. Асаркьагьы ҟәыбаса изызгагәышьеи, уи иахареи?
– Маџь, шьҭа иҟалашаз ҟалеит уи ргьежьышьа амам, иацтәи амш ҳзырхынҳәуазар иаҩызоуп…
– Иамоуп аргьежьышьа… ԥсыхәа змам ҳәа акгьы ыҟаӡам.
Абар шьҭа ҩымш-хымш роуп иаанха, ҳашәҟәқәа аиқәыршәара иаҿуп, аҩныҟа ҳаздәықәлозар ҳәа. Аҵыхәтәан иасҳәаз дазыразхазшәа дыҟоуп. Уи арбану? Аҩны ҳаннеилак сара ашҳам сыԥшаауеит, иареи сареи абнаҟны ҳцаны ашҳам ҳфоит. Амала аԥхьа сара соуп изфо, нас уара иуҭаху ҟаҵа иҳәеит.
Абри еиԥш иҟоу аиқәышаҳаҭра «хазына» ҳазлазааиз уи ауп, сара исылшом арантәи иԥсыбаҩ агара, уи сымч ақәхом,
икаԥсеит сымчқәа, амала иара иԥсыбаҩ сымгар ҟалаӡом. Уи аҟны дазаазгашәа зуит, аха иара уажәы-уажә деиҭеиҭашәоит. Асаркьа дзадымҵуа дадхалт дырҩегьых.
Агоспиталь ашҭаҟны ҳнеиааиуеит, ҳнатәаатәоит, егьырҭ асолдаҭцәа, ахәцәа рҭаацәеи дареи иҟарҵо еиԥш, ҳаргьы амаца ҳасуеит, аҩнынтә иаҳзааз асалам шәҟәқәа, агазеҭ ҿыцқәа уҳәа ҳанрыԥхьа-аарыԥхьошәа арыӷьарахь ҳгьежьуашәа ҳаҟоуп, Анцәа иуазар. Ус ҽнак ашьыжь аԥошьҭаҟны сцаны аҩныҟа аҭел сасны санааи, ани асолдаҭ ҷкәыни иареи акаруаҭ иқәтәаны амацасра иаҿуп, иара даҵахоит – арахь дгәырӷьаҵәа дыҟоуп. Стәаны срыхәаԥшуеит, сшәаны сызиазҵаауам узыргәырӷьои ҳәа, акы сгәыдижьлар ҳәа сшәоит.
– Сахьаҵахо умбаӡои папа? Акгьы захумҳәаауеи?
– Уажә уаҵахар ушьҭан уаиааип.
– Саҵахоит арахь амыргәырӷьара схы иҭоуп, изакәи ҳәа узымҵаауеи?
– Исҭахӡам Маџь суазҵаар. Даара сгәы ҟазҵаша жәабжь ссирк соуҳәозар акәхап…
– Иахьа ара иҟалаз уаҳау?!
– Ааи, исаҳаит, уи аума нас узыргәырӷьо?
– Ааи, папа, уи даара ибзианы иҟалеит.
– Ҿумҭын, наҟ ҿумҭын, иҽеиу акгьы узымҳәозар ҿумҭӡар иаҳа еиӷьуп.
– Иаҳа еиӷьҵәҟьаз сышәхылымшар акәгәышьан, аха иааг…
– Ааи, Маџь, уи зқьынтә исаҳахьеит абааԥс, шьҭа уаҟәыҵ, ауаа аахәаны суҳәеит.
– Папа, акы суазҵаауеит инавга-аавганы акәымкәа иҵабыргыҵәҟьаны аҭак суҭозар.
– Уажәы сгәы кылызжәаша акы сгәыдуҵоит.
– Мамоу, мамоу папа, ииашаҵәҟьаны аҭак сыҭ.
– Сузыӡырҩуеит.
– Абри сара уансацәажәо усҿамԥшӡакәа, ганха усывԥшны узцәажәои?
– Уигьы зқьынтә исоуҳәахьеит. Ганха сыԥшны сышԥацәажәо, – илақәа сынхыԥшылеит. Уи аҵабырг иҳәагәышьоит, уа икылкааҵәҟьаны дхысуеит иара.
– Исзеилымкааит азҵаара исуҭаз?
– Ари умбои, уажәнатә ирнааны ацәажәара уалагахьеит – изеилымкааит.
– Маџь, умацақәа цқьа урызхәыцны уаси, уаиааиуазаргьы умбари, знык иадамхаргьы.
– Уахь ииаумган саб, уахь. Абри сызҵаара ииашаны, гәаартыла аҭак суҭозар, нас уҳәатәы сахыԥом.
– Ак уасҳәашан, уан ашәҟәы иузаалышьҭыз аҭак ҟауҵахьоу?
Ааи, уигьы сҩыза ӡӷабкгьы ашәҟәы аалышьҭын, рҭакқәа ҟаҵаны, аконвертқәа ирҭаҵаны абра акәалаԥ иҭоуп, ушьҭаншәа иганы аԥошьҭа иаҳҭап, ма уара иугап, ма ари асолдаҭ игап…
Иахызгеит изҵаара исиҭаз, ихасыршҭит, иа Анцәа иџьшьоуп.
Атах-сах, атах-сахҳәа амацақәа еиқәыԥсо «дурака» асра иаҿуп.
Абар шьҭа Анцәа иуазар ҩымш-хымш рышьҭахь аҩны ҳнеиуеит.
– Анцәа ииушаз иухьеит.
– Уаангыли уара Маџь, уара уда абас уаҳа аӡәы акы имыхьцкәа дыҟоума?
– Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар, убри сара соуп.
– Асааҭҟаҵаҩ Петров дызусҭа нас ус анакәха?
– Асааҭҟаҵаҩ Петров ибарги, шьап изҿамзаргьы ихы-иҿы ԥшӡаӡа иҟами. Иӡӷаб дылбар, гәаҵәа зызҭоу аӡә лакәзар ихы-иҿадагьы илҭахи, дицымцои. Амала иан илҩызоу аҳәагәаҵәа зыӷроу аӡә лакәзар, зегь рыла деиқәишьыхааит ауп. Усҟан асааҭҟаҵаҩ Петрови сареи адунеи ақәу зегь реиҳа илахьынҵацәгьақәоу ҳакәхоит.
Нас аҩны ҳаннеилак, ахьшь аашьҭыхны, Чарлик ҳаԥхьа инаргыланы аҭәарҭа ҳнылалоит. Ҳашнеи-шнеиуа акәымкәа Чарлик хәыҵасны, прышәт ҳәа ача ҩыҵнарԥраауеит, уара, икалаӡа ахьшь лага илашьҭоуҵоит. Ахьшь ажәҩақәа аҵыжә-ҵыжә рыхго икылҵәрааны, атазҳәа ача аахԥааны, инеины џьықәреи шьапык инадтәалоит…
– Иаха иҟалаз уаҳау? Ара усгьы амацәыс ықәуп, уахыкымзар уахык ак ҟалоит.
– Шьҭа аҽаҩрақәа ҭаргалахьеит. Уажәоуп ацаблыкьқәа ианраамҭоу. Дырҩегьых Чарлик аашьҭаҳхоит, абнаршәыра, нас аҭырасра ҳнылалоит. Чарлик ацаблыкь афҩы акуеит, нас иаршәоит. Дырдыр-дырдыр ҳәа ацаблыкь адгьыл аҽанҟьаны ианҩаҵҟьалакгьы аҵықь аахургоит, иаргьы балыбаҭуа амыӷра абақ аалнаргоит. Ажәеиԥшьаа иҳаиҭеит ҳҳәоит, инаҳхьнырҳаланы ҳҿынаҳхоит…
– Саб, ацаблыкь аршәаразы Чарлик ҳҭахӡам.
– Ыы, Маџь? – ииҳәарызеи анаџьалбеит.
– Чарлик иалаҳхи, сара уаԥхьа снаургылоит, ааигәа-сигәа итәоу ацаблыкьқәа инасҿаԥшыз акы аангылом, зегьы ыҵыбӷьыжәааны е-с-схарабӷьара идәықәлоит, нас аҟәҟәаҳәа уреихсла, иузшьозар ишьла.
Аконвертқәа аашьҭысхын, асолдаҭ сылақәа наирбаны, илаԥш ихимырԥаразы, аԥошьҭа иҭасԥсарц алада слыбааит. Аконверт аахыртны Маџь иан лзы ииҩыз аҭак саԥхьеит. Ҽеик иҩуазма, ииҳәо аҩызоуми иҩуагьы. «Сан баша бымԥшгәышьан, быҷкәын уахь днеиӡом».
– Иӡӷаб лахь ииҩыз: «Иҟоу басҳәап. Сара шьҭа Афганисҭан сыҟаӡам, уаҳа шәҟәы сзаабмышьҭын, зегь акоуп исықәшәаӡом. Дгьыл харак ахь амҩа сықәгылоуп, уахь ацарагьы мариамхеит сара сзы, аха уахьынтә арахь аара зынӡак иуадаҩуп, иаахьоуҳәагьы аӡә иӡбахә смаҳацт Ӡыргьатла (аҩсҭаацәа раб) иакәымзар. Шьҭа иахьыкәу бдыруоу? Ибыздырӡом… Цқьа базхәыц, – џьаҳанымҟа!! Сыгәхьааганы знык иадамхаргьы баасҿаԥшыр бҭахны бҟалозар, уи мариоуп, аамҭа бымазар ҩыниажәа километр заҵәык ҟабҵоит аҟароуп – Аҟәа амаамынқәа рпитомник аҟны бнеир, ф-ҟәрышьк набшәар, убра бнарылаԥшыр, бнарҿаԥшыр уаҳа бҭахӡам, бгәы ҟаҵа, бхы ҟаҵа аҩныҟа бцап. Абасоуп, саб иҳәалоит еиԥш, Абдул-Чабдулаа шысыхьчоз смаамынха сҟалеит. Асааҭҟаҵаҩ Петровгьы убас ихьчеит урҭ Абдулаа, уажәы аколиаска дҭатәаны кәырҷыжьжьы ҳәа дкатааиуа агоспиталь агәарԥ дҭоуп.
Арҭ асалам шәҟәы ссирқәа лаӷырӡқәак нарықәыԥсаны, икәыжәкәыжә аҟьамсарҭра инҭаԥсаны, ух, гәышьа, ҳәа уа ԥсак аҵаҟа снатәеит.
Аҳәыҳәқәагьы ҳәырҳәыруа иаасымҵалеит, инҵәааит урҭ аҳәыҳәқәа.
Анаҟә ҵаӷаӡа, ихьшәашәаӡа, иласӡа аԥша инанага-аанагоит. «Ҟәырр-ҟәырр» рымшуп, ана-ара аҵлақәа ирықәтәоу, асаара иҳәазо аҳәыҳәқәа. Стәоуп сынкахәыцуа. Анаџьалбеит наҟ-наҟтәи саԥхьа ишьҭоу сымҩа уаҳа изеиԥшрахарызеишь? Аҩныҟа игара саҿуп, аха изуҵәҟьарым ҳәа далагар иҟасҵари? Иаҳҳәеит ҳәа, иааиԥшрахазеи иара ахәаша, имдыри игәаӷьны сышзиҿамԥшуа, уи идырт. Дгаӡагәышьамызт, аха дрымфеи, дрымфеи сыҷкәынзаҵә. Акыр ҳаҿнахозар Москва ҳаҿнахп. Уа аԥсцәа дыргылоит рҳәеит, нас, зхазҿы абжа амаӡамгьы иркашьыруеит, икәаԥӡа иҟарҵоит рҳәоит. Уанӡа ҳазнеиндаз анаџьалбеит.
Абра иааҟало ахҭысқәа зегьы-зегьы ашырҳәа инаганы иара инапы ианызҵода, шамахамзар, адәахьы ддәылҵӡом, дандәылҵуагьы аӡәы ҳицуп, иҽӡаны данцо акәымзар.
Абри жәасса Хыкәымпыл иакәымзааит абарҭ ажәабжь ҿыцқәа изназго, аха уигьы мамоу ҳәа сеиҳәахьеит. Ҳаздыруам. Акыргьы стәанхалт, шьҭа сцахпи…
– Иушьҭу, саб, асалам шәҟәқәа?
– Ааи, Маџь, исышьҭит, шьҭа илеихьазаргьы ҟалап.
– Ицазааит, изауа ргәы ааҟанаҵап. Жәабжь ҿыцс акрааугама адәахьы уахьыҟаз, иахатәиала акгьы ҟамлаӡеи ара?
– Мамоу иаха ҭынчран. Сыҟан ҳкомандир иҟны. Акомандир зысҳәо ахәшәтәҩы еиҳабы иоуп, арыжәтә бзиа избо, ани еснагь ауатка, акониак аахәаны изысҭало.
– Нас, инуеиҳәазеи? Афганисҭан аибашьра иаҟәысхуеит, ар аусыжьуеит, ранацәеи рабацәеи дареи еибааӡо иҟасҵоит, ҳҳәынҭқарцәа сырҟәышуеит, рқашь злам рымҳаҵә аларымҵо иҟасҵоит, уаҳа уи аҩыза ахлымӡаах дсырҟаҵом иҳәама?
– Аиеи, уи ииҳәо ҟалагәышьозар аибашьра иаҟәыҵыр иара ицәымӷу џьушьоу. Уи ҳгәы иаахәашаз сеиҳәеит.
– Изакәхарызеишь анаџьалбеит, уи сгәы иаахәашаз иуеиҳәаз? – иҳәан атазҳәа амаца нкеиҟьеит. «Наконец-то» – иҳәеит жәасса Хыкәымпылгьы.
– Умбои Маџь ҳусқәа шыҟоу. Арыӷьарахь ҳгьежьуа ҳалагеит. Уара амаца асраҟны уаиааит, сара ажәабжь бзиа аазгеит, уаҵәы ҳаурыжьуеит, аҩныҟа амҩа ҳақәлоит.
– Иацауха ара иҟалаз ахҭыс уаҳау?
– Заҟантәы исоуҳәои уара, Маџь, убри? ԥхашьарами уара, уцо-уаауа еснагь акы уахьалацәажәо.
Ахәылԥаз Маџь газеҭқәак аазгоит ҳәа дахьнеиз дыҟам, дыҟам, дыҟам. Агазеҭқәа ара акаридор аҿаԥараҟны ауп иахьыҟоу, х-шьаҿак роуп ибжьоу. Аҳы, жәасса Хыкәымпыл анысҳәа, ахьышәҭҳәа дындәылҟьеит, дшындәылҟьаз еиԥшҵәҟьагьы дааҩнашылт, уа ашә аркуп, уаҩ дыҟаӡам ҳәа.
Аҳыҳ, абар ассир, иубаз еицәа убеит ҳәа. Уаҵәы амҩа ҳақәлараны ҳаҟоуп ҳамҳәази, иеиҩсҭаахә дааицрымҵӡакәа дишьҭоума?
Дырҩегьых агоспиталь еигәныҩт, алада-аҩада аилеиҩлас. Аҵыхәтәаны, нахьхьи ахәыҟаҵарҭа аҩны адәахьала аанда иадгылаз, агәгәа-гәгәаҳәа аус зуаз аидарамҩангага машьына ашә аартны, абри аныҟәцаҩ дабаҟоу ҳәа Хыкәымпыл дынҭаԥшызар, узҭаԥшуеи, акаамеҭ!! Маџь деикәаҳәны атәарҭа дықәиоуп, агаз ҳантуа акабина иҩначуп. Асолдаҭцәа ниҵасын даашьҭыхны ахәшәтәыҩцәа рыҟны днаргеит. Ихәлачыз агаз ихәларху, ма ахала ицоу сыздыруам, аха деиқәдырхахт. Уи ҩба. (Ҩбоу хԥоу?)
Абар, иацгьы жәасса Хыкәымпыли иареи амаца ианасуаз, иара иахьагьы, дгәырӷьаҵәа дцо-даауа, иҟалаз удыруама ҳәа дызҿыз. Солдаҭк, ари амашьына ныҟәцаҩыс иамази, ӡӷабки акабина иҭатәан. Арыжәтә џьбара ржәит, ашарахь ианықәла ахьҭа иакызаарын, ҳаҽҳарԥхап рҳәан, акабина ашәқәа ыҵарҟаца иаркны, амашьына аус адыруит. Арахь ибзианы иаҭаны иҟамзи, уи акәхеит ицәоу џьыршьауеит, арахь агаз рыхәлачны иԥсхьазаап. Убри акәын Маџьгьы дзеигәырӷьоз, убри ҟасҵап ҳәа акәын игәы иҭазгьы, дахьымӡеит. Абраҟагьы дааицрымҵӡакәа аԥсцәаҳа дишьҭоуп. Аҩсҭааи аԥсцәаҳаи раҵкьыс Анцәа даиааизар ҟалап.
Даҽа хымшҟа шәаанхароуп, аҷкәын цқьа дгәаҭатәуп, дрыцқьатәуп рҳәеит ахәшәтәыҩцәа, ари агаз ихәлачыз акәхап.
Аиеи сҳәеит, уаҳа исҳәози. Иара изыҳәа усгьы зегь акакәын, аҩныҟа ацара иҭахӡамызт. Аҷкәын иҟазшьақәа зеиԥшраз рымбози, ҩыџьа асолдаҭцәа шәыцаҳҵоит, аҩны шәганы иаауеит рҳәеит, аха Маџь имуит, игәы иҭеикых Анцәа идырп. Саби сареи ҳамацара ҳцоит иҳәеит.
Иауазар саргьы уи ауп исҭахгәышьоу. Ҳдәықәлара ҩымш шагыз ауха ҳахьышьҭаз ҳаицәажәеит, уаҳа иакәым – бааԥсык ихы ишҭаимыршәра, аҩныҟа ҳлеиаанӡа, нас имуӡагәышьозар уа ииҭаху ҟаиҵааит ҳәа. Ус анакәха амлакра ҟасҵоит, уаҵәы шьыжьы инаркны акрыфара саҟәыҵуеит иҳәеит. Иахьцалакгьы аԥсроуп игәы иҭоу, ихы иҭоу. Игага еиԥш дааицрымҵӡакәа дицуп аԥсцәаҳа. Ауама иақәшәаз шԥаҳакәха.
Азамана, сҳәеит сара. Изычҳауазар даҟәыҵааит акрыфара, сара усгьы акрыфара сҿыӡаахьеит, ҩызара изызуеит, сицчгоит. Ҽнак хынтә акрыфара стәоит, ҵәыцак ашәырӡи – часак абжеи сфоит, уажә зынӡаск саҟәыҵып, сыҷкәын дахьԥсуа сара адәы иқәысхуеи, саргьы сыԥсып. Ус иаҳқәашьзар, иаҳқәашьгәышьоуп, иҟасҵари?
Аруаа ҩыџьа Киевтәи авокзал аҟнынӡа ҳаргеит ахәылԥазы. Ашьыжь адәыӷба ҳазҭалагәышьар Аԥсныҟа ҳхы ҳархон. Дсызганы сҟалар, ауаа неилашт аҩны, аҷкәын даабоит ҳәа, уамашәа дбаны иҿаԥшлашт, уи иара игәы ԥнажәалашт, аха мызкы заҵәык ауми, нас ҳгәыӷрақәа зегьы Москваҟа иҟами, уахь ҳамцои. Абааԥс, Анцәа акы иҳәахьазар ҳәа ауми!
Адунеи иқәу ауаа зегьы еизганы ари авокзал аҩнуҵҟа иҩнадыртәеит уаха. Аԥсхәраҟны ацәашьқәа шеилагылоу еиԥш ауп тәарҭа ыҟамкәа ҳуауа-уауаӡа ҳшеилагылоу. Ес-сикәынд акаҩ-акаҩҳәа арадио ҳалаҳәҳәоит, ана дәыӷбак ааит, ара дәыӷбак цеит, даҽак аараны иҟоуп, даҽак цараны иҟоуп, шәгәышәҽаныз амарџьақәа ҳәа, абри иаҿуп ҵыхәаԥҵәарада, рҟырҟы ҭхаан уаҳа рылам. Еилаҭыруеит, еилагьежьуеит ауаа, ани арадио абжьыцәгьа гацыԥхьаӡа, зегьы аинҟьеинырра, агәаҭеира иаҿуп.
– Аӡба сакит саб.
– Амлакраҟны аӡы алаҳҵарым анысҳәоз иууамызтеи, ус ауп ишыҟоу, – саргьы имкьыкьны сиацәажәон зны-зынла, ус иаҳа еиӷьзаргьы сгәахәны.
Хымшуп ҳҟырҟы ӡыцәыкәбаркгьы лымбааижьҭеи. Аӡы изысыԥшааит, саргьы снаҿыхәашәа ҟасҵеит. Ишԥабзиоу аӡыжәра. Еиҟәышьшьа-еиҟәышьшьа икажьу адгьылқәа, цәыкәбарк анбаҳахәлаҭәаришь анаџьалбеит ҳәа ажәҩан ишаҵаԥшуа, аԥҭақәа аахыланы ианаашәшьлак гәыӷра хәыҷык, нас маҷ-маҷ қәа цырақәак, нас инеиужьны, адгьыл агәи агәаҵәеи аиҟәышьшьарақәагьы рԥсаҳәо мацара, ахәрақәа, амра ацара иҟанаҵаз ахәрақәа, аԥҭеилач алаӷырӡқәа рыла иҩеимашьшьы иагоит. Ахәра ахәрашәала ишдырӷьо еиԥш. Зегьы хәшәык хәшәык рымоуп. Хәшәы змам акызаҵәык ауп – аԥсра. Уи аҭахуп, уи ада ԥсыхәа ыҟаӡам. Уи азыӡбоуп аԥсцәаҳа имчала. Ааи, ауаҩы дыԥсыроуп, уаҳа ҟазшьа амаӡам, ҳаӷоу ддамыӷаха, дмишәанха, аԥсцәеирымга ҳәа адәы дықәиҵааит. Нас, уахь аҭынчрахь, наӡаӡатәи – аԥсшьарахь. Убригьы ԥсҭазаароуп. Ирҳәоит уахь хәышәтәҩы даҭаххаӡом, хьаа-баа ыҟаӡам ҳәа. Уигьы гәаҳҭап мышкызны.
Ибажәцәымсахоит ҳәа иаҿыз сҿи сҟырҟи аархәыхәны, ихьшәашәаӡа инсыӷрала-аасыӷрало, сшьа-сда неимда-ааимдо илеиуан аԥсҭаҵага сызҿыхәаз аӡы. Ишԥабзиоу аӡыжәра! Маџьгьы маҷк даарҟәымшәышәт, дааиқәнакит аӡыхь ҿымҩа, мап, абаҭлыка азна алумааҭ, иҩнуҵҟа зегьы аарԥсаҳәеит, еиҟәыҩры-еиҟәыҩры икажьыз адгьыл, аԥҭеиқәаҵәа алаӷырӡқәа уи шарԥсаҳәаз еиԥш. Уажәшьҭа зынӡа акраҳамфаӡаргьы акгьы ҳахьуам.
Ари авокзал, Киевтәи авокзал аҩнуҵҟа уаха ашьха гылт имтәаӡо. Изакәызеи анаџьалбеит, ауаа уҳәеит ҳәа, ирышьҭыбжьузеи. Ашьха ангыло артәаразы агәаҩ-агәаҩҳәа алагьан иасуеит, итәар урҭ збоз, изааӡоз аԥшәма иџьабаа баша имыӡт, имтәар, ихаӷәӷәала ицар, аџьабаа рыдзымбалаӡацыз аӡәы иԥыхьашәар ауеит, имазеины днадтәалоит, мазеича-иԥа иакәхоит.
Арагьы уажәи-уажәи алагьан иасуеит. Кәытҿырҳасрак иалагӡаны иаашьаҳиҭхоит ашьхагьы. «Адәыӷба аномер абри, абри – Мрагыларахьҟа ицоит, абри, абри» – Мраҭашәарахь, абри, абри абрахь – Џьаҳанымҟа. Нас ашьха еиҭаҩагылахоит, еиҭасхоит алагьан, аҵх агәы ааҩнашахьеит, абри ҳаҿуп.
Ҳара ҳдәыӷбагьы аӡбахә рҳәеит, сааҭбжак ашьҭахь ишааиуала. Исываӷәӷәа исывагылаз Маџь снеиҿаԥшит «шьҭа ирласны аҩныҟа ҳдәықәлоит, иахуҳәаауазеи?» – ҳәа аанарго. Мап, уи ианаҳәаз хазуп. Абрантәи адәыӷба ҳақәтәаны наҟ џьаҳанымҟа џьара ҳцоит аҳәазар аҟароуп инаҭаз уи арадио абжьы.
Аҟанҭаруаз еивҵаԥах еиԥш ҳашԥеидыҟҟыло ауаа. Ҵыхәаԥҵәара рымамкәа ӡиасшәа ауаа дәылҵуеит, аха раҟара жәаба, шәкы, зқьы адәны игыланы иԥшызшәа, мшынцәқәырԥашәа иааҩнаҳауеит. Атәарҭақәа аҭацәыха арҭом, аҟәаҿы-саҿыҳәа илықәтәоит уи иазыԥшны ирыцҳахәха ирхагылоу ауаа. Ауаа, ауаа, ауаа. Ауаа зегьы уаха абра еизыргеит.
Ҳзеиԥшрақәаз збаз, Анцәа иҵаԥшуаз хаҵак дҩаҳхаҵгылан Маџь диртәеит. Днеиҿаԥшит, дааиҿаԥшит. Маџь рыцҳа знык иҿаԥшыз уа иазирхаӡомызт. Дымҩасны дцозаргьы дааҳәны ҩынтә-хынтә диҿаԥшыр акәын. Уи аамҭазы саргьы ҩынтә-хынтә аҵәымӷ жьақца сгәаҵәахы илалашьшьуан. Абас амҩа ҳақәын, абас амҩа ҳақәуп, иаҳмыхьчози Абдул-Чабдулаа. Ааи, ҳааигәа-сигәа игылоу ауаа гәамҵқәа зегьы ҩынтә-хынтә иҿаԥшыр акәын Маџь. Нас гәыбӷан зимази иарахәаша, ус шәысҿамԥшын изҳәомызт. «Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар убри сара соуп», – аниҳәо. Ара дыззымдыруа ауааԥсыра хәаԥшырҭас данырк, алада, аҩныҟа ҳлеир, дыздыруа иҩызцәа-иқәлацәа ишԥанеиҿыԥшра? Убри аусгьы, зыбжьы газ арадиогьы, Маџь иватәаз ԥҳәыск дыҵнарҟьан, леидара аашьҭыхны дныҵабга дцеит. Лҭыԥгьы ахәараҳәа сыҽлықәсыжьт. Иаҳхаҵгылаз ахаҵа игәхьаагьы сымкит. Аламысдара хәыҷык аасырԥшгәышьеит, аха исылшаҵәҟьомызт аиашазы.
– Нас, иубоу саб, арҭ зегьы хәаԥшырҭас сышрымоу – даасҿаԥшит Маџь. Ишәу ирмаҭәа шаҟа ианаалози, деилфаҷа, дкалӡа. Аха иалаҳхӡоузеи иара уи армаҭәа ҳәа иҟоу, Абдул-Чабдулаа рыхьчараз аума? Шаҟа цинктә кәыба ҳнаҭаз Афганисҭан, макьанагьы ҳабаҟоу. Ашьа зхакаҳҭәо арбану анаџьалбеит, ҳадгьыл иақәлада, ҳамхы иҭалада, ҳаҩны-ҳгәара ҳамызхуада. Аӡәгьы. Ҳахшара еиқәыдды анышә иаҭо, иаанхазгьы ҳарҿыԥшыр иаҳзымдыруа, иҩашьаны, ҳаазықәшәазеи џьыма.
– Ааи, Маџь, избеит. Иухәаԥшлааит нас, уи уара иузнауазеи. Уаангыли, маҷк иаасараӡеи Маџь. Аԥсгаха сыҭи абааԥс. Нас Москваҟа иқәҳмыршәуеи. Урҭ ашәахсҭақәа ҳәа узҿу руа-ршәаџьҳәаҩ акы умбо иҟасҵап сара.
– Саб, уӡырҩуоу? Усҟәаҵ сара. Уца умала аҩныҟа, усҟәаҵ. Сара Анцәа иишәиз соуп исылухи?! Уца аҩныҟа, Гәындараа урҭахуп уара макьана, урҭ рааӡара бжамҽамны инумыжьын. Сара имиз, адунеи иқәымлаз аӡәы иеиԥш сыԥхьаӡа. Абри ажәҩан икыдӷьаланы икыду амза ианыжьлоу ашәытарақәа аоперациа рзуны акрузамхуазар саргьы хәарҭа соуеит.
– Усҟәаҵ абааԥс Маџь, усҟәаҵ, сгәы умырмаҷын…
– Саб уӡырҩуоу, аҟәраан аанкыланы ишьҭарҟыжуа сапан шәахла ицәылҳәаны иукәабар ипашәшәӡа, иқардашха ишкәакәахозар, саргьы аоперациа ашьҭахь схы-сҿы ԥшӡахоит, ибзиахоит.
– Абааԥс Маџь, уаҳа акрудыруазар инумыжьын, парпантала икылҵәа зынӡак сгәы-сгәаҵәа.
– Адунеи иқәуу ауаа зегьы…
– …Реиҳа илахьынҵацәгьоу ҳәа аӡәыр дыҟазар, убри сара соуп, – абас еицаҳҳәалап нас шьҭа, ҳгәы ҿыӷьӡом.
Абри аамҭазы иаҳхагылаз ахаҵа – Маџь зҭыԥ изҭаз, иааины иааидгылеит хаҵаки Маџь иқәлаз армаҭәа зшәыз арԥыски. Рыхҩыкгьы ҭеҭыԥшла еизааигәан, шьак еицахылҵит уҳәаратәы. Дареи ҳареи ҳаимҩалацәан, дәыӷбак ҳаицақәтәараны ҳаҟан, дара Шәачаҟа ицон, – ҳара Аԥсныҟа.
Арадио абжьы ган, уи усгьы аҿы ааиханакыр аҟарма аӷриаауеит, иҳаватәақәаз ԥыҭҩык ҩыҵбӷьыжәаан, еихеигәо ауаа жәпа (аҳәагыла ахьзылымсуа абнаршәыра) инарыгәа-аарыгәо рҿынархеит, арҭ ахацәагьы ааины иааҳадтәалеит. Ҳара ҳаҵкьысгьы рылахь еиқәын арҭгьы. Зегь зҩак-зҩак рыӷрагәоуп, иҟоу иудыруазеи ари адунеижә аҟны.
Сшьаҽит. Маҷк сшьапы неиҵысхыр сҭаххеит. Ҳнаҩс иҟаз асаркьа-ҭӡамц ҟьаҟьажәырқәа сынрыдгылт. Ҽаҩраҭагалантәи ақәа хьшәашәа аҵәҵәа-ҵәҵәаҳәа алеира иаҿуп. Асаркьа
акәзар ацәыкәбарқәа арӷаздақәа анҵо, еивас алада ацара иаҿуп.
Авокзал иакәыршоу авокзал-дәы фымцала илашоуп. Акаҭран еиқәаҵәа апыҟҟаҳәа иқәшоит, иқәшоит ақәыршыҩ, ацыԥхьқәа хаддылоит. Раԥырбаагамза. Аԥсны уажә ас ақәа леиуазар, ԥша хәыҷыкгьы аҿазар, ашьыжь арақәа рыҵаҟа, калаҭхыла ихьашӡа акакан ҩаҵуҟәшәаауеит. Нас еихәлажьу амца қьоуқьад, аԥырӷқәа унарыха-аарыханы аџьықәреиаӡақәа ныҽҳәоуҵоит, каканқәакгьы ныҽҳәоуԥсоит. Ус, ус аишәахьчаҟны аграфин ахәда какаҷла ихырҷаны иаақәгылоит…
Иҩнышәшәои абри авокзал мцацәа. Аҟышфҩы. Ауаа ҳҟышфҩы, ахаан абра ицқьаӡа ҳауак ҩнасхьоушь? Игоит ашьха рыбжьы, уи еиқәнартәоит алагьанасбжьы, џьоукы ргыланы иарҩуеит арадио абжьы. Еиҭах абжьы гоит арадио: «Еицәыхҟьаз Иванов, Сидаров, Хакәыцәов, шәеиқәшәар шәылшоит абра иҟоу ауарашжәырҭаҟны». Шьыри, уажәы аҭубар ссақәа агорчица инӡаашьыланы, часакгьы надкыланы, ашәах хаччыла ауараш – чаҟәа… аџьанаҭ. Акраҳфар ҟалагәышьоит аха, ҳаҩсҭаахә иуам акәымзар. Иахьа хымшуп ҿаҵак лбааҳамдеижьҭеи Маџьи сареи. Ус ҳнеилап, Анцәа иҳақәиҵаз ауп, злахьынҵа иаԥыҩлахьада, амхалдыз еиԥш аҷапҳәа уа иараҟны уаанагоит.
Ақәа рҳәеит ҳәа, иканаршӡоит уахак. Уаха ацгәы акалаҭ иҵаркит азы асааҭ ахыцқәа шьаҳиҭханы иаанхеит. Ҩажәихәба минуҭ агуп ҳдәыӷба ааира. Саагьежьит сҭыԥахь. Маџь иҭыԥ аҟны дхаҟәӡа ҭакәажәык дтәоуп дхырҟәысуа. Саашаҟьшаҟьеит.
«Абас ашьышьма шыҟаз иҿынеихеит абыржәыҵәҟьа», – иҳәеит ахаҵа, ани ԥаса Маџь дзыртәаз. Асааҭ сеиҭанахәаԥшт, уи усгьы иқәацаӡом. Ашьышьма. Ашьышьмахьы дказцои хымш раахыс ҿашәа имоуӡацтеи. Ани х-минуҭк раԥхьа баҭылкак аӡы иижәыз акәзар, уи макьана иахьаҭыԥыз аҟынӡа имлеиӡацт, ӡкаҭәара дказцози? Сааӷьаҵәыӷьаҵәын ашьышьмахьы сеихеит, снеины ашә снылагылт. Уахантәарак имҵысӡоз ссааҭгьы сыгәгьы еивасны аусура иалагеит. Сыԥшуп, сыԥшуп, ауаа дәылҵуеит, иҩналоит, аха иара дыҟам.
Мызки-бжаки агоспиталь аҟны ҽнак лацәеихьшь ҟамҵаӡакәа исыхьчоз сыҷкәын, амҩа ахықә ҳанынықәгыла дышԥасцәыӡуаз, исыхьи абааԥс, ыы? Уаҳа аԥшра сылшомызт, иара асааҭ ахаҭагьы сыгәгьы ируамызт, адәыӷба ҳагхоит. «Шәааӡырҩы, шәааӡырҩы, адәыӷба аномер… Киев – Адлер амҩа ақәлара аҽазыҟанаҵоит. Амҩасцәа, ҳасасцәа амарџьа ак шәмыхьааит, шәҽырхианы шәыҟаз».
Слыҩналеит. Абас хәбаҟа-фбаҟа шьышьмаҭыԥ аман. Акакала ашә ааимԥаауа игәаҭо, иҭатәоу ахацәа ани аби снырмыжьуа сҿынасхеит. Зегь еимыздеит, – дыҟаӡам. Дыҟаӡам Маџь – ҳаҷкәынзаҵә, ҳаҵәҩаншьап. Снаԥшы-ааԥшит, арантә адәахьы дәылҵшьа амаӡам, избанзар шәы ҿаӡам. Саагьежьит смида-гәидаха. Скамҳандаз анаџьалбеит. Ус акы сыхьыр сеимҵԥаа срымкышеи ауа-аҭынха ара иҟоу! Зегьы рхы ргәы ркуп, аӡәгьы дааҳәны дсыхәаԥшуам, усҟан.
Сабацари. Арадио ахь сеихеит. Уа аочерад акаамеҭ. Ашьҭахьала снеин хә-мааҭк атеқст инагәылаҳәаны лџьыба инҭасыршьшьит. Уи акәхеит. Аӷьеҩҳәа арадиагьы абжьы геит, Аԥсныҟа амҩа иқәу асолдаҭ-ҷкәын уаб дузыԥшуп абри аҭыԥаҟны, уааи ҳәа. Дыҟам, дыҟам, дыҟам. Срылсуеит, срылсуеит, ари авокзал аҩнуҵҟа иҟоу ауаа жәпа, даара блаҵарыла сеимдоит, аха иубода-иуаҳауада, мшынуп ара зегь еилаҩынтуа. Сқьышәқәа қәацқәацоит, сылаӷырӡқәагьы сыкәаашоит, гәаныла исықәысҵоит кәырбан.
«Уа хыхь иҟоу ҳазшаз Анцәа ду, ухьышьаргәыҵа сакәыхшоуп, егьараан сшәахьазаргьы умчала сеиқәхо саауан, иара абыржәызаҵәыкгьы сеиқәурхозар, деибганы дысурбозар, аҩныҟа дызгаратәы ахьӡара суҭозар, исҭоубоуп кәырбан шсықәысҵо ала: хәыцеиқәаҵәа злам аб атәыҩақәа ыршаны, уақәтәар ушьапқәа асаара ишьҭамсуа, илкажьны ухьӡала – Хыхь иҟоу ҳәа ишысшьуа. Агәыла-азла нақәыршәаны, ишшаԥацалаха акәац татаӡа ижәны, алҩаҵә ахылззо, ашьақар аиуа-зиуоу злам, аҳаԥшьа ҩыцқьа кәеикәеиуа, ачча-ччаҳәа еилаҭәо, абысҭа еиларҵәиуа иуны, аҿахрақәа ҟәаз-ҟәазӡа ианҵаны, ашәшьыра ԥшӡаҟны, аҳаскьын иаҵәараҿы, амахә-чымахәқәа хыжәжәаны илышьҭаҵаны, рмаҟахқәа ԥыртны
гәык-ԥсык ала ауаа шсыртәо, уара иумҵаныҳәо қьаф шыдсыруала исҭоубоуп. Абыржәызаҵәык дсырба сыҷкәын. Иан дрыцҳашьа, иан, дшаҭа», – дырҩегьых кәырбан сықәысҵеит.
Еиҭаҳаларҳәеит абгыӡ еиԥш иҳалаҟааны, ҳдәыӷба амҩа ақәлара аҽазыҟаҵара ишаҿу. Еилаҩынтуа арҭ ауаа сыҽрылӷәааны сеиҭадәықәлеит авокзал аҵыхәан лахьхьи иҟоу хҭацәыха змам ашьышьмахьы. Еиҭеимыздеит урҭ «очкоқәа», еиҭа сан лхәы лырҭеит, аха уи агәырҩа зкыда, абжьааԥны акәындаз, уи азы схы рыдсымшьылози, аха… Уа саадҵын акәша-мыкәша схарахаԥшуа снеиуан, аҳәсақәа ршьышьмахьы схы рханы. Ассир. Уа аҩналарҭа инеиҵыху акаридор бжьахалаҿы аҭӡамцқәа иркыдсалоу асаркьа дадԥсыланы дадгылоуп, ихы нарҳәы-аарҳәуа, ихаҿсахьа «изхара избом», дахәаԥшуеит. Ааи, уаргьы-саргьы ахәашақәа, арыцҳақәа, агәаҟқәа, ижәҩа снапы наҵысхын, амҵқәа реиԥш ҳгииуа адәыӷба аплатформахь ҳҿынаҳхеит, иара дхьышьырххоит, сара сихоит, сикәыхшоит, сизӡатәуеит. Акы ахьырҳәо акы ыҟоуп, сиашьапкын ҳазшаз, дысирбеит сыҷкәын, деибганы аҩнынӡагьы дсиҭоит шьҭа.
– Саб, сара усҟәаҵ, уара уақәтәа адәыӷба.
– Уара уныжьны иабыкәу сара сахьцо Маџь, уара уабацо нас?
– Сара џьаҳанымҟа сымцои саб, сзеиԥшроу умбаӡои, уахь слеир ауаа мшәаӡо џьушьома саб, ара инеиҭанеиҭасуа ауаа шысҿаԥшуа умбаӡои?
– Арҭ уаау џьушьома икьашӡа акы иааннарҵәеит ҳәа уаҳааит, арҭ рыгәхьаа шԥоукуа Маџьаа.
– Сыззымдыруа арысҟак исҿаԥшуазар, аҩныҟа слеир сыздыруа шԥасыхәаԥшуа саб?
– Иҳамҳәахьеи Маџь, уи шаҟантә ҳалацәажәои?
– Иаҳҳәагәышьахьеит, аха асҵәҟьа мишәан, аҿаасҭа дубахьоума саб. Уахынла ԥхыӡла аӡәы сибар, ҳаӷеиҭа игәы аангылап. Ԥынҵа змам ауаҩы дубахьоума саб?
– Думаӡамкәа дааумихааит уаб. Аԥынҵа шԥаумам маҷк икьаҳәхазар (маҷк акәындаз сабиц) идыриашоит ҳамҳәеи с-Маџь.
– Уи гәыжьжьагоуп саб. Аха уара иухарагәышьоуи. Саб, иуҭаххар арра срымго иузыҟамҵаӡози? Шаҟаҩы ус рыҷкәынцәа ныркылахьоу сымдыруеи. Аха уара укоммуниступ, аиаша ҟоуҵароуп, аиаша ыҟоу џьызшьо агаӡақәа роуп, саб, угәы иалоумырсын аха…
– Акымзракгьы сгәы иалсуам Маџьаа…
– Саб, аҩны ҳаннеилак сҽысымшьуеи?!
– Ааи,ааи Маџь, уи хазыноупеи, ус шԥаҟоумҵо…
Анҭ ахацәагьы ҳақәшәан, ҳаибарбылгьо иаҳаулак уахь адәыӷба ҳаҽҭаҳажьт. Шьҭагьы Анцәа акы иҳәахьеит, иа Анцәа дыҟоуп, ихаҵкы сара сцааит. Уи илоуп макьана сызлааиуа.
Иҭакны иоурыжьыз иеиԥш смакәан хәыҷы кәлаауа уа исыцраҳәоуп, ԥаҭлыкақәак аӡы сымоуп, уи ауп усгьы ҳазқәиҭу. Игәыҭшьаагаха ҳдәыӷба арҵәаа аахнаҵан, аҵықь-аҵықьҳәа иааимсан, иаахыџхыџын ԥшьшьала арельсқәа ирықәҵәраауа аҿынанахеит. «Мықә, Гәыԥ, ԥадгә, ԥақәашь» ҳәа акәӡамызт иаҳәоз иара уажәы, – «Маџь абааԥс ичҳа – аҩныҟа, Маџь абааԥс ичҳа – аҩныҟа, уан дузыԥшуп уа, уан дузыԥшуп уа», – абри акәын иааҟәымҵӡакәа иаҳәоз. «Ааи, уан адунеи зымбаша, уабаҟоу, уанбаауа сыҷкәын», – абри агәынқьбжьы акәхарын ҳаҩны, ҳгәара иҭыҩуаз, сара исаҳауан убри, аха иара зызкыз Маџь иаҳаӡомызт.
Ак аҵкьыс ак еицәоуп.
Анҭ ахацәа ҳәа ҳазҿу, иҳацу, ҩыџьа аишьцәа ракәын, асолдаҭ ҷкәын ирыцыз, аиҳабы иԥа иакәын. Купек ҳаицҭалеит аби аҷкәыни, аби аҷкәыни. Егьи иашьагьы ҳааигәаратәи акупе даанахәт. Амҩа ҳақәлагәышьеит, хыхьтәи аиарақәа рҟны ҳаиҿаиоуп Маџьи сареи, – ҵаҟа аурыс иԥеи иареи.
Амҩа хара ҳақәын, игәыԥҵәаган, ҳарҭ абацәа атамбор аҟны ҳнеины ҭаҭынк ҳахон, ҳаибадырын ҳаицәажәон. Аурыс хьӡы мариоуп, Иван сыхьӡуп иҳәан – амин сҳәеит, сара сыхьӡгьы наиасҳәеит, сгәаҟрақәагьы (аҳәсақәа реиԥш) аацәырызгеит. Уахыки ҽнаки сара сгәаҟрақәа иасҳәон, иара иҭырҳәцааны, аки-аки еишьҭаргыланы аҭаҭын дахон, дахон ҳәа аума, зынӡак лҩа кәармаҷак баша адәахьы ишьҭуамызт, зегь ҭыцәааны
ихәлагаланы мпышҭашәа ирԥҳақәа ирҭаирчуан, нас ихәхәаӡа алҩаҵә адәахьы иоуижьуан. Сара сгәаҟажәақәагьы сҭаҭын ахарагьы еилазыгӡон, иара аҿымҭреи, аҭаҭынахареи, ақәыԥсычҳареи еилеигӡон. Ҳазхара аҭаҭын ҳаханы ҳаидыҵцыԥхьаӡа «еицәоу Анцәа уақәимыршәан, еицәоу Анцәа уақәимыршәан», – иҳәон. Иаргьы иҷкәын аррантә дааигон, иашьа дицын. Уигьы иҷкәын дхәын, аррамаҵураҟны уаҳа дамаҭәам ҳәа аҩныҟа дыргон. Маџь иеиԥш ихәра инубааломызт, дахьхәыз, дышхәыз аб Иван далацәажәомызт, саргьы иқәҿысҭуамызт.
– О, ахәра! ахәра, ҳаҟами абацәа ирхәыша, иршьыша, уззыршьыша ҳәа акрыҟазар, Абдул-Чабдулаа рыхьчаразы акәымкәа. О, сара рыцҳа, сыҷкәын абас ихы иҿы анырхә ҭынч ахәрашәа шәҳәазҭгьы, иҟаларын ихәрақәа ас иҿаасҭамхаргьы. Ахәрашәа. Мыч змоу ахәрашәа:
Ахәрашәа бзиа избон, сазыԥшын,
Имӷьаӡо сгәы ахәра анын, ирӷьатәын.
Ахәрашәа ахьысзымҳәо сгәы сагахьеит,
Ахәрашәа имӷьаӡо ахәра арӷьахьеит.
Ахәрашәа рҳәазҭгьы Сасрыҟәа деиқәхон,
Ахрагәаҿ Акьахьба ихазыҳәан иҳәон.
Ахәрашәа сыдгьылгьы ахәра арӷьеит,
Сыдгьыл азыҳәан уи шәынтә ирҳәахьеит.
Иван иҷкәын ихахәы еиларҳәы-еиларҳәы, илахь агәы ҭбааӡа, ибла гәыӷрақәа ҭамшаша-ҭамшашаӡа иҭылашаауан. Петров асааҭҟаҵаҩ разҟыцәгьа акыр дааиеиԥшуп уҳәо дыҟан. Ааи, Петров насыԥда, дышԥаҵәааҵәаауаз» сан, сныжьны бышԥацо» – ҳәа, ажәҩан аҷараҳәа аеҵәа кыдижәон. Аха, изаҳауадаз, адунеи дагәахт иара изы. Иан ллымҳақәа ацәа
ҭарҭәазшәа, лхы лықәыжьны, лыҷкәын дахьуазыруаз апалата ныжьны дыҵҟьаны дышԥацоз, аӡы шцарашәа дцааит.
Нас адунеи лашьцеит, идамрахеит.
Петров асааҭҟаҵаҩ рыцҳа изы анахь иамуит, арахь иамуит, ак изынхаз абыжьбатәи аетаж – аҵыхәтәан уи иагьыҟеиҵеит. Уи агоспиталь аҟны абыжьбатәи аетаж модан. Ҳара иаҳмаҳауаз шаҟа ыҟаз ҳаздыруам, аха мызки-бжаки убра ҳахьынӡаҟаз, уантә хҩык ыԥеит – нырцәыҟа ацаразы. Зегьыҵәҟьа аазыхҟьаз Абдул-Чабдулаа роуп.
Џьоукы ашьыжь шаанӡа абга рԥылоит, џьоукы ажьа, џьоукых аԥхын рымӡырха амаҭ шьқьыруа иҭалоит. Ус иҟоуп адунеи. Ирҳәоит, ажәытәуаа, аԥхын сымӡырха маҭык ҭамландаз згәахәуаз, цашьхаду ҳәа ианашьҭоу ауха, хаҵак аҽага аашьҭыхны имӡырха дакәшон ицәыҟьҟьо, даҽаӡәы лыхәҭала ахәа иманы уи дишьҭан, иахьцәиҟьҟьаз алыхәҭаҟынтә ахәа ҭаԥсо, убасгьы ҳәо: «Амаҭқәа, ҳара ихаҳкааз, ҳара иаҳтәуп, абрахь аҭалара шәақәиҭым!» – ҳәа. Убри ашықәсан уи амӡырхахьы маҭык неиуамызт иушьы иаанҵәозаргьы. Уи ақәашь змоу имӡырхаҟноуп абас аныҟауҵалак амаҭқәа ахьымнеиуа. Ақәашьда иҟны амӡырха уакәшаны ҽагала ацәыҟьҟьара, ахәа аҭаԥсара акәым, хә-аршьынак аҩны-агәара саркьала ихукааргьы, амаҭ акәым агәылшьап мнеиуа убеит.
Алахь ауп, дад, аус злоу, улахь иану ауп уаҳа акгьы ыҟам, уи узацәцом.
Ирымҳәои, быжьҩеишьцәа раҳәшьазаҵә аԥааимбарцәа – ашацәа тәаны ллахьынҵа анырыӡбоз ирҳәаз. Ҩажәак роуп илызԥырҵәаз. «Ақәыџьма дахәхааит!» Абас алахьынҵа «ссир» лаҭәаршьеит ашацәа. Уи заҳаз, лашьцәа иреиҳәеит, раҳәшьазаҵә қәыџьмала дҭахараны ашацәа ишырыӡбыз. Аишьцәа рабџьарқәа рыбӷа нҭарс иаанкыланы абнаршәыра инахеит, ааигәа рҳәеит, анаскьа рҳәеит, қәыџьма нырмыжьит, руа ршәаџьҳәаҩ ыҟамкәа зегь кьашшӡа иқәырхит. Аха, иазаауеи, ԥыҭрак ашьҭахь қәыџьма ԥшьагьаҭҳа дук аишьцәа рыҩны ааигәара абнара иадырбалеит рҳәеит. Убри акәзаарын лара быжьҩеишьцәа раҳәшьазаҵә дызҿахәхараны иҟазгьы.
Дырҩегьых рмаҵуар лақәа аашьҭыхны уи инашьҭалеит. Аԥба ркит, иазааигәахеит, иагьеихсқәеит, аха иамуит. Ажәеиԥшьаа илԥха рмоуит, наҟ быжьшьхакы ирыхцаны аишьцәа қьыԥаха аҩныҟа иааит.
Мчыбжьыкгьы цқьа имҵыцкәа дырҩегьых уи ақәыџьма ақыҭа ааигәара абнара иаалалеит, аха ԥхасҭа ҟанаҵаӡомызт, инкылӡырҩ-аакылӡырҩуа иӡыӡымкуа акы иаргәаҟуа идәықәын.
Дад, шәаҳәшьа адәахьы ддәылшәмыжьын изшәаҳҳәазаалак, уи ала (ажәытә уаа ақәыџьма ахьӡ рҳәаӡомызт, ала ҳәа иашьҭан) аҟазшьақәа ҽеи иазҳәам, ишәызшьуазар ишәшьы, мамзар… – рҳәон абыргцәа.
«Ааит, быжьҩы ахацәа бгак аҵкьыс ҳазымиааиуа иҟалазеи», – рҳәан идәықәлахт аишьцәа рҽеибыҭа, иҵдырҟьеит иара, иржәжәеит абнаршәыра, нас еихеит аԥсҭахьы – уантә ацәҳәырахь, аҟәада ахьдыршит, аха иамуит, иамуҵәҟьеит. Дырҩегьых быжьшьхакы ирыхцаны иааит. Уи нахыс раҳәшьазаҵәгьы уаҳа адәы дықәрыжьломызт, абааш дҭартәаны дрыман. Руа-рҭынхагьы – ахацәа лассы-лассы ара аангылара иаауа иалагеит. Ари агәараҭаҟны кәтарцынак иаагәыдҵаны иршьит, рбаӷьҵас ҿнаҭуа иалаган азы. Аишьцәа рмаҵуар лақәа руак иаагәыдҵаны иршьит, есуаха акы абазшәа ашра хҭанакуа, насгьы инышьҭафҩышәа-аашьҭафҩышәуа амӡырха иқәын, зны-зынлагьы акы иаршәазшәа ихьаԥш-кәаԥшуа аҩныҟа иҩуа, иаауа иалаган, нас иааҟәымҵӡакәа иӷазымызуан азы. Иаанхаз аҩыза Дамшә, ҩымш-хымш ҿаҵа лбаанадомызт, аӡыҵәҟьа ажәуамызт, уажәы-уажәы иқәыԥсычҳауан, алаӷырӡқәагьы акәаашон. Даҽа кәтыкгьы хәылԥазыла аҵара хҭанакын, уигьы иаагәыдҵаны иршьит. Убас рыцәҵыс иааҟәымҵӡакәа ирықәхәаауа иалаган, убригьы иаагәыдҵаны иршьит. Хысроуп ари агәараҭаҟны иҟоу, изеихсуа зегьы ршьуеит, ани ишьтәыҵәҟьоу ақәыџьма ада.
«Еи, дада-а, Анцәа абзиара ҟаҵа», рҳәон абыргцәа. Уахык ҵхы ҵәцан, аеҵәақәа даара ижәпаны, еилацәҟәысуа, еидҽырбало ажәҩан иаҵаԥсан. Амзагьы ацә тәыҩеиԥш икьабжытӡа амшын ихгылан, макьана ашара акрагын. Тыҩырҩырк
аҩсҭаабжьы ахаҵаны абнахьтә ицәыршәагаха иаалҩит. Алаҳаҵлақәа ирықәжьыз акәытқәа рахьтә рбаӷьк атыҩырҩыр ашьҭыбжь азымычҳазт, иаӷьны аҭак ааҟанаҵеит, иаҳәаз иара ахаҭагьы иазеилымкааратәа. Убри аамҭазоуп аҩнду ааҵраҿы ианӷзы Дамшә. Илақәырццакынгьы аҵықь ааҭгеит. Аҵх ҭынч иалҟьаз ари ахысбыжь ҵары адгьыл аарҵысны, абжьы ҭууа наҟ ашьхарахь еихеит, бжьышьхакы, бжьымшынк инырхыҩрыла ицеит. Аҩны ааҵраҿы еиӷрыблаа ишьны ишьҭан ақәыџьма ԥшьагьаҭҳа. Ашьыжь ауаа неины ирбон уаҩ дызмыхәоз ари ақәыџьма, ицҳарашәа, ацқәа хырџьаџьаны ишьҭан.
«Абри ацәыршәага акәызма сара сзыҿҳәараны иҟаз!» – лҳәан абыжьҩеишьцәа раҳәшьа лшьапԥықәқәа рыла ақәыџьма ацқәа днархьысит. Ац ҵар лшьаргәыҵа иналакшеит, ларгьы дҩахыԥсаа дцеит.
Абас ауп аԥсҭазаара шыҟоу. Ашацәа латәан быжьҩеишьцәа раҳәшьазаҵәы ақәыџьма дахәыртәит, Маџьи асааҭҟаҵаҩы Петрови, ахыхь бааԥс зызцәырҵуаз асолдаҭи, полковники, ара иҳацу Иван иҷкәыни рызгьы Ашацәа тәамзи, урҭ ирыӡбеит арҭ рлахьынҵа, Абдул-Чабдулаа рнапы ианызааит ҳәа. Урҭ ирыӡбеит дара ртәала.
«Еицәоу Анцәа уақәимыршәааит», – аа, абри ауп уажәы-уажәы Иван исеиҳәо. «Уҷкәын дзымцәажәои, дабахәу», – ҳәа уиазҵаала уҭахызар, инахига-аахигоит, акгьы уеиҳәаӡом. Уигьы уамак дақәымшәакәа дыҟам, аха иӷрагәаны имоуп. Иашьагьы дицуп, ааи, арҭ мықәшәатәык иақәшәаны иҟазаап, аха ирҳәом, уи дара ирусуп. Агәаҟрақәа, агәаҟрақәа, агәаҟрақәа…
Адырҩаҽны абар шьҭа шьыбжьон ааит. Адәыӷба иҭоу ауаа махԥсахуа акы инацҳауеит, акы иаацҳауеит, аанҿасырҭақәа рҟны шәырқәырк аархәоит, рхы ршьуам. Ҿашәа змамкәа ачгара иҵоу Маџьи сареи ҳауп, уи гәеиҭеит Ивангьы. Ҳрыцҳашьаны ихы ааирҵысит. «Еицәоу умбакәа еиӷьу уздыруам, акрышәфар иаҳа ишәзеиӷьуп, усгьы уи шәзынагӡом», – иҳәон. Уи Маџь ианиасҳәалак, «са инасыгӡоит, ҩажәамш роуп амлашьра иаҭаху, нас сынырцә мҩа ашьшьыҳәа снықәлоит, сгәаҟҵәаҟрақәа, сдамыӷарақәа зегьы арахь иааныжьны», – иҳәон. Ҳазқәиҭыз аӡы ҳахәо, хыхьтәи аполкақәа ҳрықәиан ҳзазо, ҳалацәа нҭаауа, ҳаалҵуа, ахьшь чга еиԥш ҳласкәантраӡа. Гәыргәыр ахга, иабжьузеи анаџьалбеит абри адәыӷба. Уагьарцәоит, уагьаанарԥшуеит, уагьаркаруеит. Мчыла уԥсгьы унаршьоит, иуқәшәира-исықәшәира иԥсы шишьара. Анхәаа равтобус еиԥш рхәарсҭацыԥхьаӡа иаангылоит, Камшьышь иҽада еиԥш арзаақьҳәа иҳәҳәаны аҿынанахоит, имықәшәатәыҵәҟьоуп адәыӷба, имықәшәатәы! Уаҵәы ахәылбыҽха аҩны ҳҟалоит Анцәа иуазар. Ҳашнеиуа дара ирыздырӡом, Ан рыцҳа лыҷкәын дылбахьеит, жәохә мшы агоспиталь аҟны дидтәалан, данаауаз ишьапыргәыҵа неимдааимдо дагәӡит, хынтә дизӡатәны дикәшеит, сузыԥшуп Маџь абааԥсы аҩны ҳәаны, кәырбан лықәҵаны дааит лара, иԥшра лдыруеит, аха, иаҳәшьцәа Гәында, Асҭанда, нас ауниверситет ицҭаз иҩызцәа шԥаниҿаԥшуа? Уи ауми иаргьы дзыргәамҵуа, ихы игәахзыршәазгьы. Ҳаӷоу дмишәанха, дҿаасҭаха адәы даақәхааит.
Ивани сареи атамбур аҟны абырқьҳәа аҭаҭын ҳшахоз иасҳәеит Маџь еснагь иҿаку ажәақәа: «Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар убри сара соуп», – ҳәа ииҳәо. Иван срыцҳашьаны акәзу, ма иара ихы рыцҳаишьозу сыздыруам, дӡыҩӡа дшысҿаԥшуаз илеимеиҭәеит. Ахаҵа дҵәуеит, ахаҵа! Нас иацәажәара сааҟәыҵын ани иҳавыҟьҟьа ицоз адәы сакарақәа сырызԥшуа, аҭаҭын иҭхәааны сахо саагылеит.
Аӡәы ихьаа уздыруам ухаҭа уақәшәаанӡа, мамзаргьы зыҷкәын дымԥсыц… Иҵалазеи абри ахаҵа. Ар рымаҭәа зшәу иҷкәын дыԥшӡаҟәаҟәараӡа диварԥало аҩныҟа диманы даауеит, ииџьабои нас? Игәаӷьны сеиҭанаиазҵааит, илаӷырӡқәа анеиқәтәа. Исеиҳәеит иҷкәын ихьыз. Иагьнациҵеит ажәаԥҟа «Ак аҵкьыс ак еицәоуп» – ҳәа. Уҷкәын ихы-иҿы ԥхасҭазаргьы дугоит аҩныҟа, ҵәҩанмырӡгас ҳәа уиқәгәыӷуеит, еиҭа даҽа ҩыџьа аԥҳацәа шумоугьы. Иаҳҳәап, уҷкәын дуԥымлар ҟалоит, иҟазшьақәа зеиԥшроу ала, ихы игәахшәаӡаны дыҟоуп, ихы аказиур ҟалоит, ихьчара цәгьоуп. Иухасуа зымбои амҩа ҳақәиижьҭеи, ашьышьма дҭалар уицҭалоит, атамбур ахь дааир
унеины ашә улагылоит, еснагь ас дузымбар ҟалоит. Иаҳҳәап иамуит, ихы ҭаирхеит? Нас? Еиҭасҳәахоит иумами даҽа ҩыџьа аҭыԥҳацәа? Сара саасҭа уара қьафура умоуп, џьанаҭ уҭагылоуп. Ҳара абри аӡәк иоуп иани сареи адунеи иаҳзықәу, уигьы ихәра зеиԥшроу абри ауп иҳәан ԥшьшьала слымҳа дынҭахәыҭхәыҭит. Исеиҳәеит, аха изакәызеи исеиҳәаз. Илаӷырӡқәа ҭабазар акәхап, илацәақәа ҟаԥшь-ҟаԥшьӡа иааныжьны инеиҿаба ицеит. Иҿыблааны ҭаҭын ҟаҵак даханы данаалгалак, уи ҵаҟа еихыҩры-еиҵыҩруа иҟаз атамбур иныбжьаршәны, ишьапала ацыблыха нықәырҟьыцны, аҩыза ааиҿакны амца нацраирсуан. Убригьы аҭаҭын дамыхеижьҭеи даара акырҵуазшәа, игәылцәааӡаны аҵанӡа илеигон. Уантәи асаркьа далԥшны ииаҟьа ицоз ашәаԥыџьаԥ, аҩны хасыҟә хәыҷқәа, адәеиужьқәа уҳәа илаԥш нархьырсуа, иуазгьы ҭынч аҳәара даҿын. Иҷкәын қәашьда иҭоурых хәыҷы, иҭоурых ду иҳәон, иҳәон иԥсахы ҭыкәкәааны, даныхәыҷӡаз, агарашәа анизырҳәоз инаркны иааихигахьоу амыҟәмабарақәа, амашәырқәа зегьы. Машәырс адунеи иқәу рыбжа Иван иҷкәын изкны Анцәа дишазаап, убысҟак арыцҳарақәа дрықәшәахьазаап. Аҵыхәтәан арра дцаанӡа иҩызцәеи иареи рыҽшыркәабоз иара аӡы даанахәеит. Дагьԥсымкәа, дагьбзамкәа аӡы дамырхит. Уажәшьҭа ҩысҭаа мусхәыс иҟаз ацәгьарақәа зегь ихигеит, ажәҩан аҿаԥхьа «иуалԥшьа» неигӡеит уаҳа уадаҩрак дақәшәом рҳәан, амырзакан еиҵҳәаны иарҳәо, арԥарцәеи аҭыԥҳацәеи ахьыџьџьаҳәа ишәаҳәо-икәашо ҵыԥх адәыӷба днақәыртәаны арра дрышьҭит. Уантә Афганисҭанҟа, Абдул-Чабдулаа рахь. Уажәы аҩныҟа дааигоит. Уи дзықәшәаз аҳәара уадаҩуп, ихьанҭоуп. Сара сыҷкәын Маџь акгьы дақәымшәазаап ари иаамышьҭахь, Петров асааҭҟаҵаҩи, ахыхь бааԥс змаз асолдаҭи, аполковники акгьы иақәымшәазаап Иван иҷкәын иаасҭа. Ак аҵкьыс ак еицәоуп, зыҷкәын дымԥсыц уҷкәын…
Ашьҭахь снеины аҩада сгәы рханы, уажәы-уажәы сганахьала ицәоу сыҷкәын иахь снаԥшуа снаиеит. Схы снапсыргәыҵақәа аҵырҟьоуп, схәыцуеит, схәыцуеит, сеиҭахәыцуеит. Ҳаӷеиҭа, сыҷкәын заҵә дыԥсны, ма дыршьны иацы анышә днаҭаны сааихыҵзаргьы, Иван рыцҳа иаҵкьыс сара сеиӷьзаарын, сагьабанӡеиӷьыз, уи сара иабаздыргәышьоз. Ак аҵкьыс… «Угәы каумыжьын абааԥс, ахаҵа дызқәымшәо акгьы ыҟам» – анысҳәа дааԥышәырччеит. Шьҭа уара уҷкәын: «Адунеи иқәу ауаа зегь реиҳа илахьынҵацәгьоу ҳәа аӡәыр дыҟазар убри сара соуп», – ҳәа ииҳәо ажәақәа иаҳа изықәнагода, уҷкәын иакәу, сара сыҷкәын иакәу. Ак аҵкьыс…
Сара садрес Иван исҭеит, иара иадрес сара изгеит, наҟ-наҟ ҳаҷкәынцәа ирԥеиԥшхо алеилаҳкааразы. Ахыхь бааԥс змаз асолдаҭ ҷкәын аҵхагәаны ихьаа анизцәырҟьа ихәшәтәҩы диқәшәазҭгьы, агәыр изыҟеиҵазҭгьы, иԥсы ҭамзаауази уажәы. Ампыл аԥенџьыр инкылдыруаауеиԥш, иааргәаӷьуазеи џьоукы, ҳаԥсып ҳәа абыжьбатәи аетаж икылԥо. Ҳаи, аԥсҭазааражә, иаҳҳәеит ҳәа...
Шәача Иванраа ныжьны ҳдәыӷба арҵәааҳәа иҳәҳәо Гудоуҭаҟа идәықәлеит. Атамбур аҟны ҳгылоуп Маџьи сареи, аҭаҭын ҳахоит. Ҳашьҭахьҟа амҩа хара, амҩа цәгьа ҳазнысыз ахь ауп ила ҭраа дахьԥшуа Маџь, ԥхьаҟа – Гәдоуҭаҟа акәӡам. Шаҟа ҳаҩны ҳазааигәахо аҟара, игәалаҟазаара бжьысуеит, ашәытара иҿысуеит, усгьы дцәажәаӡомызт, аха уажәык дааҟәыҵӡеит. Амлашьрагьы ҳхашҭит, ҳкала-калаӡа, аԥша ҳауҭар ҳагоит, хәымшуп аҿаҵа лбааҳамдеижьҭеи.
Абар шьҭа аҩны ҳазааигәахоит, ажәақәак исырҳәар сҭаххеит. Ҳашьҭахьҟа амҩа хара, амҩа хьанҭа, ҵыхәаԥҵәара змамыз агоспиталь, анаҟәа, аҳәыҳә-гәаҳәгәыҵәақәа, абыжьбатәи аетаж уҳәа аџьаҳанымра ҳҭыҵит сызкәахшоу, сызӡатәу Анцәа имчала. Ҩбаҟа-хԥаҟа ажәа сеиҳәар маҷӡак сгәы ааҟәандамхози уажәы. Аԥсны рыцҳа амра ықәыҷҷо, ҽаҩраҭагалара, ашәырқәа, аҽаҩра барақьаҭха ҳналагылоит, иан лнапы ыргьежьуа диԥылоит, иаҳәшьцәа ракәзар – ус. Иҿы ааихыԥхьар, ажәақәак иҳәар, акгьы ҟалом, иаԥшьазгап:
– Маџьаа!
– Изакәи, саб?
– Шьҭа аҩны ҳазааигәахоит, ибзиами?
– Иахьа акәу, уаҵәы акәу ианбасзуԥшаауа, саб?
– Изакәи иузысыԥшаауа? – Маџь изыҳәа исымԥшаараны иҟоузеи изакәу сеиҳәааит. Быжьрабыжьҵәа адгьыл иҵазар
иҵысхуеит, бжьымшынк, бжьышьхак ирхыгазар икылырҵәраа изаазгоит, изакәу сеиҳәааит. Иҳамоу зҳамоу ҳхазоуми, Маџь изы акы сеигӡараны сыҟоума…
– Зҿумҭои, саб, иухашҭма сызургәыӷыз?
– Изакәи Маџь, исгәалашәаӡомеи, исоумҳәо?!
– Иугәаламшәозар сара иугәаласмыршәои. Арахь ҳандәықәлоз ҳашԥеинаала, ҳашнеилак еиԥш уара ашҳам уԥшаауа, ҳҩыџьегьы иаҳфо ҳәа еибаҳамҳәази? Иухашҭма?!!
Сара сыбыз ауми изхароу, иҭахырҵәаша сыбыз, дысмырцәажәар еиӷьымзи, бзиак сеиҳәозма, мызки бжаки раахыс дызҿу акәымкәа, даҽак иҳәозма уажәы.
– Уи раԥхьа сара исфоит, уара иуҭаху ҟоуҵап, усҟан сыла иабаӡом.
– Уара изуфагәышьозеи, ашҳам «за компанию» – ҳәа аума, уара иуԥшаауеит, иахьа, ма уаҵәы иахмырԥакәа, сҩызцәа сбараҳәа агәырқьҳәа идәықәлаанӡа.
– Ааи, Маџь, ааи, иузысыԥшаауеит, уи еиӷьу хәшәы ыҟоу џьушьоу аԥсҭазаараҟны…
– Са сыхәмарӡом, саб.
– Уааи уи акәымкәа бзиак, хаҵарак атәы ҳалацәажәапи уара Маџь, уԥҳәысхама уара. Хаҵаусын узықәшәаз, уалҵит Анцәа имчала. Акәтыҭра ушҭалоз иумыхьт, жәларык сыхьчоит ҳәа уаҿын…
– Абдул-Чабдулаа ракәзу исыхьчоз?
– Урҭ ракә, егьырҭ ракә, аҳәынҭқарра иуднаҵаз ууалԥшьа наугӡон. Ҩ-рык еибашьуан, Кьынтышә ацалаҟьа дықәтәаны икәытқәа иԥхьаӡон ҳәа уара уи аҩыза ҟоумҵеит. Уи хаҵаран, хаҵарыла уацәцеит, уажәы уҽушьыр уҭахуп, ухы-уҿы ԥшӡам ҳәа. Иазырха урҭ агаӡажәақәа рҳәара, уи аҵкьыс ажәытә хаҵарақәа ҳрылацәажәап.
– Иҳәала, саб, иҳәала, урҭ ажәытә хаҵарақәа, иахьа иҟам, иҳәала сузыӡырҩуеит.
Лыхьӡ – лыԥша мра каԥхаран,
Манча ахаҵа дбахәаԥшьны,
Ҵабал шыҟоу днеиҿаԥхеит,
Аҵыхәтәаны дигәаԥхеит.
Хьыӡла-ԥшала игәы лызцеит,
Лашҭаҟынӡа снаӡап – иҳәеит,
Абла ҭыԥха дызбап – иҳәеит.
Дсынасыԥзар дызгап – иҳәеит.
Иҽыхәа иаҵәа – ааҭигахит,
Егьыгь кәадыр – нақәиҵахит…
– Ишԥаубо Маџь?
– Иҳәала, саб иҳәала, иҟаиҵеи нас Манча ахаҵа, дигоу Баалоу-ԥҳа Мадина?
– Иуасымҳәои уажәыҵәҟьа:
Ԥшькьаҿ-иԥа Манча ахаҵа,
Ииҳәаз неигӡар акәын,
Дызкыз дицәцар акәын,
Иаӷа дишьыр акәын.
– Убри иоуп ахаҵаҵәҟьа!
– Нас Маџь, нас.
– Иҳәала саб иҵегь, макьана сааҭк ҳамоуп амҩа, нас ашҳам сзуԥшаап…
Абыжьҩеишьцәа раҳәшьазаҵәы,
Баалоу-ԥҳа Мадина.
Абыжь – кәасқьак рықәцәаҿы,
Дықәыртәаны дныҟәыргон,
Быҩлашала ддырчон,
Нышә хьшәашәа лшьапы амбацызт,
Гәацәыхьажәа лмаҳацызт,
Мрада дыԥхон,
Мзада дкаҷҷон.
– Нас, нас, саб, уаҳа ыҟаӡами? Димгаӡеи Баалоу-ԥҳа Мадина?
– Димгеи, дышԥеимгоз.
– Сара сеиԥш ихы-иҿы маамынха иҟазар диццарызушь Мадина?!
Абаҭаа Беслан ахаҵа,
Шықәса шәи акы абна дылан…
– Арысҟатәи аамҭа абна илихози Беслан, дыбнауаҩымхаӡеи?
Ибна мыжда ааихашҭын.
Иҩны мыжда нигәалашәеит.
– Шәышықәса анҵоума иҩны анигәалашәа ианаџьалбеит, гәнымҩык иакәзаарын…
Ҽыхәа иаҵәа ҽырба-ҽырба,
Иашҭа аԥынҵа дааҭамлахи.
Иԥҳәыс хәыҷы лынаԥшымҭа.
Лыла ҵыхәа дныҵамшәеи!
– Шәышықәса иимбацыз иԥҳәыс уажәгьы дхәыҷызма? Зымҳа-зымҭак лакәызма, аамҭа аангылама?
– Уаангыли уара Маџь, иуҭахӡами, саҟәыҵуама?
– Мамоу, мамоу иҳәала.
– Абар шьҭа Гагра ҳааины ҳаҟоуп. Маџь, иубоу шаҟа амра хаау, амшын шаҟа иҭынчу, ҽаҩраҭагалара барақьаҭра афҩы лаҳалаҳауа уԥынҵа иҭамсӡои?
– Аԥынҵа змоу иоуми, афҩы лаҳалаҳауа зԥынҵа иҭасуа…
– Маџьаа, згәы цаз иҽыҩ иамгаӡеит рҳәеит. Иухьи абааԥс, ушәаӡеитеи. Ашәара аҩсҭаа ицырҟьоуп. Ахаҵара Нарҭаа ирхылҵит. Уара Маџь, Кьахь Ҳаџьараҭ уиҵкаруп, иухоумыршҭлан абааԥсы.
– Сышиҵкару ҩашьом, уи иҽишьит, саргьы уи амҩа сықәууп… генетика…
– Уи иҽзишьыз зынӡак ихазуп…
– Адунеи иқәу ауаа зегь реиҳа…
– … илахьынҵацәгьоу ҳәа аӡәыр дыҟазар…
– …убри сара соуп.
Шьҭа даҽа маҷк исзахыгар, аҩнгьы ҳнеиуеит, ух гәышьагьы сҳәап, суалԥшьа насыгӡеит сҳәап, наҟ-наҟ илахьынҵа иара иӡбааит шьҭа, уаҳа сылшом. Зхы нықәҵаны иԥсыз ибаргузеи – аџьанаҭ.
– Маџь уӡырҩуама?
– Ааи, сӡырҩуеит.
– Аҷкәын ԥагьа итәы удыруама?
– Мамоу.
– Уӡырҩла:
Аҷкәын ԥагьа, ԥаҵа кьакьа,
Ҽабаа хыс-хыс, кәадыр ҷыжь-ҷыжь!
Ауаа ируа ҳәа кәымжәык ишәуп,
Инарҳәы-аарҳәшәа кабак аҵоуп,
Ицымцаша ԥҳәызбак длышьҭоуп,
Дгәаҟуеит – дҵәаҟуеит есқьынгьы,
Длықәшәом иеиԥш зеиԥшу аӡәгьы.
– Уи са сеиԥш иҟоу рыцҳак иоуп…
– Абар, абар, шьҭа ҳааит. Ҳдәыӷба аақьыԥсықьын, ихьышьырхха (Маџь иеиԥш) Гәдоуҭа астанциаҟны иаанҿаст.
Атамбур аҟны ашә ааимҟьеит, сара аԥхьа сгылоуп. Маџь дхьышьырхха ижәҩа скуп. Атамбур амардуан сшьапы лаҿаскит.
– Саб, уара уца, суҳәоит акы еиԥшымкәа, уара уца, сызцом сара аҩныҟа ас, сызцом. Изхоумҵои саб, агәы ҳәа акыр сымоу џьушьома, уи кыдыҩрны исыӷражьуп, сызцом сара аҩныҟа.
– Уабацо, нас, аҩныҟа умцакәа, ус умҳәан абааԥс Маџь, аџьаҳаным еилашыра ҳалҵны аџьанаҭ шкәакәахь ҳааизар ҳәа аупеи…
– Дорогу даите, дорогу…
– Ауаа ҳарԥырхагахеит, улыбаа арахь Маџь, угаӡамхан абааԥс, угаӡамхан.
– Сцаӡом сара аҩныҟа!! –днаскьан имаатуаз ашьҭахьтәи ашә шьҭахьла днадыӷәӷәалт. Саргьы уахь сҩыхәнеит. Ауаа ҳавыҩрны, аттаҳәа алыбаара иалагеит амҩа анраҳҭагәышьа.
Снеидгылан иҭырбаҟаӡа еибаркыз исолдаҭ кьаҿ ахәдаҟны ҩбаҟа ҳәынҵәра ааԥсыртит, снапсыргәыҵала игәы аасшьышьит. Игәы хьшәашәаӡа акәын ишыҟаз, ҳаӷеиҭа… иԥсы ҭамшәа, снеиҿаԥшит, узҿыԥшуа дабаҟоу акәымзар. Бџьарла данхәы ашьҭахь, ар ҳәызбас ирымаз зегь еизганы иара иҿыршьуазма ранаџьалбеит!
– Иухьи, саб, ухаҵами уара, акьажжыҳәа ушԥаҵәыуа?
– Нас, иҟасҵари уаҳа. Ҳамчабжь ҵит ҳаф ыҟам, ҳажә ыҟам, ҳаихьынҳаланы, ҳаибакеибашьҭуа, ҳрыцҳахәха ҳаауеит адгьыл аҵантә, уажәы аҩны ҳанааи уеиҭалагахт, уабацо нас ара улымбаакәа, уда аҩныҟа сшымцо уажәгьы иузеилымкааӡаци?
– Сцоит, соужь – Аҟәаҟа. Уантә ари аныгьежьуа салацоит…
– Иаба?
– Наҟ, ҳахьынтәааз – џьаҳанымҟа. Зегь акоуп сҽысшьуеит сара, уааԥсарақәа зегь башоуп.
– Уара аҩны ҳнеип зны, уа аҽшьырҭа умоур ҳәа ушәома, аҩны ҳашьҭы уара зны, уан дыԥшуп, уан дрыцҳами уара. Уара ҳәагәаҵәоума иуӷроу уанаџьалбеит. Улбаа Маџь, улбаа.
– Ашҳам сзуԥш…
– Ааи, иузысыԥшаауеит ашҳам шаҟа уҭаху, ԥуҭк, ҩ-ԥуҭк, уара иузыфондаз, сыҷкәынзаҵә узыҳәа сзеигӡараны иҟоузеи!?
– Сара алаф сҳәаӡом саб.
– Ааи, ааи, саргьы алаф сҳәаӡом.
– Ҳабџьарқәа аҩны иҟоу?
– Иҟамкәа иабаца?
Саԥхьа дыргыланы ашьшьыҳәа длыбаазгеит, адәыӷбагьы ҳара иаҳзыԥшызшәа арҵәааҳәа иаҵаҳәҳәаны аҭарчеи аманы иҩықәхәаша Аҟәаҟа ицеит.
Аԥсны ҟьаҟьа, Аԥсны џьашьахә адгьыл ҳшьапы ықәгылоуп. Исахәыҭхәыҭуеит, агәеисыбжь саҳауеит, ахылҩа-ԥсылҩа ҟәандаӡа иахылҵуеит, ашьа адақәа иахьрылсуа сныруеит.
«Уааит, уааит рыцҳа аҩныҟа, џьамыӷәас иҟоу зегь ухганы, дааугеит, дкылугеит ес иуулакгьы уҷкәынзаҵә – аҩныҟа, уеиқәхеит шьҭа, уеиқәхеит. Зегь ҳаихылаԥшып, дҳахьчап, хыхь – ажәҩан, ҵаҟа – сара, аҩныҟа дузаагомызт. Ахыхь бааԥс ззаилоз асолдаҭ абыжьбатәи аетаж злахьынҵахаз диҩызахон
уҷкәынгьы», – абас исахәыҭхәыҭуан сыдгьыл гәакьа, сзыхшаз сыдгьыл, нас акәа сынҭаршәны наӡаӡа сызҵәахраны иҟоу сыдгьыл.
Аԥсра, аира, агәаҟҵәаҟра – нас аԥсра, наӡаӡа аҭынчхара. Умир узыԥсуам. Насыԥ змоу дарбанху ари адгьыл аҟны: иины, игәаҟҵәаҟны иԥсыз иакәу, имиз иакәу?! Имиз хьӡы имам, жәла имам, разҟы имам, лахьынҵацәгьара имам, Мамсыр икамбашь еиԥш зегь изеиԥшуп. Имиз ҳәагьы аӡә дымҵәуацт рымҳәои. Сара абри адгьыл аҟны сзықәшәаз сақәымшәакәа имиз аӡә иеиԥш сыҟазҭгьы исыбаргәыз. Наныкьаран уи са сзын, аха сара иабаздыруаз акәымзар. Аира нас аԥсра!! Иабаҭаху мшәан абарҭ зегьы. Уанихгьы уԥсҭазаара ҟыҟда-ҿыҟда, гәабзиара – хабзиарала, насыԥ шкәакәала ақәра бзиа угар. Иаҳҳәап, шәкы-ҩышә шықәса. Нас хьаа-баада, акрыф-акрыжә ашьыбжьон ухы нықәҵаны уцәт. Иаргьы ичаала кны дааины дааухагылт. Абри ԥсҭазаароуп. Ауаҩԥсы иоума аҟәрааныжәҵәҟьа хышә шықәса ннаҵоит рҳәоите! Хышә шықәса ракәу уи иннаҵо, хышәи жәеиза шықәса ракәу изыԥхьаӡаз дзусҭоу аллаҳ идырп, аха хымԥада уи аҟәраан ҭакны ақәра зыԥхьаӡоз ауаҩы хышәи жәеиза шықәса инареиҳангьы инызҵуаз аӡә иакәымкәа дыҟам.
Нас уԥсит. Уабацо шьҭа? Ҩ-мҩакы ыҟоуп усҟан, уаҳа ыҟаӡам. Уԥсы анҭаз, уҩуа зегьы урыхьӡашашәа адәы уанықәыз, амҩақәа ирацәаны урнылон, урнысуан, аха зегь бжамҽамха акәын ишынхоз. Уашьҭа уԥсит, иагьаауԥгылеит ҩ-мҩакы хәхәа-хәхәаӡа. Амҩақәа рхыҵхырҭаҟны наҟ-ааҟ ҩыџьа ауаа гылоуп, ҩ-гәашәк ҿоуп. Руаӡәы дыкьлантарха иоура наӡоуп, ижакьа ӡышӡа, ихы-иҿы ҳалалӡа агәашә дылагылоуп. Уи Аԥааимбар иоуп. Агәашә анаҩс цҳа ҵәрык хуп, аҵаҟа еибахеибафо, агыгцәа ргыланы ӡеиқәак цоит, ашәах хчыла. Ари ацҳа ақәларҭа аҟныҵәҟьа ла дук аҽырқьақьаны ишьҭоуп, аҿаԥхьа аԥаҵақәа хахаӡа цгәажәк аҵыхәа баба акәыршаны ииоуп.
Ихуп ара даҽа цҳа ҵәрыкгьы. Мыкьын рыцҳа дааиаанӡа дымнеиааит, дышьҭахачаӡа, ижакьа асаара ишьҭассы, иҵыхәа ҩызӡа дгылоуп аӡәы. Уи Аџьныш иоуп, лаки цгәажәки гьаргьалашьӡа уа идтәалоуп.
Арҭ ацҳақәа рахь унанагаанӡа абырцкал укылырхуеит. Убраҟоуп иагьахьырыӡбо улахьынҵа. Аԥааимбар иахь акәу Аџьныш иахь акәу уахьнанаго. Уԥсы ҭаны адәы уанықәыз бзиарамзар цәгьара ҟаумҵазар, хымԥада Аԥааимбар иахь унанагоит. Ус акәымкәа хыхь адәы уахьынӡақәыз цәгьарамзар бзиа ҟаумҵазар, хымԥада укылхх унанагоит Аџьныш игәашәахь.
Аԥааимбар ицҳагьы ақәсра мариаӡам. Уа унанагар ацгәы афырҳәа иҩаҵҟьаны ацҳа ҵәры абз ықәшьуа, ахәша ықәшьуа, иҵәырҵәыруа иҟаҵаны инықәсуеит. Аха, иара убри аамҭазы, ани ала ду итәоу ҩаҵҟьаны ацгәы иҵәырҵәыруа иҟанаҵаз ацҳа инықәланы, абз лықәшь-ҩықәшьуа ибахӡа иааҟанаҵоит, уаргьы умшәа-умырҳа, ԥшьшьала уи ацҳа ҵәры унықәсны, Аџьанаҭ – мрашәахәа унҭагылоит, шәҭыла иҭалаҳау баҳча ссирк уныҵалоит, уаҟа ӡиа ҭбаа дук ицқьакәакәараӡа, амлагәырқәа акан рықәыҳәҳәа еилысуа иҭоуп. Аԥҟа шкәакәақәа рыхәдақәа ырхәаны иӡса-ӡсауа еилысуеит, еилысуеит. Аӡиа иаакәыршаны иахагылоу ашәаԥыџьаԥ шәҭыш иалԥраауа, аҷҷа-ҷҷаҳәа ишәаҳәоит аҵарақәа.
Аԥҟақәа, аԥҟақәа. Ирҳәоит аԥҟа бзиа ашьҭыбжь быжьӡиаск ирхыҩуеит ҳәа. Урҭ еилашьқьыруеит, еивагьежьуеит ара.
Ус улахьынҵамкәа Аџьныш иахь уианагар, уусқәа даарак иманшәалахом. Уа итәоу ацгәажә ҩаҵҟьаны ацҳа ҵәры ахәша ықәнашьуеит, ала ҩаҵҟьоит, аха уи ҿархха зынџьырла иҿаҳәоуп, ахухуҳәа ишуа иахоит, иахоит азынџьыр, аха иԥыххааса иазықәҵом. Ацгәеиқәаҵәа аусеиқәаҵәа ҟаҵаны аҭыԥаҟны иааины илаианы «хәырр, хәырр» ҳәа алацәа неиқәнаԥсоит.
Алагьы ацыгәгьы ауаҩы илоуп рыԥсы шҭоу. Аха, сыла иабаны аԥшәма акрысҿеимҵацт аҳәоит ацгәы. Ҵабыргны ацгәы ахәы аноуҭо алақәа хнаҩоит, сыла иасырбарым ҳәа, ауаҩы цәымӷас дамоуп.
Ала агәы шаҭаӡа, ахаҿы ҳалалӡа иуҿыԥшуа акрафоит, аԥшәма ахы ихҭнаҵоит.
Абжьааԥны еилаҵәаҵәаны игылоуп атақсиқәа, иабанҵәа уажәы ари ҳвокзал аҟны. Икьашхоу, икьашхааит. Ааи, иуқәшәацәгьаны ушԥагылоу уара ахәаша рыцҳа. Аиҳаракгьы убӷа ԥызҵәаӡо ицо-иаауа ауаа ахьуҿыԥшуа акәгәышьоуп.
Аҩада иувсуагьы, алада иувсуагьы ҟәадас ирықәуп ҩынтә-хынтә уҿыԥшра. Ус Анцәа иуқәиҵеит, иҟоуҵарызеи. Умбои, арыцҳарақәа зегь еиԥшым. Ак аҵкьыс… Амықәшәатә иақәшәаз Иван, аҩныҟа иааиго иҷкәынзаҵә илихи, ихаҵара ицәдырӡзар Абдул-Чабдулаа?!. Амықәшәатә иақәшәаз ахыхь бааԥс змаз асолдаҭ, абыжьбатәи аҟнытә иԥаз. Амықәшәатә иақәшәаз абыжьбатәи аетаж иахәхаз аполковник… Амықәшәатә иақәшәаз Петров асааҭҟаҵаҩ, дышҵәаа-ҵәаауаз зыӷра дыҭшаз иан гәакьа дныжьны дцеит, ҳаи анаџьалбеит, ҳаи анаџьалбеит! Убас еиԥш иҟоу ан иарбан цҳаушь дахьнанаго мышкы зны, Аԥааимбар ицҳа акәушь, ма Аџьныш ицҳа акәушь? Аџьныш иахь акәхап.
Ахьышәҭҳәа атақси аанаҳкылан, ҳаманы иааит аҩны. Ҳгәашә ҳанаадыххыла, ааҵәа еиԥш еиҩырҿахә атақси ашьҭахь иҭатәаз Маџь иҽыҩеиҵихын ҳгәарԥ дынҭаԥшит. Иан ахәхәы дқәыԥсычҳауа ҩымсагк кшәа агәарԥ дықәын, деидҩала.
«Абан сан дахьыҟоу!» – иҳәан иҽааириашан атақси ашә ааимԥаа, иҷкәынласра изааины, дԥырԥыруа иан лахь дыҩт. Ҵабыргны, иахьеи уаҵәи ҳаараны ҳәа иԥшымзи, ан зны дахьгылаз дшьаҳиҭхеит, лҩымсаг лымпыҵҟьан икаҳаит, нас лыҷкәын хынтә дикәшеит.
Иан дыӡит ҳәа иаҳазшәоуп «абан сан дахьыҟоу» ҳәа дышдәықәлаз! Иаҳәшьцәа аҩны идәылууааны рашьа рҽигәыдрыжьлеит, иҿаԥшит, имшәаӡеит. Саргьы заанаҵ адыррақәа рысымҭахьази, дзеиԥшроу ҳәа… Акгьы умыхьӡеит, уара ухаҵоуп рҳәеит. Маҷк дааԥышәарччеит иара, иаҳәшьцәа рхы днагәӡит. Нас, ишьҭахь игылаз сара даасыхәаԥшын:
– Узырҵәуеи уара саб, аҩны ҳмааи шьҭа?! – иҳәан дҩасҿаԥшит. Сара сҵәуаӡомызт, ус сылаӷырӡқәа аауан, ҳаиманы аҩны ҳахьааз сеигәырӷьаны. Чарлик ааин Маџь инихәаԥш-ааихәаԥшит, ишьапқәа инарыффҩит, маҷк иааҵыхәаршәшәеит, уеизгьы-уеизгьы шықәсыки – бжаки ҵуан дамбеижьҭеи. Идымхалацәакәа иааидҵын сшьапқәа аҽынарышькланажьит, Маџь даазгаз ушьапқәа срыкәыхшоуп аҳәашашәа. Иара ауми ҳаҩнаҭаҟны зегь реиҳа иҟәыӷаха, Маџь арыцҳара дшақәшәаз адырра ҳазҭаз.
Алеи аҽи ауаҩы ишьа рылоуп рымҳәои. Ацгәы акәымзар… Ацгәы аӡын уаха шаанӡа «Хәырр» ҳәа ауаҩы икәаиоуп, аҽарԥхоит, ашьыжь акранифо икьиуа иааимҵатәоит, акреимҭар, ашьаԥхыцқәа иларԥаны ихоит, акранеиҭалак алацәақәа еиқәыԥсаны, иамбаӡазшәа акрафоит, дырҩегьых икьиуа иааиҵатәоит, «ҭыхә» уҳәеитҳәагьы угәхьаа акым. Уанԥслак анарцә узго ацҳа ҵәры ахәша ықәнашьуеит уалыҩрны аӡы уҭажьны џьаҳанымҟа уашьҭуеит. Маџь изы аԥхыӡ абаргьы акыруанаҳәараны уҟоума, Чарлик зегь аҳәагәышьеит усҟан, иааҟәымҵӡакәа иууан «шәҿыха шәанаџьалбеит, шәыҷкәынзаҵә атыша ахықә дықәгылоуп, ашәарҭа бааԥс дҭагылоуп» – ҳәа.
Аҽыҩҷкәынцәа иҭабаҟаӡа, еилххаӡа аҽқәа ирықәгылоуп. Рыхқәа цаха ҟаԥшьыла икәыршоуп. Гәыԥ-гәыԥла иааиуеит ақыҭақәа, азар ашәа, азар ашәа рхылҟьо аҳауа цқьа иалалоит, амра гәыбзыӷ ашәахәақәа рықәыҷҷоит. Лыхнашҭа аџьџьаҳәа ауаа рыла иҭәуеит. Хыхь абаа хыжәжәарақәа ирыдҷаблоит ахәыҷқәа. Азар, азар ашәа рхылҟьо иааиуеит аҽҟазацәа, – ана апҟацаҳәа – аҟамчышьҭыбжь гоит, ара – ҳаи-чаи. Иалагоит аҵәеигәыдҵара, ҽыла ампыл асра, ԥсуаҵас аҽырхәмаррақәа. Лыхнашҭа кәыршоуп уаала баагәараҵас, анахь еизыҩҩуеит, арахь еизыҩҩуеит, напеинҟьароуп, гәырӷьароуп. Зегьы ирҭахуп аиааира ргарц. Зегь аиааир иаҵахода мшәан?
Абри агәырӷьара ду, аныҳәа ду рбом џьоукы… Урҭ алакә иалашоуп. Рԥынҵақәа ҟаԥшь-ҟаԥшьӡа уаткажәроуп, ҩыжәроуп, уарашжәроуп, буфеҭ цыԥхьаӡа инкыдгәыгәло. Рҽадыргаӡоит арыжәтә, иахьа ироуз ауп нас уаҳа арыжәтә ҟалаӡом ҳәа раҳаит урҭ.
Амра шаԥшаԥ ду шьыбжьы ихыҵит. Аҽыҩҷкәынцәа, акалмаҳа иаҩызоу рыҽқәа кала-калаӡа рыӷәрақәа ианкны иларгаҩаргоит. Аҽқәа рқьышә шьҭыршьыр ҟалаӡом, акәадыр еиқәҟьаԥс хәыҷқәа аҟаԥшь рыҵаршәны ирықәыршәуп. Икәабоуп, ишьшьуп, ицырцыруеит аҽқәа. Аҽызцқьа уҭахума? Абан, аӷлам иаҩызаха иахьааиуа. Аԥсуа ҽеиқәацқьа? Абан, ашәагаа аамаҷны, лаҳәахӡыла иркәабазшәа, улаԥш узақәымкәа, аффыҳәа аҽыҩҷкәын ишьҭаланы иахьааиуа. Иааӡаӡымкуеит уажәи-уажәи, иҩышьҭнакәыцәаауеит ахы. Аҩызцәа аҽқәа инрылаԥшуеит, алымҳақәа шьҭкәыцәаа иакуп, аӷәырџ аргоит, иаҿоу алагама. Иааникылоит, ахаҿы ишьшьуеит аҽыҩҷкәын еиламгыла Ҟасҭеи. Иаргьы ахы ихьнашьуеит, ихьнашьуеит. Иҿынеихоит аҳаскьын иаҵәа дылаланы, ишьҭоуп, ахы шьҭнакәыцәаауеит, иланарҟәуеит, аҩызцәа инрыхәаԥшуеит, аӷәра иахоит, аӷәырџ ааҿыҵгоит. Иааникылоит, ашԥы ылакәымпылаара инапсыргәыҵа рҟьаҟьа нахьишьуеит, ус, ус агәчам ԥшӡара… «Ҳанбоурышьҭуа? Знык ҳаурышьҭындаз. Аԥхьа ҳазцарушь? Ыы, с-Раԥ, угәы иаанагои?» – инапы аахигоит Ҟасҭеи, аԥырқәцәқәа инапы рылишьуеит. Мҵык агәчам иаақәтәан, иаацәгәырӡыӡт, аҽы мҵы ақәнартәом. Амҵгьы абра иаҭахи? Амҵ, амҵ… Дырҩегьх инахыԥраа-аахыԥрааит, нас ицеит џьаҳанымҟа…
– Иааг у-Раԥ, сара ԥыҭк илазгаҩазгап, – Ҟасҭеи дааидгылеит иҩыза ҷкәынак – Кәымпыл зыхьӡыз.
Илеига-ҩеигеит, аҭәаҵла аҟнынӡа иганы иааигеит, ахы ишьшьит, аԥышә ишьшьит.
Арҵәаа – арҵәааҳәа аҽыҩҷкәынцәа рыбжьы геит. Ашҭа иакәыршаз ажәлар аақазы-қазит. Аҽқәа зтәыз руацәа, рҭынхацәа агәаҟра иалагеит, ирыҵдыруаауаз анышәқәа ахыкәалаақәа реиԥш ажәҩан иалалеит. Нас атах-ачах, атах-ачах ҳәа ана-ара инкаԥсеит. Ишгац игоит аҽыҩҷкәынцәа рыҳәҳәабжь, аеҵәа кыдырԥаауеит, рыбӷахәыҷқәа ырхәаны аҽқәа ирықәиоуп, зынӡаск уа иаласоуп. Арҵәаа, арҵәаа – игоит рыбжьқәа.
Ҟасҭеии Кәымпыли илеиваххы-ааиваххуа ашьҭахь игылоуп. Аҽқәа рхы иоурыжьуам макьана. Рҩызцәагьы усоуп, аԥхьа игылоугьы иаӷәра аҿарххоуп дышцо. «Макьана, макьана, аӷәра аҿакыз, аӷәра аҿакыз», «сара иуасҳәаанӡа аӷәра ауумыжьын, даҽазнык шәанакәшалак ауп», – ирыцҳәҳәон руацәа, рҭынхацәа. Урҭ ирҳәоз заҳауази измаҳауази еиҟаран, аҽыҩҷкәынцәа амца шоура иҭаршәны иаман. «Аԥхьа аҩеира, аԥхьа аҩеира, абааԥс сҽы, аԥхьа аҩеира, сумшьын, абааԥс», – абри ауп, уаҳа акгьы иҳәом аҽыҩҷкәын, уаҳа акагьы иҭахым адунеи аҟны, абыржәызаҵәык аԥхьа аҩеира. Шаҟа бла ихәаԥшуазеи, шаҟаҩы ргәы рфозеи… «Абыржәызаҵәык, аԥхьа аҩеира, уаҳа акгьы сҭахым».
Абар, аҵыхәтәантәи акәшара, абар. Аҽқәа иеихьышәшәа-еиԥышәшәеит. Џьоукы маҷ-маҷ иацхо, џьоукы маҷ-маҷ иацҵо.
«Иоужь, иоужь, ахы иоужь зынӡак, иоуижьгәышьеит аха, иара уаҳа алшом, иҟаиҵари.
«Иоужь, ари аҵыхәтәантәи ауп, иоужь, аҟамчы», – игоит абжьқәа, арҵәааҳәа абжьқәа. Ашәах рықәшуп аҽқәа, аҟамчқәа, аԥхьа аҩеира, уаҳа акымзаракгьы – аԥхьа аҩеира.
Абан, Ҟасҭеи и-Раԥ акакала аҩызцәа ныжьуа шьабсҭаҵас икахәхәа иахьаауа. Уи ахы ақәырԥсыҵәҟьаны иашьҭоуп Кәымпыл иҽы.
«Чамаа ртәы иамгакәа, уи есышықәсагьы абасоуп, ашьҭахь ишгылоу, Ҟасҭеи аӷәра шаҿаирххо мацара, аҵыхәтәан ахы иноуижьуеит, акакала инкаԥсо аҿынанахоит» – нас иаргьы.
Иаб рыцҳагьы ҽҟаза бзиан, дааиаанӡа дымнеиааит, иаб иахь дцеит». «Иоужь, иоужь, иоужь».
Иоужьгәышьоуп аха… иабаҟоу. Аҽыҩҷкәын иҽы ацынхәрас дылбааны дмыҩуазар, иара иаалкәкәаӡеите…
«Аӡлагарахь, аӡлагарахь», – ашьҭахь инхаз аҽы иахыччоит џьоукы. Ус ауп иаҵахо хәҭас имоу. Аԥсҭазаара ус ишоуп. Абан Ҟасҭеи иан лкасы аҿацә лыблақәа ирхкыланы дахьгылоу. «Бымшәан, Машьа, быҷкәын итәуп иахьагьы».
Арҵәаа, арҵәаа, арҵәаа. «Иоужь Ҟасҭеи, иоужь, Кәымпыл духьӡоит». Ҟасҭеи иаҳаит аҳәҳәабжь. Иҽы дшаваиаз ишьҭахьҟа днаԥшит. Кәымпыл иҽы ахы Ҟасҭеи и-Раԥ аҵыхәа иазааигәахахьеит. «Ҳаи, уан дукәыхшахааит, ҳаи, уан
дукәыхшахааит. Абыржәы заҵәык, абыржәы заҵәык аԥхьа узҩеир, нас сара сеибганы уаҳа аҽы уақәсыртәом. Сгәы иазычҳауам, сгәы мыжда. Аа, акгьы угым абааԥс. Аҽқәа зегьы ушьҭахьҟа инхеит. Уан уара узы дкәырбанхааит. Кәымпыл агызмал иоуп, духьымӡааит Ҟасҭеи, аа маҷк ауп инхаз…»
Араԥ сапыншәахҵас ашәах аҿыҵачо, иаҿыҵачо мацара, ихьагәгәа аҿаанахеит. Кәымпыл арҵәаа, арҵәаа ҩҭиргоит, дызваиоу иҽы аҟамчы лахиҟьоит. Аԥхьа, знызаҵәык аԥхьа аҩеира. Араԥ агәчамаха аҟынӡа иҽы ахы наӡахьеит. «Унан, уан дыԥсааит, иҟалеи?» Абааԥс, абааԥс Араԥ, абыржәызаҵәык. Ашәах, ашәах… Арҵәаа. Арҵәаа ҩҭиргеит Ҟасҭеи, иҟамчы зкьимырсӡацыз и-Раԥ агәчамахы апҟацаҳәа илахиҟьеит, аха зегь башан, еиха-еихо ахысхысра иналагеит. Ашәах, ашәах аҿыҵыҩр ицоит. Икахәхәа Кәымпыл иҽы уи илахԥраан аԥхьа ицеит… Ҟаҳ, иахьи уара, абри аҽы. Анцәа иныс, акы шахь. Ҟоҳ, чоҳ, ҟоҳ, чоҳ.
«Уан иумаӡамкәа иааумухша, иҟалазеи?»
Инеиԥхныҩт, еизыҩҩы Араԥ ахь ауаа. Ҟасҭеи дылбааԥеит. Аҽы ззаӡа иаангылеит, ашәах аҿыҵҩруеит. «Иумыргылан уара, иааимхны илажәгаҩажәга, мамзар ихәжәаны иԥсуеит», «ҟоҳ, чоҳ», – рыбжьқәа гоит, иакәшо, иакәшо еизҵәаҵәоит аџьар. «Уи акгьы азыҟаҵом дад, илажәгаҩажәгаргьы ашәа игәы мҳәааит ус азызуз» – иҳәеит ҭаҳмадак. Араԥ аазқәыршәшәан, илеизҟәаҿны инкаҳаит. Аҩада, аԥхьахә агарахьы ахы хан, ашәах аҿабон…Ҟасҭеи дуазыруа давагьежьауан, иан уахь деихон, ауаа рыжәпара дзалсуамызт…
Аҽдуқәа аужьра иаздырхион. «Шәнаскьа-ааскьа, амҩа ҟашәҵа, амарџьа», – абжьқәа гон.
Ашәа игәы мҳәааит ус азызуз. Ашәа игәы мҳәааит.
Иоурыжьт аҽдуқәа. «Шәнаскьа – ааскьа, амҩа ҟашәҵа, амашәыр ҟалоит. Ахәыҷқәа змоу шәхәыҷқәа аанышәкыл, иаҳҳәо шәмаҳаӡои уара». Аҽқәа ирыҵууаауа анышәқәа хаууала ицоит аҳауа иалаланы. Арҵәаа, арҵәааҳәа игоит аҽыҩҷкәынцәа рыҳәҳәабжь. «Аӷәра аҿакы, макьана иоуумыжьын, макьана, макьана». «Абыржәы заҵәык, аԥхьа аҩеира, абыржәы заҵәык абааԥс, абааԥс сҽы…»
«Амҩа, амҩа…»
Аџьар еимпуан, ашҭа ҭацәуан. Аԥхьахә згаз гәырӷьон, иаҵахаз… даҵахеит. Џьоукы ангәырӷьо, џьоук гәырҩуеит, џьоукы аниуа, џьоукы ԥсуеит. Аӡәы аԥхьа дгылоуп, аӡәы уи дызихьӡом, дихьӡар иара иаҟара изҭахыда, аха иааг. Аԥсҭазаара еиқәԥароуп, иаиааиз дцоит, иаҵкьыс иаиааиуа диқәшәаанӡа, уаанӡа иара изы мшаԥуп, нас ччароуп. Ус иҟоуп аԥсҭазаара.
Аԥынҵаҟаԥшьқәа инеидаҳала-ааидаҳалауа ицон аҩныҟа, урҭ ауаа иразҵаауан! «Чамаа рҽы иҟанаҵеи, иазгоу?» – ҳәа. Изазҵаауаз ааҳәны иҩрыхәаԥшуан «иаҭаҵәҟьаны иҟоуп гьааурхша-гьааур», – «иамгакәа, аԥхьаҵәҟьа имҩеии – ус дҩеилааит уи аӡәыр акразиузар». «Ашәа игәы мҳәааит», «Иагазааит рыцҳа, иахәҭан, ҽы бзиоуп Чамаа ртәы», ргәы иаахәеит аԥынҵа ҟаԥшьқәа Ҟасҭеи и-Раԥ «иахьагаз».
«Уаҳа аиааира згақәада? – «Шәара шәабаҟаз, уахь акәӡамзи?».
Ари ҳаиуанымзи, аха аҳаиуан иабырги, уи аҵкьыс еицәоу дыҟоуп рҳәоит. «Ашәа игәы мҳәааит».
Ацаблыкь ацәҟьа ианаклак игәааны аҽхәыц иахаӡом еиԥш, аԥынҵаҟаԥшьқәа арыжәтә ахьыриааиуаз (арыжәтә, иаиааихьоу дҟалахьоу) иазгәаауазу сыздыруам ҭымра-ҭымра иаангылон, еибыргәаауан, нас рҿынархон. «Чамаа рҽы ҽы ӷәӷәоуп, гәаҵәа зыӷроу ҽуп, уи иамгакәа уа изгози…»
«Ааи, аиаша уҳәеит, Кәымпыл иҽгьы саагылап ҳәа згәы иҭоу ҽӡам, аха Араԥ иахәом, иахәаҵәҟьом. Уара абри аҵыхәтәан ауаткеи ауараши еилаҳҭәаз ауп ҳахәцә ааԥызҵәаз, ажәха Анцәа ириимҭааит!» – «Ыы. Изҭиуа роуп изхароутәуа уажәы. Ауатка нҵәеит аниҳәа, уигәыдланы “аҽышьамхы” даургон, ҳшыҟаз ибон азакәын изҳаимҭоз». – «Ушыҟоу иба егьиҳәа, даара угәырҩа дагоит. Ауаҩы ижәны даныҟоу ауп абуфетчик изы ианымшаԥу. Изыԥсоу егьи ҳәа акәӡам, заҟа иҭаху умихуеит. Ҳарҭ уи шаадыруагьы, ыҽқә быр-р-р ҳәа инацҵашәа иаҳҭаххоит. Анцәажә дрыцҳауп, иара аԥара имаӡам, ҳицхраауеит».
«Ааи, ҳицхраароуп, аӡәи-аӡәи убас ҳаицхырааны ҳҭибагароуп… ыҟ».
Ицеит ус ԥыҭк аамҭа. Рызҳауан аҿар. Ҽнак Ҟасҭеи быцак сҿоит ҳәа аԥсҭара дахьҩыҵалаз, арзаақь, арзаақь ҳәа аӡәы иҳәҳәабжь геит ихахьы, аԥсҭахьы. Уи аҳәҳәабжь акалашәа иҟан. Ҟасҭеи иеигәышә абӷашшара кны дыҿҟьаса аасра дҩылалеит. Даҽазнык «шәсыцхраа» ҳәа дылаҳәҳәеит абна, нас ибжьы леихәлацәа ицеит. Ҟасҭеи дҳашқьа-ԥышқьо дышҩеиуаз, џьмак шьны ишьҭан, длахагылеит. Уи дахьынавсыз, еибарбылгьо шьҭыбжьқәак иаҳаит иганахьшәа, аасра еилаԥаҭа агәҭаныҵәҟьа. «Ассир! Кәымпыл дырҟаҵымаҵуа, деилажәжәа мшәык агәы дыҵарбылгьо даманы аасра илоуп. Ҟасҭеи деибаганы ахьышәҭҳәа рааигәа дынкаԥеит. Амшә аазазан ашьапқәа рыбжьара ибжьаз Кәымпыл иааихыҩрын Ҟасҭеи иахь аҿаанахеит, иеигәышә имхны иаршәырц аҭахызшәа.
Ҟасҭеи ииулакь амшә ахы даст еигәышәла. Амшә ббын ганха иԥеит. Нас иааҳәын, аҩада, аасра иҩылаԥҟа ицеит.
Кәымпыл иг-иҿы иаҳәо дыҟамызт, ашьа иӷрыҩры дцон. Ҟасҭеи алада ихы рханы аҳәҳәара хага ҭеиҵеит ацхырааразы, нас диҵаланы ддәықәлеит.
Шьыбжьон аџьмақәа аагәасҭоит ҳәа аԥсҭара дахьҩыҵалаз, инақәыршәаны иџьмақәа акы хәааит, иаҵалеи ҳәа иаарццакны ахәы даныҩахшәа, иреиӷьыз шьтәа заманак аманы ирылҵуан. Сақәҟаар, атрышә сасыр иканажьп игәахәзаарын, дыҳәҳәо, дҟаауа данашьҭала, иагьканажьт аџьма, аха, уи ацынхәрас иара дакит.
Кәымпыл дшышьабоз ага ахәышәтәырҭаҟны дыргеит. Жәамш рҟынӡа Ҟасҭеи ишьа илхны ииҭон аҽырҩраан и-Раԥ ахәшә аҿаҵаны изшьыз иҩыза Кәымпыл!
Ишьапы дықәгылеит. Жәаха чарак аҟны Кәымпыл ицәазна ыжәны Ҟасҭеи дизыҵҟьеит, дисырцгьы аԥсык ауп иааигха, ианаамҭаз «ҳаи-чаи» ҳәа иаарыбжьамҟазазҭгьы… Гаӡарыла ҳаиуанк сымпыҵаԥсызар уама ҟалазу, ахә зысшәыршәазеи ҳәа иааигәалашәан.
…Пату уқәзымҵаз пату иқәҵа, нас дахьхәуеит ҳәа ирҳәо башоуп. Мшыбзиа ҳәа уазҳәо иоуп, бзиара убааит ҳәа заҳәатәу.
Кәынта Нарҭба иҟаиҵаз иашоуп ҳәа исыԥхьаӡоит сара.
Ҭемыр Мысҭаф-иԥа 9-тәи «б» аклассаа, зхы иақәиҭу атемала идирҩыз ахҭҳәаа, абри еиӷьуп ҳәа иазиԥхьаӡеит, насгьы карандашь ҟаԥшьла ҵаҟа иациҵеит:
- «Кәымпыл иеиԥшу ауаа маҷуп. Уи аԥсҭазаараҟны типра ауам. Абзиа ҟаҵаны аӡы иаҭ, зегь акоуп иӡуам».
«Сара, сара, сара», – рҿырҟьарсҭа хәыҷқәа ҩеижь-ҩеижьӡа иаартуа, рыбжарақәа аакылдырҳәҳәоит изҭатәоу рҳаԥ хәыҷы. Аха, аԥхьа иаазықәшәаз ҳәа акраҿанаҵаӡом ажәҵарақәа ран. Уи иԥкаауа, зны изнаҭаз инавсны, иаватәоу инаҿанаршәуеит акәыбры, ма ахьчԥаԥыр. Нас, аминуҭк инадԥраалоит, иара аҩны акәша-мыкәша, амхурсҭа, агәарԥ, ихиааланы аҩызеи иареи еицыҷырҷыруа ишәарыцоит, рхәыҷқәа рхәы ааргароуп.
Зны ихиаала илаҟәӡоит, зны аҵәыртҳәа аҩада аҳауа иҩалҟьоит, инымҵасуеит, баша имҵасны иҟалаӡом, аԥынҵа кәыр хәыҷы ахҭа иҭанаршәоит. Иаманы аҿаанахоит акәыбры. Инадтәалоит ичаԥоу абаагәара хәыҷы. «Сара, сара, сара», – иааԥырԥыруеит рҿы ҩежьхәыҷқәа аадыртыхуеит дара. Ан аԥацәа зегь азеиԥшуп, аха акрызҿанамҵац, ааҟтәирахьтәи ауп уажәы изтәу, аҿы инҭанаџьгәоит, инадԥраалоит. Иааиқәтәоит, рыҭра илҭатәоит. Иаанагоит ажәҵыс аԥацәа рхәы, иаанагоит ашьыжь ашара инацгыланы, алашьцара иаамнахаанӡа. Иара ахы ианбашьҭало, иара акранбафо. Зегь ахшара рзы. Ахшара дара рхазы.
Ус иахьа, ус уаҵәы. Уаҵәашьҭахь.
Ан аҭра иаадшәаҟьаланы, иааҟәымҵӡакәа иҷырҷыруеит, иҷырҷыруеит, агәы ҭыҷҷаауеит, «ҷыр-ҷыр-ҷыр, ҷыжьжьы» амшуп. Нас, инадԥрааланы, аԥасақәа реиԥш аҳауа иналашәкәа ицаӡом, уа – аҭра ааигәара, аҭел бжьында инықәтәоит, аԥацәа рахь ахы рханы. Уантә еиҭаналагоит «ҷырры, ҷыжьжьы», ахы арқәацқәацоит, иарҵәиуеит. Уи ажәҵара хәыҷқәа руакы ажәҩахәыҷқәа рхаха-чахо, иршәшәо абаагәара хәыҷы иаахықәтәалоит. Маҷк иаазазоит. Уажәраанӡа ибжьамҽамны иабоз адунеи ҟьаҟьаӡа ианықәыԥш, иаашәаӡыӡеит. Ааи, иаашәаӡыӡеит. Аҭра, абаагәара иҭатәан, ани аби уа иадтәалан, ахәы уа иазнеиуан… Адунеи шаҟа иҟьаҟьоузеи идуузеи. Ахәыҷы аилкаара мариоуп, аха аду атәы цәгьоуп. Ишәаӡыӡуеит ажәҵыс хәыҷы, ахы хәыҷы наҭааҭуа ҿыц иқәԥшуеит адунеи, уаҩы изеилымкааӡац адунеи, ишәарҭоу адунеи.
Аҩызцәагьы махԥсахуа уа иаахықәтәалоит, зны иаахырқәақәоит, иаакәанызануеит, инаԥшы-ааԥшуеит, рыбла – рыбла акәиц хәыҷқәа ааҭбаахоит. Рыҭра хәыҷы – адунеи ду.
Ран ықәтәоуп рааигәара. Рабгьы уа иаватәоуп. Рашәыгашәа иҷырҷыруеит ран, иаҟәыҵуам, еиҟәыҷҷаауеит. Дара неихәаԥшы-ааихәаԥшуеит, иаахахачахоит, акы рҳәарц рҭахуп ирзыгәаӷьуам, аҳәашьа рыздыруам, ишәоит.
Иаҿуп ан аԥацәа ахы рықәк ауазырра. Ус акәапаҳәа акы ныхшәан, ихахаӡа, иааин, ан зықәтәаз аҭел ашьап хәыҷқәа, ашьапы ԥшқақәа накәнаршеит, аҽазнымкылакәа зны ԥхьаҟа инеигәеит, нас аҽаариашеит, ихырӡырӡа ахы хәыҷы наҵәи-ааҵәиит. Ан амыргәырӷьара азаан, иҷырҷырӡан, иқәԥраан аԥа иавагьежьуеит. Аб агәы рыладуны урҭ ирыхәаԥшуеит – рааԥсара ыӡуам. Ус ажәҵарақәа акакала рыҭра инхԥраан аҭел инықәтәеит. Ран абарҵа индәылԥраан, агәарԥ аҿы игылаз аҵәамахә иазнеит. Иааҳәит аԥацәа рахь. Иалагеит. Иалагеит «ҷыр-р-ры, ҷыжьжьы» иаҟәыҵуам, иаҟәыҵрангьы иҟам. Абар, рыжәҩахәыҷқәа хахаӡа, раԥхьаӡакәны аҳауа ԥырффо рҿахьаархаз, аха ран ахь ауп иахьаауа. Ран зықәтәаз аҵәамахә аҟны рҽыдрыԥхит.
Раԥхьаӡатәи аԥырра, раԥхьаӡатәи ашьаҿа аԥсҭазаараҟны. Инаԥшааԥшуеит. Адунеи ҟьаҟьацәоуп, иҭбаацәоуп. Иҷырҷыруеит ажәҵара хәыҷқәа, иҷырҷыруеит. Иҷырҷыруеит дара ртәала.
Рыҵаҟа итәоу ацгәажә рыҵаԥшуеит, абз ақьышә иқәнашьуеит иара атәала. Ишәаӡыӡуеит ажәҵарақәа. Шәшәала ажәҵарақәа, шәшәала! Шәшәала, ауаа зегь еиԥшым.
Инықәԥраауеит згәы ҭынчым ан. Аԥацәа ахьықәнартәаз
аҵәамахә иаахагьежь-аахагьежьуеит, иаархаҷырҷыруеит, иааблаҟьоит, аҷаԥ ааҿыҵгоит, ишиашоу аԥацәа рахь нас... Урҭ «сара, сара, сара,» – рыжәҩахәыҷқәа аадырқачқачеит, аханы иқәтәоу инаҿанаршәоит ахәаҷа хәыҷы. Ауаҩы изы аԥырхага ду ҟазҵо – ахәаҷа хәыҷы. Иеиҭацоит, иаанагоит. Иара акранбафо, иара аԥсы анбашьо? Лашьцеит. Ажәҵарақәа ахьца уаҩы имбаӡеит. Шеит. Ажәҵара хәыҷқәа аҵәамахә иқәтәоуп. Ран анааиуа иҷырҷыруеит, иҷырҷыруеит, ргәы ҭыӷьӷьаауа. Рани раби гәамҵны рышьҭабжь гоит. Хьшьыцбак цәырҵит ауп. Шәшәала, шәшәала ажәҵыс хәыҷқәа, ауаа зегьы еиԥшым…
