Платон Бебиа

Иуа Коӷониа ибаҟа аҿаԥхьа
ахәыцрақәа


…Са Иуа Коӷониа ибаҟа снамҵатәоит,
Аџь еиԥш игылоуп –
                                   сыџьрыцны снамҵашәоит.
Ашьхыҵә реиԥш ахәыцрақәагьы еишьҭаланы
Рҿаархоит,
                                ихааӡа схы-сгәы иҭаланы…
…Аҵх аҳуеит  –
                                 ԥҭақәак цоит ихьагәгәаӡа,
Урҭ мҩа дырбо ирԥызоит амза кьагәаӡа.
Хәышҭаараҿы аџь-мҿқәа ҽҳәатҟәацлауеит,
Амши аҵхи реиԥшьырҭа уи иаҵлауеит,
Ажәабжь ԥсымчҳа нҵәеит уҳәоны иацлауеит,
Зегьы ргәаҵа инҭалан –
                                        аҽардацлауеит.
Урҭ акакала ахәышҭаара иҽҳәихуашәа,
Иԥсы инаҵарӡуа,
                                    дреигӡаны инихуашәа,
Ажәабжьҳәаҩгьы уажә зегь ҳәаны дрылгазшәа,
Дтәоуп деиқәышла – аҽыхәа иҿабылгьазшәа.
Уи Чаҵә Чагә иоуп – иахьизԥшу дырҭаауеит,
Дыгәхьаагеит аарҳәонгьы – деиҭаауеит…
Кәаӷәаниа Абас сасцәа дуқәак дрылахан,
Иҭаауагьы иҭоугьы
                                       ихы изрыцәгом дрымахан.
Хымжәажә-гьагьа акҿыҩра дыкҿагьыжьуеит,
Лылаԥш-хаа сасгьы-аԥшәымагь ашьышьуеит.
Иуа хәыҷы – уа ашыш ихы нкыдҵаны –
Бжьы-шьхак рынхыҵ дыҟоуп,  илымҳа кыдҵаны…
Аҽыҩ  Купра – уахазын уа ахкаара-ҽы,
Ргәырҽанҵо уа икьыркьыруеит ахкаараҿы…
…Абаҟа самҵатәоуп –
                         башагь сқәыԥсычҳаӡом…
Мшын еилашуеит – 
                          гәам абаны азычҳаӡом…
…Аҵых иагьа ихьанҭазаргьы – ишарами,
Амра ангыла – зегьы рзы илашарами.
Уажә итәоу џьоук амшын ихыԥшылауеит,
Џьоук гәырӷьацәан рылабжыш ныхшылауеит.
Иуа Коӷониа уа ипоема даԥхьауеит,
Ифырхаҵа ахра дагеит шуҳәо –
                                                 давҟьауеит.
Уа аҟарачқәа, 
                            анаҩеиқәа,
                                          ашәанқәа –
Ирҳәаз – рҳәеит,
                               жәагьы рҳәом иражәамкәа.
Рыуаҩра дууп – ирыхьчоит рыламыс,
Урҭ еилазхәаз – наӡаӡазын дрыламыз…
Дырмит Гәлиа дымгәырӷьац уажәы аҟара,
Иимбац акы дама ицоит уажә ахара.
Ӡаӡ Дарсалиа – адоуҳа мчы ихалауеит, 
Гәаџа рыцҳа дааины дихьынҳалауеит.
Мушьни Аҳашба икаламгьы ԥымкрыда
Ақьаадаҿы ишәышәуеит – ианнаҵо здырхуада?!
Амра халоит –
                              ԥсабара амч ҿыц анаҭоит,
Амра анхало – уа зегьы-зегь гәанаҭоит.
Амшын ҭынчым;
                                     ацәқәырԥа ҽак навасуеит,
Асқьалаҟны аӷбагьы аӷәра инаҵасуеит…
…Абаҟа самҵатәоуп – 
                                      башагь сқәыԥсычҳаӡом,
Мшын еилашуеит –
                                  гәам абаны азычҳаӡом…
…Дарбан изҳәаз: 
                                   «Зегьы-зегь ҳуаа духароуп!»
Удухарц – аԥырхага хәыҷқәагь нухыроуп.
Аду ахьыҟоу,
                                иудыруаз џьым, 
                                                            адуаҿоуп,
Амреиԥш зегьы абарҭан – 
                                               абла ихтуаҿоуп.
Аурыс ӡынра убас ахала ицәажәауеит,
Иԥхеит шуҳәо иара ахала ихьшәашәауеит.
Азал аҟны – 
                         аганахь џьара аӡә днымхакәа,
Аҿар ӡырыҩуеит уа икыдҵан рлымҳақәа.
Дрытҟәан аџьам ԥҳәызба лыбла еицралақәа,
Есенин дрыԥхьоит уа аџьам жәеинраалақәа.
Ашәҭ ҩеижьқәагь рыфҩы-хаа абраҟа иҩнаҳауеит,
О-о, изыԥсоузеи,      
                             инымҵәондаз,
                                                иаҳауеи!
Аха Маиаковски дшыҟам уа игәаҭаны,
Дындәылҵны дцоит уи иҽаардаданы,
Асгьы дахо днеиуеит иара, ишьҭаԥҽуа.
Иуа Коӷониа дгылоуп уа дишьҭаԥшуа.
Мушьни Аҳашба уи иҟазшьа игәамԥхакәа,
Дааҳәыҵәы-ҳәыҵәуеит уа ихахәы днамхауа.
Аԥша ууеит – еиларҩынтуа асыҭәҳәагьы,
Абри акәызма урҭ зышьҭаз насыԥҳәагьы?!
…Абаҟа самҵатәоуп –
                                  башагь сқәыԥсычҳаӡом, 
Мшын еилашуеит –
                                  гәам абаны азычҳаӡом…
…Ауаа ирылыҳәҳәо акьаҿ иакәӡам – ахәхәа иоуп,
Ԥсҭазара иаҭаху ԥсыҽ иакәӡам – аӷәӷәа иоуп.
Убас ихьанҭоуп аурыс ӡынра ахьаақәа,
Анапахьгьы иаанагоит уа ак мырхьаакәа.
Аха астудентцәа уа асыҭәҳәа иаҿагыланы,
Ҳамалра руеит – ааҵәа дуқәа нкыланы.
Аха Иуа дызҵоу аиҳагь уа еидараны,
Иаб иԥсра шәаџь изнеиуеит хьанҭараны.
Уи игәабзиарагь ныҵшәаауа аҿынахоит,
Мшын ҟәандагь гәыбзыӷуа ишҟа иԥшын, аха…
О, изыԥсоузеи мчы-лша узҭауа амра-ԥха;
Ҳәатәгьы унаҭоит,
                              утәгьы унаҭоит,
                                                          анархагь…
Изҳәада ауаҩы имч ахьыҟоу – ахьаҵраҿоуп,
Аха, џьым, ауаҩ ихәшә ахьыҟоу ааҵраҿоуп.
Аҵеи хьӡырхәага уа Аҟәа аӷба дҭыргауеит,
Москва иҩымҭақәа инхаз иаҳа игәнигауеит…
Убасҟан, ихьтәы сааҭ ҳамҭагь наимӷшәаны,
Амшын иагоит –
                              иагазшәа ԥсынҵры имжәаны…
Ԥхьахәы иазыԥшу иҽы-шьап анышә ардыдуа,
Икьыркьыруеит:
                            игәырӷьоу, иҵәыуоу узымдыруа…
…Абаҟа самҵатәоуп –
                                  башагь сқәыԥсычҳаӡом,
Мшын еилашуеит –
                                  гәам абаны азычҳаӡом…
…Апоет дииуеит, аха уи дыԥсӡом, рҳәеит,
Дызшьырц ишьҭалогьы инаршә хиаӡом, рҳәеит.
Иуа ихьӡ –  уа амҩаду иахылауеит,
Уи агәгәаҳәа ауаа-ныҟәа нанылауеит.
Иуа ихьӡ – уа  ашкол ду иахылауеит,
Уи аџьџьаҳәа ахәыҷқәа ныҩнагылауеит.
Ашәҟәы аауртыр – Иуа ду дуԥылауеит,
Жәытәи ҿатәи неиԥшьуа днауԥгылауеит.
Аԥсны агәҭагьы уи дбаҟаны дгылауеит.
Мшын еилашгьы иахьанӡа дхыԥшылауан…
Аӷа зҿаазхаз Аԥсны агәы ҭарҽылауа,
Ахы ахихит –
                       игәаӷ пеипеи дасуашәа;
Аԥсны уаҳа иқәымҩырц,
                                        џьым,
                                                  аԥсуажәа.
Аибашьра еилгеит.
                              Аԥсынтәыла еинылауеит –
Абаҟа иакәыршан – аханқәа дыргылауеит.
Иара гылоуп,
                      рыцҳа,   
                                    уаҟа ихыданы –
Ашьапы ирзыҵымхызгьы уа инапыданы…
Анаџьалбеит, 
                        иԥсуама ашәҟәы, 
                                               аԥсуажәа?!
Ус, сааҭрысит: ихааӡа игозшәа аԥсуашәа,
Абаҟа ахаҿы – ардәына абжьы карҵәауа
Ашәа иаҿын – доус ҳхьаақәа нарцәауа…
…Абаҟа самҵатәоуп –
                                    башагь сқәыԥсычҳаӡом,
Мшын еилашуеит –
                                  гәам абаны азычҳаӡом…
                                             
                           23-25 октиабр 2013ш. Аҟәа.

                                                                        





