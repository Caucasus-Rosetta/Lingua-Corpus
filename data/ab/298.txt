Борис  Зарданиа














СЦӘАШЬЫ

Ажәеинраалақәа


Аҟәа – 2008




































АПОЕТ, АПАТРИОТ, АГӘЫМШӘАҨ

24 шықәса  ниакәкәа ицеит апоет, апатриот ду Борис Зарданиа (Гәыџьгьар-иԥа) иҩызцәа дҳалагыламиижьҭеи. Ишырҳәо еиԥш, уи аԥсуа қәра азыбжакгьы дзымнеит, 46 шықәса роуп иниҵыз. Диит иара 1937 шықәсазы Гәдоуҭа араион, Калдахәара ақыҭан. 1963 шықәса азы далгеит Аҟәатәи  аҳәынҭқарратә арҵаҩратә институт. Уи нахыс иԥсҭазара аҵыхәтәантәи амшқәа рҟынӡа зны Афон, нас Гәдоуҭатәи апаспорттә столқәа дреиҳабны аус иуан. Иҩуан ажәеинраалақәа. Иналаршә-ааларшәны урҭ акьыԥхьгьы рбалон. Еиҳараӡак агазеҭ «Бзыԥ» адаҟьақәа рҟны. Дахаанхеит ашәҟәҭыжьырҭа «Алашара» иҭнажьыз иеизга «Сымшқәа рыбжьы». Аҩбатәи ишәҟәы аиқәыршәара дахьӡаанӡа, акыраамҭа хаҵаҵас дызҿагылаз ичымазара  даҳцәагагәышьеит.
…Исхашҭӡом. Усҟан, Афон иалсуа амҩа заҵә ҭырҭәааны, Қырҭтәылеи Ермантәылеи рахь ицоз амашьынқәа зегьы аанкыланы, иҩызцәа рылабжышқәа ирхәыҽуа, Борис рыцҳа иҵагыланы аҳабла даналыргоз. Дшыхәыҷӡаз заб дызхыԥсаахьаз анышә дамаҳдеит Ҟәланырхәа, иаҭымрак имырбаӡакәа дзааӡаз, анрыла иашьцәа ахьынхо, Агрба Еснаҭ ибаҳчаҿы. Иара уа, Борис иҩызцәа рхы иадырҵеит: инышәынҭрагьы ибаҟагьы дара рџьабаа ала, рхарџь ала иҟарҵарц. Ражәа егьынарыгӡеит. Ас ахьыҟалахьоу зынӡа имаҷзар акәхап. Ирызҭази нас, Борис иҩызцәа зегьы абри аҩыза ибзиабара? Уи ламысла, фырхаҵала, ԥсыцқьала, лакҩакрада ижәлари иԥсадгьыли рымаҵ ахьиуаз ауп ҳәарада. Изгәалашәо рацәаҩуп урҭ аамҭақәа рзы, ақыҭа школқәа ирылгаз аҵаҩцәа, ҩба-хԥа шықәса рҵарақәа рыцҵара азы ицар руамызт, апаспортқәа рырҭаӡомызт. Аха Борис шамахамзар хыхьынтәи иҟаз адҵа дықәныҟәомызт. Акры злыҵып зигәахәуаз ҳаҷкәынцәа иблақәа хҩаны ргәаҳәарақәа неигӡон. Шаҟантә избахьази ацәгьеи абзиеи рҟны, еилагыларак ахьыҟаз, «иҭабуп усҟан иаҳзууз азын» ҳәа иара ихашҭхьаз, игәаламшәоз ауаа ааидгыланы иарҳәо. Абас еиԥш иҟаиҵоз, «амӡырҩрақәа» рзы акырынтә акырџьара Аҩнуҵҟатәи аусқәа рминистрра аҟынӡа дкыдырҟьалон. Ианимыхәаӡа, ҽнак дкылыргеит апартиа аганахь ала иахьырхәра рыгәҭакны Гәдоуҭатәи араиком абиуро аилатәарахь. Апаспортқәа арыҭараан иҟаиҵаз  «аилагарақәа»  рзы, аҵыхәтәанӡатәи агәҽанҵара наиҭаны, уи ипартиатә учиоттә шәҟәы ишанҵатәу азгәаҭаны дындәылырцеит. Ашьҭахь «дахьзырхәыз» рхы ахьыргара рзымдыруа иаақәхеит. Борис апартиа далаӡамызт. Уи ласы-лассы алаф алеихлон иара, «даҽа аԥсыуак апаспорт исҭар зынӡа апартиа саларцоит» ҳәа. 1977-78 шықәсқәа рзы акәзар уи ихы ахчы инылаҵаны дмыцәеит. «Аԥсуа шәҟәы» анырҩуаз аума, ҳазҿыз аус ауаа арыларҵәара аҿы аума, ажәлар реизгара аҿы аума, илшоз зегьы дырҿын. Иара аӡәк иоуп амилициа акапитан ичынқәа ижәҩахырқәа ирықәҵаны, уи ашәҟәы знапы аҵаҩны хаҵаҵас изыхьчозгьы. Анцәа иџьшьаны, иахьагьы иҟоуп урҭ зегьы ирхаану, амц сызмырҳәо аҷкәынцәа. Зыӡбахә сымоу аамҭақәа рзы акәын: Қырҭтәылатәи аиҳабыра ргәаҳәарақәа нагӡо, Аԥсны анапхгара ҳашәҟәы инахырҟьаны, ҳаҷкәынцәа русурақәа рамхра, апартиа  ралцара, уимоу аҭакрақәагьы напы рыларкит. Усҟан Борис ҩ-шықәса ԥсшьара имцацыз, путиовкала Киевтәи ԥсшьарҭак даҭан. Аԥсны аҩнуҵҟатәи аусқәа рминистрра ателеграмма  изынарышьҭит аколлегиа аилатәарахь хымԥада даарц азы. Еиқәдырҽаҽахьан аԥсуаа ҳусқәа рҟны «ииашамыз ихымҩаԥгашьа» азы имаҵура иамхра. Арҭқәа ззеилымкаауаз иакәызма Борис? Ртелеграмма аҭак ҟаиҵеит: «Ианышәҳәаз  сшәықәшәаӡом, СССР аҩнуҵҟатәи аусқәа рминистр уи аҽны дахьсызԥшу аҟнытә» ҳәа. Уи нахыс КГБ-гьы МВД-гьы акомпроматқәа реизгара ишаҿызгьы, Москва ауаҩ ду димоуп ҳәа имаҵура иамхра рзымгәаӷьит.
Есааира ҳаиҳабыра ахарақәа ҳадҵо, хара изымԥшуа ҳәа ҳаԥхьаӡо, ҳаԥсадгьыл ашәҭра иаԥырхагоу, зыжәлар ираӷацәоу ҳакәны ауаа рахь ҳаӡбахә наго, иркыз амчрақәа зегь рыла ҳақәххара иаҿын. Уахык Борис ҭелла дсыԥхьеит, иахьагьы иҭаацәа  зыҩноу, иуаҭахқәа рахь. Нхаралагьы ҳаизааигәан. (Ари ахҭыс атәы иаҳа инарҭбааны исыҩуеит Сынысымҩа аҟны). 
– Иааҟало зегьы зыхҟьо ҳашәҟәы ззырхаз рҟынӡа имнеит ауп, – иҳәеит иара. – Мап умкуазар, уаргьы-саргьы маӡа ҳҽааиқәыршәаны иаарласны Москваҟа ҳцоит. Ҳашәҟәы наганы Ленин игәы инықәҳажьуеит. Ҳааиларҵәины ҳанҭаркуеит. Аха ҩба-ҩба хԥа-хԥа шықәса иреиҳаны иҳарҭаӡом. Ҳашәҟәы сааҭбжак ала  изықәнагоу Аполитбиуроаа зегьы аԥхьоит. Абри ҳзыҟаҵар, ҳажәлар русқәа арыӷьарахь игьежьуеит, –  ҳәагьы нациҵеит. Абас ҳҩыџьегьы ҳаиқәшаҳаҭны, Москваҟа ҳдәықәлара ҽнак шагыз, Абӷархықә, ԥыхьа ашкол ахьгылаз аҿаԥхьа ажәлар еизеит. Убра иагьыӡбан лак инасуа аԥсыуак даанымхакәа адырҩаҽны, усҟан азы раԥхьаӡа акәны Лыхнашҭа ҳаиқәшәарц. Ус егьыҟалеит. Еиԥҟьеит ҳара ҳхықәкгьы. Еихьышәшәа-еиԥышәшәа Москваагьы рҿаархеит. Абри ахҭысгьы иаҳәоит Борис хара  ихәыцреи, игәаӷьреи, игәыбылреи закәыз.
Борис Зарданиа иԥсҭазаара еснагь ганк иқәиоу аҳаҭа рчы иаҩызамызт. Уи ӡеибафаран, мца қьауқьадын. Аха зныкгьы шьамхыла дазмыргылеит. Ииуаз, ииҳәоз, шәан, иԥҟан, изан. Ипоезиагьы усшәа ауп ишыҟоу.
Иажәақәа аԥша аарҭасуа акәымкәа, иажәеинраалақәа зҵымгәаша иаҵамҵакәа, рҳәашьа марианы, аха ихьаақәа, игәырӷьарақәа, игәҭыхақәа, игәыӷрақәа зегьы рныԥшуа иҩуп.
Иаԥҵамҭақәа ирылху ашәақәагьы ласы-лассы гәаҳәарала ҳарзыӡырҩлоит. Борис данаҳцәыӡ ашьҭахь, аҩбатәи ишәҟәы еиқәыршәаны ашәҟәҭыжьырҭа «Алашара» аҟны ишьҭасҵеит. Аха иҭыҵаанӡа аибашьра ҳналагылеит. Ҳиааира ашьҭахь уи аԥҽыхақәа ишрылажьыз, насыԥла Енвер Ажьиба дақәшәан еиқәирхеит. Аԥхьаҩ иудаагалоит Борис Зарданиа раԥхьатәи ишәҟәы хәыҷи, иажәеинраала ҿыцқәеи неидкыланы. Урҭ иуарҳәо маҷым сгәахәуеит.

Рушьбеи Смыр.








































СЫЖӘЛАР

Сыжәлар – са сгәыӷра, сбаагәара,
Сыԥсадгьыл иахылҵуа шәахәоуп.
Сыжәлар – сгәадура, сгәазҳара,
Сыԥсадгьыл зырлашо мроуп.


СЛАХЬЫНҴЕИ САРЕИ

Слахьынҵа – игәрымуа цәқәырԥоуп,
Сара – уи ихыӡсало ӷбоуп.
Слахьынҵа – зны ааԥынтәи дыдуп.
Са смацәысха агәылҟьара саҿуп.

Шьанҵа дгьылуп сара слахьынҵа,
Уи сышәҭыцны сықәиааит сыԥшӡаӡа.
Ламыс мҩан слахьынҵа нашьҭуп,
Сара уи саахымҟьаӡо сануп.


* * *
Излаҳәаз ауапа иаагәылҵны,
Иаанартит амш ахаҿы.
Ишәаҳәоит аҵарақәа цәырҵны,
Рыбжьы хаа сагоит сытҟәаны.

Иԥшуп аԥсабара лахҿыхӡа,
Арҩашқәа амшын ахь ицоит.
Харантәи уажә амра гәыбзыӷӡа,
Игәырӷьаҵәа адгьыл иазыԥшуеит.


АДГЬЫЛ

Аԥхынра ааира сазыԥшын,
Уи саԥылт анапқәа аанкыл.
Адгьыл, уаҳа умгьежьын,
Уажә уахьыҟоу уаангыл!


* * *
Адыди амацәыси еиқәдыргоит рбыжьқәа.
Адгьыли ажәҩани ирбжьдоуп ақәа.
Абӷьқәа  рыблақәа агәырӷьара рхыҳәҳәоит,
Иҿажәкуаз адгьыл агәы арԥсаҳәоит.

Ргәырӷьара ҳәаа амам аҳәарақәа, аҽқәа,
Ргәырӷьара ҳәаа амам избоит арақәа.
Амш ашьшьыҳәа еихнагоит ашьаҿа,
Идыдуеит, ақәа леиуеит, иҩеиуеит аҿа.


АԤСА

Ҳаскьынк зықәӡам ахаҳә ҵәцара,
Аҽанраалан ишшәырӡа,
Иаҵаҽырбо жәҩан иаҵәара,
Аԥса гылоуп изаҵәӡа.

Ашьха ӡышқәа акы иазхәыцуа,
Рхқәа шьҭыхны уахь иԥшуеит.
Уахь изхалом Бзыԥ анхыҵуа,
Ҵаҟа иахьаҵсуа еилашуеит.

Амра ангыло алаԥш хаара,
Зегьы раԥхьа аԥса иахуп.
Ашәахәақәа реилаџьџьаара,
Иара агәылакны иркуп.

Сара схәыцуеит: «Акры уаҳәома,
Уи аԥса-ҵла исызгәыку?
Сыдгьыл амч зегьы иднарбома,
Ас ҳаҭырла ахаҳә иаку?!»


АШЬАБСҬА

Са сышнеиуаз ашьха ԥшӡараҿ,
О, саанҿасит сшанханы.
Ахра аика анаӡараҿ,
Шьабсҭак шышьҭаз збеит иԥсны.

Хык ақәшәазаап, ихәын ахәда,
Бахәи-рҩаши зегь гәынқьуан.
Аԥа хәыҷы, акыкахш иалхәдаз,
Инаҵасуа ан ацәауан.


* * *
Амраҿгьы иҟоуп сыхәҭак,
Ажәҩан аҿгьы истәуп еҵәак.
Адгьыл аҿы исымоуп ҭыԥк,
Убас – исразҟхазгьы насыԥк.

Аха урҭқәа сҭахым акгьы,
Ибашоуп, исымоу зегьы.
Адунеи са сзыҳәа иҭацәуп,
Сыԥсадгьыл ансымам – сыԥсуп.



САН

Бҳазгәаҟуа быхшара бҳашьҭан,
Дыббон ауа аҭынха.
Иахьанӡа  зегьы ҳзын быҟан,
Бхала ушьҭоуп банынха.

Аӡын мшы ас еиԥш ианбаҟаз,
Ԥхынроушәа амра каҷҷо.
Бынарцә мҩа бықәырҵарц еизаз,
Хьҭак иамкырц бгәоуп ирхаԥхо.

Ирҩашха сгәырҩа цәгьа хыҵуеит,
Сыла иабом адунеи.
Иахьа наӡаӡа шәысԥырҵуеит
Сыҷкәынреи, сгәырӷеи, бареи.


* * *
Аҳаргь еиқәа ахаргылан,
Аԥсабара ԥшын.
Аҳәылыҳәа еимагылан,
Асоура иаҿын.

Сара аԥҭақәа снарылаҭәҳәан,
Амра хаара аазгеит.
Ашәахәақәа инарылаҳәан,
Сыдгьылгьы сырԥхеит.


* * *
Аибашьра амца салагылан,
Абџьар шьҭыхны смеибашьит.
Сызгашазгьы ахқәа сылҟьан,
Сшьа сылхәраа имкашит.

Аха усгьы маӡа-аргама,
Саҳәа ҭых сықәԥоит, сықәԥа,
Исҿагыло аиааира изгома,
Дагоит саҳәа ихы еиҟәырԥа.

Сара сабџьар – анамысоуп,
Сара сабџьар – ауаҩроуп.
Сара сабџьар – ажәа иашоуп,
Амчқәа ирымчуп, ирхадоуп.


ПОЕТК

– О, сыԥсадгьыл, сыжәлар
Сара схы, сыԥсы.
Шәара аӷа цәгьа дшәыжәлар,
Са сызтәом хазы…

Абас иара дзажәӡа,
Аҳәҳәара даҿуп.
Арахь игәы бажәӡа,
Иҟоуп, иагьҭацәуп.


СГӘЫ

Уқәԥала, сгәы умшәаӡакәа,
Уҽырӷәӷәа, абааԥсы!
Уҭахозаргь умч мхакәа,
Ушыцқьоу уԥсы!



УАХАК

Схәыцрақәа сдырцәом, сгәаҭеиуеит,
Аҵхгьы иахыҵуам аԥсы.
Ажәҩан бгошәа акырцх леиуеит,
Ԥшакгьы ҟыуҵәыуоит хазы.

Аҵаа рҿашәы нарҭаа гәаҟуа,
Иахьеидгылоу збоит уаха.
Уласы, абааԥсы, Нарҭ Сасрыҟәа,
Аԥсны аҵеицәа еиқәырха!

Сыгәжәажәоит, Бзоугьы шьҭхысаан,
Сгәыӷрақәа ама иԥырӡоит.
Имԥсырц рылахь ус ианызааап,
Абар урҭ рашьа дрыхьӡоит.

Абраскьыл цәгьала дыгәхьааган,
Дызбарц сныҵалт аҳаԥы.
Аха дыҟан уи днаскьаган,
Неишьак сзыҟамҵеит иҟны.

Схәыцрақәа сдырцәом, сгәаҭеиуеит,
Аҵхгьы иахыҵуам аԥсы.
Ажәҩан бгошәа акырцх леиуеит,
Ԥшакгьы ҟыуҵәыуоит хазы.


АҴЛА

Иџарџаруа ажәҩан иалоуп,
Ақәцәахь улаԥш ҩаӡаӡом.
Зегь аигәырӷьоит, са сгәы иалоуп:
Агәыцә шбажәхаз рбаӡом.


АИҨЫЗАРАЗЫ

Аҩыза дыжәҩахыруп, диашьоуп,
Амал аҵкыс деиӷьуп ҳәа дшьоуп.
Аха мчыла сыбжьы исырҳаӡом,
Уи мчыла сара дсырҳаӡом.

Аҩызара са саԥсазар,
Сызлоу ауаа уи рбозар,
Ирацәаҩхоит сҩызара зҭаххо,
Усҟан далсхуеит, исгәаԥхо.


АБЗИАРАЗ, АԤСНЫ!

М.Е. Ԥкьын ихьӡынҩылоуп.

Абзиараз, Аԥсны ԥшӡа ишәҭышу,
Изҿықәу амшын ацәқәырԥа.
Аԥсны ԥшӡа ижәытәу, иагьқәыԥшу,
Гәыблыла уаансыжьуеит уԥа.

Сшьамдгьыл суԥырҵуеит аамҭала,
Адәыӷба сынҭалоит уааныжь.
Суалԥшьа наӡарцаз хаҭала,
Сдәықәлоит сылаԥш ноухыжь.

Ҳажәҩан еснагь икеикеиларц,
Аԥҭақәа ихылаз хцатәуп.
Адунеиаҿ ԥсадгьылда ҳнымхарц,
Ҳазхылҵыз ҳаԥсадгьыл хьчатәуп.

Бзиала сбаҳчақәа ишәҭышу,
Бзиала амшын ацәқәырԥа.
Сыдгьыл ижәытәу, иагьқәыԥшу,
Гәыблыла уаансыжьуеит уԥа.


* * *
Узхылҵыз, узааӡаз утәыла
Аҵкыс ианеиӷьушьа ухы,
Идыруп, идыруп, гәышԥыла
Ахаан узаԥылом ахы!


СЫСАБИ

Адыд ушԥаршәеи, иараби,
Иухьи, абжьы узыхгаӡом.
Иудыруаз, сыԥшқа, сысаби,
Ишәарҭоу абжьы уаҳаӡом.



* * *
Бзиа иибоз ажәҩан акәын,
Ихы-иԥсы зегь уахь ихан.
Ажәҩан дазхьуа адгьыл дықәын,
Адгьыл хьшәашәан, ажәҩан ԥхан.

Ҩада дыԥшуа, цҳа ҵәрык дықәлан,
Зны дышнеиуаз ҵаҟа дцеит.
Ажәҩан дзызхьуаз, дагьызнықәуаз,
Убасҟан аҟыр-ҟырҳәа иччеит.


* * *
Ажәҩан зегьы еилыџьџьоит,
Иаҿаԥсоуп ахьы.
Аҵ еигәырӷьо ишәаҳәоит
Ԥсаатәык адәахьы.

Са схәыцрақәа, амш иарҿыхаз,
Аҵых еизнаркәкәоит.
Схәыцрақәа рышьҭа нхарцаз,
Сгәаҿы ашәак рыҩуеит.


АКАМБАШЬ

– Ҳәынҵәак скьымсыцт, ицқьоуп сымҩа,
Диашам ҽԥныҳәак са сзы изҳәаз! –
Абас аҳәон уи аӡаҩа,
Ахы ҩалҳәҳәо иахьҭатәаз.


* * *
Ҿықә-ҿықә ҳәа митә ҟаҵо,
Ихагьежьуа рдәынак хын.
Хьажьык аҷытбжьы мыргаӡо,
Уи аҭра ихтәала иԥшын.


ЗЕГЬ АКОУП

Амра ыҟа, аԥҭа ыҟа,
Уи изын зегь акоуп.
Агәырӷьа ыҟа, ахьаа ыҟа,
Уи изын зегь акоуп.

Идыдыргьы игәы цҳафыруам,
Уи изын зегь акоуп.
Аԥсцәагьы акгьы рныруам,
Урҭ рзын зегь акоуп…


АԤСЫНТӘЫЛАЗ АШӘА

Ишәҭы-какаҷуп еинҭәыла,
Ҳтәыла гәакьа, ҳгәазҳара.
Аԥсынтәыла – Гәында лтәыла,
Избахьада згәазхара.

Икеикеиуа ажәҩан ӡыхьшәа
Иаҳхагылоуп ицқьаӡа.
Аԥсабара ԥхьарца бжьушәа,
Ашәа ахылҵуеит ихааӡа.

Ҳашьха, ҳага – ахьӡырҳәага,
Избаз дыргоит дытҟәаны.
Ҳамшын еиқәа – гәазырҳага,
Иԥсыршьагоуп уи хазы.

Ишәҭы-какаҷуп еинҭәыла,
Ҳтәыла гәакьа, ҳгәазҳара.
Аԥсынтәыла – Гәында лтәыла,
Избахьада згәазхара.

АГАГА

Агага – алашә адагәа,
Агәамқәа хәымгашьо ирхоу,
Ицоит ахабарк умырбакәа,
Аԥҭақәа ажәҩан ианхыу.


АҴАҨЫ ИАШӘА

Агәырӷьара сҿықәуп,
Амҩа иаша сықәуп.
Уи сышкол ауп сгәазҳара,
Сара исзымбо сызхара.

Сгәахәтәы ԥшӡа сахьыгӡо,
Адырра сыҭауа сзааӡо,
Уи сышкол ауп сгәазҳара,
Сара исзымбо сызхара!

Аҿар гәырӷьо ахьрызҳауа,
Ргәырӷьабжьы ахьсаҳауа,
Уи сышкол ауп сгәазҳара,
Сара исзымбо сызхара!

Амра каҷҷа зхаԥхо,
Зегь реиҳа исгәаԥхо,
Уи сышкол ауп сгәазҳара,
Сара исзымбо сызхара!


* * *
Ҵҩа рымам сызхааным амшқәа,
Сызхьымӡогь  еиҳамхои зынӡак.
Нас, сымшқәа, сгәыӷрақәа, схьаақәа
Сгәахәтәы сахьыжәгӡа хәыҷӡак.



* * *
Ашҳам рымоуп ҳәа амаҭқәа
Сара урҭ сшьуам.
Абна иахыбаан абгақәа
Ршьа касыршуам.

Аха ацәгьаршҩы дахьысԥыло,
Дызбаны саанхом.
Амҩа иаша иаԥынгыло,
Ишьрагьы сызхом.



ИХЫ ДАӶОУП

Аҭынчра зчаԥо    
ажәлар срылоуп,
Исылшо ахәыҷы   
ҟасҵоит саргьы.
Сгәы аартуп,   
гәыӷрак сымоуп,
Сыцәгьахәыцуам   
аӡә изгьы.
Ашьшьыҳәа сыҟоуп,  
цәгьара сылам.
Сымҩа иаша    
саԥхьа ишьҭоуп.
Ацәгьа ныҟәго   
уаҩы сишьҭам,
Ишьыцуа исышьҭоу   
ихы даӷоуп!


АԤХЫӠ

Бжьык џьаҳанымынтә игазшәа,
Ихәанчаӡа слымҳа иааҭаст.
Сыԥшызар, џьоукы – џьнышқәоушәа,
Исыкәшан ишыҟаз аагәасҭт.

Ишҳамха иааихырхуаз рыцқәа,
Изкьысыз ахаҳәгьы хәашап.
Рнацәкьар ирхиаау рнапхыцқәа,
Ҟамоушәа уҟәаҟәа ургап.

Сгылоуп, сеиқәшәы, хыма-ԥсыма,
Цашьак сыманы збаӡом.
Иааит убарҭ саџьал рыма,
Избоит саџьал, уи сзацәцом.

«Умшәан, ақәнамга уацәызгоит,
Иҟьа абри алаба.
Изаахаз уаҵәҟьа уааилгоит,
Ужәыл, ушымшәо дырба!»

Исиҭеит лаба дук ыршәны,
Дԥааимбару сыздыруам аӡәы.
Ршьаҟәада адгьыл илықәыршны,
Иқәсхит уи ала рыхәҵәы.

Скараха сҿыхеит гәырҩала,
Адәныҟа шарккоит, ишаркка!
Сгәаҭеиуеит, сарҭынчуам уажә сгәала,
Сыԥхыӡ исцәагеит уи слаба.


* * *
Ажәҩан иаҵсит аԥҭақәа,
Ааӡага лашьҭны,
Рԥаҩқәа ирхыҵын арҩашқәа,
Ицоит иццакны.

Рқьаад ӷбақәа рыманы
Ахәыҷқәа аӡы иҭоуп.
Урҭ срыхәаԥшуеит сгыланы,
Са схәыҷра хароуп.


АГӘАШӘҚӘА

Сара агәашәқәа аасыртлароуп,
Сашҭа хәыҷ ҭбаахарц.
Насгьы сашҭа ԥшӡахалароуп,
Асасцәа азааларц.

Сымҩа сықәлап сымԥшӡакәа,
Еиқәшәоуп сҽы скәадыр.
О, нас гәашәқәак аасмыртӡакәа,
Срыцҳами сыԥсыр.


СЫНАСЫԤ

Уааскьа, уцәырҵ, уҽумҵәахын,
Геи, шьхеи еимдо са саауеит.
Сагәылст ааԥын, исхыст аԥхын,
Зегьы акоуп усыԥшаауеит.


АҼАДА

Аҽада аҽқәа ианрыларҵа,
Иаргьы ҽушәа агәы иабеит.
Аҩраҿ, анышә илыҵаҵа,
Аҽқәа ирхысырц аҭаххеит.

Аха аҽқәа изрыхьӡозма,
Аҽқәа цеит иԥры, иласы.
Ахы дырны иаангылозма,
Аҽхәнажәан, иахыҵт аԥсы.


* * *
Ашьац ҟәымшәышә еимхәыцла,
Иблахкыгаха еилыџьџьон.
Игәыҟаҵаган бжьы хкыла,
Аҵарақәа ашәа рҳәон.

Амра гәырӷьо иҩагылан,
Аимхәыцқәа зегьы ҟәшәаны
Ицеит иама, ажәҩан иала
Сара сгылан сгәы нханы.



АШЬЫЖЬ

Жәҩанаҿ иҿыцәаауа кәицқәоушәа,
Аеҵәақәа шызбоз иӡҭит.
Ашьыжь ҽырба-ҽырбо, ҭацоушәа,
Аԥшӡара сҿаԥхьа иаатит.

Избоит аԥсабара зегь лакәушәа,
Аҵарақәа ашәа рҳәоит.
Урҭ сара сашәагьы рылоушәа
Сгәырӷьоит, гәаныла сԥыруеит.



АБЫӶЬҚӘА

Амахәқәа ирыжәланы аԥша ианаршәшәо,
Абыӷьқәа иԥсыдоу роуп урҭ ирҿышәшәо.


АӠӘ УАХЬ

Ахаҳә ажәҩан иадыркыргьы,
Ихаҳәуп, имрахом.
Иагьа убӷа ухәыннагаргьы,
Умраны узыԥхом.



* * *
Сгәы иҵхоит исаҩсхьоу сымшқәа,
Ахаан хынҳәышьа змаӡам.
Иканӡеит сзеигәырӷьоз ашәҭқәа,
Урҭ уаҳа сгәы рызҭаӡам.

Аҵлақәа хьӡыла икәабоушәа
Игылоуп, рыбӷьыцқәа сҿаԥсоит.
Сгәалақәа сымданы иргоушәа
Аԥҟақәа схыԥрааны ицоит.


АЦГӘЫ

Игәабзыӷуан, иқьақьон ацгәы,
Аԥшәма деигәырӷьон, иҭыҵәомызт игәы.
Аха афатә еиҭоз анынҵәа,
Иныҵаԥҟа ицеит, иара нҵәа.


АФБАТӘИ АФЕСТИВАЛЬ АҞНЫ

Сгәаҵаҿ иаатызшәа агәырӷьара ацаԥха,
Агәырӷьара сҿықәны снеиуеит сеилыхха.
Сгәы ҭыԥраауа мҵәыжәҩада ицоит исаԥас,
Аҳҭны-қалақь иахаԥыруеит уи хьшьыцбаҵас.

О, сыблақәа ирбауа мбатәуп иахьа,
Аханқәа ӷьаз-ӷьазуа срыҵаԥшуеит ҩаԥхьа.
Ишәҭышха Москва бираҟла ихиоуп,
Атәылақәа рҟнытә асасцәа араҟа иаҭоуп.

Илахҿыхӡа иалоуп игәырӷьо, иччо,
Москватәи ашәахәа иссирха ирхаҷҷо.
Гәыблыла, гәыразла рнапқәа еибаркны.
Ирҳәоит ашәақәа аҭынчра иазкны.

Урҭ ирҭахуп икамҭәарц ажәлар ршьа,
Абомбақәа ахымсырц аханқәа рхәаша.
Аеҭымра, агәаҟра, ацәгьа ҟамларц,
Зехьынџьара адунеиаҿ аҭынчра ӷәӷәахарц.

Срылан сышнеиуаз, снахәыцит абас:
Мшәан, иҟоузеи адунеиаҿ жәлар рымч ду иаԥас?!
Мап, жәлар рымчоуп иҟоу зегь реиҳа иӷәӷәаӡа,
Шьҭа аибашьра адацқәа ԥыҵәҵәеит ауп зынӡа!


ААМҬА

Шәышықәсала аџь шгылоугьы ицоит ихжәаны,
Ус ажәҩан иалоу ахрагьы леиуеит ибганы,
Аамҭа аҿаԥхьа зегьы мчыдоуп, наӡаӡа ак нхом,
Аха ахьӡ-аԥша дуқәеи аамҭеи еицуп, еиԥхом.


АхәылԤҴыс

Усҟак иақәымзаргь ҳаҭыр,
Ламыск шамоу уара идыр;
Амҵәыжәҩа ԥсыҽқәа ԥхашьаны,
Ҽынла ицәырҵуам игәаӷьны.


АԤСАБАРА

Амра ԥхеи-ԥхеиуа ашьыжь иразӡа, 
 Аԥсабара ианықәҷҷа игәыбзыӷӡа, игәыкӡа,
Снаԥшы-ааԥшуа, сгәырӷьо, сазгәыкны мыцхәы,
Аԥсабара салаԥшуа снықәгылеит ахәы.

О, аԥсабара, уԥшӡара сазгәыкуп сара,
Са сгәырӷьароуп, сгәазҳароуп ас убара,
Арҩашқәа еишьҭеибаҵа алада ицоит,
Аҵарақәа еимхаданы ашәақәа рҳәоит.

Абырг араҟа дааԥсашам зынӡа,
Деилыхха дгылоуп игәашьамх ҵарӡа,
Арҭқәа угәы ҭыргозар акәхап уаргьы,
Сара уаазбазар уажәуам зынӡагьы.


АӠӘЫ

О, акры алшозаап аҵарҭыша,
Уҭнагоит иҳәеит атыша,
Аха абахҭашҟа дагеит,
Ииҳәоз нхеит, иара дҭахеит.



* * *
Уԥсҭазаара узҭаз, зыԥсы уахылҵыз,
Улылаӡоит уан гәакьа дуԥхар.
Аха Аԥсадгьыл абзиабара знырыз,
Уи ԥсадгьылда изычҳауам дынхар.



АԤАИМБАРЦӘА ШӘАХЬ

Аамҭақәа шаны ирышәҭоит,
Ишәыӡбоит зегь рлахьынҵа.
Аӡә иаамҭа хааӡа иҿаӡҭуеит,
Аӡә итәык ашоуп зынӡа.

Хара инагоуп аӡә имҩа,
Уи ахрақәа ирҿгоуп,
Лассы иҭашәоит даҽаӡә имра,
Иқәра нызҵуа ибаҟоуп.

Агьангьашцәа сырҿагылоуп,
Лада иҭасҵоит дара хыршәҭ.
Аԥаимбарцәа шәаасзыԥшыроуп,
Аамҭа саҳәоит, аамҭа сышәҭ.



* * *
Адунеи ԥшӡагьы саҩнахып,
Иҟада уи иаҩнамхуа.
Џьоукы рхы-ргәы салырхып,
Ргәырҩа-лаӷырӡ сыгмыжькәа.

Аха ианбыкәу, нас ианбыкәу,
Азхәыцха змада ԥхьаҟа сцоит.
Амҩа сықәуп, амҩа иқәу
Иаџьал ааиуам, инаскьоит.



* * *
Мшәан, са сымҩа абрахь ихазма,
Ҽа мҩакызар ма сызлааз?
Исҭахызма, ма сгәы иҭазма,
Абра скылсып ҳәа уажә сахьааз?

Мап! Са сықәын, сықәуп амҩа,
Сара иалсхыз, исгәаԥхаз.
Сгәырӷьо снеиуеит, насыԥ сыма,
Насыԥ исҭарц изҭаххаз.


АШЬЫЖЬ АШЬХА

Аԥҭа ҟәашқәа еиқәбымбылха,
Ажәҩан иаҵәа иаҿаԥсоуп.
Хаз арҩашқәа, жакьа ӡышха,
Абахә ҵәцақәа ирҿаԥсоуп.

Ажәҩан иазцаз ахра кәаԥқәа,
Шьҭа амра аччабжь рҿыҩуеит.
Рҷытбжьы ыҟам акаԥкаԥқәа
Рлымҳа кыдҵан иӡырҩуеит.



* * *
Ихаҿы гьежьха амза кыдуп,
Ахьтәы кәаԥқәа рыгәҭаны.
Ԥша ласык хәмаруа иқәуп,
Бӷьқәак леиуеит иҿшәшәаны.

Ажьфҩы иааиуа аҳауа иала,
Ма ишԥахаау уаха уи.
Зегьы ыҟоуп ссиршәа еинаала,
Нас сгәы иҵала закәи?



ЖАНА АЧБА

Дхәыҷны дақәшәеит арыцҳара,
Машәырк иахҟьаны.
Ила иамбо алашара,
Изҳаит уи длашәны.

Аха ашьауардын аблақәа
Ираԥасуан игәы.
Анхаҩыжәлар ргәаҟрақәа,
Ибон уи зегьы.

Игәыҭшьааган ижәлар руазқәа,
Аҳәон иԥхьарца.
Аҭауадцәа хьӡи-цәеи рхамкәа,
Иқәирхон зынӡа.

Датәазымбоз, адгьыл хьшәашәа,
Иафеит иубаӡом.
Иааҩуеит Жана иԥхьарцашәа
Ашәаҳәаҩ дыԥсӡом.


БАРА БЗЫ

Амш гәазырҳагаха
Бара бзы илашоит.
Аеҵәақәа ԥшӡараха
Бара бзы икаҷҷоит.

Бара бзы еинҭәылан
Аԥсабара шәҭуеит.
Анапқәа брықәыргылан
Адгьылгьы гьежьуеит.


* * *
Аҵых зегь тҟәаны иагеит,
Иалшоз ауит, агәы ҭәуп.
Аха иаҵәак ацәынхеит,
Уи баргьы саргьы иаҳтәуп.


* * *
Жәҩангәашәԥхьара баниоит ба бтәала,
Бҟалоит бынасыԥ каԥхо.
Бныҟәа, бныҟәа бгәы аҳәатәала,
Бицца, бицца ибгәаԥхо.

Сара аганаҿ џьара сгылаз,
Ахәра снызаргь сагарым.
Бара, сымыш, насыԥ бымаз
Сара сгәаҟларгь егьаурым!


АӠӘ БАХЬ

Иҟама ццышәха сгәы иасыргьы,
Бара исабҳәо ажәа «мап»,
Имӷьо хәраны исзыҟаларгьы,
Акгьы сыхьрым, сацәынхап.

Башҭа сҭыҵып схы нашьҭыхны,
Сақәшәагәышьеит, исычҳап,
Сара исзалху, сханы ицәырҵны,
Сиеҵәахәгьы зны илашап.


* * *
Аҵых лашоуп ҽны мшушәа,
Бааи, ишыбзиоу ббап.
Адунеигьы ҳхала иаҳтәушәа,
Ҳгәырӷьо џьа ҳнатәап.

Ажәа лԥшаахқәа ҳәо ҳашнеиуа,
Ҳара ҳшеизшоу ҳҳәап.
Ҳанасыԥгьы ишеишеиуа,
Адгьыл иаахаԥхап.


* * *
Аԥсҭазаара ҿыцуп
Амра ԥхонаҵы.
Быбзиабара сыцуп
Сгәы еисуанаҵы.


* * *
Сызмырҭынчуаз сыгәҭыха набасҳәарц,
Агәкыбла, исзаҩызаз сыԥсы,
Сбыргәырӷьарц, ба бгәырӷьагь еихасҳарц
Бара сыбзыԥшын хәылԥазы.

Аха иқәбҵеит сгәыӷрақәа цҟьа-шәҟьа,
Сгәы ҭыбшьааит, сгәы ҭыбшьааит зынӡа.
Сиҩызахеит ахра ду иалҟьаз,
Насгьы инхаз изаҵәӡа.

Иҵуазеи, иҵуазеи, уи аахыс,
Амшқәа акыр ԥсаатәшәа ицахьеит.
Банымааз, банымааз, банымааз,
Сгәы иасыз уа хаҳәны иҭахеит.


* * *
Адунеи ҳәаадоуп, адгьыл, ажәҩан,
Еиднакылоит уи зегьы.
Нас убарҭ зегь злахыбҩеи
Исымбартәеиԥш быда акгьы?


* * *
Икыду ажәҩан иаҵаџьџьо,
Аеҵәа леиргьы хланҵы,
Адгьыл амырхәага ақәҷҷо,
Ишәҭуеит, уи аныԥушам бзанҵы.

Икыдшәаз аеҵәа деиԥшха,
Сыԥшӡа наӡаӡа данысцәыӡ,
Иҿыцәааз ацәашьы сеиԥшха
Сынасыԥ цеитоуп исхыҵ.


* * *
Аарҩараз аԥсабара
Ишазԥшу ақәа.
Сыбзыԥшыми, сылшара,
Исыркы бнапқәа.


АԤШӠА

Адәы бықәуп бгәы раҳаҭны,
Сара сҭынчым бызгәаԥхо.
Сбыргәаҭеиуеит, амца схыжьны,
Сҭахозар бымцоуп сҭазырхо.


* * *
Баҳчак ҳныҵалт насыԥ ҳаман,
Уаҟа аҵыс шәаҳәон.
Хәыцрақәак ҳҽрыҭан ҳгылан,
Ҳаблақәа шанхон.

Ҳара ҳқәыԥшра еигәырӷьазшәа
Амахәқәа лаҟәуан.
Ҳабзиабара иарпытуазшәа
Ашәҭыцқәа пытуан.


* * *
Бысзадкылом амрагьы,
Зегь рзын иԥхо.
Бызгәаԥхо рацәазаргьы
Сара соуп бызтәхо.


* * *
Бырлаш ссирӡак лзысыԥшаан,
Сыхаара илымгеит.
Ажәҩан аеҵә лызкыдысԥаан,
Лыла иалмырбеит.

Иагьа зунда, иагьа сҳәанда,
Илмыршәҭит сдунеи.
Дцеит, ҳааныжьны гәыӷырҭада,
Сыҷкәынреи сареи.


УБРИ АҴХ

Ҳгылан ҳара ҳҳәатәы нымҵәо,
Ҳагәқәа халон иԥырны.
Иаҳхалашон амза гәырӷьо,
Аҵх цон насыԥла иҭәны.

Цәанырра ԥхак ҳшьа-ҳда иала,
Хәыц-хәыц ԥшьаала ҳаимнадон.
Аҳауа ҭәын шәҭы фҩы хала,
Ҳа ҳаилаҵәон, аҵых цон.

Адунеи ду са сақәлахо,
Сҟалаӡаргьы агәра згоит.
Сымшқәеи сыҵхқәеи ирылыԥхо,
Убри аҵх сзынхаӡоит.



* * *
Бацкаҷҷошәа амырхәага
Избоит банысгәаԥха
Исзеиԥшу амра гәыҟаҵага,
Сара сзы бкаԥха.

Са ибзаԥысҵап ашәақәа,
Бзиа ба бызбаз.
Аха исарҳәоишь быблақәа,
Сытҟәаны сызгаз?


СЛАХЬЫНҴА

Зынӡа уҽырцәгьан усҿагыларгь,
Лааԥшырак сумырбарц,
Сынасыԥ, сгәыӷра зегь сцәугаргь,
Агәырҩа цәгьа саургарц…

Идыр, уара иузымгогь шыҟоу,
Иуиааиуа, умч змырхо.
Хәашьра ақәымкәа ишьаны исылоу,
Са сынамыс шысзынхо!



АЕҴӘА

Аеҵәа шамаха икыдшәаӡом,
Икыдшәаргь ауал нанагӡоит,
Ихаҳәха адгьылгьы иқәхаӡом,
Иццышә лашан адгьыл иахьӡоит.


* * *
Сара адунеи сацины,
Сықәуп исгәаԥхо,
Саҵәахыргьы, снахәларшәны,
Иҟалом саԥхо.


* * *
Сымшқәа рҵеиџь ӡы иагхо, иагхо,
Абар аҵахь иласкьеит.
Сызмырҭынчуа сгәы иҭыхо,
Арахь сусқәа рацәахеит.

Аха сымԥшыкәа, тәамҩахә мукәа,
Снеилап аамҭа сҽахьгӡа.
Сымшқәа рҵеиџь-ӡы ҭамырбакәа,
Сус-ӡыхь ацларц ицқьаӡа.


АԤСАБАРА

Ан раз леиԥш ҳагәыдкылан,
Ҳҳаракны ҳакуп.
Џьоук иара иагәылалан,
Аҭҵаара иаҿуп.

Хәыцрак уажәы ихьшәашәаӡа,
Сара сгәы иҭашәоит,
Аԥсы злаҭоу амаӡа,
Еилыркаар ҳәа сшәоит.


САБ

Дсымбеит сара саб сихаанны,
Иҿыцәааит зааны илахьынҵа.
Аха снеиуеит иҳәатәы сацны,
Исхыуп илаԥшгьы разӡа.

Имҩа сықәуп, тәамҩахә мукәа,
Иус дызхьымӡаз сахагылт.
Исыман сааиуеит игәыӷра мырӡкәа,
Иқәыԥшра сыԥхьо инасаԥгылт.



* * *
Аԥша уажәы икараха,
Ҭынч џьара итәоуп.
Сашҭа ҭбаа лашараха,
Амза хәмаруа иҭоуп.

Ашәҭыц хәыҷқәа гәырӷьаны,
Рыхқәа шьҭых иԥшуп.
Ааԥын ҵхы иамҭаны,
Ашәа сгәы иҭашуп.


* * *
Ажәаҩан акалҭ амца ахысны,
Абылра иаҿуп, избоит.
Дгьыли-жәҩани рҳәаа инархыҵны,
Амра аԥсы аарла еивнагоит.

Аӡә наӡаӡа уажә дымҩасуеит,
Ҽаӡә даргәырӷьоит иразҟы.
Лаԥшеимҟьаран кыр еиҭасуеит,
Адунеи иахьаам акы.


* * *
Зегьы рзыҳәа икарахаз,
Амра ҭашәеит, иҟаӡам.
Уи анҭашәоз иацҭашәаз, –
Аӡәгьы гәнаҳа имаӡам.


* * *
Еибаҟьон еинымшәо,
Аҵлақәеи аԥшеи.
Сыгәҭыха сыцрымшәо,
Ишсыцыз аамшеи.

Адәахьы сындәылҵны,
Сзаҵәӡа ҳашҭа сҭоуп.
Аҵла иҿшәаз бӷьыцны,
Сышьҭахь аҵх шьҭоуп.


* * *
Ауаа ахьыҟоу саргьы сыҟоуп,
Ҳаицануп мҩакы.
Сдунеи зырԥшӡо насыԥ сымоуп,
Ицәгьаӡам сразҟы.

Урҭ ҳабдуцәа агәҭыха ирымаз,
Сархәыцуеит хара.
Дара зхьымӡаз, снап ианырҵаз,
Сахьӡарушь сара?


* * *
Аҵх гароуп уажәы агара,
Ишьҭоуп икашьшьы.
Ԥшак, изхамлаз ахра ҿҟьара,
Исаҳауеит абжьы.

Ахра иажәлоит, шьҭахьҟа ихьаҵуам,
Еизнаркәкәеит алша.
Егьа уургьы ахра еиҭаҵуам,
Уҽырҭынч, аԥша!


* * *
Сыжәлар агәыӷра иларҵаз,
Иахылҵыз соуп – сара.
Нас сҟамлар сахьырҭаххаз,
Рҳақ сызгом хара.


* * *
Аӡқәа еиԥшны, ииасны,
Ицом еилашуа,
Ишьҭоуп адгьыл мшын дуны,
Ӡиасқәоуп ауаа.



СЫԤСҬАЗААРА

Сыԥсҭазаара – сара сышьҭа, –
Имҭәыц  цыхаӡла сыԥҳал.
Сыԥсҭазаара – сызҭоу сашҭа,
Ихырҷам сара суарҳал.

Нас, зны амҩан  гәырԥсаҳәаган,
Днахәарымашь аӡәы са сӡы?
Суарҳал хәыҷгьы уа ԥсыршьаган,
Иҟаларымашь иара изы?


АӠӘЫ УАХЬ

Ҳабацәа қәԥо шәақь мцала,
Ахақәиҭра ааргт ҳа ҳзы.
Ҳразҟы чаԥоуп урҭ ршьала,
Ҳаамҭа арлашеит рыԥсы.

Урҭ злаӷәӷәаз – ламыс рыман,
Ацыхаӡ аиԥш ицқьаӡа.
Ируӡомызт хәымгак дрылан,
Анышә дарҭон хараӡа.

Ҳабацәа ркәалк зынӡа иулам,
Еилкааӡам уара узхылҵ.
Зыда ҳхәарҭам ламыс умам,
Узлагылоу наҟ урылҵ!

Уҩны ыҟоуп, иҟоуп уаагатә,
Уара иҟәнушьоит урҭ зегьы.
Аҳаиуан еилнахуеит афатә,
Ихәынгоушьом уара акгьы.

Уашьҭоуп, иугоит аҵарҭыша,
Уамашәа зегьы урбоит.
Абар уаԥхьа – цәҟьак узкыша,
Ушзацәымцогь агәра згоит.


* * *
Аӡә дыҟоуп, ажәлар дрылоуп,
Урҭ рзын дынхоит,
Ҽаӡәгьы урҭ рганаҿ дгылоуп,
Ршьашәыр изхоит.


* * *
Иҭынчым сызмырцәо сыԥхыӡқәа,
Исырҭом ԥсшьарҭак зынӡа.
Атқәа рҩарҩарра иаҟәыҵуам,
Иалыҩуеит аҵх ихәаҽӡа.

Нас сгәалақәа, сыцәа нкыло,
Сдыргәаҭеилааит есымша.
Сыгәҭыхақәа агәҭыха анрыцло,
Иӷәӷәахоит иаҳа сылша.


* * *
Зынгьы қәнамгак ааумычҳакәа,
Угәы унархьзаргьы акыр.
Аха узланхои ҭак ҟамҵакәа,
Аӷьыч уӷьычит ҳәа уикыр.


* * *
Амш гәылҵит ишәҭы бабышха,
Икеикеиуа ажәҩан цқьоуп.
Адгьыл иамам ушьҭа гәҭыха,
Анапсыргәыҵаҿ зегьы ԥхоуп.

Амш лашара, иҿшәаз шәҭыцны,
Аамҭа ӡиас ду иагоит.
Аха алашара ашьҭа аныҵуам,
Адгьылаҿ наӡаӡа инхоит.


СХӘЫШҬААРА

Ицқьоуп сыжәҩан икеикеиуа,
Амра кыдуп уа схаҿы.
Ӡынгьы ԥхынгьы ишеишеиуа,
Еиқәуп сџьынџь мца сгәаҿы.

Схәышҭаара – анҵыра сызҭо,
Сдунеи алагт уи аҟны,
Еиқәуп, еиқәуп амца мкьаҭо,
Са сыԥсадгьыл агәҭаны.


* * *
Аамҭа амҵәыжәҩа сыҵакыуп,
Иԥырны иахьцо.
Сгәахәтәы сгәаҵа иҭаҵәахуп,
Иҟаларушь сахьӡо?

Ааи, сахьӡоит уи хымԥада,
Гәыӷрала сгәы ҭәуп.
Сара сыжәлар срымадоуп,
Аамҭа урҭ иртәуп.


* * *
Аиреи аԥсреи дунеи рҿыцгоуп,
Еицуп, рышьхәақәа еивҵоуп.
Аира ахьыҟоу, аԥсрагьы ыҟоуп,
Аԥсабараҿ ус иаԥҵоуп.

Ԥсрак еицәоу ҽа ԥсрак наухан,
Ҳақәымшәацзаргь иҳамбахьеи,
Сыԥсыр аҵкьыс са сџьамыӷәан,
Исыԥсахааит уажә сдунеи.


* * *
Сҟамлацт ҽнакгьы гәалада,
Сыжәҩан ԥҭала ихәашьуеит
Џьнышқәак цасҳәа харада,
Сгәыӷра сымхны иршьуеит.

Аха сгәы аҭыԥ иҭамгыло,
Уеизгьы сшәаны сымтәацт,
Аамҭа ахҿа нызкыло,
Макьана мчык ҟамлацт.


* * *
Избахьеит зегьы ракака,
Иҟам сгәы зымхәыц.
Дарырҳауеит аӡә агага
Дҭынчым ацәгьахәыц.

Сара мҩак саныланы,
Сцоит хара снаӡарц,
Сышьҭа хәарҭак аланы,
Џьоукы рзы инхарц.




ИНАҲА!

Аҩы бзиоуп аҭыԥҳа,
Уи насыԥк иатәуп.
Инаҳа, нас инаҳа,
Саҵәцақәа  ҭацәуп.

Адунеи лакәшәа иԥшӡоуп,
Иагым уи насыԥ.
Сгәалаҟарагь ҳаракӡоуп,
Бныҳәаны изжәып.


Аҩы бзиоуп аҭыԥҳа,
Уи насыԥк иатәуп.
Инаҳа, нас инаҳа,
Саҵәцақәа ҭацәуп.


АБЫӶЬҚӘА

Иԥсцәаҳаха ахьҭа анрыжәла,
Урҭ уа ишықәԥоз иҭахеит.
Аха иӡом абыӷьқәа рыжәла,
Аҿа зҿало аҵла нхеит.


АЦӘАШЬЫ

Аҵх лашьца иаиааины,
Сцәацәашьы лашоит.
Рҵуқәак сааигәа иааины,
Уаха сгәы ҟарҵоит.

Хәыҷы-хәыҷы есааира,
Сцәацәашьы ӡыҭуеит,
Иацәшәом аџьал ааира,
Ишылашо иԥсуеит.


* * *
Ҳашьха ӡышқәа рҽаларс ажәҩан,
Игәыҭгаган уамашәа,
Ԥагьа игылоуп рҽеидкылан,
Маӡак сарҳәарц рҭахшәа.

Шьауардынқәак урҭ ирхыкны,
Аԥҭа ҟәашқәа ирыцны ицоит,
Са схәыцрақәа урҭ ирыцны
Уахь сахьзымнаӡо инаӡоит.


* * *
Кәамҟьак ашәаԥшь ажәҩан иадуп,
Амра амҩан иацәынхаз,
Ашәаԥыџьаԥ агәырҩа рҿықәуп,
Амшын гәырӷьоит амра згаз.

Ажәҩан уи ашәаԥшь азхома,
Уигьы кыдӡыҭуеит уажәшьҭа.
Аха наӡаӡа уа иаанхома,
Амра гылахуеит еиҭа.


* * *
Ицырцыруа зегь неибеиԥшны,
Шкәакәала ихҟьоуп.
Игылоуп аҵаа алашәны,
Аԥсабара тҟәоуп.

Аха ҵаҟа аԥхара  аныруа,
Суадаҿ шәҭык аатуеит.
Адәахь иҟоу абадыруеи,
Уа маҷ-маҷ ишәҭуеит.



* * *
Абахәқәа рцәажәо, игәрымуа,
Ицоит аӡиасқәа ццакны.
Ашьхыцқәагьы нықәылт рымҩа,
Аӡын цқьа рыԥсы шьаны.

Ашәахәа хаара иарҿыхан,
Ибыбышӡа ашәҭқәа ԥтуеит,
Урҭ ишсымырдо сыгәҭыха
Қәыԥшрак  шсырҭогь агәра згоит.


* * *
Мап! Данышәом ахәымгара,
Ауаҩы убри иҭахӡам.
Дықәԥоит еиӷьхарц аԥсҭазаара,
Дҭахозаргьы агәхьаа икӡам.

Аӡәы рҵуҵас дкаԥа-чаԥо,
Дымҵақьақьоит џьоук рҿы.
Иҭыԥ дахӡыӡо, дшәаԥырҳаԥуа
Изарҳәом уи иг-иҿы.

Ааи, дфырхаҵоуп, дшыҟац дыҟоуп,
Ақәԥаҩ дшықәԥоз иҭахаз.
Хьӡыда-цәада адәы дықәуп,
Рыцҳа, зрыцҳара иазынхаз.


* * *
Ажәҩан сагәылҟьап смацәысны,
Сылисны аҩсҭаа дызблып.
Ахрақәа срылҟьап сырҩашны,
Сышнеиуа аџьныш дысшьып.

Схәымпалны снаҿыууаап ахыцгьы,
Ахәымга иԥсырҭа сҭашәап.
Адунеигьы зынӡак аҽырҿыцны,
Урҭ зегь аныҟам ижәбап.


* * *
Ииасит амшқәа неишьҭалан,
Ажәҩан акы хылт ишьашәӡа.
Ҳарҭгьы, ҳразҟы ӷба ҳанҭалан,
Ԥшьаала ҳазцап ҳлахьынҵа.

Ԥҭацкгьы хымкәа икеикеиуа,
Ишаабо ажәҩан аахтып,
Еҵәакгьы, абла кәеицеиуа,
Ҳшьыцган ҳа ҳахь илаԥшып.


СГӘЫ

Шьишь наниҳәа, унгараҵа,
Угара смырҵысӡацт.
Ухәра рацәоуп даараӡа,
Хәрашәак сымҳәаӡацт.

Адәы сықәуп умчала,
Издыруеит, уи – разҟуп.
Саргьы сызну сымҩала,
Кыр снаскьар сҭахуп.

Изгоит угәра даараӡа,
Ихасҵоит уҳәатәы.
Исыдуҵо аныҟасҵа,
Инаӡоит сгәахәтәы.


* * *
«Кьаанц» ихәмаруа аҵлақәа,
Игәырӷьо сбаҳча иҭоуп.
Ирыдхалан сыблақәа,
Урҭ срызхәыцуа стәоуп.

Ихәмаруеит дара ртәала,
Еихьыршьуеит рнапқәа,
«Уааи, узтәоузеи, ухала»,
Исаҳауеит рыбжьқәа.


* * *
Амш уажәы икараха,
Аблақәа ҭаауеит.
Зегьы рзы иԥсшьараха,
Аҵх иазыԥшуеит.

Рыбжьқәа гом аҵарақәа,
Рашәаҳәабжь еихсыӷьт.
Акы рҳәоит аӡиасқәа,
Еилкааӡам ирыхь…


* * *
Схәыцрақәа иҿыцәааз мцоушәа,
Исырҭаӡом ԥхарак урҭ.
Сымца инаҵхар аҭахушәа,
Иавагьежьуеит сԥацха аурҭ.

Уи агәҭыха са исныруам,
Сиоуп хьаас акгьы ҟамҵа.
Аамҭа аангылоу сыздыруам,
Аҵх аухеит уаха зынӡа.


* * *
Амза хьӡыркха схаҿы икыдуп,
Еҵәак ашьҭа џьа иубом.
Амшын ыцәоуп, агәы раҳаҭуп,
Уаҳа ԥшак аԥсы еивнагом.

Уажә зегь ыцәоуп цәымҭа-хаала,
Ҷытбжьык ыҟам, аҵх ҿаҳауп.
Амзеи сареи ҳцәажәоит ԥшьаала,
Адунеигьы зтәу ҳа ҳауп.


* * *
Изжәран  иҟаз аӡы зжәыма?
Иҭасырбама сара сӡыхь?
Сықәра сфама, шьҭа сажәыма?
Изакәызеи мшәан исыхь?

Схьаақәа аҵх иагом исымдан,
Уаха исылалт ипланы.
Сазԥшуп ашьыжь ԥсеиқәырхаган,
Сыҟоуп уи агәра ганы…



СБЫЗШӘА

Игәыҭгагоуп, хшыҩ рҵагоуп,
Сбызшәа са сзыхшаз.
Идунеиуп, ԥхьаҟа цагоуп,
Икыкахшуп сзааӡаз.

Иԥсаҭазаароуп, лашарбагоуп,
Амҩа уахнарҟьом.
Сбызшәа бџьаруп, ихыхьчагоуп,
Исыманаҵ сҭахом!



* * *
Ажәҩан ԥҭацкгьы хыршәлаӡам,
Иахьа амш еилгоуп.
Аха ҭынчрак сымаӡам,
Саԥхьа сымҩа шьҭоуп.

Уи хароуп иахьалагаз,
Кырџьарагь еихҵәоуп.
Убри сымҩа нымҵәарцаз,
Аҟаҵатә рацәоуп.


* * *
Аеҵәақәа ажәҩан иалаӡт,
Иубом урҭ уажәы.
Аԥсабара гәырҩак иалахт
Аҵх иашәуп ашәы.

Илеиуеит ақәа кыдҵәаны,
Уи са сгәы иахьшуп.
Адгьыл алымҳа кыдҵаны,
Арбаӷьқәа ирзыԥшуп.


СЫГӘҬЫХА

Сыгәҭыха – аусқәа исымоу,
Са сызхьымӡац сыгәҭакы.
Сызмырҭынчуа, схәыцра иалоу,
Сызмыргәырӷьац са срзаҟы.

Сыламыс иахшеит сыгәҭыха,
Иаҿагылаз са дсаӷоуп.
Са сҭахаргьы иара анеиқәха,
Саргьы сыҟоуп, ԥсыс исхоуп.


* * *
Исҭахуп исымазар,
Адунеи ҭҵааны.
Аиашагьы сдыруазар,
Цқьаҵәҟьа еилкааны.

Аха ус сахьалаҟам,
Ихьааганы сымтәап,
Зегь дырны иахьсымаӡам,
Еиӷьзаргьы ҟалап…



СГӘЫ БҬОУП
(Ашәа)

Са сыгәҭыха ҭаха снаҭом,
Агәырҩа сагеит.
Аха аӡәгьы гәыбӷан исҭом,
Бзиа са бызбеит.

Амца сыжәуп, са сгәаҭеиуеит,
Ҭынч џьара сызтәом,
Быбжьы хааӡа слымҳа иҭаҩуеит,
Арахь са бызбом.

Аха аԥшӡа сыбла бхыми,
Исҿаҷҷоит бшәахәа.
Уахгьы-ҽынгьы бҭымҵуа бҭами,
Сара сгәы бҭахәхәа.


* * *
Ашәаԥыџьаԥ ыргәабзыӷуа,
Амра абз рхьнашьуеит.
Ашәҭқәа ҿыхан, рыхқәа шьҭыхуа,
Игәырӷьо амра иазыԥшуеит.

Снеиуеит сара амра сацны,
Зегьы рхы-ргәы ҟасҵоит.
Амра шәахәа хаара иалхны,
Стәылаз ԥхара дук ласҵоит.


* * *
Ажәҩан гәыҭбааҿ  лыблақәа
Срыхәаԥшуеит уажәы.
Сара исзааиз схәыцрақәа,
Сгәы иахьыст рышәшьы.

Иҟоуп зегьы ирбарҭаны,
Бзиагьы ирбап,
Сара аӡәы иаԥхьа дҳәынҷаны,
Сынасыԥ дызгап.



АӠӘЫ

– Схы ақәҵо аиаша сашьҭоуп,
Уи ауп ԥсыс исхоу – 
Ибақь дасуа абас дҳалоуп,
Мцҳәароуп дызҿӡоу.

Душьуазаргьы иҿы ааихыхны,
Иашак иҳәаӡом.
Маҵуроуп дзышьҭоу иҽҭыхны,
Имоу изхаӡом.



* * *
Ӡиасҵас ииасуа сымшқәа еишьҭагыла,
Исырҭои, исцәыргои ԥхьаӡам.
Ицоит, саниз амшгьы раԥхьа инаргыла,
Маҷӡакгьы иааҭгылар рҭахӡам.

Сара урҭ срызгәаауп, иааины илҳабжьалан,
Уажә саниз амш ахьыҟоу хароуп.
Уи амш сгәы аздууп, сазыҟоуп акала,
Са сымшқәа зегь зхылҵыз иароуп.


* * *
Иазхом умч, убас уԥышәа,
Урҿамгылан, урҭ урнышәа.
Ус еибаркыуп адунеи.
Уҽамариашан уаргьы унеи.

Абас сарҳәоит еснагь џьоукы.
Ирбозаргьы иргәамԥхо акы.
Аха ирҳәо саҳаӡом.
Ражәа сгәы амца анаркӡом.

Баша ҳажәлар ршьа кашыма?
Мамзар амра атыҩ иакыма?
Ас мацара еснагь ицом,
Аԥсабара мшәҭыр ауӡом.


АРҨАШ

Ԥҭақәак жәҩанаҿ инибарҵәошәа,
Рхысыбжьқәа адунеи иахьӡоит.
Агәҭыха зҭамӡаз аҭра ԥжәазшәа,
Агыгцәа ргылан арҩаш цоит.

Ҽыуаҩ хаҵак уи даанахәан,
Ацәқәырԥақәа ихоуп дхәаҽуа.
Икьыркьыруа аӡхықә иқәлан,
Иҽы неиуеит уахь иԥшуа.

Иара аӡӷьыраҿ имра ҭамшәарц,
Дықәԥоит имчқәа еизыркәкәа.
Аха аԥсцәаҳа уи дицәымцарц,
Дикуп ицқәа дрыбжьарӷәӷәа.

Цәқәырԥак еиҩырҽҽа, ихы ҩалхны,
Дҩазҵаԥшыз уа ажәҩан хыст.
Абри сыԥсы ҿнахп ҳәа дгәыӷны,
Инапы ззирхаз амахә ист.

Ԥҭақәак жәҩанаҿ инибарҵәошәа,
Рхысыбжьқәа адунеи иахьӡоит.
Агәҭыха зҭамӡаз аҭра ԥжәазшәа,
Агыгцәа ргылан арҩаш цоит…


АИБАШЬҨЫ ИБАҞАҾЫ

Мап! Уи дыҟан, уажәгьы дыҟоуп,
Иҭахаз ауаҩы дыԥсуам.
Ихы зқәиҵаз ажәлар дрылоуп,
Ажәлар ус ахы иазшьуам.

Ауал ԥшьа ҳадуп, ҳақәԥалароуп,
Ииааира дуӡӡа еиқәҳархарц.
Ҳаргьы ҳшықәԥо ус ҳҭахароуп,
Уаҵәтәи амш иаҳа илашарц.


* * *
Хара сырхьԥшуеит ашьха ӡышқәа,
Са сзыркараз амҩа нҵәом.
Аамҭа сыцәго исывҟьоит амшқәа,
Урҭ зынӡак џьа рхы сдырбом.

Сытҟәа самоуп гәҭыхак сиааины,
Саргәаҭеиуеит, ҭынч сымтәацт.
Избоит: иҟоуп сымра леины,
Арахь сара схы сымԥшаацт.



* * *
Ажәҩан иаҵоуп ԥҭақәак гәаҭеиуа,
Адунеи иахрыжьт рышәшьы.
Игәамҵ-хамҵуа ихыҵны илеиуа,
Игоит арҩашқәа рыбжьы.

Ԥсы зхоу акы адәы иқәым,
Зегьы иԥхьаркит рыхқәа.
Амш зынӡа еилгара ақәым,
Аха аҵлақәа цәхалт ақәа.


* * *
Ашьхыцқәа ашәҭқәа иргәылоуп,
Ирԥшаауашәа са сыԥсы.
Ажәҵарақәа ажәҩан иалоуп,
Сылаԥш рыцуп урҭ хазы.

Ацәқәырԥақәа амшын ихиаала,
Ираҳаҭӡа ишыцәоу збоит.
Сгәы хәыҭ-хәыҭуа ицәажәоит ԥшьаала:
«Арҭ аныҟам узаҵәхоит».



* * *
Аӡы иӡаалеит амра ԥшьаала,
Иааскьеит сылаԥш ҳәаа зынӡа.
Аҵх аҭынчра хаа ианаала,
Ҵыск шәаҳәоит абжьы гәыкӡа.

Ахәы ԥшӡақәа, арха шәҭышқәа,
Аҵх иазымгеит, сыбла ихуп.
Рыхқәа нсыдкыл ашьха ӡышқәа,
Маӡак сарҳәаргьы рҭахуп.


* * *
Нарҭ Цәыцә ақәаб ҭаирбазаргь,
Усҟак имҳәазар ҟалап.
Уҳәашьала, иууз ҳамбазарагь,
Ауама илшеит уҳәап.

Аха амц аӡы азырԥхама,
Маҷӡакгьы џьа имҵасит.
Амала аԥҳал кыр ҭахама,
Иҭырбзаа аҩы зегь ужәит.


АБЫӶЬҚӘА

Ахьҭа иацәшәан, ихиаала,
Абыӷьқәа леиуеит еишьҭаххы.
Ргәыӷрақәа намадо, ԥшьшьаала
Адгьыл иқәырҵоит рхы.


* * *
Ажәҩан иаҵоу аԥҭақәа,
Леиуеит иӡыҭны.
Сгәы иҭамӡо сгәалақәа,
Каҭәоит лаӷырӡны.

Урҭ мҵарсны арҩашқәа,
Ихышхыҵәа ицоит.
Ак иазымго схәыцрақәа,
Сара исзынхоит.


ИДЫР

Уахылаԥшроуп, иухьчароуп,
Идыр, агәы хаҳәӡам.
Аха ахаҳәгьы агәы амоуп,
Уасыр аҭахӡам.

* * *
Ашьыжь сацгылт са сыгәҭыха,
Исымнадеит аҵх аԥсы.
Игәырӷьа-гәырӷьо ашәҭқәа нҿыха,
Ак неибырҳәеит сахь иааԥшны.

Нас иаасԥылеит рыфҩы хаала,
Сырлахҿыхуа, сгәы ҟаҵо.
Амрагь сгәаҭан иааиуеит ԥшьаала,
Агәра згоит сгәахәтәы сшахьӡо.


СГӘЫӶРЕИ САРЕИ

Дгьыли-жәҩани ирыбжьагылоу,
Ахра ҳхаларц ҳгәы иҭакны,
Ҳнеиуан иԥышәо амч иҳалоу
Си-мацәыси ҳрыцәцаны.

Амшқәа ҳавҟьеит уа еижәылан,
Уажәшьҭа сыҷкәынра сыхгоуп.
Сгәыӷрагьы зымҩа игылан,
Исыхәаԥшуа изҿу ччароуп.


* * *
Шаҟантә сдунеи сыԥсахраны,
Сара сеиқәхахьеи?!.
Аха снымхар сашәа хааны,
Уи сдунеи зхәарҭеи?


СЫШЬХАҚӘА

Ишьҭыхны рыхра саркьақәа,
Амшын ахь иԥшуа,
Игылоуп сышьха ԥагьақәа,
Рырҩашқәа еилашуа.

Ара иаԥшәымоуп сышьхақәа,
Сыдгьылаз иршеит.
Ирнымҵуа ирнуп сышьҭақәа,
Сара урҭ срыхшеит.


АЛАШӘ

Зны абӷабқәа рышьҭа дахымҟьо,
Ахрақәа дырҿан,
Нас иҵәаауа аԥша ивҟьо,
Днеиуан. Уи дыхҿан.

Амра еихаччо, агәырӷьа хыҵны,
Изыԥшуан зны,
Иҽырба-ҽырбо ашәҭқәа цәырҵны,
Зны дырҭан дсасны.

Уажәы ихала дгәырҩа-хәыцуа,
Деиқәылашьца дтәоуп.
Еизынхеит иареи иԥхыӡқәеи
Икәыба харацәоуп.


* * *
Алакҩакра, ҳәызба ҵарны,
Сгәаҵа инаӡахьеит.
Еиқәымтәаӡо схьаақәа хыҵны,
Схәыцуа сдыртәахьеит.

Сызҵаарақәа инхаз ҭакда,
Насшәа еилсыргап.
Усҟан сыхәра  шәахысҭада,
Хәырбӷьыцдагьы иӷьап.


* * *
Адунеиаҿ зегь акала,
Излеиԥшым рацәоуп.
Аӡәы иԥсадгьыл ауп игәала,
Иашәа илахьынҵоуп.

Ҽаӡәы изыҳәа урҭқәа ҳақым,
Дцәажәахьеит дубартә.
Ахьыӡ ҭызго аҳәҳәара акәым,
Илауҵаз ауп, дад.


АФЫРХАЦӘА

Ақәԥаразы Европа ачемпион 
Рашь Хәытабеи аҽыбӷаҟазаразы 
СССР ачемпион Харлам Шәманиеи 
ирыхьӡынҩылоуп.

Аԥсны иҟан, Аԥсны иҟоуп
Афырхацәа есқьынгьы.
Имрахәаган рыхьӡ-ԥша рыцуп,
Абиԥарақәа зегьы.

Ажәлар ирҳәоз алакә ссирқәа,
Иахьа ҳа ҳзы лабҿабоуп.
Убри ҳзырбаз шәарҭ шәыхьӡқәа,
Аԥсынтәылаз ныҳәаҿоуп.

Ҳнарҭаа дуқәа ршьа шәылоуп,
Адунеигьы уи абеит.
Шәзааӡаз ажәлар насыԥ рымоуп,
Ажәлар рҵеира шәаԥсахеит.


БАРА БАЖӘА

Бажәа амца зырцәо рҩашуп,
Бажәа мцабзуп узбылуа.
Бажәа гәыхьуп, бажәа мҩамшуп,
Сара сеидру исызнауа?


АЧЫМАЗАҨ

Уи иаџьал изаазгаз ахьаа,
Иҟаҟо аарла дҩагылт.
Икымкәа ихьаа бааԥс агәхьаа
Аарлаҳәа асаркьа днанԥшылт.

Дгылан, уа дгылан акыр,
Ҿымҭуа изыԥшуан дызҷаԥшьоз.
Иҭахын алакҭа дынҭаԥшыр,
Аҵыхәтәанӡа игәыӷра дызжьоз.















АХҚӘА






























Борис Зарданиа


СЦӘАШЬЫ

Ажәеинраалақәа




Борис Зардания


МОЯ СВЕЧА

Стихи



Аредактор Енвер Ажьиба
Компиутерла еиқәлыршәеит Ламара Чамагәуа-ԥҳа
Акорректорцәа Раиса Арсҭаа-ԥҳа, Наала Барцыц-ԥҳа

Апоет, апатриот, агәымшәаҩ
Сыжәлар
Слахьынҵеи сареи
«Излаҳәаз ауапа…»
Адгьыл
«Адыди амацәыси…»
Аԥса
Ашьабсҭа
«Амраҿгьы иҟоуп сыхәҭак…»
Сан
«Аҳаргь еиқәа ахаргылан…»
«Аибашьра амца салагылан…»
Поетк
Сгәы
Уахак
Аҵла
Аиҩызаразы
Абзиараз, Аԥсны!
«Узхылҵыз, узааӡаз…»
Сысаби
«Бзиа иибоз ажәҩан акәын…»
«Ажәҩан зегьы еилыџьџьоит…»
Акамбашь
«Ҿықә-ҿықә…»
Зегь акоуп
Аԥсынтәылаз ашәа
Агага
Аҵаҩы иашәа
«Ҵҩа рымам…»
«Ашҳам рымоуп…»
Ихы даӷоуп
Аԥхыӡ
«Ажәҩан иаҵасит…»
Агәашәқәа
Сынасыԥ
Аҽада
«Ашьац ҟәымшәышә…»
Ашьыжь
Абыӷьқәа
Аӡә уахь
«Сгәы иҵхоит…»
Ацгәы
Афбатәи афестиваль аҟны
Аамҭа
Ахәылԥҵыс
Аԥсабара
Аӡәы
«Уԥсҭазаара узҭаз…»
Аԥааимбарцәа шәахь
«Адунеи ԥшӡагь саҩнахып…»
«Мшәан, са сымҩа…»
Ашьыжь ашьха
«Ихаҿы гьежьха…»
Жана Ачба
Бара бзы
«Аҵых зегь…»
«Жәҩангәашәԥхьара баниоит…»
Аӡә бахь
«Аҵых лашоуп…»
Аԥсҭазаара ҿыцуп…»
«Сызмырҭынчуаз сыгәҭыха…»
«Адунеи ҳәаадоуп…»
«Икыду ажәҩан иаҵаџьџьо…»
«Аарҩараз аԥсабара…»
Аԥшӡа
«Баҳчак ҳныҵалт…»
«Бысзадкылом амрагьы…»
«Бырлаш ссирӡак…»
Убри аҵх…
«Бацкаҷҷошәа…»
Слахьынҵа… 
Аеҵәа
«Сара сдунеи…»
«Сымшқәа рҵеиџь…»
Аԥсабара
Саб
«Аԥша уажә икараха…»
«Ажәҩан акалҭ…»
«Зегьы рзы…»
«Еибаҟьон еинымшәо…»
«Ауаа ахьыҟоу…»
«Аҵх гароуп…»
«Сыжәлар  агәыӷра иларҵаз…»
«Аӡқәа еиԥшны…»
Сыԥсҭазаара
Аӡәы уахь
«Аӡә дыҟоуп…»
«Иҭынчым сызмырцәо…»
«Зынгьы қәнамгак…»
«Амш гәылҵит…»
Схәышҭаара
«Аамҭа амҵәыжәҩа…»
«Аиреи аԥсреи…»
«Сҟамлацт ҽнакгьы…»
«Избахьеит зегьы…»
Инаҳа
Абыӷьқәа
Ацәашьы
«Ҳашьха ӡышқәа
«Кәамҟьак ашәаԥшь…»
«Ицырцыруа зегь…»
«Абахәқәа рцәажәо…»
«Мап! Данышәом…»
«Ажәҩан сагәылҟьап…»
«Ииасит амшқәа…»
Сгәы
«Кьаанц…»
«Амш уажәы…»
«Схәыцрақәа…»
«Амза хьӡыркха…»
«Изжәран иҟаз…»
Сбызшәа
«Ажәҩан ԥҭацкгьы…»
«Аеҵәақәа ажәҩан…»
Сыгәҭыха
«Исҭахыуп исымазар…»
Сгәы бҭоуп
«Ашәаԥыџьаԥ ыргәыбзыӷуа…»
«Ажәҩан гәыҭбааҿ…»
Аӡәы
«Ӡиасҵас ииасуа…»
«Иазхом умч…»
Арҩаш
Аибашьҩы ибаҟаҿы
Хара сырхьыԥшуеит…»
«Ажәҩан иаҵоуп…»
«Ашьхыцқәа ашәҭқәа…»
«Аӡы иӡаалеит…»
«Нарҭ Цәыцә…»
Абыӷьқәа
«Ажәҩан иаҵоу…»
Идыр
«Ашьыжь сацгылт…»
Сгәыӷреи сареи
«Шаҟантә сдунеи…»
Сышьхақәа
Алашә
«Алакҩакра…»
«Адунеиаҿ зегь акала…»
Афырхацәа
Бара бажәа
Ачымазаҩ

