Октиабр агәгәаҳәа имацәысуан,
Ихыџхыџуан Растрели иргылаз ахан,
Балтика гәаан игәрымуан,
«Аврора» ахы – ахан ахь ихан!..
Иҟаларызеишь ҳәа еишьхынԥсылан,
Игылан иӡырҩуан адунеи.
Финтәи авокзал аҿы Ленин ду иԥылан,
Чхеиӡеи Скоболеви аласба еиԥш имқьақьеи!
Аха џьара лак шызар еиԥш рыгәхьаа мыкӡакәа,
Ленин днықәгылт аброневик,
Урҭ рахь ажәакгьы мҳәаӡакәа,
Икәаӷӷа инагылеит зықьҩык.
«Нагӡара ақәзааит асоцреволиуциа!» –
Иаахиркәшеитуииажәа абас.
Убри аамҭаз Бзыԥ ахықәан,
Лакоба еизиган «Кьараз»,
Иреиҳәон: «Иахьа, нахьхьи, Петроград,
Алахьынҵа рчаԥоит ҳа ҳ-Аԥсны.
Ҳаҟазароуп ҳаилаҵәан, аӡәк иеиԥшҳарҭ ақәԥараз ҳахианы!..»
Орџьоникиӡе илаиҵаз абраҟа ажәла иахылҵуан аҟата.
Кьаразаа ишьҭырхын ахақәиҭра бираҟ,
Ишьҭалан рҿынархеит Лакоба ихаҭа,
Аҳәа рҟьон, еиларҵон аԥса, ашьаҟ-ӡаҟы кашуан зынӡа,
Имра гылон усҟан аԥсуа, имра гылон ижжаӡа!
Ҩажәи акы рзы игылеит амра
Гәырӷьа ныҳәахеит Март ԥшьба!
Аԥсны нықәлеит аразҟы мҩа,
Зегьы ишырбоз лабҿаба...
Еиуеиԥшым аамҭақәа раан ианысҵон абарҭ ажәабжьқәа, реиҳарак Нестор изааигәаз, дыздыруаз ирҳәауаны исаҳаз роуп. Имашьынаныҟәцаҩ Кандалиа Давлеҭ инаиркны, «ипомошник» Кәыҵниа Ирод иҟынӡа срыниеит, срацәажәеит, исаҳазгьы маҷӡам. Араҟа уи аганахьала иналкааны рыӡбахә сҳәар сҭахуп Аԥсуа театр артистцәа: Агрба Арзаабеи, Касланӡиа Леуа, аҵарауаҩ, Аԥсны Аҳәынҭқарратә архив аусзуҩ Ҭулумџьиан, сқыҭантәи, Гәдоуҭа араион аҿы акыраамҭа прокурорс аус зуаз Лолуа Ирадион, анхаҩы Џьниа Синаҭ, ажәытәтәи арҵаҩы Каландиа Маркоз уҳәа ирацәаҩны. Урҭ имырӡкәа, ҿырҳәала иааргон, ҿык иҭыҵуа шә-ҿык ирҭалоит ҳәа ауаа ирылаҵәон. Сара иансаҳагьы игәыгәҭажьны иаансмыжьит, ашәҟәы ранҵара салагеит. Избанзар, ҳара ҳазхааным аамҭа иагәылиааит, аԥсҭазаара иашьашәалоуп.
Ари аизга иану аԥхьатәи ажәабжьқәа «Ҷнагә», «Амалакрыфа», «Ҷнагә абахҭаҿы», «Жәлар рҵеи» аԥсуа шәҟәыҩҩы ду Михаил Лакрба иҭыжьымҭақәа рҿынтә иаагоуп («Ановеллақәа»,  атом, 1968), изларҳәауа ала, урҭ рахьтә акы-ҩба иара Нестор ихаҭа иҟынтә иаҳаны ианиҵеит. Раԥхьаӡа акьыԥхь аҿы ицәырҵит 30-тәи ашықәсқәа раан, аҵыхәтәаны ианылеит 1959 шықәсазы иҭыҵыз Миха Лакрба иновеллақәа реизга «Аламыс».
Аизгаҿы иарбоуп иара убасгьы апоет, аҵарауаҩ-афольклорист В. Коӷониа ианҵамҭа ажәабжьқәа «Аццакра еснагь иҽеим», «Лакоба Барцыцаа рҿы», «Лакоба дзыхҟьаз», «Убарҭ рҩызцәа ахацәа ҟалаӡом», «Лакобеи, Сталини егьырҭи».
Ҷыдарас ирымоу, егьырҭ излареиԥшым литературатә ҳасабла аус рыдулаӡам, ажәабжьҳәаҩ ишиҳәаз иааныжьуп адиалеқт аҷыдарақәа еиқәырханы.
Ажәабжьқәа «Апатреҭи», «Аимсы ҟаԥшьқәеи», Саша Ҭариа ианҵамҭақәоуп. Ажәеинраалақәа ракәзаргьы, еиуеиԥшымыз аамҭақәа раан изҩыз роуп, 30-тәи ашықәс азы азалымдарақәа иҟази, уи иарҵысыз арыцҳарақәеи ртәы рныԥшуа џьысшьоит... Лакоба изку аԥхьатәи ажәеинраала иҩуп 1956 шықәсазы, егьи 90-тәи ашықәсқәа рынҵәамҭазы, Нестор шәышықәса ихыҵра аназгәарҭоз амшқәа раан.
Аҵыхәтәантәи адаҟьақәа рҿы иаҳкьыԥхьыз «Акорпус хада» акәзаргьы, автор Н. Ҳашыг ауаа рҿы иажәабжьны иаҳаз ауп, иҩижьҭеигьы акрааҵуеит, аԥхьатәи ажәабжьқәа ирышьашәалоуп, инеиҵыхны иаарԥшуп Нестор Аԥсны аргылара азҿлымҳара, азыцаҳәцаҳәра уҳәа имаз ртәы.
(Станислав Лакоба), «Шәара зқәымыз ақәԥаҩ» (Маркоз Каландиа), «Ҩажәи-жәибыжьтәи атрагедиеи уи аҵыхәтәеи» (Никәала Ҳашыг) рҟны ҳгәанала инарҵауланы иахцәажәоуп усҟантәи аҭагылазаашьа бааԥсы иҟаз, ахәыҷы-аду ҳәа инеилымхӡакәа ажәлар атрагедиа изҭагылаз. Сара абри аизга акьыԥхь ианазсырхиоз ҿыц саԥхьеит  ҳәа 1987 шықәсазы Нестор Лакоба ишәҟәы иҭыҵыз. Уи иеиқәзыршәаз аҵарауаҩ А. О. Ҭулумџьиан иоуп, ҩ-томкны иҟан. Қарҭаа рылаԥш ахымгакәа ҭыжьшьа амамызт усҟан, Қырҭтәылатәи акомпартиа ацентр комитет, апартиа аҭоурых аинститут аҟны ирымҵаҵаны иахәаԥшуан, ҷыдала «дазҿлымҳан» уи аинститут адиреқтор Д. Стуруа, ҩ-томкны иҟаз томк аҿы иааргеит, еиларцалт «аҵаррақәа» зегь амырхт, ашьа аларбаны иҭрыжьт, сара абри атәы игәы иаланы иҳәауа саҳахьан, Ҭулумџьиан ихаҭа. «Октиабртәи ареволиуциа ацԥхьқәа Аԥсны» ҳәа хыс измоу астатиа  инаркны, аԥсны аусбарҭақәеи апрокуратурақәеи русзуҩцәа рреспубликатә еизараҿы иқәгылара  аҟынӡа
Аԥсны аекономикеи анхамҩеи, акультуреи рызҵаарақәа ракәын хадаратәла дзыхцәажәоз, гәҭыхас имаз. Еилыхха иубоит акурорттә ргылара дшазҿлымҳаз. «Аԥсны акурортқәа аӡәгьы иҳазиҭом, ҳара ҳнапаҿы иҟазароуп», – иҳәон иара. Аха абарҭ апроблемақәа инагӡаны амаҵ ауха иадраӡозма? Ихәцә ҵхәрааны иркын, еиуеиԥшым аамҭақәа раан Қырҭтәыла иахагылаз анапхгаҩцәа «бзиахәқәа»: Мамулиа, Кахиани, Орахелашвили... Урҭ дырмыхәо ианалага, Сталин ибзоурала иқәганы Аԥсны диит-дааӡеит дҳацхраап ҳәа зыӡбахә иҳәаз, Бериагьы ԥахьатәиқәа раҵкьыс деицәаны даақәгылт. 1935 шықәсазы, аахыҵ Кавказ ВКП(б) апартком аҩбатәи амаӡаныҟәгаҩыс дҟаҵан. Убри аамҭазы, Қырҭтәыла акомпартиа актәи амаӡаныҟәгаҩысгьы. Шықәсыкгьы аамҵыцкәа хаха Аԥсны еиҳабыра днарыжәлеит, иҟам-ианым еиқәырҽаҽаны...
1932 шықәсазы Аԥсны анапхгаҩы Н. Лакоба лахь ииҭоит. Ари инарҭбааны Станислав Лакоба, истатиаҿы далацәажәоит. Аԥхьаҩ, уи илаԥш ахигозар акәхап. Нестор Сталин инаиркны реиҩсҭаарақәа изымдыруа дыҟамызт, игәы дажьеит, рҳәоит, аха иикыз ацәгьарақәа зегьы авожд иҿынтә иаауазар?
Бериа Сталин имида имамкәан Нестор дижәлон, лахь ииҭон ҳәа сгәы иаанагом...
Абри инамаданы исҳәарц исҭаху, иахьагьы иаҳацрыҵуам Қырҭтәыла анапхгаҩцәа, рхы нықәырҵар, Аԥсны рыԥхыӡ иалоуп, еилыхк ҟамҵаӡакәа ахҵәацәа зегьы ирхынҳәны ҩаԥхьа рнапаҿы иааргар рҭахуп.
Ари аус аҿы иазырымкуа ҳәа иҟада, Америка инаркны Германианӡа? Аԥсуаа зегьы ақәӡуазаргьы, уи ҟалашьа амам. Ҳара ҳахшыҩ кьаҿӡам, ҳабацәа ирхыргаз, изҭагылаз заманала иаадыруеит, иақәӡыз жәпаҩуп, дырҩегьых рнапаҿы ҳаныҟала, ҩныда-гәарада
ҳақәдырхоит. Зыҷкәын дымԥсыц уҷкәын диумырҵәуан ҳәа, 1937-тәи ахҟьа-ԥҟьақәа заби заншьцәа хҩыки (Заканбеи, Володиа, Акакь Амаанқәа) зцәагаз гәҭынчла ари азҵаара дзалацәажәару? Сыззеилымкаауа ҟаларгьы ауеит, абри хьаас изумоузеи ҳәагьы шәҟәыҩҩык зны аҽԥныҳәа сиҭахьан. Дамблит ауми усҟан уи ашықәс еиқәаҵәа иахылҟьоз амцаԥшь...
Аԥсны аиҳабыра еиԥыларақәак, цәажәарақәак мҩаԥырымгалар ауам, аха аинтеллигенциа ргәы рҭынчны имтәароуп, рыбжьы дыргалароуп, хәыҷгьы-дугьы.
Ҳаҟамзаара иашьҭаз рыцынхашьа шзалымшо рҳәалароуп. Иаҳҳәахьеит, шаҟантәи иаҳҳәауазеи ҳәа иаагылар, иакәым ахь икылсуеит, усҟан ҳбызшәагьы ҟалом, иара ҳхаҭақәагьы. Дызусҭада ашьразы азыӡба  зхала знапы аҵазыҩуа?
Хыхь ишазгәаҳҭахьоу еиԥш, иҭырҭәааны акәымзаргьы, ажәабжьқәа, дара ажәеинраалақәагьы ирныԥшуеит иаҳхысыз аамҭа хьанҭақәа раантәи ҳажәлар рыԥсҭазаашьа, иара Нестор иусушьа, иҟәышра, иуаҩра дзыхьӡаз, дызхьымӡаз уҳәа ртәы... Иԥшәмаԥҳәыс Сариа лакәзаргьы, ашықәс еиқәаҵәақәа раан илхылгаз, лыҷкәыни лареи рыбжьы еиныҩуа иахьҭакыз излаԥшыз, уазуп, мыткәмоуп. Уи азы, изылшо ӡәыр дыҟазар, илызкны иҩтәуп ашәҟәы. Фазиль Искандер иҳәан еиԥш, абаҟа ззыргылатәу ԥҳәысуп. Аурыс шәҟәыҩҩы Симон Липкин  ҳәа апоема иҩит, уи ҿырԥштәы бзиоуп, ҳара аԥсуа шәҟәыҩҩцәа ҳзы.
Абраҟа инацысҵоит даҽакгьы. Иҳаҩсыз 20-тәи 30-тәи ашықәсқәа раан аҭагылазаашьа бааԥсы иҟаз еицырдыруеит. Даарак уеилаҳаратәы иҟамызт акультуреи алитературеи русзуҩцәа рҭагылазаашьагьы. Изыхҟьазаалакгьы, 1925 шықәсазы Дырмит Гәлиа
иҭаацәа аашьҭыхны дықәҵны Қарҭҟа дымцар амуит, амзызқәа рацәан, аха еиҳаракгьы аҭыԥантәи аиҳабыра асахьаркыратә рҿиара акультура иахьынӡахәҭаз хшыҩзышьҭра ахьарымҭоз иахҟьеит ҳәа ауп ирҳәауаны иҳаҳаз. Дырмит Гәлиа поетк иаҳасабала, ҵарауаҩык иаҳасабала, иҽкаршәны аус иуан, аашьара иқәмызт. Иара итәы даҿын Лакобагьы, аԥсҭазаара иқәнаргылоз апроблемақәа дырхашәаломызт, аколлективизациа аамҭаан, аԥсеилахараха, хыхьынтә иқәыӷәӷәозгьы маҷызма? Уи акәым, абааԥсы (иахьынӡаадыруа Дырмит иҭиҵаауаз акульт ҵасқәа ракәын зыӡбахә имаз), абри ауп иахьатәи ҳазҭагылоу аҿы иаҳҭаху иҳәазар, цәгьарас иалоузеи?.. Иаҳауеи шьыри иахьа, ҳара иаҳҭаху абри ауп ҳәа ҳазҳәауа ауаҩы дҳамандаз, аԥсуа шәҟәыҩҩцәа изҵымҵуа уалк рықәхаргьы.
Ҳаибашьраҿы Аиааира иаагаз жәашықәса ахыҵра аназгәарҭоз пиесак уи атемала ицәырымҵит аԥсуа литератураҿы. Адраматургиа аганахьала ҳҿыӡәӡәаны ҳтәоуп ҳәа акәым исҳәаз иаанаго, ҳтеатр асценаҿы иаҳхаагаз аибашьра азы спектакльк анумбалак угәы еиҵахоит... Иара убри аамҭазы, аинформациа злаҳамоу ала, аԥсуа-қырҭуа еибашьра иахҳәааны Қарҭ атеатрқәа рҿы 7-8 спектакль ықәдыргылахьазаап. Аиааира згаз дара ракәу џьушьап?..
30-тәи ашықәсқәа раан, С. Ҷанба «Кьараз» аниҩуаз, Н. Лакоба димадан ҳәа рҳәо саҳахьан, аԥсшьара мшқәа амхны Аԥсны анҭыҵ дцаны ԥсшьарҭак аҿы дтәаны аус иуан. Уи ҳара иаадыруеит уантәи Нестор ихьӡала иааишьҭуаз асалам шәҟәқәеи аҭелқәеи рыла. Ари, аамҭала акьыԥхь аҿы иалацәажәахьеит, С. Ҷанба 80 шықәса ихыҵра аназгәарҭоз ажәахә аҿы иҳәан, изҭаху ӡәыр дыҟазар иԥшаарц илшоит.
Маҷк сымҩахнагазаргьы, аԥхьан ицәырзгаз иацзарц исҭаху, Гьаргь Гәлиа,  ҳәа иҩыз ашәҟәаҿы, иаби Лакобеи реизыҟазаашьа далацәажәо,
иҩуеит:
Аԥсны аиҳабыра рыхьӡала ишьҭыз аҭелгьы абас аҳәон (убрыгьы Гьаргь Гәлиа ишәҟәаҿынтә иаагоуп): .
Агха еилкааны арҽеира иашьҭалаз, уи ҳәынҭқаруп. «Анажьреи ахаршҭреи злымшо ажәлар рымаҵ изуам»... Ари сара сакәӡам изҳәаз, францыз шәҟәыҩҩ дук иҳәамҭоуп.
Алитература, абызшәа анарха иазҳәоуп, абызшәа еиқәхар ажәлар ҟалоит!
Аҵыхәтәаны, даҽакгьы. Ашәҟәы афото-сахьақәа ацзар сҭаххеит, сара исымаз маҷын. Амузеиаҿ Саша Тариеи Лиуда Жәан-ԥҳаи ирымаз сырҭеит, аха реиҳарак сызҭаз ашәҟәыҩҩы адраматург, артист Рушьни Џьопуеи, ауаажәларратә маҵзуҩы Иакәыб а-Лакобеи роуп.
Ашәҟәы хьӡыс иамазар сҭахын 1936 шықәсазы цәгьаԥхамшьарала иҭархаз Нестор Лакоба даныржуаз амитинг аҿы иқәгылаз, Блабырхәатәи анхаҩы Барцыц Басиаҭ «Ҳаеҵә ааҳәит» ҳәа ииҳәаз ажәа еиҭарс аҟынтә. Аха аҵыхәтәан саанҿасит «Нестор» аҿы. Уи еиҳа ажәлар ирзааигәоуп, ргәы-рыԥсы иалаҵәахьеит, ирыцшәаҳәоит, ирыцџьабоит...
Аграждантә еибашьра аан, Кавказ ашьхақәа рҿы мыцхәы иуадаҩын, иаауԥылаз ауаҩ дуаӷоу дугәыцхәу аилкаара. Жәибыжь-жәаа шықәсқәа рзы акәын. Араҟа, усҟан аҳәынҭқар ири, Ар Ҟаԥшьи формала иузеиҩдыраауамызт, дасу иааигәаԥхаз ишәиҵон. Ар ахьтәоу-иахьгылоу цқьа еилкаамызт: ахәы уахьыҩкыдлоз Ар Ҟаԥшь гылазар, нхыҵ уахьынҭалоз, угәуҽанӡамкәа аҳәынҭқар ир унарылагылон.
Аԥсны амчра аамҭала знапаҿы иҟаз ақырҭ меншевикцәа ракәын. Арҟаԥшьаа, нхыҵтәи Кавказ аҿы, Кирови Орџьоникиӡеи рнапхгарала иқәԥон. Аԥснытәи жәлар рҵеи бзиа Ҷнагә зны арҭ дрызцеит. Маӡала Аԥсны аус зуаз абольшевикцәа ркомитет уахь дҵак иҭаны даарышьҭит. Араҟа еиҿкааз, анхацәа аусуцәа ротриад «Кьараз» бџьарла еиқәыршәатәын. Ҷнагә Киров иҟны дахьнеиз, хазы адҵа иҭаны Орџьоникиӡе иахь ддәықәиҵеит. Ари имҩаҿ итәан аҳәынҭқар ир, урҭ дрылсны дцар акәын.
Ҭаҳмадаҵас деиқәышлаҳәа ихы-иҿы еицакны, еихьыжә-еикәыжә иҟаз кәымжәык ишәхарԥаны, Ҷнагә амҩа даныланы дышнеиуаз: «Уаангыл! Узымцеит!» – рҳәан, ршәақь иқәкны иаагылт жәаҩык аруаа.
– Унапқәа урҩах! – днаиқәҟааит руаӡә.
Ҷнагә ԥшьаала дҩарыхеит инапқәа.
– Узусҭада?
– Суаԥсуп сара. Сынхаҩуп. Араҟа ааигәа сынхоит аԥсҭаҿы.
– Узышьҭоузеи арахь?
– Сыџьма сцәыӡын сашьҭоуп, исыԥшаауеит.
– Иҟанаҵозеи ара уџьма? Ишеибакәу ихаҳә-ҟьантазроуп, аҳаскьын ара иаазгозеи?! – рҳәан, иааибарччеит зегьы.
– Аџьма хҭыԥшша моу, ауааҵәҟьагьы маҷым абра иааны абарҭ ахра-ҟьантазқәа ирҿатәоу, ухаҵкы. Ани џьмами, иадыруазеи иахьцо?!
– Ицәажәашьа умбои ари? Дышпионуп, хымԥада!.. – Нас ибжьы иҵегь иҩаҳаракны диазҵааит: – Иҳәа узышьҭаҵәҟьоу! Уаазышьҭда абрахь?
– Исымҳәеи, сынхаҩуп сара, суаԥсуп. Сыџьма абрахь иаазар сҳәан, сашьҭоуп. Избом иацы аахыс.
– Амц иҳәоит, џьушьҭ, амц! Иҩашьом анҭ нхыҵ итәоу ҳаӷацәа дшаарышьҭыз. Ҳилгап наҟ!
«Изусҭқәахарыдашь арҭ?» – дхәыцуан Ҷнагә. Дрыцклаԥшит, илымҳа кыдҵаны дырзыӡырҩит даараӡа, аха рцәажәашьала акәзааит, рыҟазшьала акәзааит, реилкаара уадаҩхеит. Аформа аӡәгьы ишәымызт.
– Унеины абна ахықәаҿ угыл, ахы уаманы алада наҟ иҭалартә. Урххо узмада уара! Унеи, унеи! – иҳәан, ишәақь дҩахеит аӡәы.
– Унеи, унеи, аҭаҳмада ҟырмыгә! Уара утәы ҳәа егьыҟам уажәшьҭа усгьы. Ашпионра анудукылоз акәын уанхәыцшаз, уажәшьҭатәи ухәыцра башоуп, – иҳәеит даҽаӡәы. – Унеи ахықә ахь!
– Сызхшәырҟьозеи? Сышпионым, сынхаҩуп сара, сыџьма иӡыз сашьҭоуп, – иҳәеит аҭаҳмада.
– Ҿумҭын уаҳа, усҭыҳә!
– Иара уа уахьгылоугьы уеиӷрызблаап уажәыҵәҟьа. Шәнасҭхақәа уара наҟ! Сара дсаушәыжь! – иҳәан, дҩахеит ишәақь. Инасҭха-аасҭхақәеит зегьы.
– Уара иҟашәҵозеи? Уаагылшь, Васиа, ак сҳәашт. Ари ишьра ҳахьымӡар ҳәа шәшәоу? – иҳәан, ҿааиҭит инаскьаны игылаз, уажәраанӡа ҿызымҭуаз.
– Иуҳәарцы иуҭахузеи, Сериожа, – дҵааит ихысрацы зҽазызкуаз Васиа, – ари амц иҳәоит, дагьшпионым угәахәуама?
– Уи акәым сара исҳәаргьы исҭаху. Ари дшышпиону ҩашьома? Аха Федиа жәаха иҳаиҳәоз шәхашҭма? Сара шәысзымҵаакәа абас ишәԥыхьашәо дшәымшьын имҳәози? Акомандир, дкомандируп, дхадоуп. Уи иприказ уахымԥароуп усалдаҭзар.
– Нас, дҳарҿыхома, уажә Федиа, абри ахәаԥса изыҳәа?
– Џьушьҭ, изакәызеи шәызлоу?! Федиа ҩаха-ҩымш лацәеихьшь имоуцт, иахьа заҵәык илацәа ааиқәиԥсазар шәиҟәаҵ, дышәмырҿыхан, – иҳәеит раԥхьатәи.
– Дҳарҿыхап, нас деиҭазмыцәар ҳәа ушәоу, – иҳәеит Сериожа зыхьӡыз. – Сара дсырҿыхап уажәыҵәҟьа! – днеин аҳаԥаҿы абалышь зхы ықәҵаны ицәаз ркомандир днаигәҭасит: – Федиа, Федиа, уҿых!
– Иҟоузеи? Иҟалазеи, Васиа?
– Ашпион даҳкит, Федиа, ашпион! Иҽӡаны маӡала ҳаӷацәа рахь дшиасуаз даҳкит, ҳилгашт наҟ, аха «сара шәысзымҵаакәа» умҳәози, иҳаҭ азин!
– Дышпионзар, – шәилга наҟ! – иҳәан, дааҳәны ацәа иҽнеиҭахт Федиа.
– Аҳы, ишәаҳама ҳкомандир ииҳәаз? – ҿааиҭит Васиа. – Шьҭа шәеиханы дыжәга ари ахра ахықә ахь! – Унеи, унеи! Узыԥшузеи шьҭа? Араҟа ушьа бааԥс ала ҳҭыԥ ҳхәынгарц ҳҭахым, уара ашпион! – инеигәҭасит аҭаҳмада ацаҟьа ахықә ахь.
– Иауазеи избааԥсуи сшьа? – иҳәан, иҽаарӷәӷәаны дааҭгылеит Ҷнагә. – Ас уаҳак ианамуӡах абраҟа икаҭәааит сшьа. Ара имҩасуа ирбааит акоммунист ишьа зықәҭәоу ахаҳәқәа. Жәлар рус азын аԥсра хьӡуп. Аԥсра анакәха ус аԥсра еиӷьузеи?! – икәымжә аԥхьа ааимырҟьаны инарымҵеикит игәышԥы, егьҿааиҭит ибжьы неиҵыхны:
– Сышәшьы! Шәсеихс абраҵәҟьа, шәарҭ, аҳәынҭқар илыцәҳа!
– Ишԥа, ишԥа уара? – иҳәеит иаразнак, ацәа дагьаалҵны дҩаҵҟьеит Федиа.
Арҭ Арҟаԥшьаа иреиуазаарын. Деиқәхеит, иусқәа дзышьҭазгьы иқәҿиеит Ҷнагә.
Аԥсны ареволиуциа ҟалаанӡа акәын. Лыхны ақыҭан, аԥсуа нхаҩы иҭаацәаараҿы диит аҵеи. Уи хьӡыс ирҭеит Нестор. Аха аҩны, хьыӡшьарак аҳасабала, Ҷнагә ҳәа иԥхьон. Дшыхәыҷыз деиҭымхеит иара иаб ила. Дҩеидасны, ихы идыруа даныҟала инаркны, аҵара дашьҭалеит Ҷнагә. Ииулакгьы рқыҭан иҟаз ашкол даналга, аџьабаацәгьа адбаланы дҭалеит Аҟәатәи Ашьхаруаа рышкол. Ҭауади-аамсҭеи ирыхшаз рзыҳәан акәын усҟан аҵараиурҭақәа рышә ззаартыз. Ҷнагә дынхаҩыжәлан, Аҟәа дызҭаз иҵара ибзиаӡаны далгеит, аха иҭахын иациҵарц. Иан уи даараӡа игәнигошәа анылба, лыжә заҵә ҭины, Баҭымҟа длышьҭырц иақәылкит. Аха ииашьара напеилаԥса ҟарҵан, еицхырааны лыжә заҵә лмырҭикәа, ирулак Ҷнагә аҵарахьы амҩа дықәырҵеит.
Аԥышәарақәа рышҟа данынарышьҭ, Ҷнагә иҭиит ибзиаӡаны. Дагьҭалеит уи Баҭымтәи ашкол.
Баҭым иара иеиԥш инанагаз, ԥсуа ҷкәынак диқәшәеит. Дыбзыԥтәын уигьы. Блабырхәа ақыҭан деиуан, д-Барцыцын, Арзамеҭ ихьӡын. Иеибаргәырӷьеит арҭ анеибаба. Арзамеҭ уа дыҟеижьҭеи шықәсык ҵуан.
– Ҭыԥла уабаҟоу? – дҵааит Барцыц.
– Макьана џьаргьы, – иҳәеит аҭакс Ҷнагә.
– Жәаҩык раҟара аҵаҩцәа уаҭахқәак қьырала инкыланы ҳаҩноуп, ақыҭақәа рахьтә иаақәаз роуп зегьы, – иҳәеит Арзамеҭ. – Уаала уҭахызар, уаргьы урыдыркыларацы ҳрыҳәап. Мап уцәыркып ҳәа сыҟам. Аҭыԥ узыҳаԥшаап, ҳакып, џьушьҭ.
Аҵаҩцәа еиццеит рпансион ахь. Ҷнагә уаҟа дрыдыркылт.
Аҵаҩцәа рпансион аҿы шықәсык аахысгьы рҭыԥ еиҳабыс иамаз убри Барцыц Арзамеҭ иакәзаап. Досу иҩнынтәи иааигаз: ашыла, ашә, ажьҵаа, ашәыр, аԥара уҳәа, зегь дырхылаԥшын Арзамеҭ. Иаргьы даараӡа ргәы дахәон, иара иеиԥш даҽаӡәы ишилымшоз рдыруан азы.
Уи аҵарашықәс нҵәан, егьи ашықәс азы ианеиза, аҷкәынцәа леидтәалан, иара ишимуаз, дырҩегьых иҳәо-ичо, рпансион еиҳабыс дарҭеит Арзамеҭ. «Ааи, нас ишԥазури, сақәшәеит», – иҳәеит иара.
Аиашазын, Арзамеҭ урҭқәа даара дрыманшәалан. Ишырҳәо еиԥш, ииҳәо ҳәан, ииуазгьы ун. Аҵараҿы ирҭоз иҵон, инапы ианырҵоз наигӡон акгьы агмыжькәа. Аха издыруамызт «уҭ-сыҭ». Утәгьы умихуамызт, итәгьы уиҭомызт. Даараӡа мыцхәы дкын, «акаҷбеи» ҳәа ззырҳәоз иакәын.
Арзамеҭ иабгьы дыҟан, иангьы. Акрызкыз уаан урҭ. Есымза, есымчыбжьа изаарҭилон афатә, амаҭәа, аԥара. Аха уи изаарҭиуаз иара имыдара уаҩгьы ибомызт, имацара маӡала ифон. Уи зегьы ирдыруан, аха акгьы иарҳәомызт.
Ҷнагә апасилка имоуӡагәышьацызт знымзар-зны...
Ҽнак амшаԥы ианазааигәаха, Арзамеҭ ихьӡала иааит ԥарақәак, иаб изааишьҭыз. Адырҩаҽны иоуит апасилкагьы.
– Сеимаақәа хеит, ишубо, Арзамеҭ, уара исырԥсах х-мааҭк, – диҳәеит Ҷнагә. – Сан ԥарақәак сзаалҭираны дыҟоуп, ишаасоулак иусҭап.
– Уан илфо лымамкәа дтәоуп, издыруеит. Изакә ԥароузеи уажә уара иузаалҭираны иҟоу! – дааччеит Арзамеҭ.
– «Ҳәахәдашәа илыбжьахәаша ицеит», ҳәа ирҳәало уаҳахьоу, Арзамеҭ? – дҵааит Ҷнагә.
– Исаҳахьеит, ааи, – инаиаҭеикит Арзамеҭ. – Аха иззырҳәо сазымхәыцит. Иаанагозеишь усҟангьы?
– Ицәгьам уазхәыцыр, – иҳәеит Ҷнагә дԥышәырччо. – Аҳәа иаҳа-иаҳа иԥсылахо ианалагалак, ахәда ашша иалаӡуеит. Ишнеиуа иӡӡоит, зынӡас иамаӡамызшәа.
– Нас, уажә узалацәажәарызеи уи уара? Иугәалазыршәазеи?
– Уара уҟазшьа, Арзамеҭ, уҟазшьа, – иҳәеит Ҷнагә. – Уаргьы иаҳа-иаҳа убеиахацыԥхьаӡа, иаҳа-иаҳа иуцәыӡуа уалагеит уламыс... Иахьак иуцәыӡӡеит, излазбо ала!..
Арҭ ак шеимаркуаз анырба, ирыкәшаны иаагылеит рҩызцәа. Иразҵааит «еимашәкуазеи» ҳәа.
Ҷнагә иҭахымхеит, аха «ираҳәа, ираҳәа!» – иҳәан, иеимаркуаз аҳәара Арзамеҭ ихаҭа идиҵеит. Аха Арзамеҭ мап анацәик, иеиҭеигеит Ҷнагә урысшәала убарҭ ажәақәа, насгьы – урҭ ажәақәа ирыҵаркуаз. – Ас еиԥш иҟоу ауаа малакрыфа ҳәа ирышьҭоуп. Аԥсуаа ҳҟны, ари аҵкьыс еицәоу хьымӡӷ ыҟам, – иҳәеит Ҷнагә урысшәала, зегьы ираҳарц.
Ирыкәшаны игылаз аҟырҟырҳәа иччеит. Ари иахырҟьаны, рыгәқәа нибархеит Ҷнагәи Арзамеҭи, уама рзааибагеит... Арзамеҭ ддун, илан, уаҩ ҭынчк иакәын ус, аха дгәаар, акы дазынкыломызт...
Уи април мзазы акәын. Кәыркәазы Арзамеҭ Баҭым ашкол далган дааит иҩныҟа, Блабырхәаҟа. Ҷнагә даҽа шықәсык дҭан уи ашкол. Нас, ибзиаӡаны дахьалгаз азы дрышьҭит Қарҭҟа асеминариахь. Уа дышҭаз Урыстәылан аилаҩеиласра ҟалеит: аџьажәлар аҳәынҭқар дахырхит. Ҷнагә Кавказтәи ареволиуционерцәа дрылан Аԥсны, Нхыҵ-Кавказ, Баҭым уҳәа, иахьабалак аус иуан, Акоммунист партиа далан. Орџьоникиӡеи Кирови аус рыциуан. Урҭ инапы ишанырҵаз еиԥш, Аԥсны маӡала аус иуан, «Кьараз» еидикылон.
Ишдыру еиԥш, 1921 шықәсазы Март ԥшьба рзы Аԥсны Асовет мчра шьақәгылеит. Дук мырҵыкәа, Аԥсны Асовет еиҳабыра рхадараҿы дықәдыргылеит Ҷнагә – Нестор Лакоба.
Ҽнак, Блабырхәа ақыҭсовет аҿы адырра ҟалеит, Барцыц Арзамеҭ Аҟәаҟа Ҷнагә диԥхьоит ҳәа.
– Аҳы, иҟалеит сзыцәшәоз. Иҟамларгьы ҟаломызт усгьы, – иҳәеит Арзамеҭ, аҩны данааи иԥҳәыс даалыԥхьан. – Иареи сареи Аԥсны ҳшамкуаз здыруан симеисхьеи... Ишьа иуеит ауп уажәы. Ма сҭеикуеит, мамзаргьы Аԥсны салицоит...
Арзамеҭ иԥҳәыс даурысын, Белореченсктәын.
– Ҳцап, ҳақәҵып, нас, иахьаҵәҟьагьы. Ҳцап Белореченскҟа! – ҿаалҭит Арзамеҭ иԥҳәыс дагьааигәырӷьашәа.
– Сара ак сҳәоит, бара – аҩныҟа, сан лахь ҳәа бсыдгылоуп. Измааноузеи ари?
– Нас абра утәазаауама, уара уҭаркаанӡа? – лҳәеит лара. – Иахьаҵәҟьа улагәҭасны иҭиы ҳаҩны, ацәқәа, ажәгьы. Белореченск иааҳхәап урҭ зегьы. Ашкол акәзар, уи уаагьы иҟоуп.
– Мап, ди, – ихаамкәа дааԥышәырччеит Арзамеҭ. – Схәыҷқәа сыман, ҳаиԥхыҟәҟәа сызрыдтәалом сара бара бҭаацәа. Саргьы избоит ҳхымҵәар ԥсыхәа шҳамам, аха аамҭа рҭахуп зегьы. Ус имариам ахҵәара, бара ишыбҳәо.
Уаҳа акгьы анизымхәыц, Арзамеҭ даалаган, ауаа иԥшааит рыхшыҩи рыламыси, руаҩышьеи рзын Ҷнагә бзиа иибоз, ҳаҭыр зқәиҵоз, зыгәра игоз, зҳәатәы дахымԥоз ԥшьҩык-хәҩык раҟара дрыҳәан, изишьҭит урҭ.
Ҽнак, Ҷнагә икабинет аҿы ауаа шидикылоз, ашә аартны ԥшьшьаала иааҩналеит урҭ, Арзамеҭ иааишьҭыз ауаа. Ҷнагә аҭҳарцәҳәа дҩаҵҟьан дырԥылеит, аԥсшәа реиҳәеит, дреигәырӷьеит уаҳа аҭахымкәа. Иаҳа бзиа
иибоз Оҭры Золотинска днаганы, ишимуаз иара Лакоба иҭыԥ аҿы диртәеит. Алаф рҳәеит, иччеит, ихәмарит.
– Дад, Ҷнагә! Уара иаҳҭаху ҳаҷкәын уоуп. Ушаадыруаз уаанхар ауп иаҳҭаху уаҩышьала. Ҳаԥсуажәа иалоуп: «Ибзиоу ауаҩы дуаҩ духаны амч иаур иаҳагьы дыбзиахоит, ибааԥсу иаҳагьы дбааԥсхоит» ҳәа, – иҳәеит уа руаӡәы.
– Уара, ана ауаа ԥшуп, Ҷнагә иҿцәажәара зҭаху. Иаҳҳәап ҳаззааз, – иҳәеит даҽаӡәы. – Барцыц Арзамеҭ иоуп ҳаузаазышьҭ, дад, Ҷнагә. Анкьа гәынҷыхьак шәыбжьалахьазаарын иареи уареи. Аха уи ҳзалалозеи уажәы. Ҳара ҳаззааз ҳуҳәарц ауп: дықәҵуеит, дыхҵәоит, аха ус иаарласны изымҭиит иҩны, ибаҳча, ирахә. Иахьа инаркны мызк аҿҳәара иҭа. Нас дықәымҵыр – ҳара иаҳуалыз, Арзамеҭ ҳаижьом, ииҳәаз ҳәоуп.
Акыркырҳәа, зегь иџьаршьаратәы, дыччеит Ҷнагә Лакоба. – Шьҭа еилкаауп иҟалаз, игәы иаанагаз. Зны сиԥхьан дмааит, даҽазны сиԥхьан дмааит. Уажә дабаҟоу иара? Дшәыцмааӡеи?
– Абна, лбаа, аԥшырҭаҿы дтәоуп, – иҳәеит руаӡәы.
– Шәаасзыԥшы, уажә сааиуеит, – иҳәан, дындәылҵит Ҷнагә. Дук мырҵыкәа диманы дааҩналеит Арзамеҭ. – Абра уаатәа, Арзамеҭ, – иҳәан, диртәеит. Акраамҭа ҿымҭкәа дихәаԥшуан. Ҿырҭуамызт аҭаҳмадацәагьы. – Арзамеҭ, уара умалакрыфаҵәҟьан уаныҷкәыназ, аха саргьы слеишәа акы иаԥсамызт, сыбз цәгьан, иакәымыз уасҳәон, ҭыԥ усҭомызт. Иаҳхаҳаршҭып урҭқәа зегьы. Аус еицаауп, рымаҵ аауп ҳазлыҵыз ҳауаажәлар. Ҩы-шықәса Баҭым «сҭаршынс» уҳаман аҷкәынцәа. Убра игәасҭеит уара иуҟазшьоу. Шәара шәқыҭан, Блабырхәа ҩ-артельк еиҿыркааит, ҩы-шықәса ҵуеит, аха аарлаҳәоуп рыԥсы шҭоу. Ҳрыцхрааит, ҳрыцхрааит, аха зегь башахеит. Иахьа-уаҵәы еимпраны иҟоуп аҩбагьы. «Иҟалазеи? Изхароузеи?» ҳәа снарызҵаа-аарызҵаауа сҿаасхан,
еилыскааит урҭ аҩбагьы ирыхьыз, ирхагылақәоу ахантәаҩцәа акгьы иаԥсам. Руаӡә уара дужәлантәуп... Убра уаасгәалашәеит уара! «Иҟаиҵозеи Барцыц Арзамеҭ?» ҳәа сҵаан, аҭак исаҳаз даараӡа сгәы иалсит, аиаша уасҳәап. Абарҭ ҳабацәа ирдыруеит, ианагь изыргәаҟуаз адгьылдара акәын. Уажә адгьыл рауит егьа рҭахызаргьы. Аха ацхыраара рҭахуп, амҩа иқәҵатәуп, рҽеидкыланы еицынхар шеиӷьу ажәала мацара акәымкәан, лабҿаба идырбатәуп. Абас ианыҟоу аамҭаз, «Барцыц Арзамеҭ, ԥшьшьала иҩны дтәоуп ишьапқәа еиқәыршәны» рҳәеит. Мамоу, Арзамеҭ, иҟалом ус! Уара уеиԥш иҟоу, адыррақәа, зылшарақәа рацәоу, сара усымдыруанда ма, ус умтәароуп. Ухы уамеигӡакәа аус ҳацууроуп, ҳаӷацәа ҳхыччо ҳҟалар ааурым. Исыӡбаз уасҳәап, сызуԥхьазгьы: убарҭ артельқәа аҩбагьы неидҵаны, уара хантәаҩыс уаҳҭар шԥаубои?
– Ҟаи, ҟаи, Ҷнагәхеит! Изакәызеи исыдугало?! – иҳәан, дагьҩаҵҟьеит Арзамеҭ. – Исзымдыруа сзадгылом. Зныкыр избахьоума артель? Зныкыр иныҟәызгахьоума ма ахантәаҩра?
– Саргьы зныкыр Асовет мчра аиҳабыраҿы хантәаҩыс субахьазма – иҳәеит дԥышәырччо Ҷнагә. – Сара узлаздыруа ала, Арзамеҭ, убарҭ артельқәа аҩбагьы аӡәыр изышьҭыхуазар – уара уоуп, уара заҵәык. Уаҳа уаҩ дсыздыруам сара, уа уара уеиԥш зыгәра згара. – Аҭаҳмадацәа даарҿаԥшын, инациҵеит: – Шәара иахышәҳәаауазеи, суацәа?
– Ишьахәми, дад, ишьахәми! – рыбжьқәа неиларыԥсеит.
– Ҷнагә ухаҵкы! – иҳәан, деиҭаҩаҵҟьеит Арзамеҭ. – Ииашоуп иуҳәаз: стәаны сымԥшыр акәын. Аха ҟазшьа бааԥсны исымоуп санхәыҷыз аахысгьы: «уааи!» ҳәа иахьсмыԥхьаз снеиуам... Уи акы, ҩбагьы, – артель сара сзы иҿыцу усуп, алаларазы салалоит, амала ахантәаҩра сыдумҵан, исырԥхашьоит уаргьы сыхгьы.
– Сара агәра хаҵаны сыҟаижьҭеи акрааҵуеит уара иуеиӷьу ахантәаҩы уа даҽаӡәы дшаҳзымԥшаауа! – иҳәеит Ҷнагә.
– Сара ак сҳәар сҭахуп, Ҷнагә, – иҳәеит Лакоба иҭыԥ аҿы итәаз Оҭырба. – Икьаҿӡақәоуп ажәақәа: «ааи», «мап». Имариоушәа иҟоуп рҳәаргьы, аха зны-зынла акраамҭа умхәыцкәан даара иануадаҩу ҟалоит убарҭ икьаҿӡоу ажәақәа рҳәара. «Ааи» аҳәара ицәуадаҩхеит абыржәы Арзамеҭгьы. «Мап» иаҳа имариахеит. Думырццакын, аамҭа иҭа, днаԥшы-ааԥшып, убарҭ артельқәа ирыгу-ирыбзоу ибап. Сара Арзамеҭ дызлаздыруа ала, идикылаз, дызхагылаз аус мҿиар ҟалом. Ииҳәаз ҳәоуп.
– Аиаша! Аиаша! – инеиларԥсеит зегьы.
– Ҩ-мчыбжьа сыҭа, ҩ-мчыбжьа! – диҳәеит Арзамеҭ. Нас иагьнациҵеит: – Уара убла-хааи уцхыраареи смоулар акгьы залҵуам идырны иумаз, Ҷнагә.
– Абарҭ суацәа зегьы ишраҳауа иусҭоит ажәа: есқьынгьы суцхрааҩуп. Абра усыцхраа ҳәа ахьсоуҳәаз, сара сыхиоуп!..
– Убри ашьҭахь, хы-шықәса анҵы, Блабырхәатәи аколнхара «Аԥсҭазаара ҿыц», Барцыц Арзамеҭ хантәаҩыс дызмоу Гәдоуҭа араионаҿ егьырҭ аколнхарақәа зегьы иреиӷьуп ҳәа асиа ианырҵеит. Агазеҭқәагьы идырҽхәеит даара. Егьырҭ аколнхарақәа рахьынтә иаауа иалагеит ауаа. Ирыхәаԥшуан, ирҵон русушьа. Ибеиахеит анхацәа, аԥацхақәа ирыҩназ, акәасқьа ҿыцқәа, ақьырмыт ҩынқәа дыргылан, ирыҩналеит. Ахш-хырҵәы згу дҟамлеит, зегьы ироуит рхатә ажәқәа, ацәқәа, аҽқәа. Ажәала мацара акәымкәа, усла, лабҿаба ирбеит, ихарҵеит, анхацәа еидгыланы, еицхырааны кьаразла ахандеира иаҳа ишеиӷьу, иаҳагьы ишыфеидоу. Ԥыхьа инхәыҵачча-аахәыҵаччозгьы рыччарақәа ирҟәаҵит, ирҟәаҵит рлафҳәарақәагьы.
Аамҭа цеит, рхантәаҩы Барцыц Арзамеҭ дышлеит, аха дажәит узҳәом. Дҿацаӡа дыҟоуп макьана. Бзиа дырбоит, ҳаҭыр иқәуп уаҳа аҭахымкәан.
Мархьаул ақыҭан, аколнхара аклуб аҟны, иазгәарҭон аныҳәа – Аԥсны Асовет мчра анышьақәгылаз амш Март ԥшьба. Аизараҿ ицәажәеит акыр зхыҵуаз, ажәытәтәи абольшевикцәа, Асовет мчра ашьақәыргыларазы ақәԥаҩцәа.
Ҷнагә зны абахҭаҿы ихҭысыз атәы дықәгыланы далацәажәеит араҟатәи анхаҩы, ажәытә ипартизаныз, акоммунист, Самсон Қардаа.
– Аменшевикцәеи абелогвардееццәеи Аахыҵ-Кавказ зегьы рхагаланы ирыман 1918 шықәсазы. Убасҟан Аԥсны раԥхьаӡа ишьақәгылеит Асовет мчы. Аха, ҩынҩажәи ҩба мшы аахыҵхьан, аменшевикцәа, ҭауади-аамсҭеи, насгьы аҳәаанхыҵтәи аинтервентцәеи рыцырхырааны, ирхәаҽит аамҭа ҿыц. Аусуцәеи анхацәеи ршьа кадыршит. Зыԥсы ҭаны иҟаз абольшевикцәа ҳәынҷаны абахҭа иҭаркит. Убарҭ иҭаркыз срылан саргьы. Адунеи лашара ҳаҟәыган ҳазынтәыкгьы: фатәык-жәтәык акәым, ажәабжьк ҳазҳәашаз қьаад бӷьыцкгьы ҳзынаҭира азин рымамызт ҳҭынхацәа. Адәахьы иҟоу ҳәа акы ҳаздыруамызт.
Убасҟан, Қарҭтәи аменшевикцәа иқәдыргылаз, Аԥсны зымпыҵахаланы измаз, аҭауад Арзаҟан Аимхаа априказ иоуит Қарҭтәи иеиҳабы Нои Жорданиа иҟнытә, иаарласны абахҭа иҭаку акоммунистцәа зегь рхы иақәиҭыртәырц. Ари зыхҟьаз уи ауп, усҟан иҭыҵит Польшеи Финлиандиеи, насгьы Қырҭтәылеи Урыстәыла аҟәыҭхара атәы зҳәоз Ленин идекрет. Убри инаваргыланы, Ленин урҭ ирыдиҵеит акоммунист
партиа зегьы ирбауа-ираҳауа аҟазаара азин ҟарҵарц, иҭаку акоммунистцәагьы рхы иақәиҭыртәырц. Ҳәарас иаҭахузеи, ижьи инаԥхыци еидихуазшәа аҟара ицәымӷын Аимхаа абольшевикцәа роужьра, аха Жорданиа иприказ иара изыҳәан закәанын, хырԥашьа изаҭомызт.
Иаатит ҳшымгәыӷӡоз абахҭа аихатә гәашәқәа. Дзыхьчоз ауаа еицрыԥсса ицны дааҭалеит аҭауад Арзаҟан. Инапаҿы икын ахьтәы ҟәынақәа ақәԥсаны лабҷашь хәыҷык. Уи убас иркәаталеиуан, дшалаҽхәоз ҩашьомызт.
– Сааит сара абольшевикцәа шәышҟа, шәхы шәақәиҭыстәырц шысӡбаз (арҭ аҵыхәтәантәи иажәақәа инарыҵшьны иҳәеит) сара сҿала ишәасҳәарц, агәра жәгап уажәшьҭа шәара сшышәцәымшәауа. Шәца шәхы ахьынахоу, шәеимпны.
Дышҳалаԥшуаз, илаԥш дныҵашәеит арԥыс қәыԥш Ҷнагә. Иблақәа ҵархәны дихәаԥшуан уи. Ашьҭахь:
– Аа, уаргьы уҭашәаны уҟазма араҟа?! Ихьӡузеи, уара, ари арԥыс? Ихьӡ сгәаламшәеит, – иқьышә днықәҵашәа ҿааиҭит, дзыхьчоз аӡәы ишҟа дынхьаҳәны.
– Ҷнагә ихьӡуп, саҳ ухаҵкы! – ҿырҳәала иҵаны имазшәа, ҿааиҭит дзыхьчоз. – Ҷнагә ҳәа иԥхьоит ажәлар рҿы, аха ихьӡҵәҟьа Нестор Лакоба ауп.
– Ишԥа, ишԥа? – иҳәеит ихаԥыцқәа еихарӷәӷәаны Арзаҟан. – Ажәлар рҿы Ҷнагә ҳәа иԥхьоит уҳәоу? Дысгәалашәеит, дысгәалашәеит. Ажәлар реизарақәа рҿы изныкымкәа ҳаиҿаҳақәахьеит. – Ҷнагә ишҟа деиҭанхьаҳәын, ус днаиазҵааит: – Иаҳҳәап, абри уара, Ҷнагә, абас, сара сеиԥш, уқьиахарымызт, сыҭужьрымызт абахҭа. Ишԥаҟауҵарызшь, нас, сара сҭыԥ аҟны уара уҟазар, аиҳабыра умазар?
Згәы зҵаххуа игылаз акоммунист қәыԥш аҭак ҟаиҵеит даҵамхакәа.
– Сара иҟасҵозу? Сара ункыдҵаны усшьуан. Уара узыҳәан сыблагьы неихаҟәысуамызт.
Иауразоуроу днеихашәы дцеит Арзаҟан. Ашацаҳәа даахынҳәын, акамера дынҭыҵит.
Ҳара зегьы ҳшәеит ҳҩыза Ҷнагә акы изырур ҳәа. Аха Арзаҟан акгьы илшомызт, Қарҭынтәи изааз днахымԥакәа инаигӡар акәын.
Аҩызцәа иабжьыргеит, насгьы акомитет излаӡбаз ала, Ҷнагә, абахҭа дшааҭыҵыз, абна дылаларц, иҽиҵәахырц. Ашьҭахь дагьцеит Нхыҵ-Кавказҟа, Кирови Орџьоникиӡеи рышҟа.
Иаарласны агәра аагеит ҳгәаанагарақәа шҵабыргхаз. Нхыҵҟа данца адырҩаҽныҵәҟьа иҿҟьаса икра иашьҭалеит, амҩақәа ԥырҵәеит, аҩнқәа еимырдеит. Иара Арзаҟан ихаҭа изааигәаз ауаа рҟнытә еилаҳкааит, уи Ҷнагә дҭеирхарцы шиӡбыз, аха усҟан Ҷнагә дныҵаҳа дцахьан.
Аԥсны Асовет мчра анышьақәгыла раԥхьатәи ашықәсқәа рзыҳәан акәын. Гәаҟрак дақәшәан, Аҟәаҟа дааит нхаҩык, зықәрахь инеихьаз. Иӡбеит уи, ишшыԥхьыӡ алеиҵарц, «зегьы иреиҳаӡоу аначальник» ихьӡала. Ус Аԥсны еиҳабны ҳәа иҟаз Нестор Лакоба иакәын. Изыгәдуны уи ажәлар рҿы Ҷнагә ҳәа изышьҭаз.
Аҭаҳмада еиликааит «зегьы иреиҳабу аначальник» дахьынхоз, аха аҩны динымиеит. Дызлааишаз, амҩаҟны дгыланы аԥшра иқәшәеит.
Акыраамҭа дыԥшын. Ус, дааит Лакоба. Аҭаҳмада уи даниба, деизҟәыҿны ишьамхы наирсын, ашшыԥхьыӡ иикыз уи ишҟа инаирхеит.
– Суҳәоит, дад, ҳаиҳабду, уаԥхьа абри сышшыԥхьыӡ, усыцхраа, рыцҳак соуп.
Лакоба дшанханы дыԥшуан. – Узышьамхнышлазеи? Угыл абыржәыҵәҟьа! Угыл ҳәа уасҳәеит! – иҳәеит Нестор.
– Мап, мап, патын? Ҷнагә, – аҭак ҟаиҵеит аҭаҳмада, – сгылаз сшьамхы арсны... Сашшыԥхьыӡ усҟан иаҳа уахаҵгылоит...
– Саргьы уара уеиԥшҵәҟьа сынхаҩуп, – инарымчны иҳәеит Лакоба. Насгьы уара акыр уқәрахь унеихьеит, уеиҳабуп қәрала сара саҵкыс, ҳаҭыр зықәҵатәу уаҩуп. Уҩагыланы исаҳәа, иухьыз, узықәшәаз.
– Мап, сара сгылауам убри сқьаад уаԥхьаанӡа, – инаҿаиршәит аҭаҳмада.
Ари ахҭыс ҟалеит аҽнышьыбжьон, ауаа рацәаҩны изну Аҟәа аулицақәа руак аҟны. Избаз, изаҳаз ауаа рыдеизалеит абарҭ аҩыџьа. Иԥшын ирылибахуа аабандаз ҳәа.
Аҭаҳмада дшымгылоз агәра анига Лакоба, иаргьы ишьамхы арсны дҩагылан ҿааиҭит:
– Уажәшьҭа ҳаиԥшуп уаргьы саргьы. Иааг упаршаниа, исаҳәа узынҟьаз-узынԥаз.
Ари збоз аҭаҳмада изҿыҭра иалагеит:
– Уҩагыл, уара, иҟоуҵозеи?! Ҳара ҳ-Ҷнагә ишьамхы арсны дургылеит! Уҩагыл!
Аҭаҳмада дыԥхашьа-ԥхаҵо дҩагылан, Нестор Лакоба дицны иҩныҟа дныҩналеит.
Адәахьы игылаз ауаа акраамҭа иалацәажәон рыбла иабаз.
– Ауаҩы шаҟа ихшыҩ маҷу аҟара – дԥагьоуп, – зегьы ддырҽхәалар иҭаххоит, – иҳәеит уаҟа игылаз аӡәы. – Ҳара ҳ-Ҷнагә марцхалк иадамхаргьы, илам аԥагьара, уи ижәлар дырҵеи иашаҵәҟьоуп.
Маҷк сшухьӡазгьы, сара усымбацызт.
Зныкгьы исмаҳацызт убыжь-ҿаца.
Аха ухьӡ схашҭуамызт, сгәыӷра иацыз,
Акырынтә сазхәыцхьан улахьынҵа.
Прометеи ибжьы анықәҩ Урыстәыла,
Уара улаԥш азурхеит Аԥсынра.
Бзыԥ ахықәаҿ «Кьаразаа» еидкыла,
Ажәлар ԥхьаҟа иноугон қәԥара.
Аҩызцәа дауаԥшьқәа уа иувагылан,
Ҳаԥсадгьыл амаҵ жәуан шәымч неилаҵа.
Аҿаргьы рызҳауан еиҵагылан,
Разҟ аман Аԥсны, ишәаҳәон аԥхьарца.
Абрыскьыл уиҩызан Аԥсны азыҳәа,
Абрыскьыл иеиԥшгьы умчқәа дмырхеит.
Узҭахыз алаӷырӡ карҭәон аҳәҳәыҳәа,
Узцәымӷыз рԥаҵа иалаччо инатәеит...
Уи аԥсцәаҳа, уҭоубыҭ даҵагыла,
Дыԥхамшьакәан астанциаҟынӡагьы днеит,
Убаҩқәа иҿыҵакны аџьар дрылагылан,
Арахь, игәы уалсызшәа ауаа идирбеит.
Иҳәҳәон зыхцәы зқәыԥса иааиуаз адәыӷба,
Ашьамхы наҵаҟәылан амҩан иаанҿаст.
Хьанҭыра дук нықәҳаит уашьцәа рыбӷа,
Ԥшакгьы хьшәашәаӡа рыбжьара инаст.
«Убзианы урзааит», ужәлар рхы рыкәаҽ,
Ас иуԥылахьазма ашәы рхьыхәхәа?
Ашәаԥыџьаԥ џьабоит амшын ахықәаҿ,
Рнапқәа ргәыҵаԥса игылоуп игәынқьуа.
Уԥсыжраҿ аџьар еизаз, ргәыԥжәара зшәодаз,
Аԥсны ӡыӡон иҵәуон еимаҭәа.
Ашьҭахь уԥсыбаҩ ыҵырхын, изыцәшәодаз,
Унышәынҭра иахьыршьит ауанҭа.
Ухьӡ иацәдыршәон аиашахь зымҩа нагаз,
Длаԥшықәҵа ишьҭалон, уӡбахә зыҿшәаз.
Ухьӡ ҳадкылан иҳақәшәиуаз, иҳазгагаз,
Уажә иҽиҵәахуеит, закәызеи дзыршәаз?
Изааӡари, зыԥсы ҭазгьы аԥсцәа ыҟан,
Ибыруа аԥша ахьаслакгьы ицоз.
Иҳаӷрагылаз, ихьамԥшуаз зыҩныҟа,
Зхәышҭаара мца еихәлызхуаз, иакәым ҟазҵоз.
Упатреҭ ҳара иҳамбацызт уажәада,
Ҳгәи ҳалаӷырӡи еилаҵәо ҳазԥшуеит.
Уара узусҭаз иҳадгылоу аҭаҳмада,
Илахь ианысхыз ихьаақәа ирҳәауеит.
Ажәлар рыбзиабара ушьҭнахит ираҳаҭны,
Ашәҭқәа ҿыхеит унышәынҭра агәаҿы.
Аԥсадгьыл ахақәиҭра уасалдаҭны,
Еснагь уҵәахызаауеит ҳара ҳгәаҿы.
Уи ихы идыруа даныҟала нахысгьы,
Ақәԥара акәын имаз разҟысгьы,
Иҿыхон усҟан арха, аԥсҭа,
Аха тәым-цәак рхикаауан, игәы наӡомызт,
Ахақәиҭраз дгылон, деиҵахомызт,
Мцаԥшьын, еилашуан игәаҭа.
Ахыншьалара иман, иус дазгәыкын,
Алеишәа, аҽеиҿкаара иара иԥхықәын,
Изааигәаз иџьаршьон иҟазшьа,
Дазхәыцуан ижәлар рынхашьа, рынҵышьа,
Дақәшәон рызнеишьа, ргәы акышьа,
Идақәа ирҭысуан урҭ ршьа.
Дазгәыблын дахьиз Аԥсынтәыла,
Аԥсынтәыла – иара итәыла,
Уи дахӡыӡо амаҵ иуан,
Быбыцк ишакәым џьара инықәшәар,
Абаҳча, аҵла махәык нарылшәар,
Игәы иалсуан, хьаас иҟаиҵауан.
Иара изыҳәа уи мал рҳагамызт,
Иԥшандагамызт, гәҿыӷьра хҽыгамызт,
Иԥсаҵаҟа иҵәахын.
Аганқәа кылхха, аԥша кылсуа
Дегьызмаха нықәлар ицәысуа,
Амца иблақәа ирхын.
Ицәырҵит дахызбаауаз, уи иашҭа,
Идырҩашьарц маӡала иашьҭан,
Инхара-инҵыра, икҿаҩра,
Урҭ намыси патуи наргәыҵҳәа,
Рнапсыргәыҵа длықәхәаша, днықәҭәҳәа,
Рхахәыс ддәықәырҵеит иара.
Дырҵәуеит-дырхьит… изқәа ҭыԥ ылхын,
Аха ашьҭахь, дук мырҵыкәа дыҵхын.
Иқьашана ӷәыхны, еимаԥса,
Ибаҩҷацк џьаракыр инхама,
Дахьамадоу ҳәа ӡбахәык раҳама,
Иабаргеишь ибаҩқәа еикәаԥса?..
Гәаӷшақә изныҟәоз иахьа ицәыргоуп,
Алаба раархоуп, аҭоурых иаҟәыгоуп.
Аха рдацқәа зехьынџьара иҳауп.
Икны уаахар, уадаҩра шәкы аауԥылоит,
Алыцәҳа реиԥш, шьоук уа инауҿагылоит,
Џьынџь шәымам ҳәа ҿырҭуеит, ишәаҳау?!
Еиҳа уанаҭахыз ажәлар урыцәдырӡит,
Аԥшатлакә ҳажәлеит, аӡы хыҵит,
Аха унышәынҭра ҩашьом Аԥсны,
Уи ыҟоуп ашьха, – ацаҟь ҩашраҿ,
Аӡиас ахықәан, арха еиужьраҿ,
Амшын еишьыл ду агәаны,
Аԥсҭҳәа иргәылсуа амза ҳаракыраҿ,
Ажәҩан ашҵа аеҵә кеицеиаҿ,
Шәахәала иҩычоу ахәаҿы.
Джуп, уи сара сымҩа ацәхыԥаҿ,
Схәыҷра зынԥхалоз сашҭа аҵыхәаҿ
Сыжәлар гәакьа ргәаҿы.
Аԥша еиқәымтәо ахра ианазыҩуа,
Аҵх шьшьылаҳа аиасра ианаҿу.
Убжьы акаҩҳәа ашьхақәа ирныҩуа,
Аԥсныҟа уааиуа џьысшьоит, иахьузыԥшу.
Сыԥсы шухьынҳалоу, уагоит аҵх неимаҳан,
Аха ушьҭақәа ҩашьан иҟалаӡом.
Сааҭгылан сыԥшуеит, узбарушь ҳәа уаҳа,
Хьаак усҟан сцәа-сжьы иҭалоит имаӡоу.
Рыжәҩақәа хахаӡа амшқәа цоит еишьҭала,
Ашәаԥыџьаԥ шәҭуеит, икаԥсоит абыӷьқәа.
Амрахәага еиԥш, уажәақәа ҳгәы иҭалан,
Ԥхьаҟа иҳаԥхьоит аус дуқәа ҳрызкуа.
Иудыруан Америка, унеихьан Лондон,
Уажәа ауаҩы деиҩҵәазар – деиԥнашьуан.
Узнысыз амҩа иахьа ҿыц иубонда,
Иубонда утәыла-ԥсадгьыл шазҳауа…
Салам шәҟәык харантәи аӡәы изнеир,
Даҿыгәҳәаауа дшаԥхьо еиԥш, зымҩа днатәаны,
Уӡбахә зну ашәҟәы ҳаԥхьоит, Аԥсны иаҵеиз,
Аԥсҭазаара еиԥш, ҳаԥхьа иқәуп иаартны.
Ухшыҩи ууси ргәылоуп урҭ абӷьыцқәа,
Угәҭыхақәа ирыцлоит, иҿыхоит есшар.
Ҵҩа рымам иахылҵуа, иаҳамбац аҿыцқәа, –
Уцәаҩа зцәаҩоу, маҷӡам иахьа аҿар.
Ихарамз ихараҵа, ицаҳәцаҳәра хҽы,
Имаз ааимхны, иааиҵхны иҽы,
Днаган дынҭаркит усҟан сара саб, –
Игәы анаҳәоз: ак зуп, ак ҟасҵап.
Изҳахьзеи, рҳәеит агәыла-азла ари заҳаз,
Иԥсы акәын ԥсысгьы ҳара иаҳхаз…
Иҩызцәа ишьҭалаз дҿырхырц, дырбарц,
Аҷык аарыгхеит даргьы уа инхарц…
Иааг ада ззымдыруаз сабицәан ҳааидхалт,
Ҳан аԥҳәыс-чымазаҩ лнапы ҳаанхалт,
Ҳанхара-ҳанҵыра ахаҵа даҭахын,
Ҭынхак иӡбахә сызҳәом: ари илаԥш ҳхын.
Зны уахҭаԥсак анҳамамыз убарын,
Санду дахо чак лыман дааларын.
Ҳказарма ақә леины итәан асаара,
Ҳазҳаанӡа иаҳхаагаз џьамыӷәоуп ҳара,
Сан амҩа дықәын ихәы иԥхь еидкыл,
Даанӡа ҳаԥшын агәашәаҿ ҳаилагыл.
Иаахәлар, ҳафа-ҳажә ыҟамкәа, ҳааԥса,
Азалаҿ ҳнышьҭалон ҳшьапқәа еилаԥса…
Аетап данарҭоз уи аарла дихьӡеит,
«Ахәыҷқәа ныжьны бзаази?..» – гәырҩас ҳҟаиҵеит…
Иҩызцәа днарылак дыргеит уи хара,
Зныкгьы исмаӡеит ила аҭаԥшра.
Инбжьаршәны уи, исалам аауан,
Амаденҵхырҭаҿ дыҟан, аус иуан,
Зегьы дҳазҵаауан, ҳагәхьааган дыԥсуан,
Уи дгәыӷуан, гәыӷрала игәы еисуан…
Ус ишааиуаз ишәҟәымҭа аҵыхәа ԥҵәеит,
Уи нахысгьы ихабарқәа ҟамлаӡеит.
Харантәи ашәӡы згәылак иааз ашәҟәы,
Изауз идмырзеит, иаламзт ҳразҟы:
Ҳрыцҳашьан акәзу, мамзар иацәшәоу,
Аҳарҭа-сырҭа умбо ирҵәахит ианроу…
Изаҳмаӡеи уи иҵәуара-ихьра,
Иншьан нықәҵаны, цәашьык избылра?
Ҵхыбжьонын, аҵх гиуа ашә илагылан,
Саб ихьӡ ҳәаны ҿиҭит аӡәы.
Ҳаргьы ҳҿыхеит шәарак ҳабла ихыла,
Абӷьааҳәа ашә дынхыҵуан харԥзаҵәы,
Инагылт оума ҟазҵаз аӡә иеиԥш икәшан,
Ишьҭахь инапқәа ҿарҳәеит иаразнакы.
Аҿҿаҳәа уа ртапанчақәа хыршан,
Ицырцыруа иныҵаркит игәы…
– Шәҟәышыз дадраа! Ишәасҳәауеи уаҳа? –
Иҽеилаҳәауа даацәажәеит уа саб.
Аӡә днаиҵаҟьеит дахьгылаз деимаҳа,
Уи дахьҳабжьоз игәамԥхазар ҟалап.
Ҳаибархьусуит убраҟа, иаҳзымчҳазт,
– Шәзырҵәуозеи, дад, дшәыкәыхшоуп! – иҳәеит, –
Са сзыцәшәо ус сымам, егьсымамызт,
Шәымшәааит, ара залымдарак ҟалеит…
Ургеит, аха уажәақәа ҳхашҭуамызт,
Рышьҭа наган, ҳгәаҵа иҭганы.
Ухынҳәуеит ҳәа ҳаҟан, агәыӷра ҳарӡуамызт,
Есаашар ҳнатәон амҩа ҳазԥшны.
Нахьхьи, архәараҿы аӡәы даавшәар,
Аԥхьа иԥыло ҳәа, ҳаивасны ҳцауан,
Уара шуакәымз анаабалак, иҳақәшәан,
Ҳмидагәидаха аҩныҟа ҳхынҳәуан…
Ухы нықәҵа иумоуит аҩны аԥсыха,
Уа узы итәымхеит иузгәакьаз анышә,
Ушьҭа схылоит, сагоит уи исыха,
Узбом, иарбан тышоу узҭадыршә?
Жәытәи-ҿатәи амбатә ухугеит,
Адәы уқәмызт амҵ еиԥш, угиуа,
Узмадаз аус аӷьырак ҭугеит.
Узлаз рымаҵ ламысла иууан…
Аџьа рбазаргьы, удмырԥхашьеит акала,
Рхы иалыԥшызаргьы, рызҳаит ухәыҷқәа.
Уԥҳа еиҳабы лзыҳәа – знык лхала
Илԥауа збондаз, уҳәон лыхцәқәа!
Уи, лхала лыхцәқәа лԥоит, лқәыԥшра дҭагылоуп,
Аинститут ашә дхыҵит, илҵоит аҵара.
Уҷкәын иакәзар, аҩра даманшәалоуп,
Уи ицәгьам поетуп ҳәа рҳәоит Аԥсынра…
Ааи, саб, иахьа уара удыриашеит,
Ҳалахь ианырхит адамыӷ ианыз,
Шәыгәра зымгоз изхараҵәҟьаз дгәеиҭеит,
Ажра хагәха дҭаҳаит иасны уи зжыз.
Уԥсыбаҩ ахьамоу адгьыл хароума? –
Уи уажәшьҭа сара исзааигәоуп зынӡа.
Угәы иқәԥсоу анышә ухәынганашьоума! –
Уламыс шыҟац иҟоуп ицқьаӡа.
Зажәа нагаз, зусқәа еиларгаз,
Дҵеимшны дазгыларц дыҟан Кавказ.
Киров, уи дидыруан, илаԥш ихын,
Ҷыдала пату иқәиҵон, диҭахын,
Даналга Вова Ленинград иҵара,
Аеҵәа азԥхеит, иҳәеит Аԥсынра.
Аха уи аеҵәа аԥсҭҳәа шаҿаҳәуаз,
Алашара иахылҵуаз гәаӷла ишхәашьуаз,
Ԥхыӡла ибаргьы зыгәра имгоз,
Иабеидыруаз ихьуаз, дзықәшәоз…
Ажәлар раӷа ҳәа ахьӡ неихҵа,
Дрыманы ицеит уи драԥца!
Иҩызцәа днарылга инаскьон,
Гәымсҭа ашәшьыра ихнаҟьон.
Амза аӡиас аҽҭнашьуан,
Ашьхақәа ҟәиҭӡа арахь иԥшуан.
Аԥаҩ ахықәаҿ уа днаргыл,
Апалач гәымха днеиҿагылт.
Ибоит уи ишааиз иҵыхәтәа,
Ишԥакьаҿхеи абас иуахҭа?
«Хаир ақәзааит…» – иажәа абра иҿахҵәеит,
Ахысбыжь игази аҵхи неилаҵәеит.
Аԥшаҳәа ҵәуан абжьы ныхҵа,
Ҩнык аҿы иӷзуан аԥхьарца.
Аҵых-ҵәца иалхәхәа ргәы еибакуа,
О, иџьабошәа игылан ахәқәа.
Ашәақь-лҩа хыҵны наҟ ианца,
Аԥсны аҵеи лаша дазырблыз ахца,
Акгьы ҟамлаӡазшәа уа зынӡа,
Дықәлан аҩныҟа дцон иҽканҵа.
Ашәхымс данхыҵ дгәырӷьазеи заҟа,
Хпыҿк азнагьы ижәит инҭырԥҟа, –
Дахьааз азы аҩныҟа деибганы,
Дахьыҟоу азы иԥсы ҭаны!..
Амаӡа имаз икәа иҭарҳәны,
Днышьҭалт аҭӡамц ахь иҿы нарҳәны.
«Аԥсуа ус» ҳәа хьӡыс инаҭа,
Ирыкәша ашәшьы рхартәа,
Ршьапқәа рыҵҳәа, гәата-бӷата,
Амци аҵеи еиқәыртәа,
Инарыдҵа урҭ ахара,
Агәаӷ ргәаҵа иҭаршы,
Рҽагәылак қьаад еидарак,
Ирыдтәалазеи шаҟа мшы?..
Усҟан амаҭаԥшь бласаркьа,
Дахылаԥшуан ихаҭа.
Джьышуа, игәышԥы ҭырсакьа,
«Синоп» икыдиҵон иԥсаҭа.
Аӡырҩыга илымҳа иадкыл,
Амҩа иқәҵо ашьцәа,
Ирхарамыз уа инарыдкыл,
Ашьауӷа нарызԥҵәа,
Аҵыхәтәажәаз дҩадыргылеит,
Идырыз зԥышәа, згәырҵҟәыл,
Наҟ-ааҟ инаивагылеит,
Аҟарулцәа еишьҭагыл.
Игәырҩоз иблақәа неиҵихит,
Дзыхҟьазеи, имоузеи вбас?
Зны дааҭгылеит, дназхәыцит,
Иажәа дналагеит абас:
«Жәибыжь рзы сыҟан Урыстәыла,
Ацәқәырԥа сала ԥхьаҟа сцон.
Аԥсны аменшевик сиҿагылан,
Сыфрангь аҳәа ныҟәысцон.
Асовет азы сара сгылон,
Сшьацқьа сыхәра иаҿашәын…
Ихәашьуп, шәҳәеит уажә исылоу,
Схы ахькыдмыз снашәырԥшын.
Исҭахуп имӡакәа ишәасҳәарц,
Са ссолдаҭын, сеибашьҩын.
Исылшоит сшьа инхазгьы касҭәарц,
Цәыкәбарк нмыжькәа – иара азын!..»
Барцыц Басиаҭ, – аԥсуа нхаҩы,
Уи аԥхьагылаҩ, акруҩы,
Ажәеиԥшь раԥхьа алабашьа здыркыз,
Агәыла-азла ирышьҭаз, ирызгәыкыз,
Асас рышьҭа згәашә иҭгаз,
«Бзиала уаабеит» – зашҭа иҭаз,
Унеишь-уааишь ҳәа зарҳәоз, иргәаԥхоз,
Ацәгьа-абзиа рҿы зыгәра ргоз,
Ауаа андырӡуаз даҿашәан иаргьы,
Ихы-игәы иҭамыз дақәшәеит уеизгьы.
Харас идыркылоз, ирҭоз хҭынҟьас,
Уажәада аӡбахә имаҳацт зынӡас…
Арахь жәлар раӷа ҳәа ахьӡ ихуп,
Иԥсҭазаара драшеит, игәы хәуп,
Аҭырџьман ила дҵаауеит иус зыӡбо,
Иҽырхықәымҵа, дубеиа ихы бо:
– Ишәеиҳәоз, Нестор даныҟаз шәа шәҿы,
Усҟан иҿаԥхьа иурхәмарт уҽы?..
– Иҳаиҳәоз? Абзиа: шәынха, шәынҵы,
Намысла шәыҟаз, шәыԥсы ҭанаҵы…
– Уи ԥсажәоуп, аҭаҳмада ахҭыԥшша… –
Азал аҭуан арҵысуан ихԥша.
– Сзыхшәырҟьозеи, баба, сбызшәам сыҿшәам.
Нхароуп исылоу, аҽак сгәы иҭам.
Счеиџьыка хәыҷы снапы ианҵа,
Асас-ацәас сырԥылон сразӡа.
Исхашҭыз, исҳәарц акәын аԥхьан:
Аҳәынҭқар сыҩны дгылахьан, дтәахьан…
– Убри ауп узыхҟьазгьы, иуасҳәоит имӡа,
Ҳара ҳҿы уцәажәоит уҽыргаӡа.
Уи уахь дзымҩахыжәгаз дыруп, еилкаауп,
Ҳашәшьуан аҽнышьыбжьон… – Абас ихәцәа ҵкаауп.
«Абри смаҳакәа ауаа шыԥсуаз сыԥсыр,
Сҵәуара иақәиҭымхоз суа-сдыр,
Уи даагәаӷьуа ҳаҟазма, сасны даҳҭан,
Иаҳтәышьҭрамыз ак ҳадыжәгалт, шәнеилатәан…»
Урҭ мцла ишеибаркыз аргама ибеит,
Игәы ҭаҽылан, деизҟәыҿы иҭыԥаҿ длатәеит,
Ҭышшарак дама ицон, дымҵарс,
Иҭаацәа ҵаауеит: «Иҟоузеи анс, арс?..»
Амшын гәрымшәрымуеит, иҭынчым аԥшаҳәа,
Азқәа зегь рӷӷаны ишьҭоуп, еилҳәа,
Аҟәара лаӷырӡышоит, ашәы ашәҵаны,
Ахықәаҿ ҵлак гылоуп амахә ҿыблааны.
Рауф – Нестор иԥазаҵә, игәыӷырҭа,
Ауа-ақәла ирҳәон: иаб ихаҭа,
Уасил иҷкәыни иареи еиқәлацәан,
Иҟәбаҟәшәо еицын, ашкол еицҭан.
Аҟәара инықәлон, иҭалон амшын,
Ашҭаҿ ихәмаруан, акыргьы еиԥшын.
Рҩызцәа аԥсшәа рарҳәон ирызгәду,
Ҟазшьала еиқәшәон, ирықәын пату…
Ашкол ахь ишнеиуаз шьыжьык еиваҩ,
Икны иргазаап амҩан шьоук нархаҩ.
Ранацәа хазы ирымоуп иҭакны,
Идырҳәацәоит аҭаҷкәым нарҿакны.
Рауф иан дидырбазаап хараны,
Ллакыҵа ҭаҳа агәырҩа даганы,
Ԥагьарак зламыз, иҟәышыз, изыԥшныз,
Лцәа-лжьы еикәаӡҭит, закә аамҭаз илзыԥшыз?..
«О, сан, бызбоит ҳәа сыҟамызт сара абас,
Ҳзеицәхдырҟьазеи гыгшәыгҵас инҳабжьас?
Бхы гәаҭа, ара бызҭымҵыр беибганы,
Са срыцҳахоит, агәы саақәхоит сзаҵәӡаны».
Инапқәа рхахо лара лахь днаскьон, –
Еизааигәахт шуҳәо, аӡә иҟаабжь нарыхҟьон…
Али-ԥси рыбжьара, лхы нарцәганы,
Лыҷкәын иахь ҿаалҭуеит дизгәыкны:
«Умшәан, нан, с-Рауф, иакәым ак умҳәан,
Иухьша сыхьааит, ара сыҟоуп – сара уан.
Уаб дшыцқьаз удыруаз, ихарамызт акгьы,
Мышкы-зны ицәырҵышт урҭқәа зегьы…»
Лыԥсы лылшәшәа дгәыӷьны дкаҳаит ҵаҟа,
Ма ирдыруандаз ирхароу, изыхҟьа!
Илыхо, илыгәҭасуа лыԥсы ҭаҵаны,
«Ԥсуаҵас бкәаша» ҳәа ддыршәон лыхцәы данкны.
Ланхәагьы абра илацәажәон дыхҭакны,
Даарган лыҩн ашә ыҵашьыхаа иаркны.
«О, иаҳԥеиԥшзеи, ақәашьдақәа ҳара?»… –
Лыбжьы аҭӡы иалыҩны игоит џьара.
Уахык зны амҩа иқәырҵеит ахәыҷқәа,
Ицон урҭ ргәы ҵәуа, ргәы еибакуа.
Амҩа иахьықәыз аҵаа ахьҭа нарҿашәуан,
Ргәаҿы ахьаа есааира имжьыжькуан, ишәуан…
Уа ирықәшәеит рабацәа здыруаз шьоукы,
Рыжәҩа иҵак ирбон, ирыман аразҟы.
Ирааӡон ироуаз ахәыҷы нарҿыҟәшәа,
Аӡәы изырҳәон алмас, егьи – ахьҟәыршәа.
Ианыҩеидас, уа рықәра аннаӡа,
Азалымра ацәа шырҟәнызгьы дара,
Ақәыԥшра рҿықәыҳәҳә иҟан еилҟьаӡа,
Ирылшоз ҟарҵон, ирықәмызт аашьара…
Цәгьахәыцразу, ма иҟарҵозу, ирҭахы, –
Аӡәы ирабжьигеит еиҭарҳәарц рхы,
Днарыдтәал драцәажәеит агәра дырга,
Ашәҟәы неихьыршьит дук хара имга:
«… Ҳаанкылан ҳрыман, иҳақәшәеит ахгара,
Уеизгьы-уеизгьы иаадыруаз, ҳхәыҷқәан ҳара,
Шьоук цасҳәа еиқәдырҽаҽеит иназхәыц, –
Ҳшәыҳәоит ҳус шәахәаԥшырц иахьа ҿыц,
Ҳаԥсадгьыл иақәлеит, аибашьра цоит,
Афронтаҿ меигӡарахда ашьа каҭәоит.
Ҳақәлацәа уа ижәылоит, ақәԥара иаҿуп,
Урҭ рывараҿ ҳаргьы ҳгылазарц ҳҭахуп…»
Урҭ ирҩыз ашәҟәы х-кәакькны еикәарҽы,
Адрес нақәыҩны уа хыхь ацәаҿы,
Аԥошьҭа иарҭеит уи знапы ианыз,
Ԥыҭрак ашьҭахь, иқәшәеит зыхьӡала иҩыз.
Астол инықәҵа даԥхьан данахыс,
Каламла ахаҿы ианиҵеит убыс:
«Уажәгьы рыԥсы ҭоума аласбақәа, ишьтәуп,
Иаарласынгьы абри адҵа нагӡатәуп»…
Ҩажәижәибыжьтәи аԥшатлакә анасуаз,
Амҩан иамԥыхьашәаз зегь шьҭаҵо,
Ашҭа рӡыӡо ахыбра иҩнамсуаз,
Ҩнаҭацыԥхьаӡа агәырҩа ҩнаҵо.
Саншьцәа гәыразқәа – Володиа, Кәыԥса,
Маханбеи – ҟазшьала диеиԥшымызт аӡәы,
Акакь иакәзар, ажәа-мҽыӷқәак наиқәыԥса,
Лассы ухынҳәуеит ҳәа дыргеит харԥзаҵәы…
Қәрала дмаҷын урҭ рус знапы ианырҵаз,
Жәлар раӷацәа скит ҳәа дыҟан дгәырӷьаҵәа.
Имаӷра ԥхьарҵәа «иуалԥшьа» неигӡарцаз,
Уи амаҵ имуази ихы ныхҵәа…
Хҩык «анасыԥшаҩцәа» уа инеидтәалан,
Ирыӡбаз аӡыблара иналашәт хагәха.
Ажәак рхызҳәаауаз дыҟазаргь хаҭала,
Рымԥахь дықәломызт, дгылан насҭха.
Рҭаацәа кәалаауа ирышьҭан, узызҵаауадаз?
Рхаҭагьы ирыздырамызт изыхдырҟьаз.
Иахьҭаӡыз абыкәу, угәала зоуҳәодаз,
Иарбан напы хәымгоу ршьа зыблаҟьаз?
Аӡәгьы ибласаркьа цырцыруа иаркыхуп,
Егьи – ихан аҿы далаччоит иԥаҵа.
«Аӷа ишьҭа-мҭа ыҟам, иныхуп,» –
Абас ирыман аҵәы иахаҵа.
Ирбозма усҟан алахы еибазырфоз,
Мышкы-зны аиаша-былгьы ишатәхоз…
Гәнаҳала иҭәыз хара ишырзымгоз,
Ирхырҵаз ахьӡ – дара ишырзынхоз?
Ԥшьынҩажәи жәибыжьаз, – ҩажәи жәибыжь сгәалашәт,
Ҳҵеицәа адауаԥшьқәа кадды ианҭахоз.
Бзиа ишааиуаз амцаԥшь иналашәт,
Лаԥшҿаба ирбон ргәыӷрақәа шымцурахоз.
Уи акаҭа са сзацәцом сахьцалакгьы,
Сахьынеиҭаҵлак иаасԥыраҳауеит иара,
Сшьапы ахьынахьысшьлак, ари адгьыл,
Ахьаа анырызшәа иаҿуп агәынқьра.
Сылацәа неихызҩар, о, сыцәа ҭынчым,
Уаҟьан-чаҟьан бжьуп, еилыхароуп сызлоу.
Тәымџьарак сыҟахуп, ҩызагьы дсыцым,
Ԥсҭҳәа еиқәаҵәак насхалахуеит инароу.
Зных иаалырҟьан гәаҩарак сҭанагалоит,
Мҩахәасҭакгьы џьара иалдан убаӡом.
Зкырҭа мариам махә-кьаҿқәак сырхьынҳалоит,
Иџьаџьаӡа исныруеит, рыгәра згаӡом.
Ҽазных, акаҵәара сықәхуп сызхымҵуа,
Сшьапы ахьаҿаслак, исыҵҟьан ицоит,
Аҳауа иналаӡуеит сыбжьы исхылҵуа,
Мҩасҩык сылаԥш наиқәшәар, снапы насҟьоит.
Аха уаҩ дсызхьаԥшуам, саҵоуп еидарак,
Схала сакәхеит, аҩызцәа-аԥызцәа змаз.
Рыгә сыхшәама, изгази хара-бӷьара,
Иац схьаа сыцеиҩызшоз, кырӡа џьа збахьаз?
Сымҵәыжәҩақәа хнаблааит аамҭа ацара,
Аџьнышцәа сыжәлеит рыҭра иҭыппын,
Ԥсеивгарҭак – ашьхеи амшыни рыбжьара,
Аӷьал-пал бжьы сапын-шәахшәа исҿачын.
Аԥша гәааны ахышә ахь имақаруеит,
Закә хлымӡаахроузеи сызлашәаз, сыхьҭакуеит.
Ацәа салҵыр сҭахуп, сҽысҟьоит, сыгәжәажәоит,
Сымахақәа смыхәо, сыҭрысны сааԥшуеит…
Ԥшьынҩажәи жәибыжь – ҩажәи жәибыжь иашьашәалоуп,
Жәларык аҭакреи аџьамыӷәеи ахьырзыԥшу,
Жәибыжьтәи ашықәс, схәыцра иалыхәхәа иалоуп,
Ацыԥхьқәа иашьҭуаз иахьагь сгәаҵа иҭашуп.
Знымзар-зны, уи, сышьхақәа ирхаԥхома,
Амш ҵыккомашь, ашәшьыра хьшәашәа зыхьӡаз?
Урҭ аԥсҭҳәақәа ҳаргәылсны ԥхьа ҳнаскьома,
Мамзаргьы, уа ҳаанхома дгьыл-бжьахаҵас?
Сықәлан сышнеиуаз ԥшьшьала,
Ишыҟаз ах ҭыԥ анԥыҟҟала
Иаагәасҭеит ацҳа – абагьыр.
«Арсҟак иҳараку, цҳа абауба,
Абрантәи дыԥеит ҳәа Лакоба”
Зны исаҳаз саархәыцит акыр.
Аҩада абахә еиҩыххаа,
Ацаҟьа ҟәыбаса иԥыххаа
Иқәжьуп иҟәашӡа аҟәара.
Ажывҳәа атрышә иасуа,
Ирхасуа, ирыгәҭасуа, имҩасуа
«Аԥшатлакә» ықәын ара.
Урыстәылаҟа ихан уи имҩа,
Днықәылт абӷьыц маӡа има,
Аԥснытәи аревком адҵа.
Ақырҭ меншевик уи раҳазаап,
Ацҳаҿ амҩа ршәаҳазаап,
Иҩыза дицәагеит ах-ца.
Иаԥхьаҟа амҩа куп ихысуеит,
Ишьҭахьҟа амҩа куп ихысуеит,
Аҿыв-сывҳәа ахымца еивысуеит,
Ацҳаҿ абагьырқәа ирысуеит…
Ишԥеиуа итапанча иҭам уаҳа,
Иуаҭәагь ашьа алҵуеит аҵәҵәаҳәа,
Ихәуп уи иақәшәан ахы.
Абар дыркуеит шьҭа хәшәамаӡам,
Дчарҳәаҩымхои ицәырҵыр амаӡа,
Иреиӷьишьоу ижәлар ихы?
Ихәра, ихьаа имхәыцит,
Ацҳа – абагьыр дынхыҵит,
Дынҭалт аӡахьы дкаууа.
Абас иҳараку цҳа абоуба,
Иигәаӷьызеи Уасил Лакоба?!
Аҩыза, алада умԥшуа.
Дхәымкәа дҭаларгь уаҩ дыруама
Бзыԥ ахьцхырааша адыруама,
Агәы џьбара еилаххы.
Ҽыбӷашәа иаразнак дышьҭкәыцәа уа,
Ҳақьымшәа ихәра ҿыӡәӡәаауа,
Дамԥаа дагеит аӷа ихы?
Уиит уара ааԥынра алагамҭаз,
Уԥсҭазаарагь ааԥын ахаҭа.
Уи Аԥсны уанаҭеит уара ҳамҭас,
Жәлар русаз ақәԥаҩ, ахада…
Раԥхьаӡа са сныҳәаҿа анныркылоз,
(Аӡә дышәҩыкхарц дрымныҳәои зегьы!)
Уара уакәын сара сыздыркылоз,
Уара суеиԥшхарц, сгәырӷьауан саргьы.
Убла анҭаԥшра насыԥк исзаҩызан,
Лассы азҳарагь сахгәаҟуан мыцхәы.
Аха разҟ сызҭодаз уи аҩыза?!
Ма абарҭ ашәҭқәа нықәсҵап уажә угәы.
Нас иабаҟоу, Аԥсны ахи-аҵыхәеи
Ак аанмыжь, маҿа-маҿа сеимдеит.
Аха сныҟәара башан, исмыхәеит,
Исымбеит, уа узқәаҭыԥ, сымбеит.
Издыруада, адгьыл, ак сурдырыр,
Ма, аӡиас, аха уцоит уласшәа.
Издыруада, аҟармаҵыс, ма иунырыр,
Ушәаҳәоит, аха еилкаам убызшәа.
Абла аҷыц еиԥш зыжәлар ирыхӡыӡоз,
Исзеилкаауам, цәгьала уанҭадырха,
Иззы, унышәынҭра рцәа изҭанарӡыӡоз?
Шәизхәыц аԥсы ибаҩ иацәшәоз аӷа!
Иҟазҭгьы зегьы ирбо, пату ақәҵан,
Уи иаҭаауа абара зҭаххо.
Аха…
Афырхаҵа иҭынхо анышәынҭра акәӡам,
Афырхаҵа – баҟоуп иҭынхо!
1949 шықәсазы, аҵараиурҭахь схы ансырхоз, шәҟәык сашьҭаны снеит сара, усҟантәи аамҭазы апартиа Гәдоуҭатәи араионтә комитет аҿы маӡаныҟәгаҩыс аус зуаз Г. Д. Ԥлиа иҿы. Аусура анҵәамҭазы акәын, ҳаиманы аҩныҟа ҳцеит. Исҭахыз ашәҟәы – уи «СССР аҭоурых» акәын – исиҭеит, акгьы ҳнацҳаит, ҳтәаны ҳшеицәажәоз дҩагылан, ишәҟәқәа ахьықәыз шәҟәык аарылихит – ацәа ҟаԥшьӡа. Агәҭахьшәа ианын  ҳәа. Иҭыжьын 1929 шықәсазы. Аӡәы ишиасымҳәауа ала ажәа сымхны, усҟан жәлар раӷа ҳәа лахь зырҭаз иӡбахә уҳәар ҟалаӡомызт, дысзаԥхьеит апартиа аизара дуқәа руак аҿы Н. Лакоба иқәгылара сгәы ҭызшьаауаз хьаақәак аасызнарҵысит уи дзыԥхьаз. Сиҳәеит, зегьыҵәҟьа акәымзаргьы, еиҳа иҿацаз ҭыԥқәак рыхҩылаара азин сиҭарц, дақәшаҳаҭхеит. Иара убраҵәҟьа иагьхызҩылааит. Ашьҭахь еиҭазгеит. Изласгәалашәо ала, аоригинал исҭеит аҭоурыхҭҵааҩы, апрофессор Г. А. Ӡиӡариа, аԥсшәахь аиҭага сара иааныскылт, сыблокнот ианҵаны исыман. Ҽнак зны (1957 шықәса азыноуп), дысҭааит апоет-асатирик Кьыршьал Чачхалиа. Сизаԥхьеит Н. Лакоба иқәгылара ацыԥҵәаха. Сыблокнот аасымихын, иҩит експромт ҳасабла Н. Лакоба изкны ажәеинраала. Исыӡбеит уи ажәеинраалагьы еиҭазгаз ацыԥҵәахагьы аԥхьаҩ идызгаларц. Аа, иаргьы: «... абарҭқәа зегьы рнаҩсан, сажәа ахыркәшамҭазы, даҽа зҵаарак сазааҭгылар сҭахуп. Ажәлар ҳнапы ианырҵаз, ҳазхагылоу аиҳабыратә ҭыԥқәа ҳхы шырцәырацәаҳшьогьы, зегь акоуп, ҳхы амаҵ ҳара иаауратә ҳаҟоуп. Ауадаҩрақәа ҟалашт, ҳәарада, аха ҳамч зқәымхо ҳәа акгьы збом сара. Аԥышәагьы хәыҷы-хәыҷы иааиуеит, адыррагьы... Рыцҳарас иҟалаз, зны-зынла, аха уажә ҳаазқәылаз еиҳа ирццакны, иаҳзаарышьҭуа иалагеит акадрқәа. Урҭ
Қырҭтәылатәи ацентр Комитет аҿы ирыԥхьаны, усура Аԥсныҟа шәҳашьҭуеит ҳәа анрарҳәалак, рмахәарқәа ԥхьашьшьаа, рҭаҷкәымқәа раҵәаны, уи «адагәа» ҳара иҳарбап ҳәа, имақаруа рҿаархоит. Иаауеит урҭ ҳара ҳахь, аха ибызшәам-иҿшәам, дырралагьы оумак еиҩцам, аԥышәа акәзаргьы ирымаӡам. Нас ирыхьуазеи урҭ ҳара ҳҿы? Рхы шаҟәақәа ацаҟьаш инадыԥҽҽыла еизҟьа инкаҳауеит. Акзаҵәык ауп усҟан Лакоба изынхаз, уаҳа акгьы. Рыхәдацәақәа иаанкыланы, Егры инырганы, ацыгә ԥсқәа реиԥш наҟ инкаиршәуеит.
Қарҭынтә иаҳзаарышьҭуа рахьтә иҟахуп даҽа категориак иаҵанакуа усзуҩцәақәакгьы, ишакәзаалак, рхы ржьоу, ҳара ҳаржьарц иаҿу сыздырам, аха Лакоба ҳаинышәароуп, ҳбызшәа еибакыроуп, аус ицаауроуп ҳәа зҳәауа. Аха урҭгьы мызқәак роуп акәымзар, рхы ахьыргара рзымдыруа, акгьы иаԥсамкәа, ипалҳаҭха иааҳампыҵахоит. Нас ишԥа? Асааџьқәеи ауарҳалқәеи рыла ихҟьоу акабинеҭқәа урыҩнатәаны аусқәа ҟалоц удыруазар, иразҟымзи? Иахьатәи ҳаамҭазы ақыҭаҿы унеироуп, аҟьҵәырагьы улагылароуп, ауаа урацәажәароуп, анхамҩа ашьақәыргылараҿы, акультура ашьҭыхраҿы ацхыраара руҭароуп, аха изла? Ма рбызшәа еибакуа иҟандаз, иҳабыргызеи! Шәара инашәышьҭуа, аԥсшәа ахьырзымдыруа азы акгьы ҳҳәарым, ма аурысшәа рдыруандаз, иҟалаз уи ауп, изызнеиуагьы урҭ рбызшәа раҳауам, ҿаҳаи-дагәеи реиԥш иааидхалоит. Урыцхраа шәҳәахуеит, убрыгьы мап ацәаҳамкит. Ҭырџьманцәақәак сыԥшаан ирыдысҵеит, аха урҭгьы рхатә усқәа рымами? Насгьы ҟыжә-быжәк абызшәа здыруа дузрыдҵом, ишԥаҟаҳҵо аҷыдатә ҵараиурҭа рзааҳмыртуазар? Усҟан иҟаиҵахуазеи Лакоба? Иаҳзааиз «асасцәа» рыхәдацәақәа иаанкыланы Егры инырганы иноуижьҭуеит.
Аҭыԥаны иҳаланхо агырцәа, ақырҭцәа акгьы иахаҳбаауам, анцәа ибоит, инхоит-инҵуеит, маҵуралагьы игәыгәҭажьӡам, аԥсуаа аинтернационалисттә цәаҩа ирылоу абри алагьы ауаҩы ибоит. Амала, абраҟагьы даҽа уск ҟаланы иҟоуп, шьоукы-шьоукы Қарҭынтә ирзаауа «рашьцәа бзиахәқәа» имҩахырҟьоит, аӡәы-ҩыџьагьы рыхшыҩ аҭыԥ аҿы инеиратәы ҳрызныҟәахьеит, акгьы иабжьом акәымзар... Иҟаҵатәым абри аҩыза, шәырԥырхагамхан ҳәа раҳҳәауеит, аха изаҳауада? Изааӡарызеи, ари иаанаго амца алахәмарра ауп. Ари мышкы-зны аҵыхәтәа иҵәуатәха иҟалар алшоит.
Аԥсны Асовет мчра анышьақәгыла, раԥхьатәи амшқәа раан, Краснодартәи атәыла ҿацә аҟынтәи иаҳзаарышьҭуан «аполитикатә усзуҩцәа», аха урҭ ишахәҭаз аус рызуамызт, избан акәзар ирыздыруамызт Аԥсны аҭоурых, иақәымшәеит ҳадгьыл иқәынхо амилаҭ рацәа рымаҵ аушьа. Ирыцәтәымын аԥсуа жәлар рқьабзқәа, рҵасқәа, рҟазшьа аҷыдарақәа.
Ажәакала, аурыс иаршьна ара ианымаалеит. Абарҭқәа идмырманшәалазт, ари ҳазмыхәо усзаап рҳәан, рхы дырны иқәҵны ицеит, аҟәышра аадырԥшит.
Аԥсны ихәыҷныршьалар, иатәарымбар ҟалом, избанзар уи ареволиуциа иашаз, ақырҭуа меншевикцәа иашәырҵаз ашәы ашәыхны, ианаалоз ацәацәҩыча зышәҵаны амҩа ҿыц ианылаз, зхы иақәиҭхаз республикоуп. Зинлагьы Асовет республикақәа зегьы ираҟароуп, ус ауп ишырдыруа нҭыҵ-ааҭыҵгьы, аха шьоукы-шьоукы ашкәакәа еиқәаҵәоуп ҳәа, алакаршьышь еиԥш, иҳадхалеит акәымзар.
Ҳажәлар иахьа ироуз ахақәиҭра «ҽаанбзиала» ҳәа инаганы аӡәгьы раҿа ианимҵаӡеит, – иреиӷьыз урҭ рҵеицәа ршьакаҭәарала ауп ишааргаз... Аԥснытәи ареспублика азинқәа рҿырҟәдаара хаир зҵам усуп, иахьа акәымзаргьы, мышкы-зны ӷәӷәала иахьхәра иҟоуп
уи амҩа иқәгылаз шьоукы-шьоукы Қырҭтәыла анапхгаҩцәа.
Аԥсны ыҟан, иҟалоит аринахысгьы, иатәазымбо ауаа лаҟәқәа рцасҳәа азы мацаразгьы!..»
Абраҟа иацаҳҵоит Кьыршьал Чачхалиа Н. Лакоба иажәа инарҩыз ажәеинраалагьы.
Дыҟан аӡәы, дыҟан аӡәы,
Дҭынчмызт, дтәомызт, дахан аҵәы,
Аменшевик диҿагылан дықәԥон,
Дашьҭан иқәихырц ихәҵәы.
Дыҟан, акагьы, дацәшәомызт,
Избанзар ауаа дыртәын,
Урҭ рдура идуран, дхатәран,
Дахыԥомызт рҳәатәы.
Игәы иҭыхоз иҳәон, ианиҵон ашәҟәы,
Иара иакәын иҭагылаз ахҭа.
Даԥсаны икымзи аԥсҟы,
Ижәлар дрыԥхьон ԥхьаҟа!
Уажә дыҟам, дагеит аԥшаӷьы.
Иҭыԥаҿ иаԥсоу дызбом аӡәгьы...
Аха дааиуеит уаҵәы
Дырреи гәаӷьи згым бзанҵы, –
Уи агәра згоит сара, –
Ихәыдам, иҵауроу, гәҭыхас измоу зыкҿаҩра,
Избанзар атәымуаа рнапы ианԥшыло,
Иҭынхадан наскьа игыло
Иҟаларц залшом Аԥсынра!
Нестор аиҳабыра рҿы даныҟаз цхырааҩыс диман, аус ициуан Ирод Кәыҵниа ҳәа Аҭаратәи арԥыск. Нестор, сасцәақәак Гагра иааны иҟан, дырԥыларц, уахь дцарц акәын.
Ашьыжь Ирод дааиԥхьан, инап иахаз исааҭ ԥшьырқца днахәаԥшын, ус иеиҳәеит:
– Ирод, Гаграҟа цатәыс исымоуп, смашьынаныҟәцаҩы дыԥшааны илымҳа инҭшьы, асааҭ 11 рзы ҵаҟа сылбаауеит.
– Бзиоуп, Нестор ухаҵкы,! – иҳәан, ашә нкыдҵан, Ирод дындәылҵит.
Нестор ианиҳәаз аамҭазы, ҵаҟа изԥшызи иареи амашьына инҭалан, амҩа инықәлеит.
Гәдоуҭа иалсны рҿанынарха, Нестор Ирод иеиҳәеит Бармышьаа Гаграҟа дышцоз шеилыркааз, еизарак рымазаарын, дныдгыларц шизаарыцҳаз.
«Бзиоуп, Нестор, уара ишуҭаху», – инаиаҭеикит Ирод. Мҷышьҭа ацҳа инықәсын, Бармышь-қыҭа иналалт. Амашьына шнеиуаз амҩа ацәхыԥахь инымҩахыҵын, аусҳәарҭа агәашә аԥхьашәа иаанҿаст. Рҩыџьагьы еибарԥшны иааҭыҵит. Агәашә аартны, амҩахәасҭа инангылон еиԥш аан, Нестор дааҭгылан, ашҭа ауразоуроу илаԥш нахигеит. Ԥыҭрак ашьҭахь ихаҿы аарџьбараны даацәажәеит: «Ирод, ҭынха дызмам реиԥш, арҭ аҟьамсар рхысны, рашҭа ауац ықәтата ишыҟоу убоу?..»
Ирод иааицәымыӷхеит, уи идыруан абри аҩыза аусҳәарҭаҿы акәым, анхаҩы игәараҭа иадибаларгьы ишигәамԥхоз, иакәымз ацәажәара шахылҵуаз...
Убри аамҭазы, иеибарҳәаго иара иахь рҿаархеит аԥшәмацәа: асҭаршын Џьаԥшьба Мураҭ, ҿыц иеиҿыркааз аколнхара ахантәаҩы Жьиба Мирод, ақыҭаҿы ҳаҭыр зқәыз Қәҭарба Ҳанашә уҳәа. «Изаанҿасзеи, ирыхьзеишь?» – ҳәагьы ргәы инҭахәыцит дара.
– Бзиала уаабеит, Нестор! – иҳәан, инапы икырц иҽыназикит асҭаршын. Аха егьи ихаҿы ччаԥшьк ықәӡамкәа, иҽмырҵысы дгылан. Асҭаршын иааицәымыӷхан, иҿы ҭырчаа даацәажәеит: – Уеилаҳархазар ҟалап, Нестор, ухаҵкы, ҳаҭамыз, ҳаизараҿы ҳанхамҩа иазку зҵаарақәак ҳрылацәажәон, ухы ҳалаурхәындаз ҳгәахәын. Ҳанхашәа-чашәа, ҳҵасқәа уҳәа...
Нестор, уи уаҳа дмырцәажәакәа, мыцхәгьы иҽмыргәаацәакәа, ҿааиҭит: «Шәеиҿкаам, иеиҿкаам реизара сыҽсзалархәуам, угәы иалсыргьы... Уаала, уаала, Ирод», – иҳәан, дгьежьны ашыр-шырҳәа амашьынахь иҿынеихеит...
Асҭаршын дхьагәгәа данаахынҳә, раԥхьа иааиԥылаз анхаҩы, – дзымааизеи, иҟалазеи ҳәа даниазҵаа: «Шәеиҿкаам, иеиҿкаам реизара сыҽсзалархәуам, иҳәеит», – инаиаҭеикит иара.
– Ҩны-мԥсса, ҟьамсар-хтәалараа ҳәа шәеимҳәаӡеи? Ишәықәнагоит ишәзиуз!..
«Ҳм... ҟыҟ»... – ашәымҭаказы аҿаԥа ниҿалеит асҭаршын.
Аԥсны Асовет мчра анышьақәгылаҵәҟьа акәын. Лакоба иҿы, данхәыҷыз аахыс дыздыруаз, иқыҭаҿтәи Ҷыгды ҳәа Хәҭаҷ-иԥак дааит. Ҵаҟа ашә аԥхьа дшыԥшыз аниарҳәа, азин ҟаиҵан, дхалеит уи иара иахь.
– Бзиала уаабеит! – иҳәан, Нестор дҩагылан, ари ауаҩ днеиԥылеит. Аԥсшәа иаҳәаны, аҟәардә дааханы зымҩашәа днаиртәан, абӷьааҳәа ахәыҷы-аду дынразҵааит, излеиликааз ала, анцәа диқәныҳәаны дыҟоуп, анхараҿгьы хар имамзаап... Аҭааҩ аиҳабы иеиҳәеит анхара ҿыц ргәы шыҭнагаз, ԥыхьа изхырбаауаз адгьылқәа рҿы анхара-анҵыра ишақәиҭхаз, аха макьаназы аӷьычцәа ишдыргәамҵуа уҳәа ртәы.
– Иҳаӡар, урҭгьы рҭыԥ иқәаҳҵоит... – игәы ааибакны даацәажәеит Нестор. Ԥыҭраамҭактәи рҿымҭра ашьҭахь, «узыргәамҵуазеи, уаазгазеи, сара сахь» ҳәа даниазҵаа: – Нестор ухаҵкы, ҳабригадир Сауеи инаиркны ҳасҭаршын Дыгә иҿынӡа – зегьы атапанча ныҟәыргоит, аиҳабыра классқәа рҿы итәоу ашколхәыҷқәагьы акака рыҟәнуп. Араион аҿы ироуҳәар, саргьы тапанчак сырҭон. Ацәгьа, абзиа... Ауаҩы дзықәшәо иалудыраауазеи? – ихы-иҿы гәыбзыӷӡа Нестор днеизыԥшит иара.
Нестор ари ииҳәаз ааџьеишьан, «ҳа-ҳа» ҳәа, икьатеиах ԥҵәо дааччеит: – Хьанчажәи, Самсони ирасҳәар тапанчак ԥшааны иурҭап, аха агәгьы урҭома, – инаиаҭеикит уи Нестор.
Ҽнак зны Нестор ақалақь аҿы имашьына дақәтәаны дышнеиуаз, амҩа азааигәа иҟаз дәқьанк аԥхьа иааникылт. Амашьынаныҟәцаҩ иааџьеишьеит, избанзар, ицәҩажәӡа иҟаз ашә инылаҵәо аӡымҟатар ҭатәан. Нестор амашьына иҽынҭырҳәҳәаны, ахышә аԥхьашәа игылаз адәқьанхьча иахь инапы наиҟьеит, «арахь уааи» ҳәа аанарго. Егьи ҟылԥ-ҟылԥҳәа, иеиқәа ашьапқәа бааӡажжыраӡа дааин, дхырхәаны Нестор аԥсшәа наиеиҳәеит.
«Нышьк ааухәар цәгьамызт, умбааӡарц азы, ас ԥсышьа уаҩы ибахьоума. Абзиараз! Уца», – инаидиҵеит имашьынаныҟәцаҩы. Адәқьанхьча аҳампал ихәлахазшәа дыззаӡа, инаидҵыз амашьына дазԥшуа дгылан ҳамҭакы. «Убааӡама?..» – иҳәан, аҟырҟырҳәа дааччеит амҩа ацәхыԥ иқәланы инеиуаз мҩасҩыкгьы.
Избаз, иахааныз ирҳәауа саҳаит, адырҩаҽныҵәҟьа адәқьан аԥхьа аӡы иҭатәаз ҭарбаны, хаҳәла ичаԥаны амҩа ҟаҵан ҳәа...
Ҩажәижәабатәи ашықәсқәа раан акәын, Нестор, Чам-иԥа Дарафеи ҳәа, иуак Гагра дынхон, аҵарагьы иман, занааҭлагьы дхәыдамызт, аха маҵурада дынханы дыҟан, знык-ҩынтә раҟарагьы аисполком аҿы днеихьан, араикомгьы ишә ҵирхаахьан, аха лҵшәа ҳәа амамызт, игәы анԥҵәаӡа инықәыршәны Аҟәа, Нестор иҿы дааит. Иеиҳәеит маҵурада дшынхаз, илшо уск дахагылазар, ихәарҭоу акы ҟаиҵарц шилшоз, насгьы ихәыҷы-иҳас аныҟәгатәқәа шимоу, хашәала ҳәа акгьы шимам...
– Уажәраанӡа аус шԥаумуеи, ирықәшәазеи аҭыԥантәи анапхгаҩцәа? – иҳәеит Нестор, илахь еимарџыхә уи илакҭа дынҭаԥшуа, аха анс-арс ҳәа акгьы дақәимыргәыӷит. Данынаскьеигоз, уаҵәашьҭахь убра сҟалоит асааҭ жәаҩа рзы, аколоннада аԥхьа унеи ҳәа иеиҳәеит. Аҿҳәара ииҭаз аҽны, сааҭкгьы иахымгакәа, днеит Дарафеи аколоннада аԥхьа аанҿасырҭа иҟаз аҿы. Еиԥхыҟәҟәа игылоуп Гагра аиҳабыра иеиуаз аӡә дагымкәа. Дарафеи аԥсшәа нараҳәаны днарывсын, ашьапы амра ақәыҷҷа рнаҩсан игылаз аџь-ҵла ааигәарашәа даагылт...
Дук хара имгакәа Нестор ианиҳәаз аамҭа иақәыршәаны дааит. Дзықәтәаз амашьына амҩа ацәхыԥ
аҿы иаанҿасын, дааҭыҵит. Абӷьааҳәа инеиԥылт. Аха иара лаԥшыла иааимданы, шәара «амӡанрақәа» иҳәарашәа, днарывсын, днеин инапқәа рџаџаны Дарафеи даагәыдикылт.
– Иҟоузеи, Дарафеи, аҩны ахәыҷы-аду шәышԥаҟоу, уанаџьалбахт, унықәлар, жәабжьқәакгьы насоумҳәарыз... – ҿыц дибазшәа иҭынха дилаҵәаны аԥсшәа иеиҳәон Нестор. Нас дааҳәын, ишьхынԥсылан изыԥшны игылаз «ахылаԥшцәа», рнапқәа рымхуа аԥсшәа нареиҳәеит.
– Шәаала, ҳцап шьҭа ҳус ахь, – иҳәан, раԥхьа дгыланы иҿынеихеит, имашьына ԥшьаала ирышьҭалан инеиуан... «Риҵа» ҳәа аԥсшьарҭа ҿыц аадыртуан, убрахь акәын урҭ уажәы рхы ахьхаз...
Ирҳәон мчыбжьыкгьы иахымгакәа Дарафеи амаҵура ирҭеит ҳәа. Аԥсшьарҭа «Гагрыԥшь» диреқторс дарҭазаап!..
Нестор мызк аҟара ҵуан Аԥсны дыҟамижьҭеи. Москвантә дааит Қарҭ, Қарҭынтә – Аҟәаҟа. Усҟан адәыӷба Кьалашәырынӡа акәын иахьҩеиуаз. Имашьынаныҟәцаҩ астанциа ааигәараҵәҟьа уахьаамҩахыҵуа ашҭа акьыԥшь аҿы дыԥшны дгылан, ииасуаз зегьы, уи имашьына рылаԥш надхалон – «Мерседес», усҟан Аҟәа уи аҩыза аӡәгьы имаӡамызт, иаргьы сыжәбомашь аҳәарашәа, еиқәара-еишәараха, «абла» гәыӷрақәа шаԥ-шаԥуа аперрон ахь инаԥшуан. Нестори уи ицыз Аԥсны агәабзиарахьчара анарком Вианор Ачбеи, алҩа ахылбб иаанҿасыз адәыӷба иааҭыҵны, ишиашаз амашьынахь рҿаархеит. Давлеҭ днарԥылан, рымаҭәақәа иркыз рымхны амашьына аԥхьатәи атәарҭахь инҭеиҵеит. Дара неин ашьҭахьтәи
ашә аартны уахь инҭалеит. Нестор амашьынаҿы аԥхьа атәара бзиа ибаӡомызт. Амашьына ԥшьаала аҿынанахеит.
Нестор ихы ашә икылакны аԥшаҳәахьы дыԥшуан, «уаанҿаси», иҳәан, иааникылт ашәымҭаказы амашьына.
– Ус шәлеила, аԥшаҳәа снықәԥшышт, сыҟамижьҭеи крааҵуеит...
Нестор аԥшаҳәа даваланы дцон, амашьынагьы иара изԥшны амҩа нанагӡон. Нестор дышнеиуаз, зшьапы ыҵҟааны ихәхәаӡа ишьҭаз ҵлак днахагылт, ҿыц ишԥҟаз ҩашьомызт, аҿаҟәарсҭақәа анӷӷала, гәаныла, «аа-ҳи-ҳи» – иҳәан, инапы ихы инадикылт. Уи анаҩс даҽакгьы днахагылт, убраҟагьы дааҭгылан дназԥшит, ахьшәҭҳәа амашьынахь иҿынеихеит...
– Иҟалазеи, Нестор, ухы унапы задукылоз, акы угәы иалоушәа збоит? – дҵааит ицыз анарком.
– Дысҵәуон, ани...
– Ани?
– Мышьа Ҷагәаз-иԥа...
– Аҵлақәа ыҵҟааны икажьуп, ҵлакы даԥсаӡам... Арҭ уаарԥыршәар, Аԥсны иалгоит. Уццакы... – инаидиҵеит аныҟәцаҩы...
Ашьҭахь Давлеҭ излеиҳәаз ала, адгьылқәаарыхра анаркоми Ақалақь совет аусзуҩцәеи ргәырҽаниҵеит, аиаҵәара анхамҩа аҟәша аиҳабы дамихит...
Едраҭ, Нестор игәыла, ҷыдала иан Шьахәснагьы длуан. Дааит ҽнак зны Аҟәанӡа, аамҭа ҿыц аан, еиҩҟьҟьа-еиҩҵәҵәа ирго маҵурак иаргьы иоурц азы. Нестор дахьтәаз аусҳәарҭаҿы даннеи, иара акы
днацҳарц аҩныҟа дцан, дыҟамызт, аҩны сиқәшәар еиҳагьы еиӷьми иҳәан, амшын аҿықә ахь амҩа ианыршәланы иҿынеихеит. Ус дышнеиуаз ақалақь нагӡком аԥхьа иҟаз апарк дынҭанагалеит, ауаа еизаны иҟан. Амшын-уаа еиҳа ирацәан, ргәышԥқәа рҿы ркьаҿқәа ирылԥшуаз рмаика еилыӷраақәа улаԥш хыркуан, рхылԥа еиқәаҵәа-ҟьаҟьақәа рлентақәа рыжәҩахырқәа ирықәхәмаруаз... Едраҭ еиҳарак илаԥш иҵашәаз аоркестр адирижиор иоуп. Илабҷашь кны агәҭа дгылан, ианааирҵыслак, аԥхьарца инаркны, «альти аконтробаси» рҟынӡа рыбжьы еинаала ишәаҳәон, аӡәгьы «агәаԥ-агәаԥ» ҳәа адаул дасуа аганахьшәа дгылан...
– Рацәа дҟазоуп убо!, – даацәажәеит дычхьыԥӡа ивараҿы игылаз иахь. Уи ахаан димбацызт, дагьиздыруамызт.
– Ҳм... дарбану? – дааҟрымҿрымит егьи.
– Алабҷашь зку.
– «Ҳыҳ»... Заҟа иоуазеишь? – дӡыӷәӡа «игәыла» днеизыԥшит.
– «Заҟа?!. – иааџьеишьеит. Ижәҩахырқәа ааирҵысын дааҟрымҿрымит:
– Ԥшьышәҟа иоуазар ҟалап.
– Дымкьаҭеи, уара?!
Едраҭ Лакоба иҩны ашә днылагылаанӡа, апарк аҿынтә иааҩуаз амузыкабжьы илымҳа иҭаҩуан. Агәалаҟара бзиа иманы, дышнеиз еиԥш, иблақәа ихаччо, Нестор иҩны ашә дынхыҵит. Сариа диԥылан, азал аҿы днаганы дналыртәеит, «иеиҿкаашьақәа» митәык илгәамԥхеит, аха уи заҵа илнылмырԥшрыз, – «уажәыҵәҟьа дааиуеит аԥшәмагьы»...
– Шьахәуп, быххь згеит!.. – ихы-иҿы гәыбзыӷӡа иналаҭеикит иара.
Зыԥсы ааиҭазкырц зхы нықәызҵаз Несторгьы дааҩнашылеит. Рхәы лырхиан, аԥшәмаԥҳәыс, рнапқәа ӡык нарықәҭәаны инатәеит.
Бжачан инеихьан еиԥш ааноуп, Едраҭ «игәалақәа» анцәыригаз, иан Шьахәсна ааигәа дшибоз, ҽнак аҟарагьы дышлыцхрааз, илаԥш шылху, дышгәыгәҭаимыжьуа уҳәа «алагалажәақәа» ԥыҭк аныҟаиҵа ашьҭахь, игәҭыхагьы аацәыригеит, уи ииҭахыз уадаҩрак аланы ҳәа иҟамызт, инаало, ишьашәалоу маҵурак даҳәон.
– Иузаҳаԥшаарызеи, Едраҭ, аӡы ықәыршаны иҟоуп ҳәа уасҳәар ииашам, аха имариангьы иуԥыхьашәом амаҵура...
– Ҟоҳ, изакәызеи иара?! – иааџьеишьеит асас.
– Дасу дызмароу дахаргылатәуп... – иааԥҟаԥиҵәан инациҵеит, – азаанаҭҳәагьы ак ыҟами?..
– Азанааҭ?.. – дхәыцуан Едраҭ. Уи ажәа иаҳаз уажәада илымҳа ишҭамсыцызгьы.
– Уара умч зықәхап зугәахәуазеи, Едраҭ? – иблақәа агызмалра хыҳәҳәыла исас днеизыԥшит Нестор.
– Абна сшаауаз, апарк аҿы иасны амузыка адырҳәон, алабҷашь кны аӡә раԥхьа дгылан...
– Алабҷашь?
– Аиеи алабҷашь... – даагәырӷьеит Едраҭ... – маҵура бзиан, џьабаа дук амамкәа... алабарҵысра злымшода? Нестор дыччар дзымччо, дҵәуар дзымҵәуо лаԥш ҵарыла исас илакҭа дынҭаԥшит.
Убри аамҭазы, «ари ииҳәауа баҳауоу», иҳәарашәа, аҩы знаҳауаз иԥҳәыс лахь днаԥшын: «Баша алабарҵысра акәзар имариан, Едраҭ, аха уи адагьы иаҭаху рацәоуп. Сара уажә уи закәу, иаҵанакуа уасҳәоит
ҳәа салагар...» – «иузеилкаауам» изымҳәеит, егьа умҳәан дгәылоуп, насгьы деиҳабуп.
– Иаҳҳәеит ҳәа... – иҿы хькәыжӡа Нестор днеизыԥшит иара.
– Иҟоу уасҳәап, Едраҭ, ауаҩы иидыруа даҿызар бзиоуп...
– Ҳм... ибзиами, ишԥабзиам...
– Алабҷашь ахаҭыԥан аҽага еиҳа еиӷьу џьысшьоит. Саргьы сан лҿы санҩеиуа, ауҭраҿ зны-зынла иаашьҭысшьуеит.
– Ҟоҳ, уи азын ара саауазма? – иааицәымыӷхеит Едраҭ...
– Уахьааз цәгьара аланы избом, ҳаибабеит, ҳаицәажәеит... Иухашҭыз агәаларшәара азынгьы зынӡа ишьахәми!..
– Иухашҭыз?.. – ихы-иҿы ԥшьарқцаӡа дҩагылт Едраҭ.
Ари ажәабжь хынҩажәатәи ашықәсқәа раан Аԥсны Аҳәынҭқарратә архив аиҳабы аҵарауаҩ Тулумџьиан иҳәауаны исаҳаит. Акы ацым, акы агжьым, ишсаҳаҵәҟьаз ианҵоуп. «Сара, – иҳәоит иара, – Ешыра ақыҭан сынхон, жәиԥшь шықәса анысхыҵуаз акомҿарра салалеит, аколнхара аиҿкаара анааԥшьыргоз акәын, аҳәса ахацәа ҳрылагыла, ҳара ҳахьынхоз кыӡӷрашәа иҟан, аказен мҩа ҳаҵсны ицон, аҷыгә-ҷыгәҳәа ҳҽагақәа мҩанҵо арашәара ҳшаҿыз, машьыналасык ҳаҵаҟаҵәҟьа иаанҿасын, дааҭыҵит уаҩ кьаҿк, аха ижәҩахырқәа ԥҽаҽаӡа, ихылԥа ааихыхны дынхырхәан, ибжьы
ҩеиҵыхны, «бзиа жәуит» ҳәа аԥсшәа наиҳәан, ҳара ҳахь иҿааихеит. «Нестор иоуп, Нестор!..» – рҳәан, аиҳабацәа неиԥылеит. Сара усҟан ада дсымбацызт, аха аиҳабацәа дрымдыруази, игәырӷьаҵәа инеиԥылеит. Краамҭагьы ихачачаӡа ҳаплантациа агәҭа ааиҩызшоз амжәаҵаҟа игыланы еицәажәон. Зныкыршәа: «Ариан, шәымазар, ариан, сгәы шабашәа сыҟоуп, изжәыр цәгьамызт», – иҳәеит иара. Дахыхәмаршәа иҳәауазу, аӡба дакыҵәҟьозу рзымдыруа инеиҿаԥшит аԥшәмацәа. Абригадир Арменаки саб иашьа Карапети: – «Ариан шԥаҳамам, Нестор ухаҵкы, уажәыҵәҟьа!» – рҳәан, аҟәбар иҭаны ашәшьыра аҵаҟа игылаз аарган, акәапеи инҭаҭәаны инаидыргалеит. Даҵашьшь пату акәҵаны ижәит иара. Акәапеи наҟ идыркуа, иқьышә ачча ықәыхх: «Анцәа иишаз арыжәтә, агьама шаҟа ибзиоузеи», – иҳәеит.
Аԥсшәа раҳәаны данындәықәлоз, абригадир иахь ихы наирхан, даацәажәеит: «Шәусушьа бзиоуп, шәыҟаҵамҭа збоит, аха имцурашахар ҳәа сшәоит...»
– Избан, Нестор, ухаҵкы?
– Аԥшаҳәа иазааигәоуп, икаӡӷыроуп, амшцәгьа ҟалар, иҵысны идәықәлар ауеит...
Уаҳа акгьы ахымҳәаакәа, имашьына дынҭаланы дцеит. Ҳҭаҭын знырашәа ирашәаны ҳаалгоны, уахык зны амш еиласын, ақәа кыдыбганы иауит. Адырҩаҽны адгьыл абжарак ҳәазаны, аҟәара инықәҳаит, зышьаҭа ҳкыз аарыхра, Нестор ишиҳәаз еиԥш, имцурашаха иааҳампыҵахеит. Убри ашьҭахь саби ҳабригадири Нестор Аҟәа еизарак аҿы дырбан, иҟалаз атәы иарҳәеит... «Анцәа иуҵеиҳәазшәа, иуҳәаз ишԥақәшәеи, иабоудыр, Нестор?», – анырҳәа, иара ус нараҭеикит: «Нцәас иҟоу аԥсабароуп, атәы удыруазароуп, шәара шәаалаган, шәыплантациа акәша-мыкәша ҵлазаҵәыкгьы нмыжькәа ихышәшьааит, адгьыл еибаркны
измоу ашәаԥыџьаԥ рдац-ԥашәқәа роуп... Аерманцәа ахьынхо, шәгәы иалымсааит, ашәаԥыџьаԥ хыршьаауеит, ерманыки ҵла-шьапыки еидгылоуп. Исзеилкаауам сара, урҭ аҵлақәа изырчычаз?» – иҳәеит иара.
Қырҭтәылатәи ССР Ушосдор аиҳабы Кирил, амҩақәа рҭагылазаашьа гәеиҭарц азы, акомиссиа иманы Аԥсныҟа дааит. Амҩақәа митәык хьаас ирымаӡамызт, Н. Лакоба «ҵәык» неихьырҳәарц азоуп, еиҳаракгьы уи зыҟарҵоз. Хабурзаниа Кирил маҷк дцыркьуан, илаба ԥагәа ааиҵшьуа Аҟәа аиҳабыра рҿы днеины рлымҳа инҭишьит, раара мзызс иамазгьы нареиҳәеит. Абласаркьа ихаҭа уи дшазҿлымҳау, Аду даараны дшыҟоу, амҩақәа бжьысны ибар, игәы шинархьуа уҳәа иидыруа акы агимыжьит, дкакеит. Араионқәа рахь излацашаз атранспорт азы еиҵадмырхеит, аҭыԥанқәа рҿы ирҭаххозар ҳәа аҽқәагьы кәадырны имазеины инадыргылт, ирыцныҟәашазгьы аӡәы-ҩыџьа ргәырҽанырҵеит. Рмашьынақәа иларықәтәан, рҽеиҩшаны араионқәа рахь ицеит. Зегь раԥхьаӡагьы Шәачеи Аҟәеи ирыбжьгаз аказен мҩа, ақыҭақәа еимаздоз амҩақәа, агәарабжьарақәа уҳәа, шамахамзар, зегьы гәарҭеит. Ишьақәдыргылеит амҩақәа ирыгыз-ирыбзаз. Ацҳақәа ахьхымызгьы иҿаҿаӡа инаганы ашәҟәы ианырҵеит.
Аҟәа аиҳабыра рыҩнаҿы изыхәҭаз ауаа еизырган, иалацәажәон. Лакоба ихаҭагьы уи аизара далатәан. Имҩаԥгаз агәаҭара ишьақәнаргылаз агха-ԥхақәа иаазыркьаҿны Хабурзаниа идирдырит. Амҩақәа, шамахамзар, игәыгәҭаханы ишыҟоу, ҵшәаареи
ҭыжаареи шрыгым, џьара-џьара амашьынақәа ракәым, аҽы уардынқәаҵәҟьа шызмиасуа уҳәа дызламцәажәаз ҳәа иҟоузеи?! Аиҳабы иаҳҳәахьеит, аха иаҳауам. Амҩақәа хаҳәла ичаԥаны, иахьауа акаҭран ықәырҭәаны иҟаҵатәуп. Асас-ацәас ирнысуа ас ирбар ԥхашьароуп...
Нестор ари «иаҳауам» ҳәа ахьиҳәаз акәу, ирӷыӷкны дахьалацәажәоз акәу, игәы иааҵаххны дҩаҵҟьан, наиқәҿиҭит: «Аҩыза Хабурзаниа, ҳамҩақәа иагьа иҳаршшаргьы, уара узымцыркьуа иаҳзыҟаҵом, иаҳзыҟаҵаҵәҟьом ҵабыргны».
Аԥсны аменшевикцәа рхаан, егьырҭ ауездқәа рҿы еиԥш, Очамчырагьы аӷьычра ҵысны иҟан, еиҳабыеиҵбы иадрымгалаз ҳәа ӡәыр дыҟоума, аха хәарҭажәла амамызт. Очамчыра аменшевикцәа рмилициа аиҳабы Ԥаӷәаа, еиқәныхла еибыҭаз астражқәа иманы, ақыҭақәа дрылан, аха уаҳа умԥсуандаз лҵшәа анаиурыз, иаашар, ана-ара аҳәҳәабжьқәа уаҳауан: аӡәы, дзықәгәыӷуаз ижәзаҵә ааҭыганы иргеит, егьи – ицәаӷәацә, ахԥатәи, иҽыҭоуӷан уҳәа. Акәытҵарақәа? Мап, мап... уиҵәҟьа рхы ирзаҭәашьомызт. Изларҳәауала, уаҳа ԥсыхәа аныҟамлаӡа, иеизарц рыӡбеит, абжьуаа русқәа-рҳәысқәа ахьеилдыргоз Мықә ақыҭаҿы. Игыланы ицәажәеит анхацәа, ацәыӡ змаз, измамыз – еилых ҳәа ҟамҵакәа. Аиҳабыра рмилициа акгьы шырмыхәоз рбон, дара акгьы рымчмызт, излаанкылатәузеи, мҩас иамоузеи? – раԥхьа азҵаара ықәгылон, аҭак аӡәгьы изыҟаҵомызт.
Убри аизара иалахәыз, усҟантәи аамҭазы нҭыҵ-ааҭыҵ еицырдыруаз арҵаҩы Симон Петра-иԥа ираб-жьигеит аиҳабыра рҿаԥхьа аҳәара ҟарҵарц, Нестор Лакоба дахьыҟазаалакгьы дыԥшааны Очамчыра амилициа дахадыргыларц азы. Зыхьӡ рҳәаз дыззым-дыруаз усгьы дрыздыруамызт, аха иҭыӡшәақәа заҳахьаз иааџьаршьеит, уи ҟалашьас иамоузеи, арҭи иареи еиӷацәоуп, раӷа ари еиԥш аҭакԥхықәра змоу аус инапы ианырҵауама?.. – абас зҵаара шәкы...
– Уаҳа ԥсыхәа ыҟам, шәца аиҳабыра рҿы аҳәара ҟашәҵа... – иааԥҟаԥиҵәеит Симон Петра-иԥа. Иара убраҵәҟьа аделегациа алырхит, абжьуаа рҿы еицырдыруаз Иақәыԥ Аҭарба, Бигәаа Нестор, Ашәы Ҳабыџь уҳәа назлаз, иааит инықәыршәны Аҟәа... Ирҳәаз иахаҵгылт, иҵаауа рҿаархазар, алаламбатә... Нестор аменшевикцәа дҭакны дрымазаап... Инахәыц-аахәыцын, абарҭ реиԥш ауаа хатәрақәа анаҳзаа мап рцәукыр зынӡа иаҳҟәаҳаҭхоит рҳәазар акәхап, иазыразхеит, аҳәара иҟарҵаз, Лакобагьы дзакәыз урҭ ирзымдыруа иҟамызт, ҳнапаҿы даагап рҳәоу, ак рыӡбеит аменшевик еиҳабыра.
Дук хара имгакәа абахҭа дааҭрыжьын, иԥхьаны днаргеит, Џьандиери ҳәа иҟаз аменшевикцәа рмилициа аиҳабы ишҟа. Иарҳәеит иааԥҵәаны дызнарыԥхьаз, инапы ианырҵарц ирҭаху атәы.
Ражәа ҩбамтәкәа дназыразхеит, аха аҽы санақәшәыртәа, аӷәра сшәыркыроуп ҳәа реиҳәеит...
Ари заҳаз иаарцәымыӷхеит, ирҳәо рҿамшәо инеизыԥшит. «Ианаҭаху ҳуԥхьоит, уца», – рҳәан, дноурыжьит. Нестор Аҟәа данаа иҩызцәагьы рлымҳа инҭишьит, аиҳабыреи иареи иеибырҳәаз «игәаӷьны
ургар, ҳусқәа рзы ибзиан, ауаа реидкылараҿы ҳхы иаҳархәон», – иаразнак абас еиԥш алкаага ҟарҵеит урҭ.
Мчыбжьык ааҵуаны еиԥш аан, Нестор аменшевикцәа реиҳабыраҿ днарԥхьан Очамчыра амилициа дахадыргылеит. Гәдоуҭа, Очамчыра, Самырзаҟан уҳәа изыхәҭаз, иақәнагоуп ҳәа ииԥхьаӡоз ауаа еидикылт – ҩажәихәҩык рҿынӡа рхыԥхьаӡара наӡон... Убри аамҭазы Мықә ақыҭаҿы абжьуаа реизара ҟарҵарц рыдиҵан, еизеит. Ҩажәихәҩык аҽцәа абџьарла еиқәныхла иаакылст ашҭаҿы, ауаа еизаны иахьыҟаз. Ианаарылагыла, уи заа иҭҵааны имазар акәхарын, «уара уалҵ, иабџьар иҟәнышәх, уара уалҵ, иабџьар иҟәышәх» ҳәа жәахаҩык ауаа ирбаандаҩитәит убри аҽны. Ҽмырҳаҽырдагәа ҟарҵон акәымзар, аӷьычцәа рзымдыруа иҟазма уаанӡатәи аначальникцәа...
Абаандаҩцәа раԥцаны рҿынархон еиԥш аан, ҭауадк дԥаԥашо дахьгылаз ҿааиҭит: «Уара, абри иоума, дкьаҿӷәаӷәаӡа, сызеимсык кәымжәыс изхарым, ҳара ҳҿы иааны аӷьычра ааныскылоит ҳәа иаҿу?..»
Нестор арҭ ажәақәа иаҩымсит, ажыжәҳәа иҽы аақәирҵәиин: «Усхымыццакын, аҭауад ухаҵкы, хәымзҟа иаасараӡа, абри исшәу скәымжә хәыҷы уҭаӡо уҟасҵоит...» – инациҵеит иара.
«Иқәнагаз иаҳаит», – рҳәан, иааимдырҩит анхацәа.
Митәык имаӡеит усҟан, Нестор, аха аамҭала акәзаргьы, аӷьычра еиқәиртәеит. Уи иҩызцәагьы дрымадазаарын, ҵаҟа-ҵаҟала Асовет мчра ашьақәыргыларазы аус иуан. Аменшевикцәа ари иҵырхын, ишьҭалт. Аха усҟан иара иҩызцәа иманы, ашьха дхыҵны Ашәыҟа дцахьан.
Мархьаул инхоз Липартиа Парҭен сабшак аҽны, шьыжь шаанӡа дҩагылан, имаз ахәыҷала иҽааилаҳәаны, ҽыла, уардынла зҳәаз иеиԥш, дааит Аҟәа, Лакоба дахьтәаз аусҳәарҭаҿы. Иара иаԥхьаӡагьы аӡәы дмааицызт, дхаԥшшала амҩа дшангылаз, дук хара имгакәа, даакылсит Ачадаратәи ерман ԥҳәыскгьы. Ҟыжә-быжәқәак ирдыруаз урыс бызшәала ицәажәон. Агыруа иеиликааит, аерман ԥҳәыс лыжәхьақәа ҩбеи цә-камбашьки мчыбжьык уажәаԥхьа ашҭа инҭыганы ишыргаз, аусҳәарҭаҿы лхы шеиҭалҳәаз, аха иауаинашәан аӡәы дшылхамыҵгылаз, аҵыхәтәаны иара ихаҭа иалҳәарц шылӡбаз уҳәа. Егьигьы – иус мариамызт. Анкьа зны иабацәа гыртәылантә иааны аренда ҳасабала Лакраа рыдгьылқәа рыҽшрықәырԥсаз, хар рымамкәа ишааиуаз, аҷкәынцәа ангыла ирымаркуа ишалагаз, убри аҵыхәала абрахь дшымҩахыҵыз уҳәа, дызлаихәо ҳәа крыҟазма, аха аерман ԥҳәыс лҿы дашшуан. Ус даҽа ԥыҭҩыкгьы ааит, ҷкәынакгьы дхахаӡа рнаҩсшәа дгылан... Нестор амашьына дааҭыҵны, ашә ахь иҿанынаихауаз инаихьынҳалт, аха иара аӡәгьы дизхьамԥшӡакәа ашыр-шырҳәа иҿынеихеит. Ашә даннылагыла даахьаҳәын, ихылԥа амҳацә ҟьаҟьа иблақәа нцәыҵаирԥшит: «Баазцазеи аранӡа, бзыргәамҵуазеи», – дынлазҵааит аерман ԥҳәыс.
«Нестор ухаҵкы, аӷьычцәа цәгьала иаҳчычеит, чҳашьа амам ари уаҳа»...
«Быҩнал арахь»...
Иаԥхьа дгыланы лҿаныналхоз, «саргьы уск сыман, Нестор патын», ҳәа дхырхәо, ихаҵкы асаара икаимыршәрашәа даацәажәеит агыруа, иаԥхьаҟагьы маҷк дааскьеит, – сара ҳм...»
«Уароу? Уара утәы здыруеит... Ани, Лакраа рыдгьыл рымазкуа уами?..»
«Сара ишԥарымаскуеи, ҳм... дара роупеи...» – иажәа агәҭа ааԥҵәашәа даагылт.
«Алеқсандри уареи шәеицәажәа, думдыруеи Алеқсандр?»
«Дышԥасзымдыруеи, аха?..»
«Шәус шәара ишәыӡба, сара саламгалакәа»... Иаҳаз игәамԥхакәа дааҭгылт агыруа.
Ашьҭахьӡа, амҩа аҵкарахьшәа игылаз илаԥш наизирхан: «Уаргьы сара сахь уааирц уҭахума?» «Аиеи»... – иҳәеит аарла, дыԥхашьа-ԥхаҵо аҷкәын. Лакоба икабинет аҿы ианнеи, ианааибартәақәа:
«Нестор, ухаҵкы, – дналагеит аҭакәажә, – ԥшьҩык ахымхәацәа, иааг ада ззымдыруа, раб ҵыԥх арахә ашьхаҟа ишкеицоз машәырла дҭахеит, сара сыда уаҳа аӡәгьы дрымаӡам, ӷьычцәақәак уахык абора ашә нҿыҵҟьааны инҭалан, сыжәхьақәа ҩбеи, сыцәкамбашьи нҭганы ирыманы ицеит»...
«Аусҳәарҭаҿы бхы еиҭабымҳәаӡеи?»
«Сымнеихьеи, аха изоуҳәауа ҳәа ӡәыр дыҟоума, баха ҳамам ҳәа сарҳәеит...»
«Баха рымам? Заха рымада нас дара?»
«Ҳм... Нестор ухаҵкы, уара усыргәамҵыр сҭахымызт, аха сақәшәеит», – длаҟәны икалҭ сагәӡуеит ҳәа далаган, иара ус ҟабымҵан иҳәан, – лнапы кны дҩалыхеит... «Ибыжәлоузеи?»
«Симониан, Ашьхен сыхьӡуп».
Ателефон аппарат амаа ааирҵәин, атрубка аақәихит. «Хьанчажә?.. Абра сара сҿы дааит ԥҳәысеибак – Ачадарантәи. Аҷандара сымҳәеит, Ачадара... Симониан Ашьхен... уажәааигәа лыжәқәа ҩбеи, – лара лахь иҿы наирхан, – аԥацәа рыҵазма?» – дҵааит. – «Аиеи, урҭ нрыжьуазма», – «ҩ-жәхьак рԥацәеи дареи, рыцәкамбашьи... Лхы еиҭалҳәеит, аусҳәарҭаҿы, аха
илхамыҵгылеит... Ҳара ҳахь уҳәоу?.. Шәыгәра лымгозар акәхап, иумдыруеи шьоукы-шьоукы уҩызцәа рхымҩаԥгашьақәа?.. Иҟоу уасҳәап, Хьанчажә, знапы иануҵо удырп, уаҵәы ашьыжь данааԥшлак, илцәыӡыз арахә ашҭаҿы ианырымба, сара сышҟа шәықәымлан. Анышә иҵазаргьы иҵхны иааргароуп. Аҟәа араион аҿы иртәаны иумоу аначальник Ҭемыри, иара Ешыреи Ачадареи ирыду шәмилиционергьы хаир ишақәсмыршәо рдырааит, ирымԥшаар... иуаҳауама?.. – ителефон атрубка нықәиҵан: – Бгәы рҭынчны аҩныҟа бца, уа инаргоит».
«Иаа?! – даамхагәырӷьацәан, лгәы ԥшааны дҵәуарц аҷык аалыгхеит, – иҭабуп, ухаҵкы сара сцеит!.. Иухьша лҳәарашәа лнапгьы аалыргьежьит – аԥсуаа лгәылацәа рҿы илбахьазар акәхарын... Уи дгыланы данца, аҷкәын иаԥхьаҟа дааԥхьаны днаиртәеит.
Уи иҩны имаз ашәҟә хәыҷгьы иҵырҟа џьыба иааҭиган, аиҳабы иаԥхьа инықәиҵеит, Нестор ашәымҭаказы илаԥш нахигеит:
«Аԥсны АССР Асовнарком ахантәаҩы Нестор Лакоба иахь, абри ақьаад хәыҷы унапы иазыркуа ҳқыҭаҿы инхо Лолуа Ҳадас диҷкәыноуп, раԥхьаӡа иеиҿаҳкааз аколхоз «Ахеидкылара» иҽалаирхәт, намыс змоу уаҩуп, активистцәа дреиуоуп, ҿыц зыргылара далагаз аҩны, ҳацхыраара имамкәагьы иҟам, ахыбра иналагоны еиԥш аан, аҵәымӷи аҭеграфи рыгхеит, уара умида ҵәымӷк аӡәы идыркуам, аҭеграфгьы иара убас... иалшоны иҟазар ацхыраара рышәҭарц аҳәара ҟаҳҵоит».
Ҟәланырхәа ақыҭсовет ахантәаҩы (Ӷәыблиа К. Т.)
Нестор аҷкәын иахь дынхьаԥшын, даацәажәеит: «Иухьӡузеи?»
«Ирод».
«Ашкол ахь уныҟәоу, уара?»
«Сныҟәоит. Сынтәа ақыҭаҿы алагарҭатәи ашкол салгоит, – хрыжь-хрыжь дцәажәон иара. – Аха ақыҭаҿы саагыларц сыӡбеит, аҩны саб сицхраароуп...»
«Уи шьахәуп, аха уҵара иацуҵароуп»...
«Гәдоуҭа сҭаларцоуп»...
«Азамана... – зныкыршәа инациҵеит. – Уҭахызар Аҟәаҟа уаа, ашкол-интернат уаанахәартә иҟаҳҵап...» «Уа еиҳа исзыманшәалоуп, ага суацәақәакгьы нхоит!..»
«Бзиоуп, уара ишуҭаху, – иҳәеит Нестор, иажәақәа гәылыршәа ииҳәауаз цқьа ихшыҩ азишьҭырц иҭахны, – уара узыҳәаз, хазнхарақәа рыҭара азин ҳамаӡам, иаазҭаххалак зегь ишаны ирырҭо иалагар, акгьы ҳзыҟамҵеит, ҿыц еиҿаҳкааз аколхозқәа рҿы аргыларақәа ирҿуп, аказармақәа, афермақәа, рхы зыҩнаркуа аконторақәагьы рымоу џьушьома макьана?.. Ари узызҩыз ҳаҭыр иқәысҵоит, Ӷәыблиа Кәасҭа, араион аҿы активистцәа дреиуоуп, иара уара исзаазгазгьы сухаҵгылар сҭахуп, избанзар уеиԥш иҟоу ахәыҷқәа сышә ихымҵӡацт»...
Нестор ақьаад ахахьшәа лкаа ҳәа акгьы ҟамҵаӡакәа, инапы наниҵан: «Гәдоуҭа, Ԥлиа Самсон иҿы унеи. Абри ашәҟәы иурбар иҟаҵатәу иара идыруеит».
«Шаҟа дуаҩы хазыноузеи, сзыҳәаз ҟамлаӡаргьы иара деибга-деизҩыда анцәа дҳаҭәаишьааит», – дхәыцуан анмҩанык Ирод, аиҳаб иҿынтә ддәылҵны данцоз. Аха усҟан иара издыруамызт Нестор амаҵ ицызуаз ахылаԥшцәа, уи инапы зныз арзаҳалқәа, шамахамзар, ишгәыгәҭармыжьуаз, ишахаҵгылоз...
– Самырҟәылзу, мамзаргьы, иҵабырг хаҭаҵәҟьазу сыздыруам, аха иахааныз ирҳәоны саҳаит, – дналагеит Лолуа Ирадион (Ҟәланырхәатәын, акраамҭа аҭакԥхықәра змаз аусқәа дырхагылан араион аҿы), аколхозқәа реиҿкаара ианаԥшьыргаҵәҟьоз аамҭа азоуп. Сара Аҟәа аҵараиурҭа сҭан... Сталин Шәача иԥсы ишьон, Аҟәа дсасны Лакоба диҭан, Ворошиловгьы дицзаарын, уахыкгьы иара иҿы иԥхьеит, рхәы-рыԥхь, ак рыгрыжьуазма – «Аду» Сариа лнапы иҵыҵуаз ачыс бзиа ибозаарын, акаҵахәыр сыӡбал даҿхагахаауан, Москваҟа иара ианизырҭиуазгьы ыҟазаарын... Аԥшәма исасцәа анынаскьеигоз, Ешыра иалсны Ԥсырӡха ианаалагылоз (усҟан амҩаду ҵаҟала, амшын иаваршәны ииаган), амҩа агәҭаҵәҟьа, еизыххаа, нада-аада итәаз камбашьк инахагылт. Уи гәата-бӷата, аблақәа нҭарбжы-ааҭарбжуа амҩасцәа ирзыԥшуан, хьаак аманы ҳәа иҟамызт, зда уԥыхьамшәоз амашьына ӷьазӷьаз, иара азыҳәа уардынкгьы иаҩсуамызт. Амашьынаныҟәцаҩы «пыж-пыж» ҳәа асигнал ҟаиҵеит, аха аҽагьамырҵысит. Амш еихашьшьшәа, ацәаакыра агәылыжж иҟан акәымзар, уа имтәаргьы умухт, ӡаҩак иҭажьымзаауаз... Амашьынаныҟәцаҩы ахышә ихы нкылакны, «уаҳ, гьаҳ» ҳәа акы наиҳәақәеит, аха алымҳагьы аамқәацеит, шәысԥырыцқьа аҳәарашәа, «мааҟ» ҳәа шьҭыбжьык нахылҵит.
«Уаагылишь, уи атәы сара издыруеит»... – иҳәан, Нестор дааҭыҵны, ааигәа даннеи, атәыҩа дааханы, алымҳа дынҭахәыҭхәыҭшәа ааҟаиҵеит. Ашәымҭаказы акамбашь ҩаҵҟьан, ахы раҳаны абна инылапҟеит. Рыла иабаз ааџьаршьеит Лакоба исасцәа. Дааины иҭыԥ аҿы данынатәа: «Ҳагәхьаа мкыкәа, амҩа иантәалаз акамбашь зрырҳазеи, иахәлауҭәҳәазеи, Нестор?» – иқьышә ачча ықәхх дҵааит Сталин.
«Амҩа ҳаумҭар, уара бача бзиахәшәа иҟоу, абыржәыҵәҟьа аколхоз ахь уаагоит анысҳәа, иаразнак иҩаҵҟьеит»...
Егьи ихәхәаӡа, уажәы-уажәы ахаҳәчаԥа ианҟьо иаваз аҵыхәа даӷрагылазаап, аха уи аӡәгьы игәеимҭаӡеит. «Ижәбон, иқрамҽо ишцоз»...
Иааибарччеит азныказы, аха Сталин иаразнак иааиқәшәацәгьеит. «Абас аколхоз ауаа адшәыԥхьалозар, шәусқәа даара иманшәалахоит, – иҳәеит иара ици-ишәи ирыҵрааӡан...»
, – инақәиҵеит Ворошиловгьы.
Аџьашьахәыҵәҟьа иахьаниаз Калдахәароуп, ақыҭа ианалала, анымҩанык ихаккала-хаккала аӡахәақәа зықәны алқәеи амжәаҵлақәеи игылаз ирықәланы ажь рҭаауан анхацәа, амҩа азааигәа аҳәаа иалагылаз аҵлақәа ирықәыз ршәақьқәа рхаззала ирыҟәнын, аҟанҭаруазқәа рыкәыршаны. Уажәымзар-уажәы абрагьцәа рықәло џьушьап... Амашьына ааҭгылан, аԥсшәа нарарҳәеит, Нестор данырба, аӡәык-ҩыџьак аарыдгылт, амҵәышә амызхуаз, абџьармаҭәа иаҵаз ракәын урҭгьы, аҟамақәа ҩызӡа ирыҟәнын. Цасҳәа иҟаҵазу, ус иақәшәашәа иҟалоу, иахьагьы аӡәгьы издырам... Иҭахә-ҭахәӡа еиҟәыншәыла, рыфҩы лаҳалаҳауа жьымжәақәакгьы нарыдыргалт.
– дааҟрым-ҿрымит Ворошилов, жьыргәыцқәакгьы иҿы инҭеиԥсеит. Сталин иҭиҵаарц иҭахушәа акраамҭа дахәаԥшуан инапы ианыз ажьымжәа. Ашьҭахь аҵла акьыцә-кьыцәра зҽалак ажь зҭаауаз дҩарыҵаԥшын: «Арҭ аколхоз иалалахьоума?» – дҵааит иара.
«Аколхоз иабалоуҵо, Иосиф Виссарион-иԥа, ибнакуп, иумбаӡои ишеиҿкаақәоу?»
«Ибнакӡам арҭ, – ҿааиҭит Сталин, – иҟарҵо рдыруеит... – иажәа аахиркәшан, дыччашәагьы ааҟаиҵеит,
аха имашьцакрагьы нагәылыжжит, уи заа Лакоба рлымҳа ишҭишьхьаз ицәа ианырызшәа. Аха уаҳа акгьы ахимҳәааит. Аҵыхәтәан иҭаҭынжәга неиҵаҵаны амца наиркын, даацәажәеит: – Сара ԥсшьара сааит, аусқәа срылацәажәар сҭахымызт, аха уеизгьы, иургәагәоит, Нестор, аколхозқәа реиҿкаара. Умбо Ҟабарда Калмыков иҟаиҵаз, хәышәҩык ауаа ирӡын, зехьынџьара аколнхарақәа еиҿикааит, ԥшьынҩажәа процент имоуп, имаҷума уи?»
«Хәышәҩык ауаа сырӡыр ишьақәсыргыло заҭахузеи? Ауаа рзы акәӡами ҳаззаҿу? – ашьҭахь иааимхацәгьахазар акәхап, иаразнак иаақәирҵәиааит, – ауаагьы ҳарӡуам, иаргьы шьақәҳаргылоит, убас сақәгәыӷуеит сара».
«Ус узыҟаҵар бзиами Нестор», – нақәҿиҭит Ворошилов.
Уара уаагылишь, иҳәарашәа, Сталин уи дкылԥшыхә днеизыԥшын: «Чтобы овцы были целы и волки сыты. Ҽто не по моему характеру...» – иҳәан, иҭаҭынжәга аарҳәны инацәхыԥ инаниҟьан, иҭаз ацыблааха наҟ инҭиршәшәеит.
«Ҳм, даа?..» – иҳәан, Ворошилов, дҿаббаӡа иԥшәма днеизԥшит.
Убри аамҭазы быргцәақәак аарыдгылан, аԥсшәақәа нарарҳәеит: «Нестор ухаҵкы, – дналагеит иааиз ираԥгылаз Барцыц Басиаҭ, – ҳҳәынҭқар дшиасуаз ҳаҳан, ҳашәԥылт, ҳчеиџьыка агьама ибандаз ҳгәахәын, иагьа умҳәан, ҳқыҭа далсны дцоит, ҿмырҵысы даҳзышьҭуам...»
Абырг ииҳәаз Сталин иеиҭаганы иеиҳәеит, азныказы даакәанызанын, аха аҵыхәтәан дазыразхеит... Амашьына амҩаду аҿы иааныжьны, сасгьы аԥшәымагьы еилагыланы, агәыды-мыдыҳәа иеицәажәо
инымҩахыҵит, хәылбыҽханӡа уа ирҭан, убасҟан ауп авожд рхәыҷқәа ашкол ахыбра ишазрыцҳау атәы аниарҳәазгьы. Рышшыԥхьыӡ идикылт, хымз ахала-аҵыхәалагьы идыргылт, краамҭагьы иара ихьӡ ахын.
Аколнхарақәа рхы анҵысыҵәҟьаз акәын. Очамчыра ауезд ақыҭақәа жәпакы рҟны уи аус знапы ианыз, Нестор инаидгылан, рымч шақәымхо иарҳәеит. Даарагьы игәамԥхеит иаҳаз. «Баша амаҵура шәахаргыланы шәсымазаап, қыҭак аҿы аколхоз шәзеиҿымкаауа», – инараҽԥниҳәарц игәы иааҭаххын, аха иҽааникылт.
«Уажәшьҭа иаашьақәаҳцалеит шаҳҳәауа иаахыбгалоит, ҳаздыруам ирыҵалаз?..» Ашьҭахь ҭынч дынразҵааит: «Иҟалазеи, изыхҟьо шәзеилымкааӡеи?..» Ҭакс иҟарҵаз акзаҵәык ауп: «Мина ҳәа ԥҳәыск дыҟоуп, илуам... хар рымамкәа ишааиуа, иалатәоу анхацәа лыбла инхыԥшылт, ахьшь шьапеилахәа еиԥш инеилашәа ицоит... «иаҳҭахым, иҳазҳадкылом уи шәкомхоз» ҳәа рыҽҭҳәа инагылоит.
Нестор илахь еиқәҵаны днарзыԥшын: «Уара, ԥҳәыск шәымч лықәымхеит, ишәасҳәозеи уажәшьҭа?»
– Нестор, уара умцар амур ҟалап.
– Сароу?.. – даахәыцит иара... – зегьынџьара сара? – шәара?.. Сцап нас, снарылаԥшып, иҟоугьы збап, – днақәшаҳаҭхеит аҵыхәтәаны.
Нестор уаанӡа адырра риҭахьан, даннеиуаз рдыруан. Тамшь аусҳәарҭаҿы ауаа еизаны иҟан иара даннеи, аиҳабцәа неиԥылан аԥсшәақәа наиарҳәеит. Тамшь аҵәа-ҵла аҵаҟа ауаа анааилагыла, аколнхара ҳәа зеиҿкаара иаҿыз ҵакыс, хықәкыс иамоу азы ҩбаҟа ажәа нареиҳәан, абас иаахиркәшеит: «Зеиԥш еицынхарак аԥшьыргеит аҳәынҭқарраҿ, ишьақәымгылар амуа иҟоуп,
аха уеизгьы-уеизгьы мчыла уаҩ далаҳҵаӡом, – иҳәеит иара, хыхьынтә иаауаз мчыла усны ишаҿыз шидыруазгьы. – Згәы аҳәо, изҭаху ԥыҭҩык шәылоуп ҳәа саҳауеит, урҭ рхы ааидыркылап... – Ԥыҭк дааҭгылан инациҵеит. – Хазынхара еиҳа еиӷьазшьо, инхааит, инҵааит... Аӡәгьы дырԥырхагам. Аамҭа иднарбап еиҳа ииашоу, зхы еидызкылаз ртәы еиӷьхар – егьырҭ неины инарылагылап, мамоу, хазынхароуп зтәы иагаз рҳәар – дара уахь инеип»...
Убри аамҭазы, ақыҭаҿы ҳаҭыр зқәыз, унеишь-уааишь» ҳәа зарҳәауаз анхаҩ бырг Занҭариа Кәыта дҩагылан: «Ҳаргьы» убри уҳәоит ҳәа ҳгәыӷуан, хәыҷык аџьабаа дҳарбазаргьы ҳаиҳабыра, уара ҳаилургеит, Нестор ухаҵкы, иҭабуп» – иҳәан, длатәеит.
– Ишәҳәауа, егьиуа?.. – Мина абырг иахь днаԥшын, лыблақәа аашаҟьеит. – Ажьа уардынла иркуеит ҳәа ирҳәо ауми ари иаанаго?
Нестор игәы иааҵаххит иаҳаз ажәа, ииашагәыцәӡа аҭак лымҭакәа, ирҟәымшәышәны даацәажәеит: «Мина, ԥҳәыс ҟәышк боуп ҳәа быӡбахәқәа саҳауеит. Иахьа уажәраанӡагьы ишахәҭоу аҳәса ҳаҭыр ҳазрықәымҵацт, ҳзакәан ҿыц аҳәсеи ахацәеи зинла еиҟароуп ҳәа аҳәауеит, аха ҳара убри еилкааны, пату ақәҵаны ҳазныҟәоума? Мамоу... Ари ҳагхақәа иреиуоуп...»
Мина илаҳаз Лакоба иажәақәа лгәы аадырԥсаҳәеит...
Аизара анеилга, аԥшәмацәа аԥсшәа раҳәаны данцоз: «Баалеишь Аҟәанӡа ҳаиццап, хәыҷыкгьы ҳаицәажәап»... – иҳәан, Лакоба имашьына дылҭартәаны диманы Аҟәа дааит. Асовнарком аҿы днеиган, иҩызцәа дыдирдырит, илацәажәеит, ЦИК ачленс дҟаиҵеит. Дымҩахигеит аҩныҟа, Сариагьы дықәгьежьаан рхәы лырмазеит. Самсон Ҷанба, Андреи Ҷоҷуа, Симон Басариа уҳәа аӡәы-ҩыџьа надиԥхьалеит. Ажәабжь, алаф уҳәа ак агмызт, акы-ҩба ашәагьы рҳәеит.
Адырҩаҽны данцоз имашьына ааиԥхьан, лаԥхьа инаиргылеит. Аԥсшәа иаҳәаны уахь данҭалоз Нестор иахь лхы налырхан: «Иуҳәаз саҳаит, Нестор ухаҵкы, уи уаҳа хҭынҟьас ишәаҳҭом, иҟаҳҵалакгьы жәбап»... – лҳәан, амашьына дынҭатәеит.
– Тамшьынӡа дугоит, – адҵа наииҭеит Нестор имашьынаныҟәцаҩы...
Иахааныз ирҳәауа исаҳаит – убри ашьҭахь дук мырҵыкәа, Мина Барганџьиа-ԥҳа Тамшь ақыҭан комиссарс дҟаҵан, аколнхара еиҿкаарагьы ӷәӷәала дацхрааит. Уи иалалаз анхацәа рхы еидкыла, ргәы еидкыла аус руан, аефирхәшатә ҵиаақәа инадыркны, аӡахәеи аҭаҭыни рҿынӡа, аарыхра бзиақәа ҟарҵон, иаарласынгьы рыхьӡ-рыԥша Аԥсны инахыҵәеит. Аԥхьагылара змоу колнхароуп ҳәа аӡбахә рҳәон.
Зқьи жәшәи ҩажәи хәба шықәсазы, аԥхын мшқәа руак аан, Баҭымҟа зхы хаз аӷба Аҟәа асқьала иаадгылт. Уи иааҭыҵыз атурист Сергеи Есенин аџьырмыкьа ааигәара иҟаз асасааирҭа «Аколнхаҩы иҩны» аҿы даанҿаст. Дызҭаз аӷба адырҩаҽнынӡа ицаӡомызт, уи дазԥшыр акәын. Ақалақь дахьаалагылаз, гыруак иҩнаҵаҟа иҟаз ҩы-ҭирҭак дныҵанагалан иамхажәит, иара иаԥхьаҟа инеихьаз «ур-ур» рыхга рқьафқәа акыр иҟарҵахьан, хыжәла ҳәа митәыкгьы ирымаз ҳәа акгьы ыҟамызт, капусҭа рҵәыки ча-кәамԥақәаки изыдтәалаз абочка ахы иқәын... «Ҟоҳ, асас даҳҭааит», – рҳәан, акы-ҩба наидырцалт. Агьама аниба:  – иҳәеит иара, илақәа ҭырхаха, итәаз днарзыԥшын. Руаӡәк еиликааит ииҳәаз иаҵанакуаз. «Уара ари, ани ацаҳәцаҳәа акәзаап ииҭаху,
арҭ усгьы арыжәтә иамгои, ачача умоума, ачача?» – ибжьы наиқәиргеит аԥшәма?
– Исымоуп, патын!.. – Убригьы ааганы инықәиргылт акакаҷ хыҳәҳәыла, изҭаз абаҭлыка иҭҟьап уҳәаратәы. Аҵәца абжа аҟара нҭарҭәан, инаидыргалт.  – иҽрыцҳатәшәа даацәажәеит асас. «Иҽаимыргар иуам, ишубо», – иҟасҟасо инадырҭәын... –  – иҳәан, илҭаирԥҟеит, часак днафыҩын, наҟ инықәиҵеит. «Ныҳәаҿак иҳәеит иара итәала, аха изакәу алаҳ итәуп», – даахәыцит аҩыжәцәа зхьыԥшны ара еиднагалаз Партен.
Ижәуа ишнеиуаз ажәақәагьы неиқәдырԥа-ааиқәдырԥеит, аха рыцҳарас иҟалаз иара ииҳәауаз дара ирзеилкаауамызт, дара ирҳәауаз иара, ирулакгьы идәылибагеит, дбыр-быруа дышнеиуаз, анагӡаратә комитет аԥхьа иҟаз апарк дынҭанагалеит. Араҟа шьоукы абилиард иасуан, шьоукы – анард. Ахыбра ашьҭахьҟа музыкантцәақәакгьы «пыж-мыж» ҳәа ринструментқәа рышьҭыбжь гон, арепетициа иаҿызар акәхарын.
Есенин дышиашаз иҩышьҭыхшәа иҟаз асценахь дыҩхалан, блокнот хәыҷык иџьыба иааҭиган, импыҵарҟәыҟә ажәеинраала аԥхьара далагеит:
«Дызусҭада, уара, ари?..»
«Ушаагылара удинаныс».
«Ажәеинраала аха ҳамам уажәы».
Ахәмарцәа реилашыкьымҭа иналасыз абжьы ргәамԥхеит. «Уажәеинраала уцаны Ҟәбан уаԥхьала,
аракәым уахьаԥхьаша», – маца асҩыкгьы ибжьы геит. «Уара шәанаџьалбахт, ари апоет Есенин иоуп, дабаанагеи арахь?» – ҿааиҭит зышәҟәы зҩыҵракны зымҩа аҟәардә аҿы итәаз астудент...
«Уи ҳара дҳаздырам, апоезиақәа бзиа иубозар, убра дудыртәаланы дарԥхьала».
Ҩаԥхьа иааҭирҟьеит апоет ибжьы:
– Ааит, «успокоҟсӷ» егьи ҳәа иҳаиҳәақәо шәаҳауоу, уара. Иан, иаб, – иҳәан, днеижәлеит ҷкәына хахак, злакыҵақәа ҭаҩаҩашәа анард асцәа ирыдтәалаз, уахь асценахь дыҩхаԥалан ижәҩа данкны длалбааиҳәан, еибарххеит, егьигьы «сара соуп» ҳәа дыҟамзи, ихәдапара днықәсын, дбыр-быруа ашьацра днылаҳаит. Аҷкәын хаха иҩызцәа ҩагылан, иааилагьежьит... Убри аамҭазы, Аисполком аҿаԥхьашәа амилиционер игылаз «шәырр-шәырр» ҳәа ишәыршәыр иҿыҵак арахь иҿааихеит. Еибарххо игылаз днарыбжьалан, реиҟәыҭхара иҽаԥшьигеит.
– Иҟалазеи, ишәыхьзеи? – дҵааит иара.
– Абра ҳаштәаз дааин дҳалалеит, абри ахулиган, ҳиздырам, дҳаздырам! – даашшит ааха зауз арԥыс хаха. – Узҿузеи, уара, арахь уиаси?.. – дыниҵаҟьеит амилиционер, ихахәы еилажәжәа иаԥхьа игылаз «ахулиган».
– Соужь наҟ, – иҳәан, инапы ааимижәеит амилиционер, икьаҿ амаӷрагьы абжаранӡа илҿжәеит.
Егьигьы иуазма, инапы лҭарсны иааникылан, ишимуаз мчыла диманы иҿынеихеит, ааигәа иҟаз амилициа апост ашҟа.
– Соужь наҟ, сара ссасуп, Москвантәи сааит.
– Рацәа сас бзиакгьы уоуп, ухахәы еилажәжәа, агәам уҿатата... – дҳәацәон амилиционер.
– Лакобеи сареи ҳаиҩызцәоуп, сыздукыло среиуаӡам, сара зынӡа ҽаӡәуп, – дцәажәон «ахулиган».
– Ииҳәауа шәаҳауоу, уара! – днаԥшы-ааԥшын, иниҿаирхьит, – уара амӡанроу?.. – ихәдапарагьы длықәсын, – арыжәтәоуп иузырҳәо...
Иҽимихырц иҽирххеит, аха егьи иахьикыз иоуижьуамызт.
– Есенин соуп...
– Уаалеи арахь уа еилҳаргап, – диманы ашәымҭаказы аначальник иҿы дынкылст.
– Аа, абри амӡанра даазгеит дыкны...
– Иҟаиҵазеи, дӷьычма?
– Дӷьычзар, иабаргәызыз, апарк аҿы ауаа дреисит, зыԥсы зшьоз...
– Сара Есенин соуп, апоет... Лакобеи сареи ҳаиҩызцәоуп...
– Уароу, уара?.. Аҵандарах...
– Ааи, ааи... Ателефон шәизасны иашәҳәа ихашәымҵозар?.. Агәымха Лакоба инаԥхыц ихисауа уаԥсам... – иҳәан, даазгаз амилиционер дынижәлеит, ихәдацәагьы днамҵасны иааникылт.
– Сара Есенин соуп, Лакобеи сареи ҳаибадыруеижьҭеи акрааҵуеит, сышәҟәгьы исҭахьан ҳамҭас, – иҽимпыҵжәаауа ииҳәац иҳәон иара.
– Уаангыли уара. Арахь уиас, – дҩагылан, амилиционер дааиҟәыҭханы илакҭа дынҭаԥшит.
– Уабатәиу, узусҭада? – дҵааит аначальник.
– Москватәиуп, ааигәа асқьалаҿы аӷба саақәҵит, Баҭымҟа схы хоуп, Лакоба иҿы снеип ҳәа акәын. Ара исхьынҳаланы сымҩа ркит.
Аначальник ателефон аақәихын дасит. Лакоба ицхырааҩ иахь дагьиҳәеит Лакобеи иареи еимеидарц.
Лакоба уахьынтә ибжьы анааиаҳа дналагеит: «Нестор Аполлон-иԥа, абра «хулиганк» дыкны дҳамоуп, Есенин сыжәлоуп, Лакобеи сареи ҳаибадыруеит ҳәа ҳаикит, маҷкгьы иқьаф ҟаҵаны дыҟоуп... – зныкыршәа «ыҟ» иҳәан, даанҿасит. Уажәыҵәҟьа, Нестор ухаҵкы, сусуҩык дицҵаны днасышьҭуеит». – Ашырҳәа атрубка нықәиҵан, аҷаԥшьаҩ дааиԥхьан: «Абри Нестор иҿынӡа дугароуп», – иҳәан, инаидиҵеит. Нестор уи дшизыԥшыз наиирдырын, «извини Мырзаҟан» ҳәагьы ак нациҵеит. Егьи илақәа ҭырхаха дынихәаԥшын, иҽааиҿкаашәа амилиционер дицны иҿынеихеит. Ашә данынхыҵуаз «спасибо» ҳәагьы акы неиҳәеит, аҵакы рацәа аманы.
Есенин Лакоба иҿы даннарга, ани дахьырҟьоз акәу, иижәызгьы ихыԥсаахьан...
– Сериоженка, откуда ты? – Лакоба икабинет агәҭаҵәҟьа диԥыланы аԥсшәа наиеиҳәеит, дагьаагәыдикылеит. Акраамҭа иеицәажәон. Асасгьы Нестор иеиҳәон, уи Баҭымҟа ицо аӷба дшааҭыҵыз, адырҩаҽнынӡа ара дшаанхо, Аҟәа даналаԥшгьы иара дымбакәагьы дышзымцоз уҳәа... Уи иеиҳәеит асасааирҭа «Аколнхаҩы иҩны» аҿы дшаанҿасызгьы.
– Уажәы Синоп адачахь усышьҭуеит, ӡык науқәуҭәап, акы унацҳап, уԥсгьы ушьап, ахәылбыҽха сара уахь снеиуеит, ҳнеидтәалап...
Есенин, ари ииҳәаз дҿанаҳәоушәа ибоу, ицәа дынҭас-ааҭасын: «Аџьабаа шәырбара аҭахымзар?..» – Закәытә џьабааузеи, узлацәажәо, Сергеи? Ԥхашьарами, ус шԥауҳәауа...
Нестор аҵәҵәа днасын, ашә даалагылт имаӡаныҟәгаҩ, адҵагьы лиҭеит, иҭаз асас аҷаԥшьаҩ днаицҵаны, имашьынала дганы Синоп асасааирҭаҿы иреиӷьу аномерқәа руакы дыҩнарҵарц.
– До встречи! – иҳәеит Нестор, Есенини аҷаԥшьаҩи анындәылҵуаз.
Мырзаҟәыл ашьыжь дгыланы, аиҳабыра зыҩназ ахыбра аҿаԥхьа амҩа ааҩҵәаны Фазылбеи иҿы дааит, уи жәлар ркомиссарцәа р-Совет аҿы комендантс дыҟан, дагьақәгәыӷуан убри ила Нестор иҿы иусқәа ылихырц. Урҭ жьрацәарак рыбжьан, аха еиҳаракгьы иеидызкылоз рсоциалтә хылҵшьҭра акәын, Фазылбеи д-Ачбан, егьи д-Магьын, даамысҭан. Фазылбеи шьыжьы аахыс аиҳабы иахь инеиуаз-иааиуаз дрыцклаԥшуан, еимгеимцарак анааҟала уахь дыҩнеиҵарц азы, уи дзышьҭаз акгьы шалымҵуаз изымдыруа дыҟамызт, аха иудыруеи, Нестор даалшәаны, џьара акы дихәаргьы ҳәа дгәыӷуан...
Ааицәа-анеицәа ааиԥхьбашәа аниба, ашырҳәа дыҩхалеит, изиацкқәа ихылԥарч уҳәа, дыхрыӡарха абыржәы асцена днықәланы дкәашап уҳәарын уанихәаԥшуаз. Адкыларҭаҿы итәаз аԥҳәыс лҿы азин аалихын, уахь иҿынеихоны: «Уаҩ даабмышьҭын ҳәа сеиҳәеит, Фазылбеи!..» – игәы ааиҽанылҵеит ашә илатәаз аԥҳәыс. Убри аамҭаз ҷкәынакгьы дхыцәӡа шәҟәқәак игәыдкыланы, аиҳабы идҵала дшааз налирдырын, ашә аартны акабинет ахь дныҩналеит.
– Сара сиазҵаауеит ауп, уаҳа акгьы, – иҳәан, аҷкәын ишьҭархх иҿынеихеит Фазылбеи. Ихылԥарч ааихыхны ашә ихы нылеикын, дџыџӡа дааҭгылт. Аҷкәын ашәҟәқәа иааигаз Нестор иаԥхьа инықәиҵеит, ашә илагылазгьы дибон, аха хшыҩзышьҭра имҭа реилыԥшаара даҿын, зҿыгҳара митәык идуцәамыз, еилыӷраа иҟаз, ацәа жәпа зыхҟьаз шәҟәык аалихын, иаԥхьаҟа дааханы абӷьыцқәа аарҳәуа днагәылаԥшит...
– Нестор ухаҵкы! – Ашә ныдҵаны, маҷк аҟара агәҭахьгьы днаскьан, – уибар иҭахын ҳм... ани...
– Ани дызусҭада, уара?
– Мырзаҟәыл, М-магьба...
– Мырзаҟәыл!.. – иааџьашьаны икомендант днеизыԥшит. – Дыҟамзи, уара, сара сҿы, деиҭаахма? Дааицыԥхьаӡа исеиҳәауа акоуп... Иаамысҭар аишахамҵгыло, Аацы акалҭаҿы абаҳчара имаз аколхоз ишагаз, ицәкамбашьқәа шдырҟьалаз уҳәа, шәкы-зқьы. Аамҭа ҿыц иааиз ахь дыҟаӡагәышьам, ишԥеизааури?..
– Иасҳәарызеи, Нестор ухаҵкы?
– Иоуҳәахуазеи, деилахоуп ҳәа сызиаҳәа, Антон Чехов сиацәажәар сҭахуп, еснагь дысҭаауа џьушьома уи иеиԥш иҟоу ауаҩ ду... – иқьышә ачча ықәыхх Фазылбеи днеизыԥшит иара.
– Ани аҷкәын хыцә иҩналаз иоума, уара, ауаҩ ду ҳәа дызҿу? – иаагәнигеит Фазылбеи, иҿынахамҭаз ибжьы неихьигӡеит: – Адырра рыҭа сара сыхьӡала Аацаа, иҟәаҵааит уажәшьҭа, ирасымҳәахьази маҷк аҟара шәааиеиҷаҳа ҳәа... Ибаҳча рзымхакәа, уажәы ирахә рахь ииасит...
– Исаҳаит, Нестор ухаҵкы... – ашә ныдҵаны дындәылҵит Фазылбеи...
Егьи иҟалаз уи ауп, Аҟәа актив аҿы дықәгылараны дыҟан, Нестор жәытә цәынха-мынхақәак дрықәыӡбар акәын, ачиновникцәеи ахархь уааи реизыҟазаашьақәа зныԥшуаз ажәабжьқәак дрыԥхьарц изааргаз Чехов ишәҟәқәа ииҭахыз рылхны иаахиртуан ауп, ани икомендант дшыҩхалазгьы... Фазылбеи амардуан даҿаланы дышлеиуаз, дааиҿаҳаит Мырзаҟәыл. «Иҟоузеи, абааԥсы, иуеиҳәазеи?» – абӷьааҳәа дыниазҵааит. – «Иҟахузеи, Чехов ҳәа Москвантәи хылаԥшҩык (уи иара иациҵеит) диҭаазаап, диацәажәоит, уаха имаӡам...»
– Ҟоҳ, иаҳҳәеит ҳәа? Сара – аамысҭа, исеиҳау дызусҭа, уара, уи иҭоу?..
– Дхылаԥшҩуп, уара уаамысҭара згәалашәода?
– Ҳара ҳтәы егьшыҟам – абриалагьы иумбои?.. Нас сара ишԥаҟасҵои?
– Уус сара снапы ианиҵеит, уаалеи арахь, урҭ рлымҳа аҭыҩшьа бзиастәып сара, – иҳәан, иеиманы ҵаҟа илалбааит...
Нестор Асовнарком аҿы акраамҭа цхырааҩыс имаз Кәыҵниа Ирод иҳәамҭаны ианҵоуп, хынҩажәатәи ашықәсқәа раан, Аҟәа ақалақь аҿы.
Зқьи жәшәи ҩажәижәаба шықәса алагамҭазы Аԥсныҟа даауан командировка ҳасабла иеицырдыруаз ашәҟәыҩҩы, апублицист Мариета Шагиниан, Нестор дидикылараны дыҟан, ҽнак зны снеиԥхьан адҵа сиҭеит, – иҳәоит иара, Шагиниан лҩымҭақәа хазы иҭыҵхьоу, акьыԥхь ианылахьоу – лыстатиақәа инадыркны, лсахьаркыратә рҿиамҭақәа, иаауԥыхьашәо акы аанмыжькәа исзаага ҳәа сеиҳәеит. Ашәҟәыҭирҭақәа, абиблиотекақәа снарылсын, акы-ҩба лышәҟәқәа, лыстатиақәа, лочеркқәа зныз агазеҭқәа, ажурналқәа еидкыланы изаазгеит... Лышәҟәык («Гидроцентраль») Аҟәа иҟамызт азын, Шәачанӡагьы сцеит... Иахьа-уахатәи иусқәа дшырхамшәалозгьы, икабинет иҽыҩнакны аԥхьара даҿын. Аусураҿы дызхьымӡоз аҩныҟа ианигоз ыҟан. Изласгәалашәо ала ҷыдала дрызҿлымҳан, Чехови Тургеневи рырҿиамҭақәак, Есенин иажәеинраалақәа реизга уҳәа. Уи иуаҳахьеит, иудыруеит зқьи жәшәи ҩажәи хәба шықәсазы, Баҭымҟа данцоз, имҩатәны Аҟәа даакыдгылан, Лакоба дидикылт... Изхысҳәаауа, изуҭахузеи, Нестор, абырсҟак ухы аџьабаа заурбозеи, аекзамен улыркуама шәҟәыҩҩ-ԥҳәыск даауазар, дудукылап, иахьылҭаху даагап, илыгҳажьрым ҳәа анысҳәа: «Иҟалом, Ирод, арҭ
Европатәи акультура иалааӡоуп, ирдыруа рацәоуп, лара иҳараку аҩаӡарантә дуацәажәо, уара – Лыхни Аҟәеи рыбжьара иубази иуаҳази рыла, – ԥхашьарами. Сара егьсурым, аха аԥсуаа ирхагылоу дызусҭада, шәанаџьалбахт, лымҳәауеи», – иҳәеит.
Диашан Нестор, иахьԥасҳәоз ҳәа сҳәауагьы сааҟалеит. Уи аҿы мацара аума, зехьынџьара ус дыҟан иара. Ҵхыбжьонынӡа аус аныруаз ыҟан усҟан... Ашьыжь санааилак дхахаӡа иҭыԥ аҿы дтәан, аписмоқәа, агазеҭқәа еилиргон. Дук хара имгакәа, ҳаззыԥшыз ашәҟәыҩҩгьы дааит, дидикылт, иеицәажәеит, Тҟәарчал, Гагра аџьажәлар дырҭааит, Нестор, Лыхны иан лҿынӡагьы дигеит... Убри ашьҭахь, Москваҟа данца илҩит Тҟәарчал ақалақь иазкны аочерк, Аԥсны, Аҟәа ашьха, Риҵа уҳәа ирызкны астатиақәа. Убарҭ рахьтә акы-ҩба «Правда» адаҟьақәа рҿгьы икьыԥхьын.
– Нестор, уи лымацара лоума, – инациҵеит аҵыхәтәаны, – ибахьан, дырԥылахьан М. Горки, В. Маиаковски, С. Есенин, Паустовски уҳәа аӡәырҩы. Даара изааигәан иара ихаан Аԥсны аус зуаз акультура аусзуҩцәа В. Стражев, К. Ковач уҳәа егьырҭгьы. Рызегь ирҳәоз акакәын: «Разҟы рымоуп ажәлар, Лакоба иеиԥш анапхгаҩы дызмоу»...
– Џьгьарда ақыҭан Амҷааи Ашәааи еизуаамызт, – иажәабжь дналагеит ҳаҭыр, зқәыз анџьныр, ауаажәларратә усзуҩы Аугьан Шьааб-иԥа Амҷба. – Сара схәыҷны сахаанны издыруеит, анкьа шьоурақәак рыбжьан, митәык уаҿаапкратәы иҟамызт, аха ацәгьаҳәацәа бжьалан идырӷыӷкуан, аа, ожәшьҭа еинҳраалт
шырҳәауа, ҩаԥхьа рыҽҭыхны наҟ-ааҟ иааиҿагылон. Абзыԥ инаркны, иадрымгалаз ҳәа уаҩ дыҟам, уахи-ҽни итәаны иалацәажәон, аха иауамызт, иауҵәҟьомызт, аиашазы...
Ҳазҭахыз аӡәы ирабжьигеит Нестор дадыргаларц, убри идагьы ԥсыхәа жәла шамам. Алакәаба усҟан аиҳабыраҿы дтәан, иаркы-ирцә ҳәа даныҟаз аамҭазы акәын. Сара сҳәарадагьы уара иудыруеит, авторитет иман, ажәлар пату иқәырҵон, еиҳабцәақәак рышьҭын, илымҳа иҭыршьит, «сара сыда ԥсыхәа амамкәа изыҟалазеи» ҳәагьы иааџьеишьеит, аха дақәшаҳаҭхеит, убасгьы реиҳәеит – аҿҳәара иарҭаз аамҭазы Ашәааи Амҷааи рхаҭарнакцәа аусҳәарҭаҿы еизарц. Лакоба даннеи амш аҽны аҩжәлантәык иреиуаз хәыҷи-дуи еизаны ашҭаҿы наҟ-ааҟ рҽеиҩшаны игылан. Имашьына агәашә аԥхьа иаагылан, дааҭыҵын, ажәлар рахь иҿааихеит, ақыҭа аиҳабыра неиԥылан, аԥсшәа наиарҳәан, ишааиуаз араш аҵаҟа иааҭгылеит. Аилацәажәара иалагеит, аԥхьа ажәа зҭатәыда, иалаҳархәрыда ҳәа иаахәыцит асҭаршын, апартиачеика амаӡаныҟәгаҩ уҳәа.
Убри аамҭазы Нестор наҟ-ааҟ зҽеиҩшаны игылаз ауаа днарылаԥшын: «Сарӷьарахь игылоу зусҭқәада? – днаразҵааит иара: «Амҷаа», – инаиаҭаркит аиҳабцәа. «Егьырҭ ашәаа ракәхап». – «Ус ауп, Нестор ухаҵкы». – «Реиҳабацәа арахь шәаарыԥхьеишь».
Ашәаа рахьтә Ашәы Ҳабыџь даалырхит, Амҷаа рахьтә Амҷы Баӷәаза. Урҭ ҳаҭыр зқәыз быргцәан, шәнеишь-шәааишь ҳәа рарҳәауан ақыҭаҿы, Нестор ианааидгыла ҷыдала аԥсшәа нареиҳәеит. «Изласаҳауала, шәеиҳабыра пату ақәуп, аҿар бзиагьы шәыҵагыланы иҟоуп, шәымаҵ аушьа иақәшәааит, – дцәажәон Нестор. – Абри аԥсуаа ҳҿы, шамахамзар, цәгьарас иааҟалахьоу зегь аилибамкаара иахҟьаны ауп ишыҟалауа, шәазхәыци, жәлар рҳәамҭа, «Ахра ашәа» аҿы
аишьцәа ирыхьыз, уи аҵакы аиҭаҳәара салагом, шәара ижәдыруеит... Шәара шәеимакгьы ҵаҵӷә дук аманы исыздыруам... – уаҳа иажәа иацымҵакәа, рыгәҭа дынбжьыҵны, инарыдиҵеит: – Шәнапқәа ааимышәхи, – ишиҳәаз еиԥш, рнапқәа ааимырхит Ҳабыџьи Баӷәазеи. – Шәгәыдибакыл!.. – иагьаагәыдибакылеит хьаҳәхьачарада. Нестор длахҿыхӡа, ибжьы ҩҭыганы даацәажәеит. – Шәара шәҟәышра сақәгәыӷны ауп арахь сзааз, Нестор кыр илшома шәара шәеиԥш иҟоу идымгылар. Ожәшьҭа шәеинаалт, хәык мазеины ишәымазар ҳнашәыдныҳәалап, шәаала!» – иҳәан, раԥхьа дгыланы иҿынеихеит.
– Ари ҳаамҭа ҿыц анааиҵәҟьаз ауп, Мидаратә аӷшқәа рыҵаҟа итәаны ицәажәон аиҳабацәа, – иажәа ахы ааирхәыхәит Ччы Алықьса, – усҟантәиала унеишь-уааишь зарҳәоз Ҳагы Маҳҭы, Чамагәуа Алиас, Гәын Баџь, Ачба Баҭа, Ачба Наҳарбеи, Аџьы Ҭемыр уҳәа Нестор рыгәҭаншәа дтәан, аамҭа маҷк ишӷыӷкызгьы, аҳәынҭқар дааит ҳәа акәымкәа, ҭынч имырхьаакәа еицәажәон. Нестор иҳаиҳәон раԥхьаҟа азеиԥш нхарақәа аԥшьыргараны ишыҟоу, иҵәылызхуа цәырҵыр шауа, аха митәык хьаас ишыҟарымҵаша, уеизгьы мчыла уаҩы ишидрымгало, изҭаххо ҟалозар, ишырԥырхагамхаша уҳәа... Аиашазы, «мчыла усхом» ҳәа ииҳәаз ҳагәқәа аарԥсаҳәеит.
Иуадаҩми, баба, ауаҩы игәы хызтыша ажәа аҳәара... Анхацәагьы ргәалақәа рҳәеит, иреиҳәеит ицәгьоу аус шрыдимгало, даргьы агәра идыргон, ахақәиҭразы ақәԥараан ишидгылаз еиԥш, иахьагьы ишидгыло... «Аамҭа аиҭеиҭашәара ҳҭагылоуп, ҳаԥхьаҟа аԥышәара
дуқәа цәырҵышт, – иажәа налеиҵеит Чамагәуа Алиас (уи ҟәышк иакәын, аҵарагьы иман). – Амшын, иагьа ицәқәырԥаргьы, аԥсыӡ аҟәара ианҟьаны иазшьуам... Ус сҳәеит ҳәа, ҳаԥхьаҟа иҟало адырра цәгьоуп. Дгьыл ԥшӡак ҳақәтәоуп», – иажәа намгӡакәа дааҭгылт Алиас.
Ашәымҭаказ Нестор ихаҿы ааиҭашәеит, ииҳәауа закәызеишь ҳәагьы даахәыцзар акәхап. Краамҭа ҿымҭӡакәа ҿыцхашәа дыԥшуан, нас илаԥш Алиас инихиган, ҿааиҭит: «Ҳнапаҿы иҟами, Алиас, ацәгьа ҟарҵар аауама!..» – «Ее, дад, агьаргьаласа иану аамҭа, узлақәгәыӷрызеи?..»
Дырҩегьых дааиҵаххеит Нестор, хыхь иқәтәаз рлеишәақәа, анҭ ҳгәылацәа рҟазшьақәа уҳәа имбо дыҟазма, аха уаҳа ақәҿимҭит... Аҵыхәтәаны иҵырҟа џьыба қьаад ԥарақәак ааҭиган, еиҵыртланы инадирбан: «Аҳәынҭқар аԥара ҿыц ԥиҟеит, аа, шәахәаԥши, иҟәаԥс-ҟәаԥсуа ишыҟоу...»
Рнапқәа аадырхахеит иаԥхьа итәақәаз. Зегь реиҳа изааигәаз Баҭа инаивганы, Иакәа инаииркит. Х-мааҭк ицоз ҽакгьы Баџь инаииҭеит... игәырӷьаҵәа инарҳәы-аарҳәуа иахәаԥшуан...
– Саргьы ак суҭандаз, Нестор, – изымчҳакәа ҿааиҭит Баҭа. «Уаргьы», – иҳәан, мааҭк ицоз наииркит. Уи иҩызцәа абыргцәа ириҭаз иреиԥшымызт, еиҟарамшәа ибазар акәхап, игәы намӡо дназԥшит...
Зегь збоз Нестор ари ивсуазма: «Узахәаԥшуазеи, Баҭа, иҟәнушьома?!» – даахәмарит Нестор.
– Иҟәнысшьо, егьиуа, исурԥсахма, снахәаԥшуеит ауп, – иҭауадра ааилыжжын, уашьҭахьтәи ииҭарашәа иҽаныназик, Нестор ус иҳәеит: «Мамоу, Баҭа, ари уеизгьы-уеизгьы ухнартәалом, аха салаугәалашәалап... Уҩызцәагьы...»
– Иҟалома, Нестор, уԥара шԥаагои ҳара, – дааӷьаҵәыӷьаҵәит Баџьгьы.
– Х-мааҭк ҳабжьамӡо ҳаҟоума, уа уџьыба иҭаҵа, Баџь!.. – Убри аамҭазы, илаԥш наиқәшәеит, аӡәы ицәигар ҳәа дшәауазшәа аԥара ииҭаз зџьыба иҭазҵоз Иакәа. Игәгьы инықәишьит иаразнак: «Иакәа иоуп аиаша ҟазҵаз, ишимсымхуаз идыруан, заа иџьыба иҭеиҵеит...»
Убри ашьҭахь иҩеибаргылан, аиҳабцәа, аӡәы-ҩыџьа актив иреиуазгьы, Нестор икәаӷӷааша Маҳҭы иахь рҿынархеит. Рхәы ҟарҵан, аишәа-чара иахатәан. «Анцәа улыԥха» ҳаҭ ҳәа акака ааныркылт, ажәлар рныҳәеит... Аԥшәма, Нестор иныҳәаҿа ааныркылаанӡа, дырныҳәар имуит. Атолбашь Алиас иакәын, аҩы дзыржәуаз ҳаҭыр ақәҵаны Нестор диныҳәеит. Иакәа иҿы ианааи, дҩагылан, ус иҳәеит: «Нестор, анцәа уиныҳәааит, уџьабаақәа рацәоуп, ажәытә-аҿатә иҟауҵаз ауаа ирдыруеит, патугьы ақәырҵеит. Асовецка алԥха ҳамаз, уаргьы уеибга-уеизҩыда анцәа уҳаҭәеишьааит... Сара, Нестор, аурычра, сыҵоуп, иззеирабу имаҿоуп, агьама збар шыҟамло, аха изжәуеит, уара уаҳаҭыр азы!» – иҳәан, даҵашьшьы ижәит, излеижәуаз аҿагьы маҷмызт, хԥаҟа ҵәыца акуан... Убри ашьҭахь, аныҳәаҿа зкуаз Баџь Нестор иусқәа иҳәысқәа, ихьӡ-иԥша уҳәа ртәы ҩажәак-хажәак рыла иназирхан, аҵыхәтәаны инациҵеит: «Нестор ухаҵкы, саргьы аурычра сыҵоуп, аха Иакәа иҟаиҵаз сзыҟаҵом, ажәра акәым, ачаӷьагьы сҿы иҭасмыршәит», – иҳәан, иаҿа ымжәӡакәа зымҩа инықәиргылт.
Нестор ари иҟалаз иаразнак иааигәныҩын, нақәҿиҭит: «Адинқәа ртәы сара митәык исзеилыргом, аха уара иҟоуҵаз еиҳа исыдыскылоит. Ауаҩы аханшьалара имазароуп. Здин мариала изыԥсахыз уаргьы уиԥсахуеит...»
– Аиҳабы игәы иаахәоит ҳәа?.. – Иакәа днеизыԥшын, даацәажәеит Алиас.
– Мамоу, сара сгәы иахәо аҵабырг ауп, акьаҳәра сҭахӡам, – ажәа нарымидеит уа Нестор, – здин пату ақәызҵо, уи зымԥсахуа роуп сара сзықәгәыӷуа... Уҩызцәа анцәа иҳагумыжьын, – иаахиркәшеит аҵыхәтәаны.
Иакәа дахьтәаз дааҳәыцы-мыцын, иблақәа ҭырхаха аиҳабы дынихәаԥшит.
Аменшевики абольшевики ҳәа ианеибашьуаз аамҭазы, Лыхны-ашҭа еизарак аҿы Хәсеин-иԥа Мырзаҟани Нестори ргәы ааибаган, еицәҳаит. – Абарҭ ачынқәа сыжәҩахыр иқәу унықәсны иқәужәарц уашьҭоуп, аха иумаӡар ҟалап, – дцәажәон Мырзаҟан.
– Урҭ сара срылакьысӡом, Мырзаҟан, – иаҭаикуан Нестор, – ԥшаӷьык убас иасраны иҟоуп, иқәӡамызшәа иқәжәааны иагоит...
– Ее, Нестор, убри «аԥшаӷьы» ҳәа узҿу шәаргьы ишәыцрамсаатишь?
– Исеиҳәаз, шәаҳауоу, уара? – иҳәан, дхәыцуа дааҭгылт Нестор.
Аԥсны Асовет мчра анышьақәгыла, иара уанӡагьы аӷьычра акыр ихнарҵәахьан аԥсуа нхацәа. Аӷьычцәа, аанда ахьылаҟәу ихыҵуеит ҳәа, еиҳаракгьы, изчычаз аӷарцәа ракәын, егьырҭ амалуаа, шамахамзар, ирыцәшәаны акәу, рымԥынҟа иқәлаӡомызт. «Бзиала анцәа ҳзырша ҳәа» рхы-рыџьымшь ӡатәны инышьҭалон, ашамҭазы ианыҩагылалак, аӡәы ижәхьа ибомызт, егьи
иӷаац ма ибат... Акәытҵара илҭагәаны иркуазгьы ыҟан. Лыхны, Ҟәланырхәа, Џьырхәа, Жәандәрыԥшь – убас иркуаз аиҳабыра инаганы ирырҭон, рус ӡбаны идырӡуан, ақыҭа иалырцозгьы убарын. Ахымхәацәа зааӡаз, ахшара рацәа змаз аҳәсеибацәа уҳәа ианрыцәӷьычуаз, иҟалаз арыцҳара иаразнак аҳабла иналаҵәон, ашьҭазаҩцәа рлабақәа аакыдхны аӷьычцәа инарышьҭалон, рышьҭа ихны зашҭа иҭалоз хиамҩа иақәдыршәомызт, иргаз ырхынҳәны иззааргозгьы маҷҩымызт. Изхьымӡаз, амаӡарах иԥсхашьны «амҩа» иқәызҵаз ахәԥса ддыршәон, иҭаркуан...
Даара иааиланарӡыӡеит шықәсык зны Арҩҭа аҳаблаҿы иҟалаз аӷьычра. Иааг ада ззымдыруаз, ԥшьҩык ахәыҷқәа зааӡоз Мариам ҳәа ԥҳәыс еибак, уахык лыжә еимгәа абора иааҭыганы ааҵраҿы ишьны, аԥа аӷрыхны инкажьны, зыцкы иихьаз надкыланы ицеит, иаурбахуаз. Абас жәпаџьара... Зынӡа ианбыжкӡа ажәлар рхы неидыркылт, ирыӡбеит Лыхны ашҭаҿы Лакоба дааԥхьаны убри аҭагылазаашьа иалацәажәарц. Ус иагьыҟарҵеит. Лакобагьы илымҳа инҭыршьын, дааит Лыхны ашҭаҿ, аҿҳәара иамаз аҽны иҩызцәа ицны. Аилацәажәара иалахәын усҟантәи аамҭазы «унеишь-уааишь» ҳәа зарҳәауаз, абзыԥан еицырдыруаз Ԥлиа Бырдыӷә, Аҩӡы Мақьҭаҭ, Мықә Аабыџь, Гыц Гәыџь, Ҭар Гыд, Кәарҷиа Сеидыҟ, Џьниа Уасман уҳәа аӡәырҩы. Нестор дырзыӡырҩуан ицәажәоз. Ана-ара иҟалаз афақтқәа ааганы, аҵыхәа ԥҵәашьас иамоу азы ажәалагалақәа ҟарҵон.
«Аусҳәарҭақәа рыӷәӷәатәуп» рҳәауан шьоукы-шьоукы, изларӷәӷәатәу ҳәа ргәы иаанагозгьы иавсуамызт. Ацәгьара ҟазҵаз ақыҭа иалцара инаркны ахараԥса иршәара аҟынӡа ракака игәарымҭац акгьы ыҟам, аха митәык алҵшәа амам макьаназы.
– Иҟалазеи, дад, Нестор? – дцәажәон Бырдыӷә, – аӷьычра зқәыԥҽыз ауаҩы, уи дахьынӡауаҩу сыздыруам,
аха ауаа ирбо-ираҳауа иқәыӡбауазар, аҿаасҭа инҵазар?..
– Уи камфеҭуп иара изы, – иажәа налеиҵеит Аабыџь, – инкыланы иҭактәуп, ҿааҳәыра рмоуа ирӡтәуп, изааӡарызеи, ишьтәу дҟаларгьы ауеит.
– Ишьтәу? – даара аҵакы аҭаны азҵаара ықәиргылт Нестор, – азакәан иҳанаҭом шәымбо? – ажәлар днарылаԥшит иара.
– Изымуа ишԥеизууеи, Нестор ухаҵкы? – иҳәеит Аабыџь.
– Изымуа ҳәа акгьы ыҟаӡам, абри знапы иану зегьы ишахәҭоу иахаҵгылар? Хьынчажәи Тышькәеи заазгазгьы убри азоуп, ираҳааит ажәлар ирҳәауа...
– Урҭ аус азырымукәа иҟам, аха?.. – иажәа намгӡакәа дааҭгылеит Хьынчажә иааигәаны дыздыруаз (иаби иареи еигәылацәан) Сеидыҟ. – Ааигәами аҳәынҭқарра ианахагыла, ираӡар акаҿы инеиуан.
– Ҟаи, ираӡар, егьир... – ҩаԥхьа иажәа налеиҵеит Бырдыӷә. – Азакәан иахыԥан ҳәа лахьык шәоур шаҳҭахым, анцәа-ауаа, аха абри аҩыза аҭагылазаашьа бааԥсы аан, уи уавамгылар амур ҟалап... Аӡәы-ҩыџьа ауаа ирбо-ираҳауа ӷәӷәала иахьырхәымзар?.. – ҭакс иоуа иаҳарц иҭахны ауаа днарылаԥшит Бырдыӷә. Уи иажәа алгаха имҭакәа, Мақьҭаҭ инацирӷызит: – Хәарҭа змаӡам икнаҳаны рышьрагьы нацҵаны. Убри рыхшыҩ хәхәаӡа иаанагон...
Еиҳабгьы еиҵбгьы еиқәлымҳаха итәан ҳамҭакы, арҭ иаарҳәоз, акы аабжьамыжькәа ақьаад ианызҵоз аписаргьы икарандашь ахыцәқәа иқьышә иадкыланы аиҳаб иахь дыԥшуан.
– Абра ицәажәоз ирҳәаз шәаҳаит, урҭ санырзыӡырҩ, – аҭынчра еилаго иажәа дналагеит, ижакьақәа игәыдыҽҽыла Бырдыӷә, – лкаак шьақәсыргылт схы азын, шәлымҳаҿынӡагьы иназгар сҭахын. Ииашаны уаҩы дызмыхәацәҟьо аӷьычцәа ыҟоуп, иаадыруеит
шамахамзар, ҽмырҳа-ҽырдагәа ҟаҳҵоит акәымзар, мыцхәы изчычазгьы уаҩ дызмам, зыжәҩахыр маҷу роуп... Ирхаҩаны, иаанкыланы, ирӡаз арахә рцәақәа рхы илҭарԥаны ажәлар рҿаԥхьа икылгазар, хьырхәра духон...
– Адунеи аҿы иҟамлац?.. – дадгылозу дадымгылозу узымдыруа ауп Сеидыҟ арҭ ажәақәа шиҳәаз.
– Ари дамыӷа бааԥсны иҟалон, – ихшыҩҵак наигӡон Бырдыӷә. – Дара иӷьычыз ракәым, ажәла зегьы азынгьы. Нас аӡәи-аӡәи нибакылон.
Нестор дахьтәаз даалахҿыххеит.
– Агаӡа иауҳәауазеи, мамзар, ари – зхы пату ақәызҵо изы бӷаԥҵәагахон... – инациҵеит Уасмангьы.
– Ала аҵыхәа акалопот иҭауҵаргьы изиашахом, – игәы каҳашәа даацәажәеит Сеидыҟ
– Ацәгьара ахы ахьыҵнахуа алеишәадара аҿоуп, – инаиаҭеикит уи, – Мақьҭаҭ. – Аҭыԥаны иахьагрыжьқәо ыҟоуп. Саҭарымҵааит, шьоукы-шьоукы амилициа, дара ирымадоумашь ҳәагьы уаназхәыцуагьы ыҟоуп.
– Убригьы ҳамазар ҟалап, ҳҽеилҳаргароуп, иазхоуп уажәшьҭа, – ҿааиҭит Нестор, – ирҳәауа шәаҳауоу иҳәарашәа, Хьынчажәи Тышькәеи днарзыԥшит.
– Бырдыӷә ииҳәаз узызхәыцша акоуп, уаҩы изалыршар?.. – иҽналаирхәт Аабыџьгьы.
– Ҳнапаҿы иҟоуп, иалҳаршап... – иҳәеит Хьынчажә иаҳаз маҷк аҟара игәы иалсны.
– Ажәцәақәа рхы илҭарԥаны ианкылуга нахыс, – уаанӡатәи игәыбжьажьара дацәхьаҵны дцәажәон Аабыџь, – изушьхуазеи?.. Рыԥсқәа ҭазааит, ишыбзаз иԥсыз рҳәар хьырхәра думи?
Аҵыхәтәаны Несторгьы даагылан даацәажәеит:
– Даараӡа аинтересра зҵоу ажәалагалақәа ҟашәҵеит. Ауаа ҟәышқәа ыҟоуп, урҭ урзыӡырҩыр аиаша мҩахь укылрымгарц залшом. Ҳаргьы ҳасабқәак ҳамоуп,
шәаргьы шәгәаанагарақәа ҳаҳаит... Иаашәҳәаз зегьы шәҟәынҵала ишьҭыхуп, иҟаҵатәу ҳазхәыцып... Акызаҵәык еилкааны исымоуп, ацәгьа ауаҩы ианаужьыр ҟалом, ишнеиуа ухы иҭаԥоит. Гаӡак аҵеџь ахаҳә ҭаижьыр, аҭыгара шәҩыкгьы ахәом... – иаахиркәшеит Нестор иажәа.
– Ииашоуп, дад, ииашоуп! – инеиларыԥсеит итәақәаз.
1929 шықәса, ааԥынтәи амшқәа раан, анхаҩы актәы даназгәаҟуаз, ада ԥсыхәа анимамыз Хәаԥи Џьырхәеи рҳәааҿы инхоз Сарыхә-иԥа Чанҭала аӷьычцәа лаиқәлан, ицәуӷәи жәхьаки иашҭа инҭганы иргеит.
Ашьҭазаҩцәа адырра рырҭан, иааит. Еиҳабыс ирыцыз Лакәиа Шьыгә изыхәҭаз ауаа аашьҭихын, аҵәы нхыршәло аӷьычцәа рышьҭа инхыланы амра ҩхашалон еиԥш аан, Уаҭҳара иҩыхәныргеит. Баҽа аҳаблаҿы инхоз Чқәыл-иԥа Кадырбеи иашҭа инҭалт. «Иҳадышәкылазеи, изахьӡузеи», – рҳәеит, аха изхыз ашьҭа, џьара-џьара ихыгагааӡа ишыҟазгьы, иацәымҩашьакәа ибаҳча иныҵаргалт. Ацәқәа руакы «рыԥсы иарҭахьан» зҿы инеиз «ихәҭаа» еиҿыҟьҟьа, ирсаланы аџьыка ақәырҳәҳәы, амаҵурҭаҿы ашәымкьаҭ иқәын, жьыхәҭақәакгьы ахьыруа чуан аҿы ажәра иаҿын...
Ашьҭазаҩцәа, Шьыгә изларыдиҵаз ала, абаҳча еимырдеит, уи иныҵсын, лаӷьа ақәаҵара аҵыхәахь митәык уаҩы иахьиҿахарсҭамыз, ацәқәа руаки ажәи ахьықәҿаҳәаз инкылсит, рҿаҳәагақәа ааԥдыртлан, ирыманы аҩныҟа рҿынархеит, иршьыз ацәагьы арасарҭаҿы иаацәыҵырҳәеит. Абора ахыб иаҵаршәны иҵәахны имаз жәцәақәакгьы аашьҭырхит... Аусҳәарҭаҿы Мықә Аабыџьи, Ҽада-иԥа Аҳмаҭи, Арсҭаа Басиаҭи ақәыршәаны иааидыӷәӷәаланы идырҳәеит, шамахамзар, анапаҿы иааиуаз иакәӡамызт, уи Ачқәыл-иԥа, аха, уаҿашәеит, иҟаз ианыз, иуцыз ҳмыргәашакәа
иаҳурдырыр, шәус ҳарманшәалоит, Агаҟа шәкылаагарым ҳәа аниарҳәа, рыгәра иган, акгьы иҵаимкит... Ашәымҭаказы ирыԥшааит иҩызцәагьы, урҭ хара иҟаӡамызт, игәылацәа ракәын, аӡәы Аираа дреиуан, Матыӷә ихьӡын, егьи Џьаԥшьбан. Реицәажәара злаҟаз ала, Агаҟа шәкылҳамгаргьы ауеит ҳәа аӷьычцәа реиҳабы иарҳәаз шыԥсажәаз рбон, игаӡақәазма, еилырымкаауази. Аус ӷәӷәала ишакуаз рдырит ирыманы иандәықәла, Кадырбеи деиџьыԥ-еиџьыԥуа иҽынарыдижьлан дрыҳәеит, уажәтәиала иранарыжьырц, уаҳа тәымк ишаламкьысуа, аҵыхәа шԥырҵәо ала «ҭоуба» иуан.
– Ҵыԥх, аца ушҭаз уанырк, инеиз ус роумҳәеи, – иаҽԥниҳәон Шьыгә, – ус шаҟантәы?
– Иҟашәымҵан, хәыҷқәак ҳрылатәоуп, – дааӷьаҵәыӷьаҵәит а-Џьаԥшьбагьы. Аиы Матыгә ҿиҭуамызт, ҽырхықәымҵа дырзыԥшуан. – Ҳара ҳҭынхадам, ари зхы иақәызҵогьы ҟалашт ҳәа игәы ҭырсакьа дҩарҿагылт.
Мага ҳәа амилициа ирыцыз арԥыск икарабин аҿҿаҳәа иаахаиршалан: «Шәарҭ аӷьычкәырқәа, – ҳәа илакыҵа ҵыршәаа днарыжәлеит, – исҭоубоуп алажә еиԥш иааргәыдҵаны ишысшьуа абра»...
– Уеиламган... – аӷьеҩ ихирган, дааникылт аиҳабы ирыцыз.
Ауха абаандаҩцәеи дареи Ҵышә Сааиҭбеи иҿы иаанҿаст, акгьы инацҳаит. Адырҩаҽны амҩа иқәлеит. Иаарласынгьы Агантә адырра роуит Лыхны-ашҭала икылыргарц азы.
Џьамҽыӷра аҳабла иалсны рҿанынарха, ирыдырбалаз рхы илҭарԥаны, абарҭ роуп шәҩызцәа рҳәарашәа, аԥстәқәа ирыбжьакны инараԥырцеит...
Ашҭаҿы, хыхьынтә адҵа иҟаз ала, ааигәа инхоз анхацәа, арҵаҩцәа, ашколхәыҷқәа, апионертә галстукқәа шәыр-шәыруа рыхәда иаркны, еицырхәоу
инагылт лахьхьи агәашә аҿынӡа, аӷьычцәа урҭ раԥхьа ииаганы иргарц. Еибырҳәаго ирыманы ианаарывала, «ыы, шәарҭ ацәырԥхашьагақәа» ҳәа уажәы-уажәы ирышьклажьцәон...
«Ҳахьыԥсыз ҳаԥсит» рҳәарашәа рхы рықәыжьны ицон дара.
Убри ашьҭахь иажәабжьны иаарылаҩит, аӷьычцәа маҳагьакгьы днарыдкыланы Бамбора аҟәараҿы илаганы иршьит ҳәа, шьоукы, Аҟәа рус иахәаԥшны аӡы ихырҵеит ҳәа рҳәон, даҽа шьоукыхгьы, шәахьымаара шәцааит ҳәа нараҳәаны ашьха иахыганы идәықәырҵазшәагьы иалацәажәон.
Арс уҳәа, анс уҳәа, Лыхны-ашҭаҿтәи аилацәажәара аус ауит, иахааныз изларҳәауа ала, акраамҭа аӷьычра еиқәтәаны иҟан, шамахамзар аӡбахә уаҳаӡомызт.
Ҭарашьи Нестори абиԥарала еизааигәан, ирҳәоит Ҭарашь Ӡысаа дреиуан, Лакәараа рхәура иҭан, ашьҭахь, Асовет мчра анышьақәгыла урҭ рыжәла шьҭырхит ҳәа. Уи аҵара, амцра ари ажәабжь сазҳәозгьы издыруамызт, ишьыцны игәарарҵазаргьы ҟалоит ҳәа нациҵеит аҵыхәтәаны.
Арс уҳәа, анс уҳәа, Ҭарашь Нестор даара дизааигәан, иара убриалагьы егьырҭ рыжәлантәқәа раасҭа аԥыжәара рыманы иҟан анхацәа рҿы.
Ҭарашь 1914 шықәсазтәи аимпериалисттә еибашьра далахәын, Аԥсуа сотниа ахьӡ ӡырызгаз дреиуан, Гьаргь иџьарсахьагьы ианаршьахьан, аибашьраҿы иааирԥшыз ахаҵаразын.
Дхынҳәны данаа, 1918 шықәсазы «Кьараз» далалт. Аԥсны ахақәиҭразы ақәԥаҩцәа дрылан. Аԥсны Асовет
мчра анышьақәгыла маҵура дукгьы иманы дыҟаӡамызт, ақыҭаҿы дынхон, ԥҳәыс дааигеит, Наҷҟьебиа-ԥҳан, Самырзаҟантәын, ахшарагьы иман, – аԥацәа ҩыџьеи аԥҳаи. Ақыҭаҿы ҳамҭакы писарс аус иуан, нас финагентын араион аҿы. Уи дзахымсит, иаргьы уаҳа аҽазкрақәа иламызт, «иашьа дугьы» уи изхоны ибазар акәхарын, уаҳа маҵура идимгалт. Аха аԥсуаа зегьы реиԥш, инхараҿы ҭбааҭыцә дыҟазар иҭахын, илакьакьаз, изааигәаз иакәзаргьы, дизычҳауамызт, иԥҳәыс Назима дахьаанагаз аҩнаҭаҿы ишьҭылхқәаз рацәоуп, аха зны-зынла лара лтәгьы аалыласуан, атәамбара, ахыбаара, аԥсыцәгьара... заби зани заа ирыԥхаз аԥшәма иашьа иԥа Лаврент иара дааидхалт, ихы дахәомызт, ишԥеиурыз? Егьырҭ реиԥш ашколгьы дҭан, аха хә-класск дзырхымсит. Аҩны даамахеит, ахбыџқәа дрыдгыланы дхандеиуан, ибаҩ дацәаашьомызт, деилҟьа-еилӷәыцәӡа дыҟан. Амца, амҿы, аӡлагара... Иуҳәар ҟалоит, рыԥсы ҭакны изкыз иара иакәын ҳәа. Даныҩеидас, ихы дахәартә даныҟала, иаб итәы-имаа дназхьаԥшит. Сынхар сҭахуп аниҳәа, жәытә иахьынхоз илаԥш наздырхеит, аԥшәмацәа «иабаҭаху» рҳәан, аха ианшьа Сааиҭбеи ианиму, иақәшаҳаҭхан, анхара иаԥшьигеит. Ари иаԥхьаҟа имыждаха ицәырҵраны ишыҟаз, уи иԥхыӡгьы иалашәомызт.
Ҭарашь аҷкәын иаԥшьигаз митәыкгьы игәамԥхеит. «Ара аӡәыр уахибаауама, иҳамоу еицҳамоуп, изуҭахузеи «укҿакьакьаны» хазы ацара? Аколхоз ҳәагьы ак ааираны иҟоуп, ҳазқәиҭхо ӡәыр идыруама», – абас даара «дыгәцаракны» дцәажәон Ҭарашь.
«Ауаа ирыхьуа ҳаргьы иҳахьп, уи жәлары ирзеиԥшу усуп, аха сара схатәык сақәиҭымкәа сзыҟаларызеи?..» – иҭакитәуан Лаврент.
Ианеимактәха ауаа бара-барақәа аднагалт. «Изамаукуазеи, Ҭарашь, – рҳәеит, – иаб иҭыӡҭыԥ аҿы қәацәк
иргылап, ҳаргьы ҳицхраап. Ԥҳәыс дааигап, чара изаауп, ахәыҷы-аҳас зҳәаз иеиԥш, абшьҭрагьы иацымлари, кыр иԥырхагоума, сеидру?» – ирабжьигон аеншьа.
«Еиҩаҳшо, еиҟәаҳшо ҳәа кыр ҳамоума, адгьыл ду икажьу ӡәыр дахибаауама, дзынхозар? Аха?..» – илахь еимарџьыхә дааҭгылон Ҭарашь.
«Ҳаргьы хәыҷқәак ҳамоуп, рызҳауеит, – лҿы еицаҟьаӡа дуаруаруан Назима, – ҳаԥхьаҟа ҳзеиԥшрахо ҳаздыруам».
«Ыы, рашьа иоуми, кыр рымеикуама урҭ?» – иҳәон агәыла Алеқсандр.
«Сара сахьынӡаҟоу уанӡа иназгарым, аха нас?..» – Шамахамзар, уаҩы ила иҵамшәо мчык цәырҵны, иааиԥсхнашьрашәа дцәажәон Ҭарашь.
«Насгьы ибзиахап, уаӷоу инасыԥ цәгьахеит», – иҭакитәуан аеншьа.
«Ауаҩы ихы даԥырхагамхар аӡәгьы диԥырхагахом»... – Ҭарашь «нас» ҳәа дызҿыз аҭак ҟаиҵарц иҭахызшәа блала дааимидеит.
«... Аҭыӡҭыԥ аҿы даагылозар бзиоуп, аха абаҳча ыҟоуп, абна ыҟоуп, ахкаарақәа зҳәаз иеиԥш»... – лара лтәы даҿын Назима.
«Ех, шәанаџьалбахт, иаадыдӡоу?» – Ргәынамӡара аадырԥшуан агәылацәа Уасмани Пилеи.
«Бзиоуп , нас, ишышәҳәаз акәзааит», – дназыразхеит аҵыхәтәаны Ҭарашь.
Убри аамҭазы иԥҳәыс дуаруаруа амаҵурҭахь лҿыналхеит.
Лаврент иаб иҭыӡҭыԥ иакәыршаз агәараанда иҵакьҿны икаҳахьан, џьара-џьара ҵәҩанқәак хажәжәараӡа улаԥш иааҵашәон, уаҳа акагьы ыҟамызт, ҿыц аанда ктәын. Ажәытә ԥацхагьы, аисыр хыб иақәыз ақәттаны ибааны ицахьан, ҿыц ашьақәыргылара аҭахын. Излашшыз ахәажә быца хар амамызт, ауасхырқәа
еибган, амаркацқәа ԥсахны ҿыц ихыбтәын. Лаврент иӡбеит агәара ала напы аиркырц. Ҽнак зны Лаврент иеигәышәи иеикәаӷеи аашьҭыхны быца ҿареи ҵәҩан ылхреи дцоит, Ҭарашьгьы уа дицуп, аха дицхраарц акәӡам, илихуа иирбарц ауп уи дызицу.
– Арахь ҳааигәа иҟоу даламкьысааит, амарџьа, ҿааӡаганы иҳамоуп, – лыбжьы нархьылгӡеит аԥшәмаԥҳәыс, урҭ ашҭа иҭыҵны ианцоз.
Ҭарашь ихьҳәазоз мӷи ҵиааи наԥхьаҳәо амҩахәасҭа даныланы днеиуан, еималаны иҟан, иагьа умҳәан, ашықәсан зны мҿык ылаҳхуеит ҳәа имаауазар, арахь шамаха иҭалаӡомызт. Лаврент дхысхысуа аԥшәма дишьҭоуп. «Аа, амаҭәахә замана!..» – иҳәан, еилачы игылаз амҷа ҵла дҩаҵаԥшит иара. Егьи ҿиҭуамызт, ихы иқәыжьны дцон.
Лаврент илаԥш иҵашәеит ахәажә быца ахьамазгьы. «Аа, абри еиӷьу абыца абаҟоу, ишшапа-шшапаӡа анцәа исасуп»... – изынкыломызт игәырӷьара.
Уи ииҳәаз ааигәамԥхазт гогоу даацәажәеит: «Аандазы ахәажә быца ылухыр ҟалома?..»
Хыԥсҭа ашьҭыбжь илымҳа инҭаст Лаврент, аҵла махәқәа дрылаԥшшәа иӷраҷкәынӡа уи азқәагьы днықәԥшит: «Ҟоҳ, Хыԥсҭа ахықә аҿы ҳааитеи... Арантә иҿаны излаазгозеи, сагьаҵаԥсышт...»
«Акымзаракгьы ухьуам... – инапқәа неиҵыхны, аԥшаҳәа длықәирԥшит: – Абра ҳахьгылоу инаркны лахьхьынӡа, Хыԥсҭа ахықә инықәырсны, арахь ҳара иахьҳаду – мамоу, еилукаама?»
«Исаҳаит, иуҳәаз».
Ҭарашь иашьа иԥа «амҩа» днықәҵаны дхынҳәны аҩныҟа дцеит. Егьи иеигәышә ала амыӷ-чымыӷқәа днарыха-аарыхо, абна ҽыгәра днылагылт.
Мчыбжьык инеиҳаны абыца армазеира даҿын Лаврент, есыхәылбыҽха еидарак-еидарак ааигон. Знык-ҩынтә раҟара Ҭарашь иҷкәын аиҳабы Рамизгьы дицхрааит, ҿаҳәара-ҿаҳәарала агәара иаакәыршаны ишьҭарҵеит, уажәшьҭа аҵәҩан алхрагьы ааины иааидгылт.
«Лахьхьи иахьусырбаз, аӡлагара азааигәа ақәыцқәа гылоуп. Аанда иазхаша аҵәҩан уа иуоуеит»... – инаиабжьигеит, уи Ҭарашь.
Уи Џьынџьықь иҳәаа иадуп, иара иуама? – инаиаҭеикит Лаврент иаб иашьа. – Ҳара ҳқәаҵараҿгьы иҟоупеи».
«Уи ухаршҭ, Лаврент!..» – инаиҿаирхьит аб иашьа.
Амаҵурҭа ашә илагыланы урҭ ирзыӡырҩуаз аԥшәмаԥҳәыс, лылақәа алҩа рхылазшәа, лылацәақәа рҟәыҷуа даацәажәеит: «Ара, ҳуҭра иҭагылоу уҭахӡами?.. Иагьа руҭаргьы ирызхом, укәа иҭаԥшуеит»...
«Бара бшаангылара, бдин аныс»... – иҿы дынҭацәажәеит Ҭарашь.
Аб иашьа Џьынџьықь иҳәааҿы ақәыцқәа иирбаз ҩаԥхьа еиҭеигәалаиршәеит. Макьаназы урҭ рыда ԥсыхәа шимамгьы наиирдырит.
Лаврент инықәыршәны дцеит Хыԥсҭа ахықә ахь ҵәҩанылхра, аигәышә ала имҩа аарыцқьаны ақәыцра днылагылт, еикәаӷала ашәпақәа наҟ иааныжьны еиҳа еиҵақәаз рышьаҭа иҩахыкны иԥыҟҟо иҿынеихеит. Илихыз аалганы, рхықәцәақәа рыхҟьҟьаны хԥаҟа еидара, ӡарҵәила иҿаҳәаны инышьҭеиҵеит. Акы иеигәышә наҵарҟьаны дҩаҵаланы аҩнынӡа игеит. Аҩынтә раан иашьа дааиган, инхаз еицыргеит. Акы днацҳаны, иԥсы ааиҭакны деиҭацан, аԥҟара дналагоны еиԥш аан, аҟыгә бжьы заҳаз «аԥшәма» дааидгылт.
«Узҿузеи, уара, абра сааҵраҿы?» – днаиҵаҟьеит акыргьы дааибакны.
«Ҵәҩанқәак аҩназын исҭахын, илсхып, сҳәан»... – иԥштәы наихҟьаны даацәажәеит Лаврент.
«Уара узоума, арҭ зысааӡаз, рхала ирызҳаз џьушьома?..»
Лаврент азныказы ииҳәара иҿамшәеит, илақәа ҭызза, Џьынџьықь днеизыԥшит. «Уара иутәымыз џьысшьан...» – иҳәеит дҿаҳа-ҿасуа, уаҳа ииҳәара анимоу...
«Сара ишыстәымыз узымдырзаргьы, уара ишутәымыз узымдырӡоз?»
«Ҭарашь исирбан... Уи иаҳҭаху иоуп, егьиҳәом, иҳәан»... – илымҳа иҭамсыцыз ажәақәа ахьиҿашәазгьы ааџьеишьеит Лаврент аҵыхәтәаны.
«Егьиҳәом?..» Избан?.. Сгәы дҭатәоума, исҳәо, исымҳәо идыруа?..»
Аҷкәын аҭак ацымхәрас ижәҩақәа ааирҵысит.
«Иҟоу уасҳәап, арԥыс, уҭыҵны уцоит ԥшьшьала... Шәааигәара иамҵәама?.. Ақәыц заманақәа гылоупеи абна уахьнылагыло».
«Уи аказы иаҳҭахуп», – рҳәеит.
«Изҳәо?»
«Ҳм... дара...» – уаҳа ажәа ақәымҵакәа дааҭгылт Лаврент.
«Ыы, еилкаауп... – Џьынџьықь арԥыс днаидгылан, иеигәышәи иеихеи ааимхны ируааӡа инаиршәын, – уца наҟ, сыла уҽамырбакәа», – акакеиҳәа днаиҵаҟьеит.
Убри акәхеит, Лаврент даахынҳәын, амҩахәасҭа ианыжьлаз иеихеи иеигәышәи аашьҭихын, дӡырга-ӡырго аҩныҟа иҿынеихеит.
Илихыз аҵәҩанқәа иаб иашьа иԥа еиҵбы қыдхымсыҟәк илықәкны иҿыҟьҟьа ишьҭеиҵон, егьи иԥшӡа-ԥшӡаӡа еиварыԥх митәыкгьы имраӷакәан, рҭыԥ аҿы иаирсуан.
Аҵәҩан илихыз шазымхозгьы ашшра иалагеит, унадгылар гәаҵаӷара иҩаӡо, иԥшӡаны ихырҷо иҩаргон...
Ҭарашь аусҳәарҭаҿынтә данааи, ималаныҟәа аҩны аган аҿы инаргыланы дара рахь иҿааихт. Ибӷаӡара нҭарс икны краамҭа дрыхәаԥшуан, аԥхӡы нкаҟьо аус зуаз иҷкәыни Лавренти. Ицқәа еихарԥсы краамҭа ҿиҭуамызт. «Ҳгәара еиҩшаны, еицәтәыму ҳакәушәа?..» – иҿы дынҭацәажәеит аҵыхәтәаны.
«Иазымхеит, илысхыз...» – илақәа ҭраа аб иашьа днеиҿаԥшит.
«Иазымхазар, уеиҭамцои. Анцәа иџьшьахартә уа иҭажьуп, аҵәҩани абыцеи ракәым, аҩнымаҭәахәгьы уоуп»...
«Иабаҟоу, иара иуамеи».
«Иара дызусҭада?»
«Џьынџьықь».
«Џьынџьықь рыцҳа иазҵаауада?..»
«Сҭицеит, арахь ухабар сумырбан ҳәа сеиҳәеит». «Амш изгом, иҽсҿаимыжьааитеишь»...
Абри ацәажәара ашьҭахь мчыла дырҩегьых деиҭарышьҭит Хыԥсҭа аԥшаҳәахьы, аха ақәыцҵла џьаргьы данымиеит, мжәаҵлак ахыцԥаҿы ибан, дҩықәлан аҵәҩанра рылҵып ҳәа игәы иззаанагоз махәқәак хыҵәҵәаны илаишьҭын, еилыхны, ирмазеины инышьҭеиҵеит, аха зныкҟьара иузаагахуаз, ҩынтәҟа дыбжьысит. Дааԥса-дкара дшыҟазгьы иҿыҟьҟьаны инышьҭеиҵан, иԥсы ааиҭакны арсра далагеит, иагьхишшааит, аха дырҩегьых изымхеит иааигаз. Жәабаҟа аршьына нхеит. Днаскьаны дшахәаԥшуаз дааидгылт Назима, дагьиазҵааит: «Уааԥсама, узаагылазеи?» – ҳәа. Дзаагылазгьы лымбо дыҟазма, аха ҵәык наиласҵап лгәахәу аԥҳәыс еицаԥа.
«Аҵәҩан сзымхеит», – иҳәеит иара илахь еиқәҵаны. «Аԥсыцәгьара иунамырҟаҵо ҳәа иҟоузеи!..»
«Закә ԥсыцәгьароузеи бызлацәажәо, Назима?..» «Иурҭбаацәеит, иабауҭахыз?..»
«Саб иҭыӡҭыԥ иаҵанакуаз ауп акәымзар, уи сахысма?»
«Абжагьы узымхоз, ухбыкьны арахь уабаҭалеи?» «Иҟалазеи, саб иҭыӡҭыԥ сахыжәбаауама, сеидру?» «Анкьа итәын, уажәы?..» – лҽаанкыланы ишыҟалҵалац еиԥш, дҟәынд-ҟәындуа днеиԥырҵит.
Ҽнак зны, иааԥсарагьы ихьӡазар акәхап, аԥшәма ибаҳчеи ибнеи рыбжьара иҟаз ақәыцра днылалт, инхаз ахәыҷы убра илысхып ҳәа ӡбаны, аб иашьа арахь ҳааигәа иҟоу акы уаламкьысааит ҳәа игәы иҽшаниҵахьазгьы.
«Аҿаҩ, аҿаҩ, аҿаҩ»... – аикәаӷа ашьҭыбжь нырцә-аарцә ахәқәа инрықәҩит. Назима аихашьҭыбжь ллымҳа ишааҭасызҵәҟьа, дыбӷьаауа лҿыналхеит. Ҩбаҟа лакациа хиҵәахьан, аҷкәын данааихҭыгәла. «Узҿузеи, уара?.. Арахь ааигәа акы ылысхуеит ҳәа уаламгааит ҳәа уаимҳәази ари?» – лыбжьы ҩҭлырҟьеит Назима.
Аԥшәмаԥҳәыс илҳәаз хырҩаас иҟамҵакәа ихы иқәырԥс даҿын: «аҿаҩ, аҿаҩ, аҿаҩ».
«Шьапқәак ааԥысҟеит ҳәа ҳахнарҵәома, сеидру?»
«Уара аԥхамшьашәа иҟоу, уаҟәыҵ, уажәыҵәҟьа мамзар? Уа, Рамиз!» – иқәҿылҭуеит лыҷкәын.
«Бгәы иҭабкзеи, Назима, сашьеи сареи ҳаибырсышоу?» – абригьы неиҳәеит, днеины аиха дламҵасны илкын, имсхуеит ҳәа далагеит.
«Бысԥырцқьа наҟ»...
«Уа, Рамиз!.. Аԥшәма дааир иаҳҳәауазеи?» Еибарххо ишеибакыз, ааигәа ақды икажьыз дахыҩрны дкаҳаит, арҵәаагьы ааҭлыргеит.
Убри аамҭазы дааит Рамизгьы: «Иҟалазеи, ишәыхьзеи?»
«Иҟалазеи ҳәа ушԥаҵаауеи? Сахьишьуа умбаӡои?
Аҷкәын иан дҩышьҭихит. «Иухьзеи, уара, зынӡа уеилагама, ари сан шлакәу ухашҭма?» Уахь иҿынеихоит, дагьынеигәыдхахалоит.
Лара лыбжьы ҭыганы ацәҳара даҿын.
«Ыы, бара амаӡарах-хша... Ҳашҭа банҭанагала нахыс мышьҭацәгьарамзи иҳақәыз»...
«Дид, дид, исаҳауа закәызеи, аблааҭых...»
Еибаҟьо ашҭахь икылибагеит, руаҟьан-чаҟьан бжьы заҳаз агәылацәагьы еизеит, еисуаз ашьаҟәадабаа рҿашы агәылацәа нарыбжьагылт...
Убри аамҭазы, агәашә даадгылт Ҭарашь. Ималаныҟәа наҟ инышьҭаҵаны, иблақәа хыршаны, «шәеилагама, ишәыхьзеи» ҳәа еибарххоз даарыдгылт.
«Сыхьӡ ԥиҽит, сишьит»... – дыҳәҳәон лара.
«Бҿы еилырганы иҟалаз цқьа исаҳәи?..
«Ҳабна хишьааит, ҳабна... Лакациа шьаҭара нимыжьит. Аԥшәма ибар ҳақәишьуеит сҳәеит, уаҟәыҵ сҳәеит, иара дсыжәлеит, дсыгәҭасны скаижьит, сыхьӡ ԥиҽит, амаӡарах ҳәа сеиҳәеит»...
Убри изхеит Ҭарашьгьы. «Ааит, уара алаӡахша уакәызма сыԥҳәыс лыхьӡ ԥызҽуаз», – иҳәан, итапанча ааҭиган, аҵықьҳәа инаигәыдиҵеит... Лаврент рыцҳа ашәымҭаказы дхышәҭны, ҵаҟа ашьацра днылаҳаит, илахь агәҭаҵәҟьа ашьа алыхәхәа адгьыл инықәҭәеит.
Ацәгьара иҟалаз ашьҭахь Ҭарашь ишьҭалогьы ихы мҩаԥимгеит, иаразнакала дкылсит, иҟалаз нараҳәаны иҽриҭеит. Ԥыҭк дҭатәаргьы агәыӷра иман лассы доурышьҭып ҳәа... Иҟалаз, ишыҟалаз Нестор иахьгьы ирыцҳаит, аха ақәҿимҭит. Ӷәӷәала аус дакуашәа анырба, иашьцәақәак еиҳабацәақәак аашьҭырхын, инықәыршәны Нестор иҿы, ицеит дҿырхырц. Нестор идикылт, дырзыӡырҩит. Аха акзаҵәык ауп иреиҳәаз: «Зашьа дызшьыз дмаҳагьоуп, амаҳагьа сара сызидгылом, шәаргьы уи аҵыхәала, шшыԥхьыӡк алаҳҵоит ҳәа шәаналага сшәылҵуеит, ижәдыруаз...» – иазԥиҵәеит иара.
1936 шықәса, маи аказтәи аныҳәа, Лакоба изы – аҵыхәтәантәи аныҳәа... Аҽны амра каххаа иԥхон, машәырынгьы ԥсҭҳәацк ажәҩан ихымызт, ахьхьа-аџьџьаҳәа ашҭаҿы ауаа аизара иаҿын, шәаҳәабжьын, ҿыҭыбжьын зегьынџьара иуаҳауаз. Ашҭа агәҭахьы аҽыҩҷкәынцәа аҽқәа ирықәтәаны илеиҩеиуан, шьоукгьы рыҽқәа аҽқәыршәқәа рықәыршәны, ирывагыланы ашҭа агәҭа иҭагьежьуа иҭан. Аиҳабацәа, нҭыҵ-ааҭыҵ ҳаҭыр зқәыз, Ԥлиа Бардыӷә, Ҭар Гыд, Хәҭаҷ-иԥа Ҷыгды, Цәеи Ԥаҷ, Хәсеин-иԥа Мырзаҟан, Ачба Баҭа уҳәа агәашә аԥхьаҟа иааскьаны игылан Нестор изыԥшын, харантә иаауаз, аныҳәа зҽалазырхәраны иҟаз ауаа ҽыла, шьапыла еицырхәоу агәашә иҭаланы ашҭахь иааиуан. «Бзиала шәаабеит, ҽаанбзиала» ҳәа инарԥыланы аԥсшәа разҳәозгьы убарын. Ус «Нестор дааит, Нестор дааит» ҳәа амҩахь быжьқәак аагеит, убри инашьҭарххны машьына ласқәакгьы агәашә иаадгылт. Аԥхьатәи Лакоба дааҭыҵын арахь иҿааихеит, иҩызцәагьы ишьҭагыланы иааиуан, ара иҟан Аԥсны аиҳабыра иреиуаз, араион анапхгаҩцәа, Алиоша Агрба, Михаил Чалмаз, Уасил Лакоба, Миша Лакоба, Ҳаџьараҭ Шамба, Леуа Киут, Баграт Занҭариа, Қьаазым Багаԥшь, Самсон Ԥлиа уҳәа.
Абыргцәа Ԥлиа Бардыӷә раԥхьа днагыланы иааиз ахылаԥшцәа инарԥылан, аԥсшәақәа нарарҳәеит.
Убри аамҭазы, иазкны иҟаз, заа ирарҳәахьазаргьы акәхарын, арԥарцәа Нестор дааргәҭыларкын рнапы данҵаны дҩышьҭырхын, дрыма рҿынархеит.
– Сара сакәым, сара сакәым, Агрба иоуп ишьҭышәхша, Агрба... – ҿиҭуан иара. Зыӡбахә имаз Алиоша Агрба, усҟантәи аамҭазы аобком актәи амаӡаныҟәгаҩыс аус иуан...
Иахьагьы аӡәгьы еилкааны имам Нестор уи зхиҳәааз. Амала, еизыразымызт ҳәа аӡәырҩы алацәажәоны исаҳахьан. Убри ала, Нестор, Аԥсны апартиа аусзуҩ акы игәалаиршәарц иҭахызу, мамзаргьы игәы даиргарц дашьҭазу, аӡәгьы издыруам.
Нестор дназгоз арԥарцәа атрибуна аԥхьа иаанҿасны ҵаҟа днадыргылеит. Нестор иахьа дырбазма агәыла – азла, ԥҳәыси-хацәеи инеины аԥсшәа иарҳәон, аҳәсақәа рнапы ыргьежьуа дгәыдыркылон. Зныкыршәа дааидгылт аԥсшәа еиҳәарц иан лгәыла Хәҭаҷ-иԥа Қәҭиа. Уи кьаҿ-маҿла деилаҳәан, иҵхаа иҟаз сапогқәак ишьан, икьаҿ, маҟа ақәӡамкәа еиужьны. Арахь иԥаҵагьы саӡамызт.
«Ҽаанбзиала унеиааит» ҳәа Нестор дгәыдикыларц иҽаазикуаны, Нестор маҷк аҟара ишьҭахьҟа днаскьан: «Аԥсшәа уасҳәаӡом, Қәҭиа» , – иҳәан, лаҵахәыла днеизыԥшит.
– Ҟоҳ, иҟалазеи џьбит... – иҿы ахьааихихыз изеихамкуа дҿыббаӡа дааҭгылт.
– Иҟалаз умбо, аныҳәа асахьа умам, уеихьырҩы-еиԥырҩы... ауаарашәа уҽеилаҳәаны уаар, убасҟан аԥсшәа еибаҳҳәап, Қәҭиа, иумамзар ҽакы иамусын...
Қәҭиа уаҳа ажәа ахымҳәааӡакәа, сахьыԥсыз сыԥсит иҳәарашәа, днарыдҵын, ашҭа дынҭыҵны дцеит.
– Аиашаҵәҟьа изууит, – рҳәеит Нестор иааигәа игылаз абыргцәа.
Аҽырхәмаррақәа ианрылага Нестор иҩызцәеи иареи атрибунахь иҩхалт.
Аҽқәа дырхәмаруан, ари аҟазара иалахәыз анхацәа рыҷкәынцәа рыҽқәа цыҩ-цыҩуа, рҵыхәақәа еилаҳауа, рырхиагақәа рҟәынақәа еилаџьџьо, харатәгьы улаԥш иҵашәон, ицәырҵуан аӡәаӡәала, шамахамзар, уи иалахәыз ԥсуа маҭәала еилаҳәан, ирхаз рыхҭырԥақәа ԥшшәахәыла еиԥшымызт, аиқәаҵәа, ахәа, ашкәакәа уҳәа. Ахы икит асҭаршын Гыц Гәыџь, икәымжә-аԥшь
акалҭ иуаҭәа иҵарҽылан, ихҭырԥа-хәа ихаҿы ианаало, цәгьала иазшаӡан уик, инароуны еикәшаны игылаз хәыҷи-дуи рыбжьара даалеиҩеины амҩа наирбеит.
Алагама аҿаны уи дзықәтәаз иҽеиқәа иҵаԥаџьԥаџьуан «Чоу!» иҿылеихеит ашәымҭаказы. Аҵыхәахь адгьыл ашьҭа ҭӷәыцәаа ианҵаны ашыжәҳәа иаақәиргьежьт, иааркьаҿны зҽышьҭа анызҵоз ҳәа иӡбахә рҳәон уи аҽыбӷаҟаза.
«Прауа, прауа» ҳәа ажәлар рыбжьқәа неиларԥсеит. Атрибуна иқәгылаз ахылаԥшцәагьы гәахәарак иааимнадеит.
– Аферым!.. – иҳәан Нестор, инапгьы неиниҟьеит...
Аҽырхәмарра иалахәыз аҽыбӷаҟазацәа: Хәҭаҷ-иԥа Ҷыгды, Ԥлиа Тышә, Ҭар Гыд, Џьни Уасман аӡәырҩы рбаҩхатәрақәа аадырԥшит. Аха уи иалахәыз изларҳәо ала, зегь реиҳа далкаахеит Мықәтәи аҽыбӷаҟаза Гарцкиа Мушьни иҽыхәа иаҵәа, икәымжәы, икаба, ихҭырԥа рқьақьа уҳәа, ишырҳәо еиԥш, акала дҩашьомызт иара.
Иҽы ауҳәцә иқәтәаны ичаразуан, аԥынҵа афақь ҭҟьо ауама аԥсхакын.
Агәырқьҳәа напеинҟьарыла иаԥылт уи ихәмарра. Нестор атрибунахь дыҩхеигалан, идныҳәаланы ауаа ирбо-ираҳауа ҳамҭас ҳәа анаган тапанча ииҭеит. Аҵыхәтәан иҩызцәа рахь ихы наирхан ҿааиҭит:
– Ауапа ҿацә аҽы ықәзырхәмаруа дреиуоуп а-Гарцкиа ҷкәын, афырхаҵа!.. – иҳәан, дагьаагәыдикылт.
Ашьҭахь, аҽырыҩрахь ииасит, аҽхәыҷқәа, аҽдуқәа ҳәа еилыхны идырыҩуан, рыҽхәыҷқәа рҟны Шьаҟрылаа ртәы аиааира агеит, 500 мааҭ аԥарагьы раҭәаршьеит.
Адуқәа рҿы – Бырдыӷә иазыҟаиҵоз аҽыҩ. Аԥшәма апатефон наганы инапы инадыркит. Аҩбатәи, ахԥатәи аҭыԥқәа згаз аџьшьарақәа роуит аиҿкааҩцәа рҟынтә, ҳамҭақәакгьы рырҭеит.
Ирбаз ргәы иахәаны, еицәажәо атрибуна иналбааны ҵаҟа ианаагыла, Нестор илаԥш дааҵашәеит ани ԥыхьа, аԥсшәа заимҳәаз Қәҭиа.
Уи аҩны дцаны ихаҿы рыцқьаны изиацкқәа ҭырбаҟаҷа ишьхаҷҷауа, иԥсуа маҭәа ишәны, ихҭырԥаш ижәҩахыр иқәыршәны даниба, игәы иаахәеит, иҩызцәа днарылҵын: «Уааишь, уааишь», – иҳәан, даагәыдикылт.
– Абас ауп ишаҭаху, ауаажәлар рахь уанцәырҵуа... «Аҩны сыҟоуп» ҳәа уеиԥхьытта ауаа урылагылар ҟалом, Қәҭиа.
Ҽнак зны, инеит Лакоба иҿы анаркомцәа, раԥхьа дгылоуп адгьылқәаарыхра анаркомат аиҳабы Демуриа Қарбеи, рпартфелқәа аарыдҳало, еихьыс-еиԥысуа, акабинет ашә инхыҵын, аиҳабы аԥсшәа иаҳәаны рпартфелқәа аҿыгә-сыгәҳәа адашьма илықәқшауа астол аганахьшәа илеибартәеит. Ртәашьа Нестор игәамԥхеит, аха ҽԥныҳәа римҭеит, рпартфелқәа рҟыгә-чыгә бжьы ихы ишалнарҟьазгьы. Зныкыршәа илаԥш нархиган, даацәажәеит:
– Шәаазгазеи, бзиароу?
– Ибзиамкәа, ибзиоуп... – даацәажәеит ираԥгыланы арахь имҩахыҵыз Қарбеи.
– Сышәзыӡырҩуеит.
– Нестор ухаҵкы, ҳара арахь, уара ушҟа ҳзааз, – инацәкьарақәа рыла изӡамҩак быӷуашәа дналагеит Қарбеи, – ҳм... Гал, аҵыхәала ауп... – иҳәан, иажәа намгӡакәа дааҭгылеит дышшаӡа.
– Иҟалазеи, ирыхьи галаа?
– Иабаҳҭаху, Нестор ухаҵкы, ираҳҭап наҟ, иаахҵәаны иуҳәозар – ҳаимарам...
– Цқьа уазхәыцу ари иуҳәо, Қарбеи?
– Сызбазымхәыци, ҳбызшәа еибакуам, ҳҟазшьа еиқәшәом...
Нестор, уи дааникылан, инаҩсшәа итәаз Жәраб днаиазҵааит:
– Уаргьы ус угәы иаанагома?
– Сара урҭ ирылиааз аӡә соуп, аха исцәымӷуп, рымц азы, рсамарӷьаԥалразы... Ҳрылымҵыр, ртәы ҳагоит... Анарком ииҳәаз ари ажәа Нестор маҷк аҟара дааиҵанарӷәӷәеит, уи имдыруаз рбызшәа зҟарҟы икылахаз аԥсацәа рҭагылазаашьа, иагьҩымкәа-иагьӡымкәа ишықәнархаз...
– Аа, аиаша, иҳәеит, – иажәа налеиҵеит аҵыхәтәахьшәа итәаз Петра Сарықь иԥагьы.
– Убас иагьа иҟазаргьы... – иааириашеит Нестор ибрырц аҷыка аазыгхаз ахшыҩҵак... Ашьҭахь анарком ихы наиқәикын, – шәызлацәажәо азҵаара сара даара сазхәыцхьеит, Қарбеи, аха?.. – иажәа уа иаанкыланы, Дыгә иахь дниасит, акоммуналтә нхамҩа ахантәаҩы. – Дыгә, уара ушԥахәаԥшуеи арҭ ирҳәауа?
Дыгә дҩагылан, ибз иқьышә инықәшьшәа даацәажәеит:
– Ҳбызшәа раҳауам, рҟазшьақәа ҳаԥсуа қьабзқәа ирышьклаҳәырц акгьы агӡам... – иҳәан, длатәеит.
Нестор аригьы илахь ааиқәнаҵан, ихы наирҟәит. Ҳамҭакы аӡәгьы ҿиҭуамызт. Аҵыхәтәаны аҭынчра еилаго Нестор дналагеит:
– Ҳқьабз, ҳҵас еиқәнархарц азы ауми, ахақәиҭраз ҳазгылаз... Аӡәы дааины днаҳхаԥаны, ҳхатәы мап ҳцәаркны, иара итәы иаирго даналага, иҟаҳҵахи, убраанӡа ҳаԥсыҽқәоума, Дыгә, суазҵаауеит сара.
– Ыы, анаа... – иажәа ааиҿабан, иқьышәқәа неимахәеит...
Ҩаԥхьа ааҭынчрахеит, аԥенџьыр ахь акнаҳалашьҭы аашәыр-шәырит, адәныҟа ԥшак насзар акәхап.
– Иҟоу жәдыруама, ҳаҭыр зқәу анаркомцәа? – иаахжәашәа ауп арҭ ажәақәа шиҳәоз Нестор, –
ишәҳәақәаз џьара-џьара сшақәшаҳаҭугьы, аполитика ду аҿы узвысқәаша ыҟоуп.
– «Аполитика ду», инеиҿаԥшы-ааиҿаԥшит итәақәаз.
– Аилкаара шәымазар, шәыхқәа баша ишәхагыламзар, ари исҳәаз иаҵанакуа жәдыруазароуп... Шәпартфелқәа аашәыдҳало амҩақәа шәырнуп, «аус» ҭазар, ишәгәыдырӷәӷәаланы ишәкызароуп, акгьы ҭамзар, ишәасҳәагәышьозеи? Ахәыцра шәыгуп, излазбо ала, Гал наҟ инаган ираҳҭар, дара еиҳагьы еиӷьыршьоит. Усҟан абри автономиа иалакны иҳамоу аҳәынҭқарра хәыҷгьы ҳцәыӡуеит, шәаргьы шәпартфелқәа шәымпыҵыҩрны аҟьеҩҳәа аҳәынҵәа инылаҳауеит... Ҳара ҳҿы, Лыхны аамысҭара иашьҭаз шьнаҟәмак ихьыз шәыхьуеит. Уи ихьыз Дыгә ишәеиҳәоит, аамҭа аншәоуа.
Лиау Пармен-иԥа Ландиа ахақәиҭраз ақәԥара далахәымызт, деибашьуамызт. Амчра анышьақәгыла ашьыжь амра аннықәԥхалак ахаҳә аҿы ахьынҷкәыр шцәырҵуа еиԥш, адгьыл дааҵыҵызшәа дыҩхәыҵҵәраан, маҵурак днахагылеит, баша-машагьы акәымкәа, зегьы рханӡа. Уи Саӷәытаа дреиуан, аха иара ихатәы мап ацәкны Лаӷәытаа иҽрыдкыланы дыҟан, амчра дара рганахь еиҳа еиҳауп, еиҳа ихатәроуп ҳәа ԥхьаӡаны, Лиау Пармен-иԥа иԥсадгьыл иадмыз, амшын аҿықәан, Геи-шьхеи рыбжьара ишьҭаз Мзахәа дазхьаауан, хәыцырҭасгьы иман. Уи атәыла иқәынхоз ауаа ицәымӷын, аха агаҿтәи ахаареи аԥшӡахәреи дрылхәдангьы дҟалар иҭахымызт. Изааӡарызеи, уа инхоз ауаа раасҭа рыдгьыл еиҳа еиӷьишьон, иԥсы қамқамуа убри иахьынҳалан. Иусқәа-иҳәысқәа иҽырхаршәаланы, даара деилахан
аиашазы, ишьақәгылаз амчра раԥхьатәи ашьаҿақәа раан ҿаҟьа-ҿас даҭаауан. Иреиӷьыз аԥсшьарҭақәа алхны иман, есԥхны, еиҳаракгьы нанҳәа мзазы, лаҳачан, Егры аӡиас дырны даауан абрахь. Ашьха ашьапаҿы ашәаԥыџьаԥ иҩалҳәҳәо игылаз ихан хьыҵәцара ааныжьны дцон Ӡыгәҭа аԥшаҳәахьы, абаҳча еибаркыра дыҵан, аҳауа ифон, зынгьы аӡшьшьыраҿы алаԥан ахьамаз, аҵәгәыр нхыршәланы ԥсыӡкра ҳәа днатәон дыҭҟыԥсӡа, иара иикуаз ҳәа акгьы ыҟамызт, аха икны ирҭон, амаамасацәа дрылхәдамызт усгьы. Ишырҳәо еиԥш, ифа иагымызт, ижә иагымызт. Ашьхантә ақәасабқәа кны ианизылбааргозгьы ыҟан, лымкаала бзиа ибон аҳәаҵыс-жьы, ирҳәоит акы шеибгаз ифон, ашәыхсгьы иԥхьаӡомызт ҳәа. Аҵыхәтәаны уи арахь аара зыхҭеикыз, Аду ԥсшьарҭас иалхны иахьимаз азоуп, аҭыԥантәи аиҳабыреи иареи еиниар иҭахымызт, Адуи Аџыри реизааигәара даҵашьыцуан... Ирҳәоит Аду иҿы, уи раԥхьаӡа «дцәырызгаз» Аџыр иоуп ҳәа.
Зны-зынла аҭыԥантәи аиҳабыра иара иахь инымҩахыҵлон, дәыԥсшәак неибырҳәон, изсхароуи ҳәа дҵақәакгьы нариҭон. Ирыгымызт, иаахҵәаны иуҳәозар, иажәа «хшыҩырҵагақәа». Дықәтәан дӷьаӷьаӡа Лиау Пармен-иԥа уажә аҟәараҿы Ӡыгәҭа аӡиаси амшыни ахьааилаҵәо, алаԥан-ҵла ду аган аҿыҵәҟьа. Иҵаҟатәи еиқәа, иаҳҳәап иҽыкәабага, ишьамхы илахагылон. Иҭбааҭыцәӡа, иӡара ҩахыс дҳәындазӡа. Ныҟәара иааз аҿар ахьхьа-аџьџьаҳәа рыбжьы анаагалак, ашырҳәа ихахәда кақәчаа дҩахон, ибласаркьақәа аацырцыруан, урҭ ирцәыҵыԥшуаз ибла камкамқәа аашаҟьон. Аӡнаашә қәҷышь еиԥш ихы цәықәԥсса, хәыцшьаҭара ықәыршәымызт, илымҳарҭақәа иҩархыкны иаргәҵысҭа надкылан «вҵиаақәак» рызҳауан. Араҟагьы «ишькылкыҩцәа» иааигәа иҟан, рхы ӡырыргомызт, митәык рҽыԥхьакшәа итәан, аха аӡәы дааицрымшәо иааигәа
дыҟан есқьынгьы. Аӡымҵар аҿынтә гәыгәымла аӡы иааигаз, ахыр-хырҳәа аҵәца инҭеиҭәан, аиҳабы ишҟа инаирхеит. Егьи ипҟыш-пҟышӡа иқьышә хыжәпаақәа ирықәтәаз аԥхӡы инапала иааԥхьаҳәаны «аҟәырқь-ҟәырқь» ҳәа иналбааидеит. Аӡы аазгаз дкәаҩӡа ивараҿ дгылан, даҽа напынҵак сиҭомашь ҳәа дизыԥшны. «Анцәа иишаз арыжәтә»... – даазгәдуит аӡыхь иижәыз.
Убри аамҭазы ӡӷабцәақәак рыгәчамахқәа ӡарышәыруа иаԥхьа иниасит, руаӡәк еиҳа ақәыԥшра иаманакуаз, илаԥш налылҟьеит. «Девушька! – ҿааиҭит иԥсы ихәламӡо, – девушька!..» Аха дара уссгьы дрымкит, рныҟәашәа инацҵаны, амшын ахь рҿынархеит.
Иблақәа амцаԥшь нарыхҟьеит Лиау Пармен-иԥа, «сқан»... ҳәа иара итәала ажәақәакгьы нарышьҭеиҳәеит.
– Руа дарбану?.. сара даазымгои, уажәыҵәҟьа, – иҽнаимаидеит «иаҳ» хазынахә Каха.
– Иа?.. – ибла шҳазқәа ҵарҟәаҿы, зхьаарак мцаха ирхыла «имарҵеи» днеизыԥшит.
– Ажәак лсырҳәом, абырсааҭк дааикәасырҵәиуеит.
– Иаҭахым, сгәада... – иҽырҟасашәа даацәажәеит аиҳабы. – Ауаҩы сизыԥшуп, даарцоуп лассы... Иуасымҳәахьеи сахьцо...
– Бзиоуп, патын, – иҳәан, иҽеидыԥсалашәа даагылеит. Аиҳабы еикәарҳәы иааигәа ишьҭаз ипижама наишәхарԥаны, ицнапыкала игәы ажәжәаҳәа дынкыдхеит, еиқәаҵәа сымсалха игәы иҵажьыз имшәхәы инацәкьарақәа нарылеиҳәеит.
– Аа, ҳаҳаи, џьамаӷурель!.. – иҳәан, дналагеит, – иахьсыԥхьаз узгап, ара уныжьны сызцом усгьы... Аборш-моршқәа угәы кылырҵәазар ҟалап, гьамала круфап!..
– Ашьышь-жьы сеилаҳауеит, астол аҿы ицәырҵуазар акәхап, иацызго цыфа ыҟоума мамзаргьы? – иҿыҵа аӡы
аауа дцәажәон Каха. – Уи азын угәы рҭынчны уҟаз, с-Каха, уагьазымԥшын.
– Ыы, избан, иҟалазеи иахәа?
– Урҭ аҳәажьы рфаӡом, рабду дызгаз иара акәу џьушьап.
– Аа!.. – изакәыз изеилмырго дхаԥшшалашәа иеиҳабы днеизыԥшит.
– Ԥсылманцәами, Каха, уахь иамгахьеи, ҳара баша арахь ҳрыхоит акәымзар?..
– Ыы, ақьырсианцәа ыҟоуп рҳәо саҳахьеитеи?..
– Иқьырсианцәоу иудырраҳа афы уҿаст, аиеи... Ииҳәаз шааицәымӷхазгьы, иҿы акуа-иашьҭуашәа даацәажәеит Каха, – рҵасқәа бзиоуп ҳәа рҳәо саҳахьеит, хаҭала исымбацт аха...
– Рҵасқәагьы даргьы, арахь рыӡбахә соумҳәан... – ибла ҵалашәарақәа аабалыбаҭын, гәаӷк ихаҿы инануаалеит.
– Астол аҿы раԥхьаӡа ажәлар рныҳәаҿа ркыхуеит, ажәлар ҳәа ӡәыр дыҟоушәах?.. – Убри аамҭазы Каха дкылԥшыхәшәа днеизыԥшит, егьи ихы ахьигара изымдыруа, дааҳәыцмыцит, иаахаз илаԥш дшьақәнаҟьоу?..
– Ажәлар закәу удыруоу, Каха, – ихшыҩҵак неигӡон Лиау Пармен-иԥа, – асакь азна акартош ахы ларханы илкаужьыр, иҭыппны хара-бӷьара инкаԥсоит... Ҳәызба ҵарыла ицәуԥссоит иказказуа, ицагәу еиҳагьы еиӷьуп, – унапы ԥнаҟаӡом. Рцәақәа наҟ инархуҳәоит, еилукаау? – ибжьы ақәырӷәӷәашәа ауп, уи, арҭ ажәақәа шиҳәаз.
«Ҳм... ыҟ» ҳәа дҿаҳа-ҿасуа дааҭгылт Каха.
– Нас иуҭахызар иужәуеит, мамзаргьы ԥлакьк иныҵахҩаны иурԥсаҳәоит, иуӡуеит, иуџьыргьы ҟалоит... Сара саныҷкәыназ шәантәыла арахә ҳаманы ҳанцалак, тәым уҭрак ҳанҭаланы иаагон акартош, аҭыԥ аҿы амца илыҽҳәаҵаны иҟаԥшьхәхәыраӡа иӡны «фу, фу» ҳәа ҳаҭәҳәо ҳҿы инҭаҳарбылгьон...
Каха дныҵыкка дцазшәа, дхаԥшшала дгылан дазыӡырҩуан аиҳабы бзиахә иажәабжь. Уи усҟан ииҳәаз иаҵаҵәахыз ахшыҩҵак ихаҿы имнеиуазар ҟаларын, аха уеизгьы, шәаӡыӡарак ицәа-ижьы инҭысын дааимнадеит.
Лиау Пармен-иԥа «аҳаргьқәа» зхаргыланы аплиаж иқәтәаз рахь илаԥш наиршәит, дырҩегьых ани аԥҳәызба, аԥхьан ивсны ицаз, дааигәырҩеит, ицасҳәа акәушәа акыр-кырҳәагьы лыбжьы нарылҟьеит...
– Аԥсыхәабаа быргандаз, аха бабаҟоу?.. – иҿы дынҭацәажәеит Лиау Пармен-иԥа, – ақәаҵараҿы бнаганы бсымандаз, бсырччара сыҟан... – Нас иҩыза иахь дынхьаԥшын, – угәы иаанагозеи, Каха, арҭ аӡӷабцәа ас иҳавашьшьы ицалома?
– Ара ҳаҟами иануҭаху, патын! Уи азы ҳаиҵахар ҳәа ушәома?
– Уи ҳшахьӡарыз, агәаԥхара ҳауанда? Иахьатәи амш ҳара иаҳтәым, – иаашьақәирӷәӷәеит аҵыхәтәаны. – Ауаҩы сизыԥшуп, даарцоуп лассы... Амҩа ҳамоуп уаргьы саргьы...
– Бзиоуп, Лиау патын, – иҳәан, иҽеидԥсалашәа даагылт Каха.
Убри аамҭазы алаԥан анаҩсҵәҟьа, адәҳәыԥш авҵаҿы машьынак аанҿаст, аиқәара иаманакуа, иааизыхәхәаны, аҵыхәа шьҭацаланы, аԥхьатәи ашә анаат, арԥыск дааҭыҵын ашыр-шырҳәа дара рахь иҿааихеит. Каха уи днеиԥылан «аԥсшәақәа» ааибырҳәеит. Ацәажәара иналагоны еиԥш аан, Лиау Пармен-иԥагьы днарыдгылеит. Амашьынаныҟәцаҩы ихы надирдырит: «Давлеҭ Кандалиа!..» Аџыр дшааишьҭыз, шьыбжьхьа афарахь дышнеиԥхьо, дшизыԥшу наиеиҳәеит. Акрыфара-акрыжәра еилаҳауаз Лиау Пармен-иԥа ихаҿы барақьаҭӡа иааҟалан, ибзгьы иқьышә инықәишьит. Еимаа ҵарҟьаԥқәа наишьхаирԥеит, икалкало иуаҭәа шәпара илахысуаз ахәымџьар дҩахан, иеиқәа ахы инавҵаиџьгәеит.
– Абас уцашоу?!. – иааџьеишьеит Давлеҭ.
– Ыы, иамоуи, апленум ахь сауаах, ԥсшьара сыҟоуп сара, сҩыза иҩны снеиуеит...
Арӷаз ԥштәыдақәа рыла еилҳәа-еилҳәа иҟаз ипижама, ҵаҟатәи аҳәынҵәра еибаркуа ҿааиҭит:
– Аратәқәа рзы уаҳа зҭахымоуп...
– Аԥшәма игәаԥхарым, ҳаҭыр зқәу, ас уибар? – иааизымбатәбарахеит Аџыр иаашьҭыҩ.
Егьи ииҳәац иҳәон:
– Еизара шәымоума?
– Мамоу.
– Чаразар?
– Мамоу.
– Нас ҩнаҭак аҿы снеиуеит ҳәа иҟалазеи? – даашатҩатын, уара амарҵеи уоума ахшыҩ сзырҵо ҳәа иеиҳәарц игәы иааҭаххын, аха иҽааникылт. Иага умҳәан, даԥшәымамзи игәы цәиҟьар иҭахымызт, тәамбаракгьы иқьышә инықәыжжит.
Давлеҭ имашьына аԥхьатәи ашә ааиртын: «Шәааи, шәҭал...» – иҳәан, дынеихырхәашәагьы ааҟаиҵеит.
Лиау Пармен-иԥа деимала-еиҿалаха, ихәамц ҩызмалақь ду изҭамгалар ҳәа дшәошәа, шьҭахьла иҽынҭаижьит, арахь инхаз амра иамдырыц ишьаргәацә ҟәашқәа ергь-ҩмацә ҳәа уахь инҭеигалеит, «ицныҟәаҩ» ашә ныдыжьланы, ашьҭахьҟа диасны дҟәыҟәӡа акәакьҭахьшәа днатәеит.
Давлеҭ амашьына аԥхьатәи асаркьа цахала иаарыцқьаны, аус аруны дызлааз ала, иҿынеихеит, адәҳәыԥш ааныжьны амҩа ацәхыԥ даннықәла, ахәхәа-аӷьӷьаҳәа абӷанҷ-ссақәа наҵыҟьҟьеит...
Амашьына еиқәаҵәа Лаӷәытаа реиҳабы дызҭатәаз, амҩа асаба анырчыл ишҩеиуаз, Аџыр игәашә аԥхьа иаагылт, иақәшәаз ирҳәоит «анцәа иџьшьоуп, уахь ашҭа иахьҭамлаз» ҳәа... Асас изыԥшыз аӡәык-ҩыџьак аиҳабацәа, Аџыр иҩызцәақәакгьы ааихьан, урҭ амашьына ашьҭыбжь раҳаит ауп, ирымбаӡеит, избан
акәзар, дара акәасқьеи амаҵурҭеи рыбжьарахьшәа ашәшьыраҿы итәан.
Аџыр агәашә дынҭыҵын амашьына даннадгыла, исас бзиахәгьы дааҭыҵит, ччаԥшь уааракгьы ихаҿы инануаалеит. Игәы хьажжа, ауразоуроу хәыц еиқәаҵәа сымсалла иҩычаны ихәда иҩыҵачон, иԥсы ҭнахырц аҭахызшәа. Ипҟыш-пҟышӡа иқьышә ажәпара аԥхӡы ықәтата аԥшәма иҿаԥхьа даагылт, ишьклаҳарц аҷыка аагхеит иеиқәа кьаҿӷәаӷәгьы, инапала дҩахан, изшьапык иаҵҟьаз иеимаа ҵырҟьаԥгьы ишьапԥықәқәа нҭеикит...
– Алабз хәтәып уҳәап, убас шоуроуп иахьа... – иҳәахит играқәа алахиҩарц иҭахызшәа.
Аџыр дшьынхаланы, ииҳәара иҿамшәо, уа днеизыԥшит.
– «Здрасти»... – иҳәан, Аџыр иахь инапы наирхеит.
– Мамоу, унапы умсхӡом, Лиау, бзиала уаабеит ҳәагьы уасҳәаӡом...
Азнык азы аиха атыҟә ала ихы иасызшәа хьаак ибласаркьа иналҟьан, аԥшәма инаиаахеит.
– Ус ахьбоуҳәои, Аџыр, сара ари ҳаиԥылара гәыхыҭхыҭрала сазыԥшын, – дааҽхырцәажәеит Лиау Пармен-иԥа.
– Гаӡас ҳаушьома, Лиау, ҳара?!. Асас даҳзаауеит ҳәа ара иузыԥшны итәоу абас урбар, ашәҟәы уара уакәым, саргьы санырхуеит.
– Қо, аха сара ԥсшьара сыҟоуп, уи рдыруазар ахәҭоуп, Лыхны ашҭа реизараҿы саунеих, сҩыза сиҭааит...
– Ҳыҳ!.. – иааџьеишьеит Аџыр. – Уахи-ҽни уахьықәтәоу аҟәараҿы, асҵәҟьагьы исызуаҭәашьом, аха цәгьам-бзиам уаҩы иуничҳар ауеит, аха ара?.. Ауаа рашәа уҽеилаҳәаны уаароуп, мамзар?..
– Ҟоҳ, иаҳҳәеит ҳәа, аԥсуара иаҵанакуама ари иуҳәаз, Аџыр!
– Абыржәтәи уеиҿкаашьа аԥсуара ианаалоит ҳәа аума ишудыруа, Лиау Пармен-иԥа?.. – агәаара зхыз иблақәа нихиган ҿааиҭит.
Зныкыршәа ҩадахьала ҽуаҩык агәарабжьара еиҩыцҟьаа даабжьалеит, иаԥсуа маҭәа, иабџьар уҳәа ишахәҭаз деибыҭан. Аџыр игәашә аԥхьа амашьына ангәеиҭа, иҽы иахакны иикыз иҟамчы лоуижьын, аӷәра наҿакуа иҿылеихеит:
«Еиҳабык диҭазар акәхап?»... – даахәыцит иара. Данаарывала: «Мшыбзиақәа!» – иҳәан, маҷк аҟарагьы днахырхәеит.
«Шаҭ-иԥа Мкан?!. – «Кьараз» ахы анҵысы нахыс иҳадгылаз, дсымбеижьҭеигьы крааҵуан, дабаҟаз, сукәыхшеит?» – игәы дынҭацәажәеит Аџыр. Аҽуаҩ асас илаԥш данааҵашәа, днеилашәкәа дцеит.
– Ухаҵкы Аџыр, ари иудгылоу дызусҭада?
– Сара Лаӷәытаа реиҳаб соуп!.. – изымчҳаит Лиау Пармен-иԥа, – ибласаркьагьы лаԥа-ҩаԥеит.
– Лаӷәытаа ракәым, Саӷәытаагьы уреиҳабыз... иусахьоузеи угәы хьажжа, агара уаахыҵызшәа?..
– Сыԥсы сшьоит, «аотдых» сыҟоуп...
– Ара уахьыҟоу, удыруоу? – иара иахьгьы маҷк днаскьеит.
– Ыы, ишԥасзымдыруеи, ари ақыҭа!.. Уаҳхыччарц уҭахызар, арԥыс ԥагьа? – Каха ҳәа ицыз иҩызагьы днеизыԥшит, акы иаԥшьыргар угәуҽаныз, иҳәарашәа.
– Уи уажәы, дахьааз дцоит, уара уаҭахӡам, Мкан...
– Аха усгьы излеигәаӷьызеи абас уара ушҟа амҩахыҵра ацәыбза хылҵ хзымдыршәа иҟоу?..
– Ус са усмацәажәан, аҷкәын кәысхьашәа иҟоу. Сара сдырра, сдура, саҳаракыра...
– Иҿы иҭыҩрқәо уаҳауеит ҳәа сыҟоуп, Аџыр, – нас акыргьы иҽааникылан, инациҵеит, – ус акы далаҟоу џьишьозаргьы, рыцҳарами. Иабатәи дуроу узлацәажәо, уаҳә хтны уҳалагылоупеи...
– Абарҭ аԥсуа капризқәа ҳгәы нкыдкыланы иааԥырҵәаӡеит... надоело, уже, слушьаи!..
Мкан, аурысшәа митәык иаҳауамызт, аха абри «каприз» ҳәа ииҳәаз аԥсуара лазырҟәуаз ак шакәыз ааигәныҩын, амцаԥшь еиԥш дааицрашәеит. Аџыргьы, инимырԥшырц иҭахын, аха зегь акоуп иааилажжит.
– Аԥсуа каприза уҳәоу?.. Аа, аԥсуа каприза, – иҳәан, аҿыжә-аҿыжәҳәа ихаҿы шыҟаз иҟамчы леихиҟьеит.
Ибласаркьагьы илақҭа инҭшәан, акараҳәа наҟ Аџыр ишьапахь инкаҳаит.
– иҳәан, асас ихаҿы еимлагәа иааникылт. Ицыз иҩыза иган днавхеит, абџьар ҭигарц иҭахызшәа, убрыгь аҿыжәҳәа инаиқәҵәашеит аҟамч ԥҵаҵа... «Чоу!» – иҳәан... длаҵҟьеит Шаҭ-иԥа.
– Сысас иакәын, иҟоумҵандаз, Мкан?..
Аҽуаҩ даахьаҳәын, ижәҩахыр длықәԥшны ҿааиҭит: – Уи исасра, ҳҭазырхо усуп, Аџыр!
Иҟалазеи ҳәа абыргцәагьы арахь рҿаархеит... Лиау ибласаркьа ԥшааны инаирҭан, деимакы-еиҿакы амашьына дынҭарыжьит.
Амашьына аҿынахамҭазы, изнапык ала ихаҿы еимлагәа икны, ибз иҿы иҭарбылгьо даацәажәеит:
– Уи шәгәаласыршәап мышкы-зны сара, Аџыр!..
Сталин Мысра иԥсы анишьоз, идикылон ҳәаанхыҵтәи иааны иҟаз Болгариатәи акоммунист партиа ахаҭарнакцәа, инаскьаго уи идирбон агаҿа аԥшӡахәрақәа, апальмақәа, аԥсаҵлақәа Аԥсны азыҳәа иуникалтәу агиацинттә ҵиаақәа уҳәа (Индиа акәзаап еиҳаракгьы уи
ахьазҳауа), шәаԥыџьаԥла ихыбыз ахәқәа, аҿаҩақәа урҭ ркалҭ ҿызыӡәӡәаауаз амшын уҳәа. Хыхьынтәи илеиуаз аӡиас ахьхьаҳәа рлымҳа иҭасуан... Сталин аԥхьа дгыланы дышнеиуаз дааҭгылан, асасцәа ирыцыз аҭырџьман блаҵыхәала днеизыԥшит, даргьы рҽааныркылеит иаразнакы. Аԥшәма краамҭатәи иҿымҭра ашьҭахь, инапы-хьараџь иган иавакуа, егьи инапала агаҿахь инхьеирԥшын: «Шәахәаԥш шаҟа ԥшӡахәра агәылаҵәаху ҳара ҳ-Қырҭтәыла!..» – иҳәеит, аха, аиаша самарҭалҵәҟьеи, уажәы иқьышә иаақәыххыз амци неилаҩашьан аҟит ихәлашәазшәа, исасцәа бла ҳарамқәак нарааирхеит. Аҭырџьман атыр-тырҳәа еиҭеигон авожд ииҳәоз ажәа-ҭынхақәа.
– «Апрезидент» ухаҵкы ҳм... ари атәыла?.. – даацәажәеит асасцәа руаӡәы. Аха уи аҳәаха иамраӡа днеиԥыххылан, инациҵеит: – Иуҳәарц иуҭаху сара издыруеит, еилыскаауеит, аха Қырҭтәыла иалами Аԥсны, ҳм... дара ус ирҭаххан...
– Дара?!. – иааџьеишьеит асасцәа руаӡәы.
– Аиеи, дара. Ажәлар ирымҳәакәа уи ҟазҵодаз?..
– Урҭ реиҳабы Нестор...
– Уи ажәлар рԥа иаша, – дырҩегьых Сталин исас дааиԥиҟьан, – ажәлар ирҳәаз хыԥашьас иамааз?.. Асасцәа неиҿаԥшы-ааиҿаԥшит, шьоукгьы ачча рқьышә иаақәыххит, лацәарӡысракгьы иахымгакәа иаанкылахеит, избанзар, рыԥшәма илеишәақәа рзымдыруа иҟамызт, уи аҩыза здибалаз аӡыршы иҭаирԥалон.
Аҵыхәтәаны Сталин исасцәа рнапқәагьы рымихит, лаԥшылашәа дәыԥсшәак неиҳәан, амҩа инықәиҵеит. Урҭ аԥшәма идача ааныжьны агаҿахь иналбааит, аҟәара зхы алакыз асқьала хәыҷы иадгылаз акатер инақәтәоны еиԥш аан, агәашә иаадгылаз амашьына «Мерседес» дааҭыҵын, арахь иҿааихеит Нестор. Уи ишаанагара деилаҳәан, игалифе еиқәа, имагә хәыҵәҩагақәа, ишәыз ибырфын кьаҿ ихәда иҩыҵагыло ахаԥқәа еибаркын, илақәа ааҭбааны, иԥаҵа еиқәаҵәа ԥшӡа ирҟәыдны.
Ашҭа аварахьшәа аџьҵла ду иаҵаԥшуа игылаз Сталин иааиуаз дангәеиҭа, днеиԥылан аԥсшәақәа ааибырҳәеит. Ашьҭахь еицәажәо, кыцла ихыбыз ахыбра авараҿы аӷәқәа ирылхны иҟаҵаз атәарҭақәа руакы инықәтәеит.
– Ааигәа иршәын, амарџьа, уамҟьашьааит, – игәы ааиҽаниҵеит уи исас. Сталин ишьамхқәа неиқәиҵан, ҭынч-ҭынч даацәажәеит:
– Асасцәа сҭан, уааимҭазы инаскьазгон...
– Асасцәа?
– Аиеи, асасцәа, Болгариатәи акомпартиа ахаҭарнакцәа, аҩыза Димитров иаашьҭымҭацәа.
– Димитров ибзианы дыздыруеит, Аԥсынгьы даахьан.
Сталин краамҭа ҿиҭуамызт, Аԥсны даахьан ҳәа инаҵшьны иахьиҳәаз акәу, уи Асовет еидгылаҿы данаауа, дахьныдгыло сара исзымдыруашәа дызлацәажәақәо закәуи игәахәу, акы деиланаршәеит.
– Ртәылаҿы макьаназы аусқәа ҽеим, Германиатәи афашистцәа идырҵысуа иудыруазеи?.. Ирыцхраатәуп.
– Ауадаҩрақәа цәырҵышт, ҳаԥхьаҟа.
– Аиеи, имариоу усым, – инаиаҭеикит уи Сталин. Убри аамҭазы дааит ахрана аиҳабы аполковник Андреи Григории-иԥа Ковалиов, иҽеидԥсаланы раԥхьа даагылеит.
Нестор, уи дҩеихаҵгылан, аԥсшәа иаиҳәеит.
Егьи аҭак ацымхәрас ихы ааирҵысит ауп, уаҳа ажәакгьы ааиҿымшәеит.
– Иуҭахыз?..
– Иосиф Виссарион-иԥа! Шьыбжьхьа мазеиуп, шәаарыԥхьоит акрыфарҭахь...
– Уара аҩы шәымоу? Асас дысҭоуп.
– Хәанчкара, Иосиф Виссарион-иԥа! – дгәырӷьаҵәа ҿааиҭит, уи иԥшәма бзиа иахьибоз азы гәахәарак иоурц иҭахны.
– Уи шьахәуп, аха?.. – Нестор иахь днаԥшын, – «изабелла» уҳәар акы иамусын, ари?..
– «Изабелла?..» – ииҳәо иҿамшәо дааҭгылт аполковник.
– Уи ҳара иаагеит, аҩыза Сталин.
– Арҭгьы ирымазар акәын, Аԥсны ҳаҟоуп иагьа умҳәан, ԥыхьа асасцәа анымҩаԥигоз иреиҳәаз игәалашәоу здырхуада, аӡәы ихы дықәсызшәа дҟәиҭӡа даатәеит.
– Ҳм... Иосиф Виссарионович!.. – ибз иҿы инҭабылгьеит.
– «Ович, ович!..». Уи шҳәатәу удыруеит, «изабелла» шәымаӡам.
Егьи илахь ааиқәнаҵеит ари иаҳаз ажәа мҽыӷ. Сталин ашәымҭаказы дааиҭашәан:
– Сыхәмаруеит. Бзиоуп, нас, ҳцап... – иҳәан, дҩагылеит иара.
– Аҩыза Сталин, арахь шьоукы сыцуп... – Нас арахь имааиуеи?
– Сыздырам...
– Дзусҭқәада иуцу?
– Ҳм... – иажәа намгӡакәа дааҭгылеит иара.
– Аа... уара шәара, аԥсуаа, шәысзеилымкааит, саныҷкәыназ аахыс шәшыздыруагьы, аха? Ауаҩы дуцуп дныжьны ушԥааиуаз...
– «Ковал!..» уи ус дишьҭан ахрана аиҳабы, – унеины арахь даага, иԥшәмаԥҳәыс лакәхап?..
– Ус ауп, аҩыза Сталин, саҳәшьаԥагьы длыцуп.
Аполковник уи иажәа ҩбамтәкәа амашьынахь иҿынеихеит...
Сталини иҭаз исаси акрыфарҭаҿы ианнеи, Нестор астол днықәԥшын даацәажәеит:
– Иосиф Виссарион-иԥа, астол архиашьа бзиоуп, европатәи ала иугозар, уаҳа назҭахӡам ауп, ачысқәа рыфҩы лаҳа-лаҳауа!.. Аха ҳара ҳтәык, кавказтәык агьама убар ҳҭахуп... Маҷк ҳааԥшып, саҳаҭк иааихьыршьуеит...
– Сара усҭоуп, счеиџьыка агьама убар сҭахын...
– Утәы абаҳацәцо? Ԥсуа чыск ҳгәахәын, уҳаламԥхьеижьҭеи такәы ааҵуеит.
– Бзиоуп, нас, аԥшәма ишиҳәо акәзааит.
– Аԥшәма? – Нестор илақәа ҭырхаха Сталин днеизыԥшит.
– Аиеи, аԥшәма!.. Ари Лавренти иаҳар дархагоит, аха?.. – Илаԥш ҵарыхәҵәа ала Нестор дааимидеит. Иш еиқәа, уи иаԥшшәыланы ишәыз икитель армарахьтәи иџьыба иҭыҭыныжәга ааҭиган, инеиҵаҵан амца аркны днаҿыхеит.
Убри аамҭазы Сариеи илыцыз аҷкәыни аполковник ишьҭагыланы иааҩнашылт, реидарақәа рӷьырак, иара икын. Аду Сариа ҷыдала аԥсшәа налеиҳәеит.
– Ҳамҭакы азԥшра ахьбықәшәаз сара исхарам... – ихаҿы ԥхаррак анҷҷала дналзыԥшит. Аҷкәынгьы инапы ааимихит.
– Иахьԥашәҳәо, ҳаҭыр зқәу! – лыбла ҭбаақәа нҭалашеит Сариа.
Ашьҭахь еиманы ахәыҟаҵарҭахь рҿынархеит.
Ҳамҭакы ааҭынчрахеит. Сталин иҿакыз иҭаҭын ыжәга ааиҿихын, инацәақәа ирыбжьакшәа даацәажәеит.
– Калинини Молотови ааирцоуп, урҭгьы ҳаарзыԥшып. Ковал!.. – ибжьы наиргеит ахрана аиҳабы иахь.
– Сӡырҩуеит, Иосиф Виссарионович! – иҽеидԥсала ашә даалаххит аполковник.
– Анҭ аҳәсақәа уаархылаԥш, амҿы-амца... Авожд иԥсы ахьишьо фымца печкақәакгьы ыҟазар ауан, аха... – изызхаз уаҩы изымдыруа ҩаԥхьа дааҭгылт.
– Иҟалап убригьы, аҩыза Сталин, – уи митәык игәы азҭамкәа ҿааиҭит Нестор.
Еиқәшьшьы иаагылахт ҩаԥхьа, аӡәгьы ҿиҭуамызт.
– Ҳцап абилиард асырҭахь, Калинини Молотови ааир, ҳарбап. – Аполковник иахь илаԥш наиршәын, – амла аарзымчҳауа иҟазар, акрырҿаҵа...
– Иуҳәаз саҳаит, аҩыза Сталин...
Сталини Лакобеи акоридор инбжьысын, асоф ахь инеит. Уаҟа агәҭаны игылан, акыргьы иаажыцәны абилиард асырҭатә стол. Ҩбаҟа-хԥаҟа шаргьы аҵкарахьшәа иқәԥсан. Асга лабақәа, акьи ҳәа изышьҭоу, еиҟарамкәа, еихыҳәҳәа-еиҵыҳәҳәауа абыркьыл иадыԥсалан. Шьақар ҟәалҳак иаҟараз мелкгьы ахахьы иқәын. Нестор икәымпыл-кәымпылӡа иҟаз асга ахаҳәқәа ааидкыланы астол агәҭа ахьазеиҟараз инықәиҵан, ԥшшәыла дара ирзеиԥшымыз, агәҭа ахьазеиҟараз ацәаҳәа ҟаԥшь алданы, хаҳәык аарылихын аган митәык иацәыхарамкәа иаԥхьаҟа иааскьаганы инықәиргылт.
Сталин акьи иикыз агәра изымгошәа ахы-аҵыхәа илаԥш нархигеит. Азхык игьежьӡа аҟәбас иадҷаблаз акыргьы ихахьан, иагьааигәамԥхеит, уи ас иахьибаз. «Изымԥсахит асаҳәҭыр... Ироуҳәалароуп, еснагь, рыла акрабо џьушьома?» – диацәҳауан, аԥсшьарҭа анхамҩа знапы ианыз усзуҩык.
– Сара стәы усҭап, Иосиф Виссарионович!
– Мамоу, митәык еиҩырго акгьы ыҟам сгәахәуеит, уас, – инаидиҵеит уи Нестор.
– Ҟалашьас иамоузеи, аҩыза Сталин.
– Бзиоуп, нас... инапы хьараџь астол ахы инықәкны, асга лаба иԥсыӡа абжьара иныбжьеикын, дзысуаз ашар апҟаца аахиргеит. Агәҭа иқәыз ашарқәа ашәымҭаказы еиԥхьытта еибарыҩ, наҟ-ааҟ аганқәа ирыдсыло астол «ашҭа» инҭагьежьит, акгьы шнеиуаз армарахьтәи акәакьаҿтәи алуза акәапаҳәа инҭашәоит.
– Оо, аферым, даара ибзиоуп!.. – изнымкылеит Нестор аҽхәаԥхьыӡ.
– Абзиа абаҟаху, ахаҳә гаӡажә... – иҳәан, азин злаимаз ала даҽакгьы днасит.
Несторгьы инаашәа еивагылаз ахаҳәқәа еидбаланы руакы днасын, икәыруа, абортқәа ирыдсыло рҿынархеит... Нестор дахьынтәасуазаалакгьы иҭаиршәуан, аха дынрывс-аарывсуа дааиуан... Иҭадыршәуаз ахаҳәқәа инаганы аҭӡы иадҟаҵалаз акәлапқәа ирҭарԥсон. Хыԥхьаӡарала акы еиҳа еиҵан. Уи Нестор итәы акәын.
Ахаҳәқәа ҩаԥхьа иааидкыланы, астол инықәҵаны, аҩынтәтәи анапахьы иниасуан еиԥш аан, ашә иаахыҵит Калинини Молотови, ицәыӡыз имбошәа дхарахаԥшуа дрышьҭаԥалауа дааиуан Бериагьы. Сталин икьи ашьхәа астол ахы инықәикын, блаҵархәыла иааиз днарзыԥшит. Зныкыршәа абласаркьа ихы наиқәикын, иқьышә ԥшшәыдаҵаӷаԥсқәа ирыҵрааӡаны даацәажәеит: «Уара Лавренти, арахь ааира азин умаӡам», – абжа дгәаашәа, абжа дыхәмаруашәа ауп уи арҭ ажәақәа шиҿышәшәаз. Нестор асасцәа аԥсшәа нареиҳәеит.
«Араҷ иԥыраҳәа еиԥш, сахьынҭыҵлак даасԥыраҳауеит, аԥшәмеи сареи ҭынч ҳнеидтәаланы ҳаицәажәар иуам агыруа маӡарах», – игәы дынҭацәажәеит Нестор, акьи аԥықә ала еивҵахха аборт иадыԥсалаз ахаҳәқәа дларысын, руакы агәҭа ашашараҿтәи алуза илҭаԥҟеит.
Сызхҟьазеи иҳәарашәа ихы нарҟәы иқәшәацәгьаны дгылан Бериа, ԥыҭрак ашьҭахь игәаӷьит: «Ҳм... избан, саҳ ухаҵкы?..»
Сталин ҿиҭуамызт, апҟацаҳәа иаԥхьаҟа иҟаз шарк днасын, изаахази иареи агәҭа иааҭагьежьит лҵшәа ҳәа рымаӡамкәа, ашьҭахь ихы дҩахан: «Избан умбо, авожд данаауаз авокзал аҿы уиԥымлеит...»
Асраҿы уи инаиаҭеикит Нестор, зҽаазыԥсахыз аҭагылазаашьа хьаас ирымамызшәа изҿыз нарыгӡон.
– Қарҭ сыҟаӡамызт,  Иосиф!..
–  – ари ажәа аҵак ду аҭаны илаԥш ҵары наилаирҟацеит.
– Ухаҵкы аҩыза Сталин – егьи иажәа неигӡон, – Кахьеҭиа сыҟан, ҽаҩраҭагалара аамҭа,  иаԥскымҭаны иҟоуп. –  ҳәа уи дызҿыз ажьҭаара акәын.
– Аа?.. – иҳәан, Сталин, даҽа шарк днасит.
– Ҭагалара иаамҭами, аҩыза Сталин, – иҳәеит Нестор, реицәажәара иаҵаз амҽыӷра маҷк иадамхаргьы ахҽра иҭахны.
– Ҭагалара?.. – уигьы цасҳәашәа ауп ишиҳәаз, – ииашоуп, ииаша, аҽаҩра ироуа ахьынӡаҟоу сыздыруам акәымзар?..
Нестор изымдыруа дыҟамызт хыхь-хыхьла еибаргәааны, еизуаамшәа ианеицәажәоз ҩнуҵҟала ишеимадаз, рыгәҭыхақәа шеиқәшәоз, Қырҭтәыла аҭакра-аҭыжьра инеиԥынкыланы иаламгацызт, аха, уи аџьныш инапала аҭакԥхықәра змаз аусҳәарҭақәа рҿы итәаз аӡәы-ҩыџьа днарыха-аарыхахьан, Сталин идҵала ҿааҳәыра рмоуа иахигахьазгьы рхыԥхьаӡара маҷҩымызт. Уи, ЗакГПУ данеиҳабызгьы даҿын, Қырҭтәыла акомпартиа ацентртә комитет данахагылагьы даҟәыҵны дыҟаӡамызт.
– Ажь аплан шәзынагӡо, нас, сынтәа? – дҵааит Сталин.
– Инарыгӡап, џьушьҭит... – ижакьа ҵыс-ҵысуа иажәа ныбжьеигалт Каменин. – Ҳаӷеиҭа уамак ҟалар ҳәа дшәауашәа дынрыбжьаҟазеит Адуи Қырҭтәыла аиҳаби.
– Лавренти Павел-иԥа иаадыруа иакәзар, аплан наигӡоит, ишԥанаимыгӡо?.. – инақәиҵеит Молотовгьы.
– Ҳыҳ!.. – Сталин иааџьеишьан, исоратникцәа, аӡәаӡәала лаԥшыла иааимидеит. – Шаҟа процент рыла? – уажәы илаԥш Бериа иахь иниеигеит.
– Сынтәа ажь аплан 120 Џ рыла инагӡахоит, аҩыза Сталин, – ҿааиҭит абласаркьа, уи цқьа еилырганы
ишимамызгьы, аплан изынамыгӡар, идыруан анхацәа рҟырҟы дҭагыланы ишрылихуаз, дасу рхатәы участкақәа рҿы ироуазгьы ыҟамзи?! – Егьырҭ ақыҭа нхамҩатә планқәа...
Уи уаҳа дмырцәажәакәа абӷьааҳәа дыниазҵааит:
– Ҵабыргу ари иуҳәаз?
– Ҵабыргуп, аҩыза Сталин ухаҵкы! – иблагьы ааихамҟәысӡакәа иааҭакитәит иара. – Уи аԥхьаӡаҩцәа адыртәаланы исыман. Аҭакԥхықәра ду иамоу еилаҳкаауеит.
– Умбо, Лаврент, Нестори сареи уи аҵыхәала ҳмеицәажәацт, аха агәра ганы сыҟоуп, ҽԥныҳәак ҳара ҳганахьала ишимоуа ала.
– Ииашоуп, ииаша! – даагәырӷьеит Калинин.
Бериа ибласаркьақәа аацырцырит, ихаҿгьы ашәымҭаказы иааицакит.
– Бзиоуп Лавренти, ажь Қырҭтәыла аплан 120 процент рыла инагӡахар, уи даара ишьахәуп, хәанчкарагьы ҳагхарым, ус ами, Михаил Иван-иԥа! – дааҭгыланы, икьи зымҩа днахан, Калинин иахь днаԥшит.
– Уи мап ацәызкуада, – ижакьа аҵыхәа аарҽеишәа иааҭакитәит иара. – Сосо, уара иудыруеит хәанчкара бзиа ишызбо. Ҵыԥх Боржоми сыԥсы анысшьоз шьоукы исызнарган, даара исгәаԥхеит.
– Ах, ты всесоҩзныҟ староста!.. Иижәуа идыруеит убо?! – иқьышә ачча нықәыххит авожд.
Убри ашьҭахь, даҽа ҩынтәҟа иасит Сталини Нестори абилиард, аԥхьатәи ииааирала иагьхыркәшан иара.
Уи аиааира иигаз игәы аздуны ихы Нестор инаиқәикын, ҿааиҭит:
– Абилиард асра иазыманшәалам, ареспублика анапхгараҿы дышԥаҟоушь?.. – ихы ырнаашәа иԥаҵақәа ааԥхьеишьшьааит. Ацәаҟәа зықәҳаны игылаз Бериа даалахҿыххан, ибласаркьагьы дҩахеит, егьырҭгьы ҽхарччара уаарак рхаҿы инануаалеит.
– Усҭ скьи, Лавренти, Нестори уареи шәеицас абилиард...
Нестор иааџьеишьан, амел аақәихын, икьи ахы инықәшьны иԥсыӡагьы инбжьишьит.
Сталин цәгьахәыц дхәыцуа Молотов инаҩсшәа игылаз акресло днықәтәеит...
Ашарқәа ааизганы ҩаԥхьа астол инықәԥсан, рҽазҵәылхны асра иналагеит... Краамҭагьы еидхалт. Бериа даара иҽишәеит, аха изамуит. Аки ҩбеи ҳәа еилгеит Нестор ииааирала.
Нестор, икьи азхык ишьапы ахәда инықәиргылан:
– Уаҳа изҭаху ӡәыр шәыҟоума? – ҭынч дааҭгылеит иара.
– Иԥхашьарамзи Нестор даҵахар, иагьа умҳәан, Аԥсны аԥшәма!.. – игәы иахәозу, иамыхәозу узымдыруа даацәажәеит авожд.
– Уасыр уҭахызар? – дааиԥхьеит Калинин.
– Сара ҭаҳмадак, шәысҟәаҵ...
– Аԥсуаҵасла уара макьана уарԥысымҭа уҭагылоуп, Иван Михаил-иԥа! – даахәмарт Нестор.
– Вашими устами мед пить, – инаиаҭеикит егьигьы. – Уара, Нестор, ибзианы ухысуеит ҳәа рҳәоит, абилиардгьы ибзианы уасуазаап... Убас иага иҟазаргьы сара суцасп, – иҽыназикит Молотов.
Абилиард астол инахыкәша-аахыкәшо акыр иааибаҟьеит, Нестор исас имаршәа кны дыхәмаруан аподставкақәа иҭаны, аха зегь акоуп уи Нестор дзизымиааит.
Иаҵахаз иҩызцәа ршьа иурц иҭахызшәа дҩагылт Сталин, ԥыхьатәи ииааира игәы азҭаны дыҟамзи, шәарҭ абаажәқәа билиард асыҩцәоума иҳәан, Молотов акьи ааимихит. Нестор иқьышә ачча аақәыххын, аҟәынақәа разнышха имӷаз амаҟа инапы навҵишьит, ишәыз икьаҿахәа игәышԥы аԥхьашәа ахаԥқәа ҩба ааԥиртит.
Имаӷрақәа ҵаиркәакәарц игәы иааҭаххан, аха иҽааникылт. Абилиард дызцасуаз аԥшәма, «уеисырц
уҭахума» ҳәа ҽԥныҳәак ииҭаргьы ҟамлозиз. Уи аҽаӡәы диеиԥшымкәа иҟазшьақәа идыруан, иҽинрааланы ихы мҩаԥигар акәын... Аԥхьан еиԥш, аҭӡамц икыдыԥсалаз ашарқәа еизганы, иԥсыӡақәа рыла еиҟаратәны астол инықәиргылт.
Сталин митәык дкылымԥшцәакәа, иатәамбашәа, иаԥхьа иҟаз ашар днасын, апҟаҩ аарыхгеит еидгәыԥла агәҭаны иқәгылаз ашарқәа, ашәымҭаказы урҭ абортқәа ирыдсыло, еибарыҩ, еиԥхьытта ауразоуроу рҽынахьырыгӡеит.
«Иҟасҵаз жәбомашь», иҳәарашәа иҩызцәа лаԥшыла иааимидеит.
Абри анапаҿы Нестор, авожд еснагь еиԥш имаршәа кны дышицасуазгьы, аиааира уи имҭакәа ихыркәшан ахәмарра. Сталин иикыз акьи наҟ инықәиҵан, Нестор дкылԥшыхәшәа:
– Ари уаҩ дызмыхәо аӡәы иакәзаап абилиард асраҿы...
Анаԥшцәа ираҳаз иахырҳәаара рзымдыруа иӡыҩ-ӡыҩӡа иааилагылт.
– Абилиард асра акәзаап, Нестор еиҳараӡак хыс ишьҭихыз... – илакҭақәа аамашьцакын, – Ареспубликаҿы аусура ыҟоу иҟаму сшәазҵаауеит сара?!
– Ҳм... да, – иааџьеишьеит Калинин.
Молотовгьы иаразнак дааиҭашәан, авожд дгәаар ҳәа дшәаны ажәақәакгьы ныбжьеигалт, аха уи заҳауадаз?.. Бериа иакәзар, игәырӷьара изнымкыло ихы ҩышьҭихит.
– Аҩыза Сталин... – ҿааиҭит Нестор авожд иахь ихы рханы.
– «Аҩыза Сталин, аҩыза Сталин...» шәқьышә иқәкуп Бериеи уареи есқьынгьы, арахь?..
– Аԥсшьара аамҭазы ауп акәымзар, абжьааԥны... – ҩаԥхьа ихшыҩҵак намгӡакәа дааҭгылт Нестор.
Бериа Сталин аҽԥныҳәа иҟаиҵаз иара итәала идикылт. Шьаҿак иаԥхьаҟа днеиҭаҵын, ибжьы нарҟәшәа даацәажәеит:
– Ешыра аԥсшьарҭаҿы иҟоу абилиард асырҭа,
аусурамшха ауаа бжьнахуеит, иқәыжәга ҳәа расҳәеит, аха ираҳауам... – дҿаббашәа иԥшәма днеизыԥшит.
–  – иҳәан, Сталин уи илаԥш ахыкәлаа еиԥш инаилаирҟацеит...
Убри аамҭазы, аполковник ашә даалагылан, арапорт ҟаиҵозшәа аҿацаҳәа ибжьы ааиргеит: «Шәхәы мазеиуп, Сариа дшәыԥхьоит астол ахь!..»
– Сариа! – иааџьеишьеит Сталин.
– Аиеи, Сариа, Иосиф Виссарионович!
– Уи лнапы иҵыҵуа ачыс ҳәашьа амоума, унацәақәа адкыланы иуфап... Шәаала, нас, аҩызцәа, Нестор иԥшәмаԥҳәыс дҳаԥхьоит, ҳхәы лырмазеизаап, амлагьы шәамккәа шәыҟам, ҳшәышьҭы...
Сталин исасцәа ирхажьыз аԥсҭҳәа ԥшак ааҵысны ирхнагазшәа, «ух, гәышьа» ҳәа рыԥсы ааивыргеит. Иаалахҿыххан, аӷыды-мыдыҳәа еицәажәо, еишьҭагыланы акрыфарҭахь рҿынархеит.
Аусура иамшын. Ашьыжь акы снацҳаны ҵаҟа слалбааит, – иажәабжь дналагеит Баџьгәыр Саӷариа, – аподезд узыҵыҵуамызт, ақәа кыдыбганы илеиуеит, сахьгылоу аҵәҵәа-ҵәҵәаҳәа хыхьынтә, аӡыцәыкәбарқәа каҭәоит, зны-зынлагьы ихьшәашәаӡа скьаҿ ахәдагьы инаваԥсоит. Аӡы ашьклаҽҽо саԥхьаҵәҟьа машьына еиқәаҵәак гылоуп, аԥхьатәи асаркьа ҭаса, наҟ-ааҟ иаду арыцқьагақәа, иадҭәало аӡы ԥхьаҳәо ашыҩ-шыҩҳәа аусура иаҿуп.
«Аиҳабы имашьыноуп, сигап, – саахәыцт сара, – мҩабжароуп, – имҩатәны дышнеиуа саанижьуеит...» Убри аамҭазы алифт ашәқәа ааимҟьан, дааҭыҵын
исымариашаны иҿааихеит. Ихылԥа илахь иҭажьны, уаала акәым, аԥсшәагьы самҳәаӡакәангьы дылсывыҩрны дыххымшақә имашьына днадыххылт, арныҟәаҩ ашә изааиртын уахь иҽынҭаижьт. Итҟа-тҟо аӡы иаҵаз ласҿаҟьаны длықәхәаша дцеит. «Уахьымаара»... – сҳәеит сгәы ԥжәаны, аӡәы сиқәшәир сҭахӡам, аха...
– Ианаџьалбахт, иқәшәазеи, ананӡа?.. – сҳәеит сара.
– Иқәшәахи?.. Аҟәа абираҟ ахазыргылаз иара иакәу џьушьап, аибашьраан аҳәынаԥ еиԥш џьара дцәыҵатәан, ианеилга дхырбза-кәырбзо раԥхьа даагылт.
– Заԥхьа дгыло?..
– Аиҳабыра. Урҭгьы иара иеиԥшми, хара ицәцаз џьушьома? – илақәа ҭырхаха даасыхәаԥшит Баџьгәыр.
– Иаҳҳәеит ҳәа?..
Ԥыҭраамҭак ҵаҟа дыԥшуашәа дгылан, зныкыршәа ихы ҩышьҭихын, иажәабжь инациҵеит:
– Чаабал Асҭамыр ҳәа хаҵа бзиак Ԥсырӡха дынхон, Чаабал Шьмаф иԥа иакәын, иӡбахәгьы уаҳахьазар ҟаларын...
– Иӡбахә саҳахьан, дыгьызбахьан, ҳаҩны днеихьан, аԥсуа хәшәқәа идыруан, аҭул ахәшә, абаҩ-хьаа, ашьаптахь уҳәа зыхьуаз ихәшә анроу иҷаԥшьӡа иаалиргон. Исгәалашәоит, саб иашьа иҩнуҵҟа хьаак ааизҵысын, иԥхьан дааргеит, изыҟаиҵаз ахәшә мчыбжьык аҟара ижәуан, ихәеит.
«Ишԥаҟауҵо, иалоуҵозеи, ҟазшьас иоуҭозеи, Шьмаф, ҳәа ианиазҵаа, уи абас инараҭеикит: «Ацәлаа агәарԥссага, ахәқәа рҩыҵаҿы иазҳауеит, адац-ԥашәқәа аарыцқьан, иӡәӡәаны, ауатка лаҵаҭәаны иршуа, иршуа»... – ижакьақәа ԥхьашьшьаауа дналагеит.
«Ижәуа, ижәуа»... – дааихысамырҟәылт саб иашьа.
– Уара улафуеит, аха иара хәшәуп, уаҩы изеиӷьуп... – иааҭакитәит аҵыхәтәаны.
– Нас, нас, аԥхьан акы уналаган, суԥырхагахт.
– Аиеи, убри иԥа Асҭамыр иоуп сызҿу, жәабжьк иара иҟынтә исаҳахьан, убри уасҳәарц акәын,
исгәалазыршәазгьы ани сгәыла бзиахә иоуп... – Маҷк аҟара дааҭгылан, инациҵеит: – Асовет мчра анышьақәгыла ашьҭахьҵәҟьоуп, ақырҭуа меншевикцәа ақәгыларақәа мҩаԥыргон Жәыргьыҭ, Гал уҳәа, Аҟәанӡагьы иааӡеит. «Кьараз» иалахәыз ракәын, урҭ ирҿагылаз...
Асҭамыр урҭ дрылазаарын, ӷәӷәала дырхәын Шәача ахәшәтәырҭақәа руакаҿы дышьҭан. Данырхәышәтә аҩныҟа деихеит, Шәачантә Гагранӡа иаауаз акы даанагеит, уантә Гәдоуҭаҟа... Акыр уа дааԥшит, аха иманшәаланы акгьы иԥыхьашәомызт.
Амҩахь акы шԥасхьымӡари иҳәан, илабақәа ааиҵшьуа имҩа инациҵеит, Ԥсырӡхаҟа акәын усгьы ихы ахьхаз. Ақалақь дахьаалҵуаз, ҵаҟа, амардуан дналбаан, дмида-гәидаха Гәдоу ацҳа дықәсны дцон, Смыр Хәаҭхәаҭ дахьынхоз днеиуаны еиԥш аан, машьынак наивсит, ԥыҭк ианынаскьа иаанҿаст, иагьааџьеишьеит, усҟан акы-ҩба ракәын, иабаҟаз амашьынақәа. Аԥхьаҟа иҭатәаз аӡәы инапы ааиҟьеит, «арахь уааи» ҳәа аанарго.
«Анцәа иишаз, уара!.. Дзусҭадашь?» – даахәыцит. Дкәылкьыԥсуа, иҿынаихеит ишьаҿақәагьы маҷк аҟара инарыциҵеит. Зныкыршәа амашьына изаанызкылазгьы дааҭыҵын, ибжьгьы нарықәиргеит.
– Анцәа, зылԥха ҳаура, Нестор!.. – уабасзаанагеи? Нестор уи дгәыдкыло игәы днагәӡит. Лыхнытә даауазаарын, иан лҿы дыҟан.
Амашьына ашьҭахьҟа дынҭаиртәан, иаргьы дыниватәеит. Ԥсырӡха аҩны ианнеи умҩахыҵ ҳәа дилаԥсны дикит, аха Нестор аамҭа сымам иҳәан, мап ицәикит.
Изласеиҳәаз ала, ичеиџьыка агьама имбар имуит, агәашә аԥхьа тарцицкала иԥҳәыс иаалгаз ауатка фырџьанк аҟара ааникылт. Џьынџьыхәа хықәцәакгьы иҿы инҭаиршәит...
«Нестор ҳәа ихьӡ камыршәкәа иахьанӡагьы изаарго убарҭқәа рзоуп», – сҳәеит саргьы.
Асовет еиҳабыреи Қырҭтәыла аменшевикцәа реиҳабыреи аинышәаратә еиқәшаҳаҭра анрыбжьарҵа, 1920 шықәса маи мзазы Ефрем Ешба абахҭа дыҭрыжьит.
Уи ишьапы дшаақәиҭхаз иаразнакы Урыстәылаҟа амҩа дықәлеит. Аха дшааиуаз, Аҟәа ҩбаҟа-хԥаҟа мшы даангылт. Иҩызцәақәаки иареи еиқәшәараны иҟан. Урҭ Ешба иарҳәеит агәҽанызаара шаҭахыз, Аҟәа шшәарҭаз. Аменшевикцәа реиҳабыра иаарласны аинышәаратә еиқәшаҳаҭра еилаганы, акоммунистцәеи ареволиуциеи рахь зхы кыдыз анхацәеи аусуцәеи иргәыдлеит, арепрессиа бааԥсы рзыруа иалагеит. Аԥсны амца аркуа иқәын «иалкааз аотриад» – напхгара аиҭон Ҭарсхан Ешба. Уи Ефрем еишьарала дизааигәан.
Ефреми Ҭарсхани Аҟәа агаҿан иааиҿаҳаит. Аҩыџьагьы азныказ акгьы рзеибымҳәо иааидхалт. Аха Ефрем даалҟьан:
– Зынӡа ианаамҭамыз ҳаиқәшәеит, сашьа! – иҳәеит.
Ҭарсхан дааҟрым-ҿрымит, ииҳәаз уаҩы изеилырго иҟамызт.
– Уара аменшевикцәа реиҳабыра узларгәаԥхаша аус ҟауҵар улшоит, абыржәы са снаганы аԥсуа Бастилиа сҭоукыр (Ешба зыӡбахә имаз Аҟәатәи абаа акәын).
– Уареи сареи ламысла иахьеибашьуа аҭыԥ аҿы ҳаиқәшәар, хараӡа еиӷьысшьон, – иҳәеит Ҭарсхан.
– Уара уромантикзаап, џьым! – ҽырчча ҟаҵаны даацәажәеит Ефрем. – Ажәлар урылаланы ршьа ахькоуҭәо, ламыс еибашьроуп, ҳәа уахәаԥшуама?
– Урҭқәа ҳарҟәаҵып, – илахь ааимаирџыхәт Ҭарсхан. – Ҳлахьынҵа ҳанеиқәнаршәа, аказы суазҵаашан...
Игылан аишьцәа амшын ахықәаҿ. Ефрем имаҟабз инапы ианирхәмарлон. Ҭарсхан дҳәыҵәыҳәыҵәуа иԥаҵа хықәцәақәа иршон. Насҭха игыланы ирыхәаԥшуаз арҭ еиӷацәа бааԥсқәоуп изҳәомызт. Уаҩы игәы иаанагар ҟалон: игылоуп ҩыџьа аиҩызцәа, амшын гәадула ихыԥшыло.
– Уара еилукаарц иуҭахыз? – дҵааит Ефрем аҵыхәтәаны.
– Ишсоуҳәара, абри уара уаамысҭара зуӷалатыз змааноу, иуҵалаз?
– Абар, ассир! Аамысҭара сӷалатит, нас? Амбатә зузаап! Иҟоу умбои, Ҭарсхан, сзыхшаз ауаа сара иалсымхит, ҵабыргуп, сара хылҵшьҭрала саамысҭоуп аха уи сахьынҳалар сҭахым иахьа. Сара исҭахуп, аџьа иаҵагылоу ажәлар рхақәиҭразы сықәԥар. Уареи сареи ҳаамысҭацәоуп, ҳагьеишьцәоуп... Аха изхәарҭоузеи, зынӡа ҳаиԥшым, уареи сареи еинышәашьа змам уаауп, социалла ҳаиӷацәоуп.
1918 шықәса алагамҭазы Гагреи Гәдоуҭеи аучасткақәа рҿы Асовет мчра шьақәыргылан. Аҟәеи Аԥсны егьырҭ араионқәеи рхы рақәиҭтәразы аҽазыҟаҵарақәа мҩаԥысуан. Ефрем Ешба иакәын усҟан ақәԥаҩцәа реиҿкааратә комитет хантәаҩыс иамаз. Акомитет аштаб
аамҭала Гәдоуҭа аҭыԥ ылхны иҟан... Ақәылара алагамҭазы Ешба Бзыԥан аҭакзыԥхықәыз аусзуҩцәеи «Кьараз» анаԥхгаҩцәеи алархәны аицәажәара мҩаԥигеит. Урҭ еизеит аменшевикцәа ркоммисар иҭыкка инижьыз акабинет ҭбааҭыцә аҿы.
Акабинет иааҩналеит Ҩардан Игнат, Габечиа Иса, Инал-иԥа Кәасҭа, Тарнаа Мартин уҳәа. Арҭ зегьы ҿақәан наӡааӡақәан, ирыланы, бџьарла еиқәных, пат-ронла еивҵарыԥх иҭәыз аҟанҭаруазқәа рыкәыршаны. Ешба иҩызцәа џьбарақәа дынрыдныҳәалеит.
– Агвардееццәа! Ас еиԥш иҟоу ахацәа еибагақәа ануоу, адунеи зегьы ааурҳәып! – дгәырӷьаҵәа дцәажәон Ефрем, – зегьы абџьарла ишәзеибыҭама? Зегьы хиоума?
– Хар ҳамаӡам, – аҭак ҟарҵон дара.
Маҷӡак ианааилацәажәа, аоперациа ишалагаша аназгәарҭа, Ешба иреиҳәеит ажәылара адырҩаҽны ишалагоз.
– Гаграа иманы уаҵәы Лакоба ара дҟалап ҳәа сгәыӷуеит, – ацәажәара даҿын уи. – Нестор изласеиҳәаз ала, ҳарҭ ацхыраара ҳарҭараны иҟоуп Шәачеи Ҭҟәаԥси игылоу агвардиа ҟаԥшьаа, аҩыза Поиарко акы агижьуам.
Акабинет дааҩнашылеит Агрба Уасил. Уи анкьа зны ауахуамаҿы амаҵ ахьиуаз азы ихысамырҟәылны «аб ԥшьа» ҳәа ишьҭан. Иара дшааиуаз аԥсшәа нараҳәаны иҭацәыз ҭыԥк аҿы днатәеит. Уасил иуапа анааишәих, зегьы ирбеит ицырцыруа наҟ-ааҟ ҩ-карабинк шиҟәныз.
– Изакәызеи, Уасил, ҩ-шәақьк рыла ахысра уалагарц уӡбама?! – дԥышәырччо ҿааиҭит Ефрем.
– О, ҳарҭ абџьар ҳнапы иузаркуанда, уаҳа ԥсхәгьы ҳҭахым, – инаиаҭеикит Уасил. – Издыруада изҭаххо аӡә дҟалар сгәахәын?..
– Ишьахәуп...
Инал-иԥа Кәасҭа, анкьа зны арра-артиллериатә училишьче далгахьан азы, артиллериаҿы акрыздыруа
ҳәа дыԥхьаӡан. Уи излеиҳәаз ала, Гәдоуҭатәи абџьарҟаҵаҩы Трушински ибзоурала аменшевикцәа ирцәынхаз абзарбзан хҭышшақь ду зегь рыла ихианы игылан.
– Знызаҵәык иҳазҭырҟьандаз анаџьалбеит, аӷа игәы имнаҟьарын, – анцәа диҳәауашәа ҿааиҭит Игнат Аҩардан...
– Ижәдыруаз, аҩызцәа, Ԥсырӡха аменшевикцәа ӷәӷәала иҳабашьраны иҟоуп, – дцәажәон Ешба. – Анаҩсан, аберцәагьы рчеиџьыка рнапы иқәыргыланы ишаҳԥымлогьы жәдыруазааит.
– Урҭ, Уасил драҳарцәажәап!.. – даасамарҟәылт, – Иса.
Уасил дҩаҵҟьан, иҭаҷкәым раҵәаны ихысамырҟәылыз инаиирбеит. Зегьы ааибарччеит, Уасилгьы иқьышә ачча аақәыххит...
Ҵабыргны, Ԥсырӡха ашьхақәеи амшыни ахьеи-зааигәаӡоу аҭыԥ ԥшӡараҿы, аменшевикцәа ишрылшоз еибашьит. Урҭ аберцәагьы рыцхрааит, аха акгьы ирмыхәеит акәымзар. Кьаразаа мшәакәа аӷьараҳәа ижәылон. Рыԥсадгьыл ахақәиҭтәразы рыԥсы иеигӡозма? Урҭ аӷа «ибаагәара», анԥыржәа, аменшевик ҵандрахәқәа бналаны ицеит, «аибашьцәа ԥшьақәагьы» рабџьар шьҭарҵеит, иҟарҵозиз аменшевикцәа рпропагандала ижьаз анцәа имаҵзуҩцәа... Абџьарла еибыҭатәын, еилаҳәатәын, ирыгын ашьапымаҭәагьы. Уи ахьыҟаз аԥшаара уадаҩхеит, ирҵәахит аберцәа уаҩы иахьимбара.
Ианамуӡа, ауахәама аҿаԥхьа иааизырган, Инал-иԥа урҭ ирыдиҵеит Кьаразаа ацхыраара рырҭаразы.
– Мшәан, шәарҭ аӡәырҩы, џьабаала инхақәо ирхылҵыз уаауп, арахь уԥшыр... – дцәажәон Инал-иԥа, – шәхы-шәыԥсы зегьы ауахәама аиҳабацәа ирышәҭеит. – Аха алаҳәа сахьа змаз аберцәа рыбзқәа рыхәлашәаны, еиџьыԥ-еиџьыԥуа аԥшатлакә еиԥш иаакылҟьаз ашьауаҩы изыԥшуан.
– Нас, ус, анакәха, шәарҭ ацқьақәа ишәасҳәо шәаҳауоу, абыржәыҵәҟьа ишәышьоу шәшьаҵатәқәа шәышьышәх наҟ, Кьаразаа ирышьарҵо ҳәа ак рымам.
Залымдарак ҳақәшәап ҳәа иҟамыз аберцәа аҿаԥа рҿалазшәа, еихәлаӡырҩуа еилагылан.
– Аҳы! Шәласы! – днарыҵаҟьеит Инал-иԥа, иабџьар ахь инапы дәықәҵо.
Зыԥсы зхаҳаз аберцәа ҵаҟа илатәан, ршьапы маҭәақәа рышьхра иалагеит.
Аӡәызаҵәык, адырганҵыхәа еиԥш, иԥаҵақәа кьатрацә-кьатрацәӡа, дахьгылаз дагьымҵысит, ус ихы лаирҟәит умҳәозар.
– Иуда!.. – ааилдыргеит зшьапы хырҟьаҟьа игылаз аберцәа.
– Сара схаҭа с-Тамбовтәуп, абнахьча сиԥоуп, ахысра сылшоит, схәыдаӡам, абгақәа рнырҵәарагьы сықәшәахьеит, – ҿааиҭит иҩызцәа руаруарбжьы хьаас имкӡакәа, – шәара сшәыцны аибашьра сылшоит...
– Шәиԥхьыӡ згымхаша, Иуда, – еиҭа иааилаҟарҟарит «алаҳәа еиқәаҵәақәа»...
Убри аамҭазы ҽышьҭыбжьқәак аагеит. Дук мырҵыкәа гәыԥҩык аҽцәа харантәи иаацәырҵит. Аԥхьа игыланы иаауан Ешбеи Лакобеи, Инал-иԥа аҿагылара анапхаҩцәа днарԥыххылан, иҟаз-ианыз реиҳәеит.
– Гәдоуҭатәи аучастка акомиссар аҩыза Аҩардан араҟа иаҭаху аус ҟаиҵоит. Ҳара зегьы Аҟәа ҳжәылараны ҳаҟоуп, – инарылаиҳәеит Ешба.
– Аҟәаҟа, Аҟәаҟа! – ауахәама ашҭа нықәдырцәажәеит апартизанцәа.
1935 шықәсазыноуп, Аахыҵ-Кавказтәи аҟазара аолимпиада аламҭалазы ашәаҳәареи акәашареи Аԥснытәи аҳәынҭқарратә ансамбль аҽазыҟаҵара иаҿын, арепетициақәа ахьымҩаԥыргоз амузыкатә училишьче аҿоуп, афилармониа рымамызт усҟантәи аамҭазы, атеатр ахыбраҿы абырзентә инаркны хԥа-ԥшьба драматә коллективқәа ыҟан, ансамбль рашәақәа рыкәашарақәа рыманы изыҩналомызт. Ахор анапхгаҩы Платон Ԥанцулаиа иҩызцәа ицырхырааны арепетициақәа мҩаԥигон. Арепертуар акыр иҭбаан, аԥсуа жәлар рашәақәеи рыкәашарақәеи ракәын еиҳарак апрограмма иалаз. Раԥ дызҭам аӷба зныҟәом ҳәа, агырцәа рашәақәакгьы алан, иахаану изларҳәауаз ала, урҭ дара раҵкысгьы еиӷьны ирҳәон. Уи еиҳаракгьы рнапхгаҩы ибзоуран, аԥсуа ашәақәа рнаҩсгьы агыруа ашәақәа ҟаимаҭла идыруан... Уи гәыԥтәын, аамҭала гыртәылантәи иааз апап диԥан, уа дахьааиз аԥсуа ԥҳәыс дааигеит. Платон идагьы ирхылҵыз аӡәы-ҩыџьа ыҟан, аԥсуаа рыгәҭаҿы аҷкәын, ақьабзқәа аҵасқәа уҳәа илааӡаз маҷмызт, жәлар рҟазара бзианы идыруан, ихаҭа дшәаҳәаҩын.
Ақыҭаҿы пату рықәын, рыцәгьа-рыбзиа иалахәын. Ҩажәатәи ашықәсқәа рынҵәамҭазы, уск аҵыхәала Нестор Гәыԥ ақыҭаҿы днеины дыҟан. Нхаҩык иҿы изыхәҭаз адгаланы ихәы ҟарҵан астол иахатәан, наҟааҟ еизгәдуны еицәажәон, алаф налаҵо, аха Нестор ари аҭагылазаашьа иоуз ихы иаимырхәар ҟалозма, аамҭа ҿыц иааиз ицәырнаго аусқәа ишырхаҵгылатәу, аԥсҭазаараҿы ишымҩаԥгатәу, мҩаԥгашьас иамоу уҳәа хкы-хкыла дызлацәажәоз маҷымызт, зегь раԥхьаӡа иргыланы аҳәатәеиқәшәара, еизуаамыз реинраалара шхырԥадатәым, убри адагьы ԥсыхәа шыҟам. Иахьагьы иргәалашәоит гәыԥаа усҟан иреиҳәаз: «Ҵәҩанк арсны,
аанда узышшуам, адгылаҩцәа умамзар, нхашьас иҟоузеи? Анкьа Кьараз ҳәа уааҳәа ҟарҵон, ҳаргьы Аԥсны ахақәиҭраз ҳангыла уантәи ауми иахьаагаз аидгылара ирымаз. Иахьа азеиԥш нхара напы зҳаркыз шьоукы ирцәымӷуп, амца еиԥш иацәшәомызт, – Мураҭ, Ҳабашь Ԥарна уҳәа итәаз абыргцәа рахь ихы наирхан, – жәытә иҳамаз акәӡами, шәыххь згааит, ари ҳазҿу?..
Зыӡбахә иҳәаз абыргцәа неиҿаԥшы-ааиҿаԥшит, аха аӡәгьы акы ахимҳәааит.
– Анцәа, ауаа, уи ишацәыхарам... – иажәа неигӡон иара.
Убри аамҭазы аҵыхәахь итәаз аҿар ашәа аацәырыргеит, «Ахра ашәа» рыбжьы ларҟәны, иаҵаҳәҳәаны акәымкәа, ихааӡа, игәыҟаҵагаха ирҳәауан. Нестор днаӡырҩит.
– Ани ахапа зҳәауа дызусҭада? – дыниазҵааит Ԥарна.
– Уи ҳапап Барнаба иԥа иоуп...
– Сара дсымдыруеи... Аҷкәын хазына димоупеи...
– Иаб иахь дымцеи, – даацәажәеит Ҳабашь, – уи ауахәамаҿы аныҳәара анымҩаԥиго, аҭыӡқәа ирныҩуа ибжьы аԥсы дарҿыхап. Закә шәаҳәацәоузеи имоу.
– Иҷкәынгьы урҭ дрылагылоуп, иара иоуп ахапа зҳәауагьы, – инациҵеит Ԥарна.
– Ахапа... – Нестор даахәыцит. Ицыз аҷкәынгьы илымҳа дынҭахәыҭхәыҭит, уигьы дизыӡырҩуа иблокнот аффаҳәа акы наниҵеит. Аҵыхәтәан аԥшәмацәа аԥсшәа раҳәаны ианцоз, Нестор ашәаҳәаҩ ҷкәын дааԥхьаны диацәажәеит. Еиликааит дызҿыз, дызмадаз. Уи еиҳарак игәы иахәеит, ашкол ахь дышныҟәоз атәы ахьиеиҳәаз, рҵаҩысгьы имаз Маан Дмитри иакәзаарын...
Убри ашьҭахь шықәсыкгьы мҵит, Нестор Платон диԥхьаны дааганы ҿыц еиҿыркааз ахор дахадыргылеит. Аамҭакьаҿла рҽазыҟаҵаны ауаа рахь ицәырҵит, рашәақәа, рыкәашарақәа аҟазара агыдраҿы
игылан. Платон Панцулаиа ԥсабарала илаз абаҩхатәра аацәырҵит ахор аҿы. Аконсерваториа далганы даазшәа акәынишихәаԥшуаз.
– Дирижиор ҟаимаҭын, иҿҵаара даараӡа имариан. Уи иашәаҳәацәа, икәашацәа, Агрба Чынчор, Хьециа Џьота, Кәакәасқьериа Ваниа, акәашацәа ракәзаргьы аӡә иаҵкыс, аӡә деиӷьны, Ақаҩба Муҭы, Ачба Фазылбеи, Гәыблиа Алиоша, Лазба Котик, Ԥачалиа Шәарах уҳәа ԥсабарала аҟазара злаз иреиуан. Агрба Арзаабеии Муҭы Ақаҩбеи ракәын акәашарақәа ықәзыргылоз.
Аԥҳәыс, ахаҵа рымаҭәақәа ҿарҵон, ирӡахуан. Ркәымжәқәа – аиқәаҵәа, аԥшь, ахәа ацаԥшшәала дасу ицәа ианаало. Акабақәа еиԥшымызт ԥшшәахәыла. Аҳәса рымаҭәа иреиӷьыз абақәа ирылхны иӡахын...
Асахьаркыратә Совет иалахәыз рхы анеиларкуаз хадаратәла иззааҭгылоз урҭ злырхуаз абақәа рхаҭабзиара акәын, рыԥшшәахәгьы аҵакы аман. Иаҳҳәап, акәымжәы аԥшьызар, ма еиқәаҵәазар, ачоуҳа акәын усгьы излырхуаз, акаба шкәакәазар акәын, ма иҟаԥшьызар... Акәымжәы хәа ззырӡахуаз, икаба еиқәаҵәан, рышәҵатәы зеиԥшраз ала иалырхуан рзиацкқәа. Акәымжәы еиқәаҵәеи, азиацк шкәакәақәеи еиҳа ианаалоит ҳәа ирыԥхьаӡон, аҟаԥшьқәагьы зшьазҵоз акәашацәа ыҟан, еиҳаракгьы акәымжәыхәақәа зшәыз.
Платон Муҭы даашьҭыхны аимааӡахцәа рҿы дцеит, Аҟәа аџьармыкьа азааигәа итәаз аимааӡахыҩ Џьамфер иҿы, уи иакәын азиацкқәа зӡахуаз уаҳа џьаргьы иҟарҵаӡомызт. Иахьнеиз ирҭаху аԥшшәахәқәа ртәы анцәырырга, ашкәакәеи аҟаԥшьи ҳамам ҳәа рарҳәеит.
– Уаҩы иабеиаури?! – дҵааит Платон.
«Ҭырқәтәыла ицаны иаарымгозар арахь ироуам» ҳәа реиҳәеит.
– Урыстәыла?
– Уи атәы акгьы сызуаҳәауам... – иааиаҭеикит Џьамфер.
– Знапы ианысҵарыда? Иаҳзаазгода уахьынтә?
– Дыҟоуп, ауаҩы, аха уи уара иуҳәеит, сара исҳәеит ҳәа дцаӡом. Еиҳабык иеиҳәароуп...
– Еиҳабык?.. – даахәыцит Муҭы.
– Нестор иҿы ҳамцакәа иауам излазбо ала.. – иаазԥиҵәеит Платон.
Убри ишынаидҵыз еиԥшҵәҟьа, ипомошник адырра наиҭаны Нестор иахь иҩхалеит, адкыларҭаҿы ауаа рацәан, аминистррақәа русзуҩцәак, Аҟәа араион аисполком аиҳабы уи иҩызцәа уҳәа аӡәырҩы.
– Нестор иахь ҳнеироуп... – илымҳа инҭишьит Платон ашә илатәаз ахаҵа.
– Уи деилахоуп, ара иԥшны игылоугьы маҷҩым.
– Ҳааины ҳшыҟоу, илымҳа инҭшьы, адырра ирҭахьеит.
Адежурна ашә аартны:
– Ԥанцулаиа иҩызаки иареи ааины иҟоуп, аха уанӡа иааихьоу, иԥшу рацәаҩуп...
Нестор уи анагӡаха иамраӡакәа:
– Иааиааит арахь, сара сахь, егьырҭ уа иааԥшааит... – иҳәеит.
Иахьнеиз аԥсшәа ааибырҳәан, илеибартәеит.
– Иҟоузеи бзиароу, шәаазгази?.. Аҽазыҟаҵара шәаҿу?
– Аиеи, Нестор ухаҵкы, аҽазыҟаҵара ҳаҿуп, ҳҭыԥгьы хар амам, уара уакәымзар уахь ҳназышьҭуадаз.
– Афилармониа ҟаҳҵароуп, нас гәата-бӷата шәыҩназаап...
Ҳамҭакы иааҭынчрахеит.
– Сышәзыӡырҩуеит.
– Амаҭәа-аҩыҭәа зҳәаз иеиԥш, ҳартистцәа ҿыц еилаҳәатәхеит. Ршьаҵатәқәа рзы ҳмаџьаноуп, иалҳаԥшаауа ҳамам. Акәашацәа рзы асахҭан ԥшаах аҭахуп, зхаҭара бзиоу ашкәакәа, аҟаԥшь...
– Аҟәаԥшьгьу? – дҵааит Нестор.
– Акәашарақәа рҿы еилаԥсаны иҟазар, асценаҿынтә иԥшӡаӡа улаԥш иҵашәоит, – иҳәеит Муҭы.
– Аа... – ихы ааирҵысит Нестор, нас ишәоуам акәу ишәҭаху?
– Аԥсны уажәы уаҩы иԥыхьашәом, Ҭырқәтәыла шәымцар арахь ишәоуам ҳәа ҳарҳәеит. Иара аҟәбас ирымоугьы митәык иаҳгәамԥхеит. Убри рыҵыршьны азиацкқәа уӡахыр, иушьхаҵәины иааушьхахауеит. – Ԥыҭрак дааҭгылан, нас инациҵеит: – Иаҳашьҭуада? Аԥара азынгьы митәык ҳаиқәшәам.
– Аԥара ҳаԥшаап, аха иаҳашьҭыҵәҟьода, иамарада?..
– «Труксин» иҵагылоу аиҳабы дымцарыз? – дҵааит Платон.
– Уи инап иану ахьымаҭәоуп, шәара ишәҭаху иусс ирылоузеи. Сара дышәзысыԥшаауеит, Али Хазаришьи алаз, сабхәындеи иареи еиҩызцәоуп.
– Ҳуааӡахтеи, ус узыҟаҵозар, – иҳәеит Платон дҩагылан...
Убри ашьҭахь мчыбжьыкгьы мҵит, Нестор инапынҵала Нестор зыӡбахә иҳәаз Али Хазаришьи ҟәрышьла деиқәыршәаны Сҭампылҟа дрышьҭын, ԥшшәахәыла еиԥшымыз ашьагрын цәақәеи, аҟәбаси рзааигеит...
Қарҭ имҩаԥысраны иҟаз Аахыҵ -Кавказтәи ажәларқәа рашәаҳәареи рыкәашареи ролимпиада рҽазыҟаҵаны амҩа инықәылт ҳартистцәа. Қарҭ иахьнеиз, рзиацкқәа рышьхыҷҷаауа, ркәымжәы цаԥштәылақәа еилашьқьыруа, рыхҭырԥашқәа рыжәҩахыр иқәыршәны Руставели иулицаҿы ианаацәырҵ, иџьашьаны ирыхәаԥшуан аҳәса, ахацәа амҩа ирԥылоз.
Нестор амашьына дааҭыҵын, аусҳәарҭа ашә днылагылон еиԥш аан, заа ашьыжь зусурахь иааихьаз Ирод дааиԥылеит.
– Ирод, – иҳәан, дааирӡыҩрит аԥсшәақәа анааибырҳәа, – Агорсовет аԥхьа амҩа ахьааихаҳҵәоз, сылаԥш
наиқәшәеит иҭраҟә-ҭраҟәуа илеиуаз атеатр администратор Ацынба, Назырбеи ауп ҳәа сыҟоуп ихьӡу? Дызлаҟоу изымхошәа ашьыжь аҳауа хаара алҩа аларч аҭаҭын дахон, аха рыцҳарас иҟалаз, ацыблаха инацәкьарақәа ирыбжьыруааны амҩа ацәхыԥ аҿы инкаиршәит. Амашьына аанкыланы ишьҭысырхып аасгәахәын, аха схы исзаҭәамшьеит. Дааганы уиацәажәа, уажәыҵәҟьа, иахымгакәа, уҭыԥ аҿы ушнеилак еиԥшҵәҟьа... – иԥыҵәҵәа-ԥыҵәҵәа, дгәааны дцәажәон Нестор. – Иахьа, амш-еимахәла зықьҩыла ауаа ақалақь иалсуеит, аҭаҭын иахогьы аумаҷху, рызегьы акака кадыршәыр, изакәхо саҳәишь усҟан ҳақалақь, Ирод? Ахәаџа иҭыҵыз ихы иаҭәеишьарым, арахь атеатр аҿы аус иухуеит...
– Ҳм... да... Исаҳаит иуҳәаз, Нестор ухаҵкы. Сҭыԥ аҿы сышнеиз еиԥшҵәҟьа сиԥхьаны даазгоит, илымҳа аҭыҩшьагьы бзиастәып сара...
Абри неибырҳәазар аҟарагьы мҵит Назырбеи Ирод икабинет ашә дынхыҵит.
– Мшыбзиа! – днахырхәашәа иаԥхьа дааҭгылт.
«Бзиала уаабеит» иҳәарц иҿы ааихихын, аха изымҳәеит. – Утәа, – инаидиҵеит аганахьшәа дыԥшуа.
Назырбеи уи дыхьшәашәаӡа дышидикылаз имбо дыҟазма, иқәшәацәгьаны аҭӡамц иадгылаз аҟәардә днықәтәеит дҟәыҟәӡа.
– Атеатр сшыныҩналазҵәҟьа, аиҳабыра уԥхьоит, уласны уцароуп ҳәа сарҳәан, сааит, цәгьара ҟалама, Ирод?
– Цәгьара ҟамлаӡеит, аха иагьбзиарам.
– Ҟоҳ, џьушьҭ...
– Аусура уанцоз амҩан ӡәыр уԥылама?
– Исԥымлакәа, – ицәа дааҭасит Назырбеи, – ақалақь аҿы ауаа мныҟәои, сеидру?
– Машьына увымсӡеи, Агорсовет аԥхьа? – Амашьына?..
– Аҳәынҭқарратә машьына ауп сызҿу.
– Нестор имашьына ауп ҳәа сыҟоуп, абри уара иахьуҳәаҵәҟьаз акы насывҟьеит.
– «Сыҟоуп» ҳәа акәӡам, ахаҭаҵәҟьоуп.
– Аа... – ихгьы ааибӷит Назырбеи.
– Аҭаҭын узыхоз ацыблаха амҩаҿы икаумыршәыр амуа иҟазма?
– Ацыблаха?..
– Аиеи, аҭаҭын цыблаха.
– Иахәа, атәыла бгама?..
– Атәыла бгама, оума ҟалама?.. ҽԥныҳәак наруҭар, абас иаауҿагылоит... – Ԥыҭк ибжьы ааиҭеикын. – Аҟьамсарҭрақәа гылоупеи уа зегьынџьара, анцәа иџьшьахартә. Ула иамбаӡоз? Ԥхашьарами, Назырбеи, акультура ахеиларсырҭаҿы угылоуп, арахь? – аҵыхәтәаны инациҵеит: – насгьы иара уибеит...
– Иара?
– Аиеи, иара, игәгьы иалсит.
– Ҟоҳ, иаҳҳәеит ҳәа, цыблахак азыну?
– Уара уда ақалақь уаҩ далымсуазар?.. – иҽырмашьцашәа дынихәаԥшит. – Ҭаҭын цыблахак аӡәы икаиршәып, егьи – сигар коробкак, даҽаӡәы – қьаад ԥжәахак. Уи аиҿкаара иатәума, Назырбеи? Иаҳзырҳәауазеи иааиуа ҳасасцәа? Аԥшәмагьы иашҭа-игәара цқьазар иҭахыми?..
Ҳаи абри сақәымшәакәа, иҳәарашәа – дҭагга ииҳәауа иҿамшәо, дызҭаз аԥшәма днеизыԥшит Назырбеи.
Аԥсуа жәлар зегьы ирдыруан, Нестор Лакоба иԥсҭазаара дшалҵыз. Аха инҭкааны дызгаз аӡәгьы издырӡомызт. Ирдыруаз – Аҟәа ақалақь аҟны анышә дшамадаз акәын.
Рацәак мырҵыкәа ажәабжьны иаарылаҩт, Нестор анышә дахьамадаз дыҵхны дыргеит, ажәлар «драӷоуп» ҳәа. Еиҭа еицәа убеит ҳәа, иԥсра азмырхакәа, иԥсыбаҩгьы ыҵырхзар, ари бзиарак иазкым, рҳәеит ажәлар.
Сан, Аниута ари еиԥш иҟаз ажәабжь анлаҳа, лылаӷырӡ лҿашы, арахь уаалеи, лҳәан, снапы кны акәасқьахь лҿыналхеит. Усҟантәи аамҭазы аԥсуа ҩнаҭақәа зегьы рҿы аҭӡамцқәа рҟны еиварыԥхаа икыдын ауацәа, аҭынхацәа, уҳәа ирдыруаз рпатреҭқәа. Ҳкәасқьа асасааирҭаҿы ҳҭаацәа ҳпатреҭқәа ирывакнаҳан Н. Лакоба ипатреҭгьы. Сан днеин Нестор ипатреҭи лара лпатреҭи аакыдылхын астол инықәылҵеит. «Ари иҟасҵо ухоумыршҭын, амала уҿы иҭыхны аӡәгьы иоумҳәан, – лҳәеит. – Ишыдыдуа еиԥш ақәа леиуам, рҳәоит. Мышкызны ари ауаҩы ус ихьӡ бжьаӡӡом, – лҳәан, Нестор ипатреҭ зныз арамка иааҭылхын, лара лпатреҭ зҭаз ашьҭахьла инҭаҵаны аҭыԥ аҿы икналҳаит. – Иухоумыршҭын», – нацылҵеит, аҵыхәтәаны.
Уи ашьҭахь иҟалаз аҭакрақәа-арӡрақәа зегьы иаадыруеит. Ицон аамҭа, еиҵагылон аҿар, аха урҭ раԥхьатәи рынасыԥ, рԥеиԥш, абас иҟалоит ҳәа аӡәгьы издыруамызт.
Иааит 1953 шықәса. И. Сталин иԥсҭазаара далҵит, уи ивагылаз аџьныш Л. Бериа иусқәа хыбгалеит. 1937-39-тәи ашықәс еиқәаҵәақәа раан харада-барада, идырӡыз, иҭахаз дыриашауа иалагеит.
Изызкыз сгәалашәом, ҳаҩны ныҳәак иамшын, ҳауацәа, ҳҭынхацәа, ҳгәылацәа уҳәа аџьџьаҳәа еибаргәырӷьо еилагылан... Ус рнапқәа ӡык нақәырҭәан, аишәа-чара инахатәеит. Аҵәыцақәак анааныркыла ашьҭахь, ҷкәынак акеҩҳәа ашәак аацәыригеит, идтәалаз зегьы инаицдырӷызит. Урҭ рашәа алгаха рымҭакәа, сымаҳә Михаил Константин-иԥа Берулаа
дахьтәаз: «Ооо, Лакоба», – иҳәан, ирԥшӡаны ибжьгьы ааҭирҟьеит. Азнык азы зегьы рцәа инҭыԥсааит.
Сан даагьежьы-гьежьын, аҽырҳәа лылаӷырӡқәагьы налҿышит.
– Уаала арахь, – лҳәан, сыжәҩа кны днасыхеит, сара, ацәа саалҵызшәа, аҳаҷаҳа иаасгәалашәеит Нестор ипатреҭ. Аддыҳәа акәасқьа дныҩнаххын, – иугәалашәоу зны иуасҳәаз? – лҳәан, лпатреҭ аакыдхны Нестор ипатреҭ аавҵылхит. Нас иҳаманы ашәа ахьырҳәоз ҳааин, – абри ахҭыс абас ауп ишыҟалаз, – лҳәан, Нестор ипатреҭ раԥхьа инықәылҵеит.
Аиаша ҳҳәозар, арҭ ашықәс еиқәаҵәақәа ҳара ҳҭаацәара рзы ишәарҭан. Избан акәзар, Лакәараа рхы-рҵыхәа зыхьшьыз аӡәы иеиҩсуамызт. Урҭи ҳареи аиуара ҳаман. Хьынчажә (Уасил) иԥҳәыс Шьаминеи иареи саҳәшьеиҵбы аӡы дӡаарххьан. Шықәсык ала зныкҩынтә ҭаацәала рҩызцәа рыманы иаҳҭаауан. 1934 шықәсазы сан дычмазаҩхан, Шьамина ианлаҳа машьынала длеин, Аҟәа дааганы хәымз рыҩны дышьҭаҵаны длыман аҳақьымцәа ааны дырхәышәтәуан. Лгәы аныбзиаха Шьамина длыманы длеит.
Санду (саб иан) Гәашьанеи Нестор Лакоба иан Шьахәснеи еиқәлацәан, еиҿцаауан, ирымоу еимырдон... Ажәакала санду мал дук лымамызт, аха есқьынгьы аԥара дазрыцҳамызт. Аԥараԥсахра зҭахыз зегьы лҭаауан, ларгьы мап, исымам лыздырӡомызт. «Нан, ианшәоулак исзаажәга, амала сышәхашәмыршҭын», – лҳәон. Даргьы лгәы ндырхомызт, аамҭазы илзааргон.
Шьахәснагьы зны-зынла даакыдгылон. Рнапқәа ыргьежьуа, игәыдеибакылон, аԥсшәа бзиа рыбжьан. Ҽнак зны, саб Мақьҭаҭ изласеиҳәаз ала, санду Гәдоуҭантәи дааит дыхәҳахәҭны. Саб изы иаалхәеит аимсқәа ҩба: акы ҟаԥшьын, егьи еиқәаҵәан. Саб иаҳәшьеиҵба Мариа лзгьы маҭәақәак аалгеит.
– Нан, арҭ ушьаҵеи, – лҳәан, аимсқәа рҩбагьы саԥхьа иаакалԥсеит, – иҳәеит саб. Ани, аҟаԥшь аашьҭысԥаан исышьасҵеит, нас саагылан агәара снықәлеит. Убри аамҭазы агәашә аалыртын, Шьахәсна ҳашҭа дааҭалеит.
– Уа бзиала баабеит, – лҳәеит сан дналԥылан, ишыҟарҵалац еиԥш, рнапқәа ыргьежьуа иааигәыдибаҳәҳәалеит. Сааигәара данааи, саргьы сналԥылан аԥсшәа наласҳәеит.
– Аа, ԥшӡала, иреиӷьу ала иурхааит, шаҟа еимсы бзиақәоузеи, – лҳәан, сшьаҵатәқәа аасымалырҽхәеит. Сан Шьахәсна длыманы амаҵурҭахь ицеит. Сара, агаӡа аҟаԥшь деилаҳауеит ҳәа, сеимсы ҟаԥшьқәа срықәгәырӷьауа ашҭа сҭан снеиааиуа.
Ҩбаҟа сааҭ рышьҭахь амаҵурҭа иаадәылҵын, ашәшьыра иааҵалт. Сан днеин насҭха икаԥсаз аимсы еиқәаҵәақәа ақьаад илаҳәаны лҩыҵра иааҵалкын, агәашә ахь еиманы рҿынархеит. Агәашә аҿы акыр аамҭа еицәажәон, нас аԥсшәақәа ааибырҳәан, сан лҩыҵра иҵакны илкыз Шьахәсна иналыдылгалеит. Шьахәсна даара иамалкит, бхәыҷы изаабхәаз сара ишԥазго ҳәа, аха сан илымуит илымгар. Абас сани Шьахәснеи реибабашьа, реицхыраашьа иахьагьы иԥхаӡа исгәалашәоит, иҳәеит саб, ари ахҭыс анеиҭеиҳәоз.
Сара излаздыруала, Лакәаба ашкол дҭан Лыхны. Иан лакәын иҟаз. Ашкол аҿгьы мааҭк аҭахуп, ҩ-мааҭк аҭахуп. Лакәаба мааҭк аԥара иахьа иааумгар ашколаҿ уаҳа умаан ҳәа иаҳәан даурыжьт. (Амааҭ аагара цәгьан.) Амал змаз аӡәы, Лыхнытәык, ажь иҭаауан, даниҵагыл, амҵәышә алашьҭымҭа иақәшәеит. Имҵәышә ааимихын, илҭеиԥсеит.
– Иуҭахи? – иҳәан, дҵааит. Аҵла дықәтәан егьи.
– Исҭахи, диадиа – иахьа ашкол аҿы мааҭк смоур снарышьҭӡом, мааҭк суҭар сҭахын, аԥсахра...
– Дад, исҳәо уаҳауо? – иҳәан, – Аа? – Мааҭк уара иусҭар аҵкьыс аӡы иасҭар еиӷьуп, – иҳәеит.
– Иҭабуп, – иҳәан, Лакәаба дцеит.
Ашкол далгеит. Ареволиуциа ҟалеит. Урыстәылан Ленини, Сталини, Лакәабеи, Ешбеи – абарҭ рызынтәыкгьы рысвиаз еиманы иҟан. Ишааиуаз акәымкәа, аиааира Урыстәыла иаганы, Лакәаба раԥхьаӡа начальник милициа ҳәа дҟарҵеит. Уа дшыҟаз, мчыбжьыкгьы дынхеит ҳәа сыҟам, Сталин иприказ ала ЦК Абхазии Лакәаба иакәзааит ҳәа дҟаиҵеит. Сталини иареи аӡәк иеиԥш еибадыруан.
Ишааиуаз акәымкәа, ани амааҭ изымҭаз абааԥсыра дақәшәеит. Абааԥсыра данақәшәа, днаган дҭаркит. Усҟан асуд ыҟан, аха уголовныи кодекс рымаӡамызт: асуд иӡбаны абри ашьра иқәзааит ҳәа иҟарҵо, мамзар хәышықәса иқәзааит ҳәа иҟарҵо аамҭа ыҟамызт. Ани днаган данҭарк, Лакәаба иаҳаит. Абасоуп абри ауаҩ дҭаҳкит, изаҳуазеи ҳәа иазҵааит.
– Дҭашәкма?
– Ааи.
– Уа дҭакызааит, сара адырра ҟасҵаанӡа, – аҭак риҭеит.
Жәабаҟа мшы анҵы-егьи, диԥхьеит. Дҭакымзи, нас, аорган ицуп-егьиуп, Лакәаба иҿы дрыман иааит. Шәарҭ шәахьааз шәца, ари иареи сареи ҳаицәажәап ҳәа реиҳәеит.
Уажә Лакәаба абас диҿатәан, шьҭа дымԥси, имааҭ абаҟоу, иара дабаҟоу! Иҟоузеи анахь-арахь, узыхҟьазеи ҳәа диазҵааит. Ауаҩшьра импыҵҟьан дҭаркит, иалухи – дзамҵуа дыҟамызт. Иҳахьыз абасоуп, егьуп, иҳәеит.
Аҵәҵәа днасын, изааиуаз ауаа ыҟамзи, иааит.
– Абри ауаҩ днаганы ихаҟынтә ишьапаҟынӡа деилаҳәаны абра даажәга, – иҳәеит. – Уаҳауо? – деилаҳәаны.
Дрыман ицан, деилаҳәа-деилаца дрыман иаан: «Шьҭа шәа шәҭацәуп , шәца», – иҳәан, урҭ цеит. Еицәажәеит-егьит, анс-арс. Ҽа ԥыҭк анҵы, аҵәҵәа днасын, аӡә дааит , шәхәы хиоуп, шәааины крышәфа ҳәа. Лакәаба диман днеин, длартәаны, криҿаҵакыриржә, имашьына (уажәыгь иҟоуп «М-1» ҳәа), дҩақәыртәаны Лыхны доуижьт.
Абри амааҭ ансумҭоз удыро ҳәа иеимҳәаӡеит. Егьи дыԥсит дшыбзаз! Сталини Лакәабеи аиҳаби аиҵби реиҳагьы бзиа еибабон. Диԥхьан дигауан, диацәажәон, ари дааигауан Сталин: Лакоба зынӡа игәра игон, аиашьа иеиԥш.
Диԥхьан дааигеит. Сталин раԥхьаӡа НКВД аҿы иҟаз Иагода дамхны Лакәаба дҟаиҵарцы игәы иҭан. Ус аамҭа бжьыст ԥыҭк, еицәажәан-егьин иҟан, аха ашьҭахьы Сталин ара дааит Лакәаба иҿы. Лакәаба, Аԥсны аколхоз–аҟаҵара цәгьоуп-шьхароуп, бахәроуп, амеханизациа ҟазҵо ыҟам ҳәа енагь аҳәара даҿын. Аколхоз анхацәа ирҭахымызт, Лакәаба излаиҭаххои?! Уи исырбоит анхара ирымоу зеиԥшроу ҳәа изицҳан Сталин дааит. Лакәаба иҿы данааи, Лакәаба иԥҳәыс Сариа лыхьӡын, даҭырқәан, ашәшьыраҿы илатәеит,
ҵлак аҵаҟа. Ҵәак гылоуп ргәараҿы. Лакәаба иҷкәын жәабаҟа-жәаҩаҟа шықәса ихыҵуан усҟан. Ани Сталин Лакәаба ихыхшьа-игәыхшьа имдыруази, Лакәаба ихәыҷы Сталин абас днаивартәаны ихәда инапы аахишьит, – Сталин иоуп иҟазҵо.
– Уара уаб ахысшьа ибзиангьы идыруеит, ила дажьом, уара ушԥаҟоу, узхысуоу? – иҳәан, диазҵааит. Сталин иоуп иҵаауа, ани ахәыҷы диазҵаауеит.
– Ааи, – иҳәеит.
– Иузырҵада? – иҳәан, – Саб иоуп, – иҳәеит. Иџьыба дынҭаланы атапанча ааҭихын, аҵәаҵаҟа итәан, аҵәа ҿан, «Амни аҵәа уеихсны илаушьҭуазар», – ҳәа ус иҳәеит Сталин.
Лакәаба дахьтәаз ус иҳәеит: «Аҵәа деихсны аҵәа лаишьҭыр диашаӡам, ахәҵәы деихсны илаишьҭроуп», – ҳәа.
Атапанча ииҭан, деихсын ахәҵәы иақәшәан, аҵәа лҿшәаны икашәеит. Иҟәаҟәа днас-насын:
– Аполлонович, иахьа уара узыԥсахраны иҟоу абри иоуп, ухаҭыԥан уаҩ дзыҟалаӡом абри ида, – иҳәеит. Уиакәхеит – Сариа рхәы ҟалҵеит. Акрыфо иҿанааиха, убас иҳәоит Сталин:
– Сариа, ара бааи, – иҳәан, длыԥхьан дааит. – Бара абри кулинариа ҳәа изышьҭоу афатәҟаҵашьа ҵара балгахьоума? – длазҵааит. Убас ихааны иҟалҵозар акәхарын.
– Мамоу, сара саныхәыҷыз сани саби исдырҵазоуп афатә ҟаҵашьа, ажәтә ҟаҵашьа издыруа, иуфаратәы исзыҟамҵазар ҟалап, – лҳәеит.
– Абри еиԥш афатә хааны исымфацызт, иҭабуп, – ҳәа леиҳәеит.
Уи акәхеит. Дцеит Сталин.
Уи ашьҭахь иаауан аԥсшьара ҳәа – Мгәыӡырхәа. Мҷышьҭа ахәшә ҭажьуа рҿыҩархеит Сталини, Лакәабеи, Чалмази. Сталин аӡәы дихьчар иуӡомызт. «Сара
суаажәлар рҿы ахьча дысҭахӡам», – иҳәон. Аха маӡала ауаа ртәаны ирыман. Ишҩеиуаз: «Чалмаз, апривычка иҳамоу умдыруеи, – иҳәеит Лакәаба, – иҟаҳҵар ҟамло, – иҳәан, – Избаҟамло», – иҳәеит Чалмаз. Ҩынҩажәижәаба шьапҿашәала днаскьан, ихылԥа ааихихны асԥычка лықәиҵан, днеихсны, акәапаҳәа инықәиршәт.
Сталин ус иҳәеит:
– Аполлонович!
– Аа?
Рыбзавод ҳәа иашьҭан акалмаҳ ахьырааӡо, убра ихәы ҟарҵеит Сталин. Кьахьыр-иԥа Кадыр ҳәа дыҟан, аԥсаса рацәаны иман. Кадыр идырҟаҵеит: ацә узланхашаз ӡны Сталин дахьтәашаз инаганы илықәыргыланы иҟарҵеит. (Сыла иамбаз уасҳәом.) Аиҳабцәа рыхҭырԥақәа лоужьны, – ирхаҵаны акәымкәа, – амҩа иангылан. Амашьына абаҟаз, Сталин даазгаз амашьына Бармышь игылан. Аҽқәа рыла иҟан, Мҷышьҭа ахы ахьыҵыҵуа инаганы идыргылт. Игьежьны ианаауаз абыргцәа имҩа аанкыланы: «Ҳчеиџьыка агьама убар ҳҭахуп», – рҳәан, иԥылт. Имҩа кны ишгылаз акәымкәа, еицны илеит. Анҭ еихышьшьы игылоуп, ак шырҭахыз имдыруази, даҩысҭаамзи, абарҭ ирҭахи ҳәа Нестор диазҵааит.
– Абарҭ аԥсуаауп, ҳ-Аԥсны иааиз ҳчеиџьыка агьама ибар ҳҭахуп ҳәа рҳәоит, абри азоуп изгылоу, – иҳәеит Нестор.
– Ҟоҳ, пожалуста!
Дымҩахыргеит. Днаганы дҩадыртәеит (жәаҩаҟа шықәса схыҵуан, иҿала исеиҳәаз, исаҳаз ауп ишәасҳәо). Сталин иаԥхьа иқәгылан ацә ӡны.
– Аполлонович, – иҳәан.
– иҳәеит.
– Абри ацә ӡны иҟазҵаз дсоуҳәар сҭахуп, ҳамҭак исҭоит, – иҳәеит.
– Кадыр иакәын, иԥхьан дааргоит (Кадыр ихыхга, иқәгашьа иҳәозаап, аха уи иара иабаидыруеи).
– Абри ҟазҵаз уара уоума?
– Ааи.
– Аҳамҭа усҭар сҭахуп, – ҳәа ус иҳәеит. Лакәаба еиҭеигоит, иажәа даҽакала иркьынааны иҳәар ҟалома – аҳәынҭқар ара дидтәалоуп.
– Аҳамҭа сиҭар иҭахызар, – ашьхақәа рыӡбахә иҳәеит, – абарҭ ашьхақәа са сыда уаҩ дмыхәнаат, – иҳәеит Кадыр.
Сталин дахьтәаз: – Нестор, – иҳәан, – Аа? – иҳәеит.
– Сара акулак дсымаӡам ҳәа умҳәази, ари ашьхақәа ирылихи – арахә имоуп азоуми?
Кадыр иман: ауаса – хышә, аџьма – зқьы, ажәқәа...
Сталин иблокнот аацәыриган, ихьӡи ижәлеи наниҵеит. Дцеит. Дцеит моу: Хәахәал-иԥа Басиаҭ ҳәа д-Барцыцуп, дуаҩҟәыш бааԥсын, аҵара имамзт аха, дҩагылан:
– Иахьа аҳәынҭқар иаҳзааиз, аподарка ҳауҭар уҭахызар Бармышьгьы, Блабырхәагьы, Калдахәарагьы ҳаҷкәынцәа аҵара ахьырҵо рымам, ашкол ҳаҭәоушьар ҳҭахуп, – иҳәеит.
– Шәа шәмааҭ аламкәа, шәабаз аламкәа шәышкол хиоуп, – ҳәа реиҳәеит, – жәа класск аҭан.
Мааҭк аларымҵеит, уажәыгь игылоуп Блабырхәа ашкол – Сталин иҟаиҵазоуп.
Кадыр изы Лакәаба иҿы априказ ааишьҭит ирахә имхзааит ҳәа. (Аҳамҭа ииҭоит умбои!)
Лакәаба дырҩегь уступка дцеит: аӡә дааишьҭит ҩажәи хәба џьма аҳәынҭқарра иаиҭааит ҳәа.
– Шәаазышьҭыз Ҷнагә иоума? – иҳәан, – Ааи, – Ақыжә аҵыхәа усыркуам ҳәа иашәҳә, – иҳәан, агәар иқәицеит.
Ашьҭахь уаашәҩык ар ицҵаны Инал-иԥак дааишьҭит: Кадыр ирахәгьы, иҽадақәагьы, илақәагьы ықәцан иргеит. Кадыргьы дҭаркит, иҷкәынцәагьы ҩыџьа ҭаркит. Иахьагьы уаҵәгьы илкылаӡ ицеит.
Абас ҟаиҵеит Кадыр.
Џьаԥшьба Ладиа иҳәамҭоуп. Диит 1914 ш. Ианиҵеит Валентин Коӷониа 07.10.1996 ш. Гәдоуҭа араион Мгәыӡырхәа ақыҭан.
Иудыруазар акәхап урҭқәы зегьы... Ари Лакәаба насыԥ еиқәаҵәа, ҳагьиааӡеит, ҳагьифеит. Иа иҟны леиҩеирҭас исыман... Дсымбаӡацызт сара, дсыздырӡомызт. Ҳаицныҟәон, суаҩ бзиан ҳәа уасҳәар, – ари жәа мцыми, са иабасҭаху, иабасықәнаго! Уа аиҳабыра рҿы аҭах бзиа дсыман – Бӷажәба Ҭемыр, Мышьа иаб. Амни дызбап сҳәан ҽнак иҩны сахьнеиз, аизарахь дыҟоуп ҳәа иԥҳәыс иансалҳәа, данылбаауа дызбап сҳәан, ЦИК ахьыҟаз ахыбраҿ снеины саагылт сыԥшуа.
Лаба хәахәак икуп, ҭаҭыныжәга еицаҟьак иҿакуп Лакәаба, ее «адауқәа» шеишеиуа ишьҭахь игылоуп. (Ҩажәижәаҩык ЦИКаа ишыншабаку зегьы здыруеит. Уа неирҭас исоут, уи зуҭахузеи!)
– Уара узусҭа, уаԥсуоума? – иҳәан, дсазҵааит Лакәаба.
– Аиеи, – сҳәеит.
– Уара, Бӷажәба, ари дабатәиу? – иҳәан, диазҵааит. – Ари сашьа иами, – иҳәеит.
– Ҟеҳ убаашәит! Иабахәа, ууаҩӡамзаап! Уара ууаҩындаз абри иҩыза дабауҵәахыз, арахь даҳурбарауааз! – иҳәеит.
– Ари зсасҭаианиа ӷәӷәоу уаҩуп, – наиаҭеикит Ҭемыр.
– Изакәи?
– Дсамалақьуп, абџьараҿ.
Рыкрыфарҭаҿ инеины инатәеит. Абра Ешба, насыԥ еиқәаҵәа, ирфаз дыҟоуп, Ҷанба Самсон дыҟоуп, Зарданиа Иасон дыҟоуп, Гарцкиа дыҟоуп, ари џьгьардатәи а-Багаԥшьқәа Мџьыҭи Нури... Ҟыҳ, анаассыни сахҭан! Убриаҟарақәа саналаԥш, сыԥсыр бзиан, са сзы еиӷьын...
Абриаҟара ажәа уабаршьтәу, абас дыҟоуп ашәақь аԥынҵаҿ ҳәа Лакәаба ианиеиҳәа, – абыржәыҵәҟьа дшәыман шәца, – иҳәеит.
Абыржә снаушьҭыр иахьыҟоу сыздырам Аҟәа, – казарма дук гылоуп, шәы-заҵәык абра иаҿоуп, урыск абра дыҩнагылоуп. Икәеикәеиуа уахьыԥшлак абџьар кыдгылоуп. Амилициа дсыцуп.
– Абра иуҭаху алх, – иҳәеит. Афранциа шәақь х-патронк згоз, – абри сымазаат, – сҳәан, иаалысхит. Иашьыкьк апатрона аасырҭеит.
Амашьынақәа уажә атәыла дырбгоит, иабаҟаз усҟан, иҟаӡамызт. Агурзауеи иман иара, Лакәаба. Амҩагьы уаартә иҟоума, амҩа абаҟахыз, узлаауеи?!.
– Уца машьынала, – иҳәеит Лакәаба.
– Исҳәо уаҳауама? Уа уҟны аара сықәшәоит, уанысҭаху агурзауеи сзылашьҭ, – сҳәеит.
– Убаашәит, акыр узыҟаҵаӡома? – иҳәеит.
– Кыр сзыҟаҵар убап, – ҳәагьы ҿаасҭит.
Ауха машьынала Гәыԥ аусҳәарҭаҿы сааит сшәақьи иашьыкьк апатронеи сыманы. Аҩны сҩеит, аҩада ҳахьынхоз. Сашьа мыжда арра дыӡгәышьеит. Убри:
– Уанаџьалбеит, иааугаз закәызеи? Акаамеҭ ааугеит! – иҳәеит.
– Уаала абааԥс, иахьаҵәҟьа ҳныҵыҵып, – сҳәеит.
Ҳахьхалаз, стәарҭа шысымԥсах уара умст, жәаба раҟара еицны избеит. Хәба иара уа иласышьҭит. Иаашьҭаҳхын, иааихыхны аиашьыкьқәа иларҭаҵаны ауха уардынла Гәыԥ илаагеит. Ателефон ааҟаҳҵан, ҩ-сааҭк рыла ани агурзауеи ааит. Ашофер даԥсуан.
– Уанаџьалбеит, амца ҳацреиҵан Лакәаба ҳааишьҭит, – иҳәеит.
Амашьына илақәҵан иҳаман ҳцеит. ЦИК-аа ишынеибакәу уа еизеит. Ажәа мыцхә уасыршьыр акгьы иаԥсаӡам, абра мчыбжьыки мчыбжьыки рыбжьара снеиуан ашәарах сыман. «Иуҭаху га», – иҳәон Лакәаба, акьарахә сиҭеит...
Иаргьы дырфеит, илгеит – сабџьар исымазгьы Ҭемыр Сангәлиа? иҿы здауат ҟасҵеит. Даҽаџьара иҟасҵар, «ари Лакәаба дихазыноуп» ҳәаны иҭыԥ сҭыԥыртәгәышьон.
Убарҭ, ЦИК-аа захьӡу... убасҟан сыԥсындаз!..
Ефрем Ешбеи, Самсон Чанбеи, Иасон Зарданиеи... Ҟеҳ!.. Ҳара ҳанынҵәаз убасҟаноуп. Уинахыстәи са исызуаҳәом. Убарҭ рҩызцәа ахацәа ҳа ҳҟны иҟалаӡом, ҳсистемаҿы рыҟалара цәгьоуп.
Кьамшьышь Гәарамиа иҳәамҭоуп. 110 шықәса ихыҵуан. Ианиҵеит Валентин Коӷониа 03.03.1991 шықәсазы Гәыԥ ақыҭан.
Абольшевики аменшевики реибашьра аныҟаз Лакәаба рыцҳа иҽыҵәахны дыҟан абра, ҳара ҳҿы. Еныкь Мақсым, Бганы Капаҷа, Хагәыш Хәаҭхәаҭ, Агыр Кәыпса рыгәра игон. Сыбжьыган соушәыжь, сцоит Урыстәылаҟа, иҟасҵалак жәбап ҳәа реиҳәеит.
Дрыман рҿаархт. Ара, Бзыԥ даарырган, ашьхала рҿынархан Гәыбаа адәы ианнеи, аменшевикцәа уа итәан. Иҟарҵои? Убас реиҳәеит, алабазаҵә санҵаны суапа сылаҳәаны шәсыҵал, ҳаршьуазаргьы ҳаршьит, сыбжьыжәга ҳәа.
Иахьнеиз аменшевикцәа иааныркылт.
– Закәызеи иаажәго?
– Ҳарахә Наиб игылоуп, хьча еиҳабыс дҳаман абри, дычмазаҩхеит. Аԥсны даҳгаанӡа даҳцәыԥсыр ҳәа ҳшәан, Адлерҟа абальницахь ҳдәықәлеит, – рҳәеит.
Ас анырҳәа, иоурышьҭит. Ирҭахыз уи акәын. Алада ирымбаратәы ианлеи, Лакәаба рыцҳа иуапа даалырхын, Адлер днаганы адәыӷба дарҭеит.
1921 шықәса азоуп абольшевикаа абра ианаа. Убасҟан Қарҭ подчинениа ҳамаӡамызт, Москва акәын иҳамаз. Ишааиуаз, саиузни республика ҟарҵо ианалага, миллионк еиҵаны иҟоу амилаҭ рҿы иҟаломызт, ҳадырҵеит Қырҭтәыла.
1936 шықәса рзы аизара ҟарҵан Қарҭ, Лакәаба иԥхьеит. Ирҳәақәаз игәамԥхт. Уаҳа ажәакгьы рықәымҵаӡакәа даагьежьын, дышиашаз Сталин иҿы дцеит. (Дышцаз даргьы ираҳазаап.) Ихьыз, дызцаз зегь реиҳәан. «Уара ԥаса ушыҟаз еиԥш иуҭахызар», – рҳәан, ашәҟәы ҩны иаарымхны Сталин инапы лақәҵаны иҿааихан, дааит. Ара данааи, арҭ аизара ҟаҵаны ирыман. Иԥхьан, днеит.
– Уабаҟаз, уаҳмазҵааӡакәа уабаца? – ҳәа изҵааит. – Сабаца, еимаҳкыз азоуп, – иҳәеит.
– Нас, иҟауҵеи, иааугазеи?
– Шәаԥхь, – иҳәан, ашәҟәы диркит.
Иаԥхьазар, Сталин инапы ақәуп, иҟаҵоуп. Иҟарҵои? Игәшәымшә ааҳәаны, длаганы, Бериа иԥҳәыс ахәшә лырҟаҵаны, ахәшә иҭаны дыршьит.
Дбар Фыка иҳәамҭоуп. Диит 1918 шықәсазы. Ианиҵеит Валентин Коӷониа 29.01.1991 ш. Бзыԥҭа ақыҭан.
Лакоба рыцҳа дабрагьны дыҟан. Саб иашьа иҟны дымҩахыҵит, убра дныҟәыргеит қәнагала. Уи ашьҭахь, дыбзиан даныҟала-егьи, иаауан-ицон иԥҳәыс, иҷкәын. Ҳа ҳхәыҷқәан, икәа ҳҭаԥсаны ҳиман Лакоба. Аиҳабыра ицны даауан. Усҟан амашьынақәа абаҟаз, ҳа ҳахьынхо амҩа бжьагалан, ҩба-хԥа километра алашара ҳҿаҷҷо – уамашәа иаабеит амашьына, – ҳхәыҷқәамзи. Агәар ҭбаан, ашьаԥа ҟаҵаны иҟан, Барцыц Платон игәараҿ акәын иахьыҟаз, иахьа еиԥш исгәалашәоит: абас дхалаҵаны дыркуан Лакоба. Жәаа машьына ыҟан. (Ҳхәыҷқәамзи исыԥхьаӡон.)
Уаҵә ауха иаараны еиԥш, иахьа аизара ҟаҵаны асельсовет аҿы акәашара ҳәа иаԥшьыргеит. Сеиҵбы дхәыҷын, убри далырхит. Еизаны иахьдыркәашоз абни аӡӷаб хәыҷ аиааира лтәуп, рҳәеит. Аиҳабыра анааи, рхәы хианы иҟан. Саҳәшьа илыцкәашозгьы ҳа дҳашьан. Иладыртәеит. Ахьӡ уа иҟалеит – акаамеҭ – ахысра, амни, абри. Нас аԥара ԥызҟо аиҳабы ҳәа аӡә дрыцын, ихылԥа ааихихын, иркәырт. Лара крахьырфоз астол дықәдыргылт. Ихылԥа, абас ишаҳхагьежьуаз, амни
ахәыҷы илхашәеит. Уи уамашәа ирбеит. Даагоит ҳәа иалагт ауха, Лакоба имуит. Хәахәал иԥацәа ҳәа иҳашьҭан ҳара. «Хәахәал иԥацәа ахьазымдыруа ыҟам, убра иахьнеиз рхәыҷы дрырҭеит ҳәа рҳәо изуам», – иҳәан, ауха дрымгаӡеит. Мчыбжьык ашьҭахь амашьына аарышьҭын, иара дигеит Аҟәаҟа: уа аԥсуа школ дҭарҵеит.
Акәашара ахьыҟоу ҳаақәырҵон, цәгьала ҳкәашахуан ҳарҭ амыждақәа. Уахык Сталингьы дыҟан, иахьысҳәогьы сыԥхашьоит – диида! Саақәырҵеит, сиуԥка еиқәаҵәа, скофҭа шкәакәа сшәуп, сыхцәы дууп – ҵаҟанӡа илеиуан иԥшьбаны. Уи уамашәа ирбахт. Сталин мыжда цәгьа сицкәашеит. Санаақәырҵа, иара аҽыҩҳәа дааины дласыдгылан, ҳаицыкәашеит. Егьырҭ ахысра иалагеит аҟәҟәаҳәа.
Лакоба дкьаҿын, ибжьгьы акала иҟан, ихәанчашәа. Сталин мыжда цәгьа даун, ани ахәаша, ҳа ҳтәы – ача, ача – дтатаӡа, егьи – дҟәыбаҩӡа.
Убас ҳаҟан: иаауан – ицон, иаауан – ицон. Аҵыхәтәанӡа дааит иара ахәаша, дааит ани «ҳду» иҿы – саб иашьа иҿы. Хәҷык исызҳахьеит, ашәиқәаҵәа сшәуп. (Ашәы анаҳшәым убахьоу!) Акәашара ҟарҵеит, ашәаҳәара ҟарҵеит. Исышьҭалт – сҽызӡеит сара. Ари дсыхәаԥшуан – Лакоба рыцҳа. Иҟасҵаз аԥсуара иатәуп ҳәа игәы иаахәеит. Аиқәаҵәа зысшәыз скәашар иԥхашьароуп, дсыԥхьаны снеиган, ишьамхы слықәиртәеит.
«Иҟоу бдыруоу, Ҷыҷ – иҳәеит, схы днагәӡит. – Иҟабҵо бџьысшьоит, – иҳәеит. – Абра ажәлар быхәаԥшуа бкәашар, ибхыччон. Иҭабуп!» – иҳәеит.
Сеиҵбы дырган, Аҟәа аԥсуа школ дҭарҵеит, уи ашьҭахь са сыргеит: сыхәныргеит Лакоба иахь. Уа саб иашьа дыҟан, аус иуан аорган аҿы. Сгәыдикылт, схыдикылт, ишьамхы сықәиртәеит. «Иабабҭаху?» – ҳәа дсазҵааит. Сыԥхашьоит, илымҳагьы иаҳаӡахуам.
«Амадискара бзиа избоит», – сҳәеит. Амадискара срышьҭит, исыбаргызи – сзаманахәха сыҟан. Иалухи, аамҭала аҩны санаа, саб рыцҳа дыԥсит. Ахатәы ешьа дсымаӡамызт сара. Ани ҳаб иашьа ипринцип цәгьан: ҷкәынак илакҭа уанынҭаԥш, уԥсы ааухихт акәын. Иҭаку ҳаиҩызан. Ачараҿ ҳцаргьы иара дҳашьклаԥшыр акәын.
Са санаагьы аҩныҟа «аҵарахьы дсышьҭуам» иҳәеит. Сан ахәаша дыԥҳәыс шәаҩын, дыԥҳәыс ԥхашьаҩын, дазааит.
Даауан Лакоба рыцҳа. Данааилакгьы, – «Басиаҭ ихароуп, Басиаҭ бишьит», – иҳәахуан. Амала иаша цқьаны «аду» ҩынтә ҭацаагара сигеит, уаҳа џьара снеимышьҭит, аҩны ҳҷыгәӡа ҳартәаны ҳиман.
Иудыруа аамҭа ааҟалан, адунеи ааҳәит. Лакоба данԥсы хаха-хымш краамуӡеит. «Адугьы» дыргеит. Дзыхҟьазеи? Лакоба иԥсыжраан ҳалал аныҟаиҵоз абас иҳәеит: «Уара иныҟәугоз абри ухәҷы иныҟәиго дҟалааит!» ҳәа. Амни ааиҿԥааны дналадырӡит. Адунеи ҳа иаҳтәха ҳзыҟаз, ҳақәырхт, ҳуааԥсыра дырӡит.
Аҵыхәтәаны зда дмааишаз дааит аҩны саб иашьа. Ихәы ҟарҵеит, иԥхь ҟарҵеит. Шәҟәқәак аацәыриган, дрыхәаԥшуан. Ҳқыҭа деиҳабын иара, убриаамҭаз агәгәаҳәа агәара иҩҭалт. (1937 шықәсазоуп ари.) Иара дунеихаан ԥсуа маҭәа ишәимхӡацызт.
– Аҩныҟа шәааи, – иҳәеит.
– Ааи Басиаҭ, уҽеилаҳәа сааукәыхшоуп, – иҳәеит, – абрахь алада иуԥхьеит, – иҳәеит.
– Ааи, дад, сҽеиласҳәоит, – иҳәеит. Дҩыхәнан, иҽааилеиҳәеит. Амашьына дҩақәдыртәан, рҿынархт. Иахьҩеиз аусҳәарҭаҿ ус иҳәазаап: «Абаақәа, са сзаауам аха, абри шәусҳәарҭа аӡы иашәымҭан», – ҳәа. Ҳалҭабга ҳцеит, абри аамҭа абас ҳақәнахт.
Барцыц-ԥҳа Как илҳәамҭоуп. Диит 1916 ш. Ианиҵеит Валентин Коӷониа 20.05.1996 ш. Гәдоуҭа араион Дәырԥшь ақыҭан.
Ҽнак Кәачал-иԥа Шьықәеи Папба Мышьеи сареи чашәара ҳцеит Гәымсҭа аӡнырцә. Ҳчашәо ҳашнеиуаз, шоурахеит, ра дук гылан, убри ҳаҵатәот ҳәа ҳаннеи, уа итәан Нестор Лакоба, идохҭыр Семерџьиев, даҽаӡәгьы дрыцуп исзымдыруа. Сыҷкәынан усҟан.
– Зыԥсра аахьоу шәзыԥшуп! – ҳҳәеит.
– Еицҳзыԥшуп! – рҳәеит.
Ус ҳаштәаз: «Ани закәи?» – иҳәеит Нестор, ала ҳаԥхьаҵәҟьа «стоика» ҟаҵаны игылоуп.
– Иаҳшьыз ачақәа шьҭоуп азоуп, – иҳәеит Семерџьиев.
– Ари ала зтәыда? – иҳәан, Лакоба. – Аҩӡба ҷкәын итәуп, – рҳәеит. – Стоика зыҟанаҵеи?.. – иҳәеит.
– Ана ача тәоуп, – сҳәеит. Снеин, иҵырԥрааны сыхьшь ала искит.
– Ари ала замана имазаап убо, имысхроуп, – иҳәеит Нестор Лакоба. Уи аниҳәа, аҽыԥҳәа амца ҩасҿатәеит, исцәымыӷхеит.
– Ҳара хә-лак ҳамоуп, баша крырҿаҳҵозаап, ҳаԥхьа ача тәоуп, ирымбаӡеит. Ари ула сара исуҭароуп, – иҳәеит.
– Ҟаҳ, лак уанаҳәа, ишԥоусымҭо, – сҳәеит.
– Сара судыро? – иҳәеит Нестор.
– Мамоу, – сҳәеит дыздыруан, аха дҳәынҭқаруп азы исҭеит ҳа игәы иаанамгарц.
– Сара Нестор Лакоба соуп, – иҳәеит, – шәааӡырҩы, абри сҳәашьеи Аҩӡба ҷкәын иҳәашьеи рҵыхәала ажәабжьк шәасҳәоит, – иҳәан, далагеит ацәажәара Нестор: – Ҳара ҳҟны дыҟан Маан Ҷыҷын ҳа аӡәы.
Иҷкәын даачмазаҩхан дыԥсит. Иҷкәын данԥсы дҩеихагылан диҵәут. Днеин иуадаҟны дҩышьҭалт. Ақыҭа зегь ҵәут-ихьит. Аамҭа цот. Нас дахиаз инеин иазҵааит, ашәаџьҳәацәа анбаҳашьҭо, данбажтәу ҳа. Ҿиҭӡом. Хәлеит. Анша, дырҩегь инеины иазҵааит данбаҳжуа, ашәаџьҳәацәа анбаҳашьҭуа ҳа. Дырҩегь ҿиҭӡом, ифом, ижәуам. Дындәылҵны, ӡык нкаҭәаны, ҩаԥхьа дааины диоит. Хаха-хымш диан аҭак риҭомызт, иԥсы дықәуп. Нас иԥҳәыс илазҵааит ишԥаҟаҳҵо, ҳаԥсы дҳарбаауама ҳа.
– Ари ҳара ҳихәарҭам, шәара Лӡаа шәцароуп ҩыџьа, убра дыҟоуп иҩыза бзиа – Демерџь-иԥа Хәсин ҳа, убри даажәгароуп.
Ҩыџьа апҟаҩҳа рҿылархан, ицеит Хәсин иҿы. «Шәабаҟаз, дад, бзела шәаабеит!» – ҳа реиҳәеит. «Ҳахьыҟаз убриоуп – Ҷыҷын иԥа дыԥсын, иахьа хымшуп иара дҳацәажәом, иԥҳәыс ҳаалышьҭт уара уҟны», – рҳәеит. «Машәырла дыԥсыма?» – ҳа дҵааит. «Мамоу», – рҳәеит. «Аи абааԥс, са сзықәшәаз дақәшәар иҟаиҵараны иҟааз!» – ҳа ус иҳәеит. Иҽааилеиҳәан, дрыцны дааит. Аԥсы днеихагыланы диҵәуан, дааины Ҷыҷын дахьышьҭаз дынидышшылт.
– Ҷыҷын, уҷкәын иԥсыжра ҿҳәарас иашәҭазеи? – ҳа дҵааит. Ҷыҷын дцәажәаӡом дырҩегь. Деиҭаиазҵааит: – Ҷыҷын, аԥсы дҳарбаауама, ҿҳәарак аҳҭап, – иҳәеит. Ҷыҷын дырҩегь дцәажәаӡом.
– Ҳаи абааԥс, са сзықәшәаз уақәшәар иҟауҵараны иҟааз?! – иҳәеит.
– Уа ҳаннеигьы иуҳәеит, уажәыгь иуҳәеит сзықәшәаз дақәшәар иҟаиҵараны иҟоузеи ҳа, узықәшәаз ҳауҳәароуп, – рҳәеит Хәсин даазгаз.
– Са сзықәшәаз аҳәара уадаҩуп даара. Аԥсуа имоуп аӡатә ҳа. Аӡатә ҳа исымаз аԥа сшьуан, сгәылацәа сынрылалан, ирасҳәеит уаха шәааи, сӡатә сшьот,
маҷарк адаажәылап ҳа. Ахәылбыҽха, агәылацәа сыхьӡот сҳәан, сыцә абаҳчаҿ иназган исшьит. Убри аамҭазы схәыҷи сашьа ихәыҷи убра исхагылан. Ацә шьны ашьапы ааԥсыртлеит. «Уоо, Хәсин!» – ҳа аӡә агәашәаҿ ибжьы геит. Саҳәызба нақәыршәны ҿызҭыз иахь сцеит. Иааиз ииҭахыз аасеиҳәан, сгьежьны санааи, сашьа иԥа ихәда ԥҟаны ацә даважьуп. «Аи, иҟалазеи? – ҳа схәыҷы саниазҵаа, – Амни ацә еиԥш сыхәда узԥҟару ҳа сеиҳәан, иԥысҟеит ихәда», – иҳәеит сыҷкәын. Атахҳәа схәыҷы ихцәы аакны, аҳәызба ааимхны ихәда аахысҵәеит. Сара схәыҷгьы сашьа ихәыҷгьы ааиваҵаны исжит. Зҽызшьышаз са сакәын, сҽысзымшьӡеит, – иҳәан, дгәааны дҩагылан, иҿынеихеит.
Ҷыҷын ашырҳәа дҩықәтәан:
– Аа, умцан, умцан! – иҳәеит. – Уаҵә анышә дашәҭ, уаҵә анышә дашәҭ! – иҳәеит. Уаҵәы захьӡыз анышә дарҭт.
Ари ажәабжь сыча иахырҟьаны Лакоба иҳаиҳәт. Абри зысҳәо убриоуп, – иҳәеит Лакоба, – абри аҷкәын ула згот ҳа сыццакцәаны иасҳәит, иаргьы ала ушԥаҩысхуеи ҳа дыццакны мап имкӡит. Демерџь-иԥа Хәсингьы дыццакны иԥа дишьит. Ала суҭеит, аха сара изгом, – иҳәан, имгаӡит.
Аҩӡы Ардашь иҳәамҭоуп. Диит 1911 ш. Ианиҵеит Валентин Коӷониа 07.05.1994 ш. Ешыра ақыҭа.
Ашара хԥаҟа сааҭ агын. Иҿыхьҭаӡа асы зҿыҵшәшәоз аӡын ҵхы, иҵарыхәҵәаӡа иналҩит рбаӷьк аҿыҭбжьы. Жагәа, ампахьшьы хәбаба ихы иақәҵаны, ихы-иҿы кыҷыра хышлааӡа иаакылҳәҳәо ииарҭа бымбыл дахьылаиаз, лабҿабоу, лабҿабаму изымдыруа, асаби иеиԥш, ихааӡа ԥхыӡк дшалаз игәы инықәҩит уи арбаӷь абжьы. Арбаӷь знык ҿыҭны иауаангылоз, еиҭах абжьы ҵарыхәҵәаӡа иааргеит. Ԥаса аҵкьыс уажә еиҳа иааигәазшәа арбаӷь ҿыҭбжьы игәы инықәҩит Жагәа, аха макьана уи ԥхыӡк изаҩызан. Убасҟак дкараха дыцәан уи ауаҩ. Хәаха-хәымш адәыӷба «агара» дшарҵысуаз еиԥш, уажәыгьы дарҵысуашәа игәы иабоит. Ахынтә рзы арбаӷь абжьы игәы ианнықәс ауп Жагәа дааҳәыцымыцшәа аарла данҿыха. Ихшыҩ кәалкәало изхьынҳалаз аԥхыӡ цәырҟьа-цәырасқәа иаарылкәкәаан, игәы дааҭахәыцын, дахьыҟоу, дшыҟоу уҳәа иаразнакы иаашьақәиргылт, игәгьы ааҭынчхеит.
Знык иҿыхаз арбаӷьқәа, ана, ара, нахьхьи рыбжьқәа неиқәдырга-ааиқәдырган, «уажәшьҭа ианаҭаху шааит, ҳара ҳуал наҳагӡеит» ҳәа, ахьҭа злысыз рхы-рҿы ҟаԥшьқәа рымҵәыжәҩа ԥхараҿ илаваҵан, иҭахәхәа ацәа иаанахәазар акәхап, иааҭынчхеит. Аха урҭ идырҿыхаз Жагәа, дышҿыхара дҿыхан, ихааӡа игәы инықәсыз арбаӷь абжьы дазхәыцуеит. Арбаӷь бжьы имаҳацкәа, аха ари еиԥш иҵарыхәҵәаӡа рбаӷьк абжьы имаҳаижьҭеи крааҵуеит. Убри аҟнытә ауп, уажә убри абжьы, аҟармаҵыс абжьы еиԥш, ихаазшәагьы игәы изабаз.
Уи арбаӷь бжьы игәаланаршәаз аӡхыҽҽара еиԥш рҿаархеит, аха урҭ иҽынрывиган, ихәыцрақәа даҽаџьара иниаигеит.
«Ҩажәа, ҩажәи акы, ҩажәи ҩба...» – дааҟәындҟәындит гәаныла.
Жагәа дҿыхеижьҭеи уажәшьҭа крааҵуеит, аха иблақәа шыхҩац ихҩоуп, урҭ ацәа рхылангьы акәым, ҭынч ирҵауланы дахьхәыцуа иаҳа дарманшәалоит.
Аҵх ашарахь игәагәоит. Аԥенџьыр иамариашан аулица ахықә аҿы аихатә шьаҟа ду игылоу аҿынтә алашара ауада иҩнаҷҷоит. Ибла аахитыр, аарла еиликаартә, инаҩс аҭӡамц аҿынтәи ибарҭоуп иани иаби жәытә ҭыхра рпатреҭқәа дуны иахькыду. Иаха дышьҭаларц иҷкәын дицны ари азал данааҩнашыла, иаразнак илаԥш нарықәшәан, даара краамҭа ҿымҭԥсымшьа дгыланы дрыхәаԥшуан. Иҷкәын Жорагьы ҿиҭуамызт.
Ашьҭалара иҽаназик, иласалых кьаҿ ԥхаҟәаҟәараӡа, акалҭ ҩхаршәҭны дҩахан, иҩеишәыхны Жора инаиркны: – Шьҭа са схала сҽеилысхуеит, уца, дад, уца, – иҳәан, еиҭа азал ахы-аҵыхәа илаԥш нахигеит. Абри аамҭазы уи илаԥш нақәшәеит азал агәҭаны астол гьежь иқәыз альбом.
«Шьыри, сылаԥш нахгашәа сыҟандаз!» – ааигәахәт, аха иҷкәын иҿы уаҳа иагьимырзеит акәымзар: акы, уи иҽеилиххьан, харԥ заҵәы ауада ахьшәашәара уиаҟара изычҳауа дыҟамызт; ҩбагьы, знык зиарҭа инылаҳаны иԥслак ҳәа акәын дааԥса-дкара, уаҳа иламкәа дшыҟаз. Жорагьы еиҳараӡак патреҭла мацара иидыруаз иаб уажә изхара дизбом: иҭахуп иҵегь дцәажәаларц, иҵегь дихәаԥшларц, аха дааԥса-дкара дызлаҟоу ала, арахь хазгьы иҭахуп дышьҭаланы иԥсы ишьарц. Уи, саб абас дыҟоуп ҳәа игәы излаанагоз, кыргьы далаҟан Жагәа: уаҩы нарҳак, деилаҩа-еилаԥсы: иҿаԥшылара кыр ишымчызгьы, хаҵа ԥшраҵәҟьан уи ауаҩ имаз. Ихы-иҿы акыҷырақәа ианыҵәҟьаз ракәзаргьы, аҵаа зысны иканӡаз алаҳа ацәа еиԥш акәымкәа, аџь жәижәых ашьапы еиԥш, иҭырҿҿа-ҭырҿҿа акәын ишыҟаз. Ауаҩы
игәаҭа иҿыԥшыларахоит рҳәоит, Жагәа игәгьы убасҵәҟьа, аџь агәаԥшь шамоу еиԥш, ауаҩы игәаԥшь ҳәа акрыҟазар иалхуп уҳәарын. Хынҩажәа шықәса дышреиҳамызгьы, уи уажәы имчқәа каԥсаӡаны дыҟоушәа ибоит иҷкәын. «Абри иааԥсара адагьы игәабзиара уашәшәырамкәа дыҟоушь?» – ааигәахәт Жора. Уи иаб уажәада дызлеимбацыз ала, ҳәара аҭахума, издыруамызт уи иарԥысра аҭәымҭа, издыруамызт уи иуаҩхатәрара. Урҭ зегьы уҳәансҳәан ала акәын ишидыруаз. Уажәы игәы еилблаауа дахьихәаԥшуа, урҭ рахьтә инханы иибо уи «икәашра» заҵәык ауп. Уигь акәым, наџьнатә абасҵәҟьа дыҟазшәоуп уажә уи игәы ишинаҭо. Уимоу, уажәтәи ихаԥыц уаарақәагьы нахьнатә иуааразшәа акәын уажә Жора дышрыхәаԥшуаз.
Данышьҭалагьы ицәа арҟьалеит уи альбом. «Акреиқәхамашь?» – игәы даҭаахәыцит. Абри азҵаара акәын альбом аниба нахысгьы гәыҵхас имаз. Ус, иааԥсара ииааины, дҭахәхәа ацәа дынҭанагалеит Жагәа...
Данҿыхагьы, иаха адәыӷба данааҭыҵ инаркны абраҟа ииарҭаҿы дааианӡатәи аамҭа дазхәыцуа дшааиуаз, иаразнак альбом ааигәалашәахт. Аха макьана, ҽырцәа ҟаиҵошәа, иблақәа шыхҩац ихҩоуп, иаха илаԥш зыдхалақәаз акы илаԥш иҵиршәом. Иханы астол хәыҷы иқәгылоу асааҭ чақ-чақҳәа абжьы ааҩуеит. Убри ауп уажәыҵәҟьа бжьыс иаҳауа. Иара уигьы ихәыцрақәа ирылҩны абжеиҳан абжьы иаҳаӡом.
«Ҩажәа, ҩажәи акы, ҩажәи ҩба, – дҟәынҟәындуеит гәаныла. – Сықәраҿ иреиӷьыз ашықәсқәа, аамҭазгьы схаҭа сызгьы ихьанҭаз, ихьанҭыџьӡа иҟаз ашықәсқәа...»
Жагәа ихәыцрақәа ҳәаак рымаӡам, урҭ уажәраанӡагьы ус акәын, аха уажәы, иԥсҭазаараҿ иниҵыз ишықәсқәа еихишьыло џьушьап, ҷыдала деимларкит.
Иаха иблақәа ҭаа зпатреҭқәа дрыхәаԥшуаз иани иаби ааигәалашәеит. Рыԥсы шҭаз рыбла дамбагәышьеит, дырхагыламызт урҭ аҵыхәтәантәи рымҩа ианықәырҵоз. Ак игәы зланикыло – урҭ рнышәнап ҟалеит рыԥсадгьыл аҿы – иахьиз, иахьааӡаз, ргәырӷьареи ргәырҩеи ахьырхыргаз, иандуи иабдуи рывараҿы. Аха иԥшәма?..
Ихәыцра уи иԥшәма лахь ианниас, иаразнакы иааигәалашәахт иаха аахыс хьаас имаз альбом. Игәи, ишьеи, идеи инарнырны, ихьухьууа, игәыҿкаагоу цәанырра цаҳәцаҳәак дааимнарҟьан, иааидҳәаҵалеит. «Оҳ!» – иҳәан, ҩынтәҟагьы днаҳәы-ааҳәит, аха иамуит, иҽизышьҭамкит. Маҷк ихы даазхәыцны, уахьгьы хар имамкәа ихы ибоит, иахатәи иааԥсарақәа ихрыҩрны иара ихала икаижьызшәа, шарԥазы дгыланы усура данцалоз еиԥш, ихы дақәгәыӷуа дыҟоуп. Ус шакәугьы, уажә дабаццакуеи, иҽаашьҭеикыр ауми, аха иауам. Деихашәа дҩықәтәан, аԥенџьыр ахь днаԥшит, аха иибозеи? Ус, ашьшьыҳәа иҽааилеиҳәан, алашара ааркны аԥенџьыр-кыдыршәыла днахазар, аԥсабара зегьы ахышлаара иаҿын: адәахьынтә аԥенџьыр иадҷҷалоз алашараҿы илаԥш иааҵашәеит иԥаҟьа-ԥаҟьаӡа уи иаадԥсалоз ас цырақәа. «Сибратәи аӡынра сышьҭаланы иаама?!» – игәы дааҭаҟәындҟәындит. Ус, ашьшьыҳәа иаахынҳәымҭаз, илаԥш шнеиуаз иҿыцҳҳараӡа астол гьежь иқәыз альбом инадхалеит. Уи аҿыцра Жагәа ауха изгәамҭаӡеит. «Иҿыццәоуп...» – ааигәахәт, инапы наргӡаны альбом иара иахь даахауа. Усҟан ипалта ижәҩахыр иҭарԥаны, аҟәардәгьы дааханы, ҭынч дтәахьан, аха иабаҭынчыз игәы! Издыруада, еидкыланы ҵәахтәыс иан илиҭаз, лыԥсы иаҵаҵаны илзымҵәахыкуа, иӡӡазар?! Абри гәыҵхас ишимаз альбом аахиртит, дагьаашанхеит. Жагәа игәы ҭыҵны ицо еисуам, аха уи иҭагалазаашьа аҵкысгьы еицәоуп. Амала, знык даалашьцакшәа дааҟалеит, аха нас,
ирласны иҽааиԥсахын, иблақәа аарҟәыҷшәа, аӡәаӡәала дааҭгыла-ааҭгыло дрыхәаԥшуа иҿынеихеит. Ус дшахәаԥшуаз, еесс, ихәыцрақәа цеит, ицаӡеит наҟ хара...
Аԥсны Асовет мчра анышьақәгыла раԥхьатәи ашықәсқәа раан акәын. Усҟан Жагәа аргыларатә институт дҭан. Ҽнак уи Аԥснытәи иҩызцәагьы иаргьы адырра роуит Нестор Лакоба асасааирҭаҿы дышәзыԥшуп, асааҭ хәба рзы шәнеи ҳәа. Игәырӷьеит зегьы. Иагьабамгәырӷьо: Нестор иԥылоит, Аԥснытәи ажәабжьқәагьы реиҳәоит.
Жагәа дназлаз гәыԥҩык астудентцәа илахҿыхӡа асасааирҭа иазааигәахо инеиуан. Урҭ уажәыҵәҟьа рыгәқәа хыҭхыҭуа излацәажәозгьы убри Нестори дареи реиԥылара акәын. Жагәа қәрала иҩызцәа «дҩарылҳәҳәон», убригьы иаҷыданы уии Нестори ибзиаӡаны еибадыруан. Нестор Жагәараа рыҩны дтәахьан-дгылахьан, уимоу зынгьы иҽынаԥхьакны дыҟан. Усҟангьы урҭ Аҟәа инхон, Жагәа иакәзар ашьхаруаа рышкол дҭан, дҟат-ҟато зҳаран дызҿыз. Уи маӡала иаб идалақь ԥшааны иаахә карффа ианисалак, дыԥхашьаны лассы аҩныҟа дызцәырҵӡомызт. Несторгьы дихыхәмарны «Жагәа, уԥшра ҳхашҭит, улаҟәны уҽҳарбеишь» ҳәа алаф анилихлак, иаразнак иԥаҵасарахьы ихшыҩ цон, дыԥхашьаны дҟаԥшьшьӡагьы дҩеицрашәон.
Арҭқәа зегьы Жагәа иҩызцәа ибзиаӡаны ирдыруан аҟнытә, қәрала анаҩсангьы, ҷыдала аԥхьагылара идыркылон.
Асасааирҭа аԥхьа арԥарцәа ааҭгылеит, ирыздыруам заа иаацәоу, иагхоу. Аӡәы иазҵааит, ҩыџьа, хҩы... аха аӡәгьы сааҭ имам. Ус, хыхьынтә бжьык аараҳаит. Ашәарыцаҩ иԥба зкыз ашьабсҭақәа реиԥш, аетаж аҿы
аномер иадҟаҵалаз абарҵа ҷыда дықәгыланы дырзыԥшуа.
– Арахь шәыхәна, арахь! – ибжьы ҵаӷаӡа ирықәырго, инапы ааиҟьеит. Арԥарцәа азныказы иаалак-ҩакшәа иаанхан, аха, нас Жагәа ишьҭаланы ашацаҳәа ашә ахь рҿынархеит.
Нестор акоридор аҿы дырзыԥшын. Жагәа Нестор шаҟантә дибахьазеи, аха усҟантәи исахьа уажәгьы ибла ихгылоуп: изиацкқәа цырцыруа, иԥсуа еиқәа, иԥсуа блуза, ираӡны-маҟа иҟәына-ԥсараха... Зегь рыла, дахьынеибыҭоу, ар рбираҟ здыркыз аибашьҩы иеиԥш, урҭ зегьы еиқәҷаб, ицәа иаадшәало акәын ишыҟаз. Амала, хылԥа ихаӡамызт. Ихахәы-жәпа аҩада иԥхьаҳәан, илахь ҭбааӡа, иблақәа ҭшашаӡа, амцабз рхыҳәҳәыла иҟан. Нестор, арԥарцәа аниба, иқьышә ҵаӷақәа ачча рықәххуа, даарԥылан аԥсшәа раҳәан, алаф рылхуа, драхәаччо, игәҭылакны иҭыԥ ахь илеигеит. Урҭ млатәацкәа, даҽа ҩыџьа арԥарцәа, ԥҳәызба ссирӡак дрыцны, ашә иаас-аасын, иааҩнашылеит. Зегь ҩархаҵгылан, аԥсшәа раҳәаны ианылеибартәа, Нестор длахҿыхӡа, исасцәа илаԥш нархиган, даацәажәеит.
– Быжьҩеишьцәа раҳәшьазаҵәы! – иҳәеит иара. – Асоветтә Аԥсны ааҩык апрофессорцәа амоуп ҳәоуп ҳашшәыхәаԥшуа. Нарҭаагьы зны усҟаҩык ракәын иҟаз, рҳәоит, нас ауп урҭ аншәҩыкха. Шәаргьы Нарҭаа шәрыхьӡараны шәыҟоуп, шәагьраԥысроуп. Урҭ ӷарын аеҳәшьцәа рыла. Араҟа Нарҭаа дуқәа, хымԥада, ишәыҵашьыцраны иҟоуп шәаԥхьаҟа.
Нестор арҭ аҵыхәтәантәи иажәақәа аниҳәа, Жагәа ида, зегь лахҿыхӡа, раӡәк лахь инхьаԥшит. Жагәа уажәраанӡагьы, Нестор иажәақәа дырзыӡырҩуа, лара лакәын дыззыԥшыз. Ҿыц аҵара иҭалаз дреиуан аҟнытә, уи аԥҳәызба уажәада димбацызт. Уи издыруамызт лыхьӡгьы, лыжәлагьы, дызҭоу аинститутгьы. Аха уи усмызт, Жагәа уажәы уи акәмызт дзызхәыцуаз...
Нестор астудентцәа иреиҳәеит Аԥсны ҭагылазаашьас иамаз, ааигәа аконтрреволиуциа ахы шыҵнарҳәҳәаз, ашьакаҭәарагьы шыҟалаз.
– Уи аҵыхәтәантәи апровокациақәа иреиуоуп, – иҳәеит Нестор игәы иалырсны. – Асовет мчра Нхыҵгьы Аахыҵгьы иахьабалак ишьақәгылт, аҽарӷәӷәеит, абар, уи аахыс хышықәса ҵын ԥшьба ирықәуп, арахь шьоукы иргәаԥхом Адгьыл злақәгьежьуа...
Нестор урҭ дырхыччаны иҳәашьа астудентцәа арччеит, дԥышәырччеит Нестор ихаҭагьы.
– Ҳара ҳаччоит, избанзар, ччархәроуп урҭ изԥшьаргаз, – иҳәеит Нестор, – аха иалҵшәахазеи уи аччархәра? Абзиа шәыдкылазааит, абри шәара ишәықәлацәаз акомҿар рԥарцәа ршьеи рыхши еилаҭәо, аӡәырҩы рыԥсҭазаара қәыԥш иалырхит, иҳацәдырӡит. Уажәшьҭа хнырҳәышьа змам ахәымгара аныҟала, ҳаргьы ҷыдала агәҽанызаара ӷәӷәа ҳауит; уигьы акәым, агәра аагеит, аҭакәажә лыҭәҳәа аиԥш, хы-шьышьрала урҭ зегьы рызнеира шҳалымшо. Абри ахҭыс ашьҭахь, изыхәҭаз ирыдаҳҵеит зыгәра гам ауаа еилкаахарц. Абрахь санаауаз алагамҭаз слымҳа инҭыршьит урҭ рхыԥхьаӡараҿы... Жагәа иаб Фаҭқьери ихьӡгьы.
Нестор абригьы иҳәеит, Жагәа дахьыҟаз, дахьаныз игәаламшәо днеилууаа дцеит. Ихшыҩ аҭыԥ аҿы ианааи, Нестор ииҳәаз џьашьаны, изԥшын.
– Фаҭқьери, ҵабыргуп, амал змаз уаҩын, аха уи имал ареволиуциа аус азы инихит, уахгьы-ҽынгьы ҳара ҳзы аус зуаз уаҩуп. Уажәы, ишшәасҳәаз еиԥш, зыгәра гам дырхырԥхьаӡалеит, уажәраанӡатәи имал инахәаԥшшәа. Ажәакала, аус дуқәа ҳаԥхьа ишьҭоу ируакуп иҳауацәоуи иҳаӷацәоуи реилыргара. Уи иаармарианы иааӡбо усым.
Жагәа уажәшьҭа ишьеи идеи рҭыԥ аҿы инеин қәнагала аус руан. Уигьы акәындаз, Нестор абри аҵыхәтәан ииҳәаз ажәабжь ашьҭахь, уажәраанӡа илаԥш
зыдхалан иҟаз аԥҳәызба хәаԥшырҭас дылкит. Уи лыбла хыгәкаақәа иара ишихәаԥшуа анидырлак, имбаӡошәа ҟаҵаны, зымҩашәа, ицәажәоз дырзыԥшуан. Ус ҳамҭакы. Аха, нас игәы иазымчҳакәа даны-налзыԥшлак, лыблақәа ҭшашаӡа днархыԥшылон. Убри аимгеимцараз урҭ лыбла хыгәкаақәа ишәаӡыӡаны иаашаҟь-шаҟьон, уигьы акәым, азныказ, иҵегь алашара ҟарҵарц рҭахушәа, Жагәа иблаҵарқәа ирдырратә иааҭбаахон. Уи мацәыс еимҟьарак иаҩызан, нас аԥҳәызба ахьышәҭҳәа лылаԥш неиҟәылгон. Уа иахьынӡатәаз Жагәеи уи аԥҳәызба Мадинеи хынтәҟа рылаԥш еиқәшәеит. Ахынтәтәи аан Жагәа изымчҳазт даамхаԥышәырччеит. Маҷк дԥышәырччеит Мадинагьы.
Абар уажәы Жагәа дахьырхыԥшыло урҭ аблақәа! Абри аҽны асасааирҭа иахьаалбааз, Нестор игәаԥхарала иааидгыланы рпатреҭ ҭырхит. Уи аахыс ҩажәи жәохә шықәса шҵуагьы, Жагәа мшаҽны еиԥш, ибла иаахгылоит рпатреҭ анҭырхуазтәи аамҭа: апатреҭ ҭыхра иазхианы зегь еивҵарыԥхаа, ҭаалым руашәа, игылоуп. Апатреҭ ҭыхҩы ипатреҭ ҭыхга ашьапқәа ҵәыз-ҵәызӡа иаҵхаа иргылан, зыԥштәы зыхҟьахьаз дима еиқәаҵәак ихы иҭарԥаны, дкылԥшуа аиқәыршәара даҿуп. Уи убасҟак дҳаҵ-ҳаҵо, дқьақьаӡаны аус иуан, ҭаҳмадак иааинумшьаларатәы еиԥш. Уи Нестор изгәамҭарц залшозма!
– Ари иқәра акәым ибӷа зырџьыҟәыз, – иҳәеит Нестор, уи ауаҩ дрыцҳашьаны. – Жәаф шықәса анихыҵуаз аахыс шьыжьы инаркны хәылԥазынӡа абри асасааирҭа аԥхьа длеиҩеиуа дгылоуп. Ча-ҿаҵак зыҭнихра азыҳәа зегьы дышрымҵахырхәоз, ишьалажә ихарԥаны, ибӷа ырхәаны ишикыз иарԥысрагьы имбаӡакәа игәгәаӡа инаивсны ицеит, иуаҩрагьы ицәнарӡит. Уажәы ауаҩ дугьы, ауаҩ хәыҷгьы, аџьыбаҭалагьы зегьы изеиԥшны дрымҵахырхәоит. Асовет мчра иалнаршараны иҟам ари аҩыза ауаҩы аҭагылазаашьа иҭара.
Ус, ииулак ианааиқәиршәа, ашырҳәа дара рахь иҿааихеит.
– Иарбан патреҭзаалак еиԥш, уажә иҭышәхуа шәпатреҭгьы, ишнеиуа иҭоурыхтәхоит, – иҳәеит, иара аӡәаӡәала дынрыха-аарыхо ирҽеиуа, – убри аҟнытә иаҭахуп аиҿкаара, насгьы алахҿыхра.
Абар уи аҭоурыхрагьы!
Жагәа, имышьхәылҵ астол иқәыргыла, илахь инапы аҵаргәаны апатреҭ дшахәаԥшуаз, иааигәалаиршәеит абарҭқәа зегьы. Урҭ баша гәалашәарамызт: ахьааи агәырҩеи зцыз гәалашәаран, гәыҿкааган. Жагәа деихо ашьшьыҳәа дҩагылан, икаруаҭ аԥхьа иҟәардә иқәыз исигарет аақәихын, акы аахыхны иааиҿыҵеикит. Дахон аҭаҭын, дахон ахәхәаҳәа игәахьы илбаадо. Мчыла ацәа даалҵны, аха имч мырхакәа еиҭа дҭахәхәа дынҭанагалазшәа, ихәыцрақәа изнымкылакәа, дрыманы рҿынархеит. Еиҭа ибла даахгылеит Мадина: амедицинатә институт аҿы аҵара ахьылҵоз раԥхьа даннеиз...
Иԥхашьа-ԥхаҵо урҭ реицәажәарақәа... Уи ашьҭахьтәи реиқәшәарақәа... Ҳәаак змаӡамыз урҭ рразҟы ԥшӡеи ргәырӷьарақәеи. Аҵыхәтәан иреиҳаӡаз ргәырӷьара: рҵара иалган ианаа – рчара.
Жагәа ихы иқәыжь ауадаҿы днеи-ааиуеит, игәалашәарақәа дытҟәаны дрымоуп. Ус дшынеи-ааиуа, инабжьаршә-аабжьаршәны, астол днадгылан, ицәеиқәараӡа исигарет ахы иаахагыло аццышә инацәкьыс ала инхыршәаны аццышәҭра инаныршәлан, еиҭа анеи-ааира дналагоит. Исигарет кьаҿхаӡан, аникотин иарҩажьыз инацәақәа былуа иалагаанӡа дахон, лҩацк ицәцар ҳәа дшәошәа, иҿы иааҭеигалоз зегьы ахәхәаҳәа илбаадо. Нас, еиҭа астол даадтәалан, адақәа рылпҟҟа иҟаз инап џьаџьақәа рыла ашьшьыҳәа альбом аахиртит. Инаскьаганы илакыҵа ахьтә ихәашьӡа иааԥшуаз
иблақәа маҷк иаашаҟь-шаҟьан, еихык-еиҵыкны иадырҷаблаз апатреҭқәа инеиҭак-ааиҭакуа илаԥш рыхгауа, дрыхәаԥшуан ҳамҭакы. Нас еиҭа бӷьыцк аахиртыхт. Уи бӷьыцк хиртыцыԥхьаӡа, Аԥсны аҭоурых зну ашәҟәы абӷьыцқәа хиртуашәа, иаԥхьа иаацәырҵуеит иҳаҩсхьоу аамҭақәа рахьтә ахҭысқәа неишьҭагылан. Зны-зынла уи баша иблақәа ааԥшуан аҟароуп – иааизцәырҟьоз ахәыцрақәа даамҵарс, еесс, дҿырҟьаса дрыманы рҿынархауан. Нас ицахьаз ашықәсқәеи изааигәаз иҩызцәа гәакьақәеи ибаны-иаҳаны, ԥхыӡ хаак дшалаз дааҿыхазшәа, иблақәа аалашаны, уажәраанӡа дызхәаԥшуаз апатреҭ илаԥш надхалон. Ус еиҭа бӷьыцк ааиртыхуан. Избарызеишь-исаҳарызеишь ҳәа игәы шыхыҭхыҭуагьы, уи дааццакны бӷьыцк хиртуа убаӡом. Дабаццакуеи? Уи уажәы аццакра бзамыҟәрас иԥхьӡоит. Иҟан аамҭала аха ахьимамыз, дахьеилахаз аҟнытә шьыбжьхьа анимфоз. Уи шбзамыҟәраз шидыруазгьы, игәы иауамызт, аҟаҿыҳәа деицҳауан уи усҟан.
Абарҭқәа зегьы имҩатәны иааигәаларшәо, альбом абӷьыцқәагьы аахыртуа дышнеиуаз, иаразнак илаԥш нақәшәеит аҭоурых дуӡӡаҵәҟьа змаз патреҭк. Жагәа ари ахаан ихамшҭуаз патреҭын, аха иԥхыӡгьы иалашәомызт уи абасҵәҟьа кьыс амамкәа еиқәхеит ҳәа.
«Ҳаи, сан, быԥсаҭа шкәакәахааит, изакәтә ҭоурыхузеи еиқәбырха!» – игәы иааҭиҳәааит. Иҵабыргыҵәҟьаны, альбом иагәылаз апатреҭқәа лашарак рымбаӡо, џьара быжьра-быжьҵәа ишыҵәахыз удырратәы иҟан. Ус шакәызгьы, Жагәа уажә илаԥш зыдхалаз апатреҭ, ҩынҩажәа шықәса ирзынаԥшуа ишахыҵуазгьы, џьара хәашьырак амамызт. Убри апатреҭ дшахәаԥшуаз Жагәа даанапыршьшьын, насҭхашәа астол иқәыз исигарет ааԥшааны акы ааихихын, иааиҿыҵеикит. Нас, акраамҭа данахәаԥш ашьҭахь, ашьшьыҳәа дҩагылан, игәы шахьыбылуаз, дызхәаԥшуаз ипатреҭ илаԥш наҟәиган, аԥенџьыр ахь
иҿынеихеит. Ирԥҳақәа иахьынӡарзышьҭхуаз аҭаҭын лҩа лбаашьҭны, ахәхәаҳәа аԥенџьыр иадыршәшәало еиҭа аԥенџьыркыдыршәыла даннаха, алашара инадибалеит аҳәалыҳәа асы еибакны ишлеиуаз, аха уи уажәы дагьазымхәыцит, ари асы Сибрантәи ицны иаазу, Аԥснытәизу. Уимоу, уажә уи ихаҭа дахьыҟаҵәҟьазгьы дазхәыцуамызт: нахьхьи, аԥсаҵлақәеи аҵааҵлақәеи рыԥсадгьыл аҿы дыҟазу, иԥсадгьыл Аԥсны дыҟазу. Иара ихшыҩ ахьыҟаз зынӡаск даҽаџьаран...
1921 шықәса март мза анҵәамҭаз акәын. Аԥсны аменшевикцәа ықәцаны Асовет мчра шьақәгылеижьҭеи мызк егьагымхо иҵхьеит. Аха Аԥсны Асовет мчра ашьақәыргылара анаҩсгьы, амчра ҿыц ҿиашьас иамоу, хырхарҭас иаиуа зны иӡбатәын, ишьақәыргылатәын. Убри аҵыхәала, Аԥсны ареволиуциатә Комитет ахантәаҩы Ефрем Ешбеи уи ихаҭыԥуаҩ Нестор Лакобеи, Қарҭынтә Серго Орџьоникиӡе далархәны, Баҭым имҩаԥыргон аилацәажәара. Урҭ наскьаган афлыка иазҭоз ирылан Жагәа иаб Фаҭқьеригьы иаргьы. Ажәлар ҩаха-ҩымш рыгәқәа хыҭхыҭуа ажәабжьс иаҳзааргарызеишь ҳәа рҵеицәа рыхынҳәра иазыԥшын. Урҭ амшын ахықә аҿы иахьааиқәшәоз ҵла дук амԥан иааикәагылан рлабашьақәа рыҵаргәаны, шьоукы аҵла ашьапы рыҽнадҵан, абырқь-сырқьҳәа аҭаҭын иахо, уажәы-уажә рыхқәа нарҳәны аҵкьырт-аҵкьыртҳәа рышьҭахьҟа икажьцәо араҟагьы Аԥсны алахьынҵа аӡбара иналагон: Ладоу, Ҩадоу, Шьханхыҵу Аԥсны здырҵо ҳәа... Уаҟа еизаны ари азҵаара иалацәажәоз ргәаанагарақәеи ргәаҳәарақәеи хаз-хазын, аха ҵакыс ирымаз акы акәын: аԥсуаа амилаҭ хақәиҭра, рыхьчара. Жәеиқәымшәарак ыҟазаргьы, абри азҵаара урҭ еиднакылон, еиланарҵәон. Знык адунеи ҳнықәԥшындаз
ҳәа иаарыкәыршан зпытҟәырқәа алгара иаҿыз аԥсабара еиԥш акәын урҭ зегьы абри азҵаара аӡбра ишахыццакуаз.
Ҩымш рышьҭахь ирԥылоз ауаа шьыжьы инаркны асқьалаҿы еизахьан. Араҟа ирацәан зҟанҭаруазқәа еихәыдхашь бџьарла еиқәных иҟаз. Урҭ дреиуан Жагәагьы. Урҭгьы егьырҭгьы, иналаршә-ааларшәны ажәақәак рымҳәозар, инароуны аӡәгьы ажәабжьк аҳәара иҽазикуамызт: урҭ зегьы Кьалашәыр инавакны агаҿа иавархх амшын агәы ихыԥшылон, ҳаԥхьа афлыка ацәаара зылаԥш иҵашәарыдашь ҳәа рыгәқәа хыҭхыҭуа. Аамҭа шьамҭлаҳәла иԥахушәа акәын ишыгәагәоз. Рыхәдаџьалқәа ааԥсеит, рыблақәа хкит, рыхқәа шьҭыхны ишԥшуаз. Ус Жагәа илаԥш иааҵашәеит уажәыуажәы аҳауа иналаӡуаз лҩаҵәк ацәаара, аха акәу, акәму изымдыруа даалакҩакит. Абри аимгеимцараз: «Иаауеит, иаауеит!» – рҳәан, иааилауаҭырт. Аҭацаагацәа ирзыԥшыз ачарауаа реиԥш игәырӷьан, илахҿыххеит зегьы. Амҳаџьырқәа хынҳәны иаауеит ҳәа раҳазшәа, зегь рылахьқәа рнапы адкылан, рыхқәа шьҭкәыцәаа, иҵыркьакьан амшын агәы ихыԥшылоит. Алҩа еилахәашь изҭыббуаз атруба аарла амшын иҩалҳәҳәошәа акәын урҭ раԥхьа ишырбоз, аха нас, иааскьацыԥхьаӡа есааира аҽҩышьҭнахуа, афлыкагьы еиқәаҵәаӡа амшын инхырбаалеит. Уажәшьҭа асқьалаҿы еиҳагьы лахҿыхрахеит, алафгьы рҳәо иалагеит: акы – ирҳәаратәы агәалаҟара рымоуп, ҩбагьы – убри ала урҭ афлыка ааира дырласуеит.
Иааигәахон афлыка, акаԥдан ивараҿы ишәыршәыруа иқәгылаз Абираҟ ҟаԥшь убауа аҿынӡа иааигәахеит. Абри аамҭаз, ажәлар аӡәы даарылҵын, адырра ҟаиҵеит бџьарла еиқәных иҟаз иалҵны хазы игыларц. Абри ашьҭахь минуҭқәак бжьысхьан еиԥш, «дыԥ-дыԥ» ахга афлыка асқьала аҽааднаҵан, ашаха еиларша кны
араԥаӷәра иқәгылаз иршәны асқьалаҿы изыԥшыз иахь аҿынаирхеит. Уи даамҵасны иааникылан, акыдҿаҳәалара дналагеит. Ажәлар нахьхьи амшын ахықә аҿы ишыԥшыц иԥшын. Ус, афлыка иааҭыҵын, атрым-срымҳәа асқьала иаақәԥалеит Ефрем Ешбеи Нестор Лакобеи. Урҭ ирышьҭарххны иаарываԥалеит дара мҩаԥызгоз ҩыџьа «Кьаразаа», бџьарла еиқәных. Абри аамҭазыҵәҟьа уажәраанӡа зҽырхианы игылаз гәыԥҩык аҟәҟәаҳәа ихысит. Нас, аиҳабацәа аԥхьа инагылан, агәдыҳәа аӷәтәы сқьала инықәланы рҿынархеит ажәлар.
– Уа, шәахьцо шәаалеит, дадраа! – рҳәан, ҷыдала инарԥылан, аԥсшәа рарҳәеит аиҳабацәа. – Ҳзыргәырӷьара ажәабжьс иаҳзаажәгазеи?
Иааибарччеит Ешбеи Лакобеи. Урҭ убасҟак иқәыԥшын, Аԥсны алахьынҵа знапы ианыз аиҳабыра ҳәа акәымкәа, аԥхьахә згаз аҽыҩҷкәынцәа роуп уҳәарын.
– Ажәабжь ишәзаагаз бзиоуп. Уи иахьа асааҭ хԥа рзы атеатр хәыҷ аҿы ишәылаҳҳәоит, – иҳәан, Ешба иҩызагьы иаргьы, ажәлар ргәы ырхыҭхыҭны инарылсын, ашырҳәа асқьала иқәланы рҿынархеит. Урҭ ирышьҭаланы рҿынархеит дара мҩаԥызгоз арԥарцәагьы. Иеизаз ауаагьы ҵысын, урҭ инарышьҭалеит, аха ргәы шыхыҭхыҭыц ихыҭхыҭуеит: ажәабжь ҿыц ааргаҵәҟьазар акәхап, аха ирыздыруам Аԥсны алахьынҵа шырыӡбыз.
Фаҭқьери иҩызцәа днарылҟьан, аиҳабыра мҩаԥызгоз арԥарцәа дрываԥало днарыхьӡан, руаӡә ижәҩа инапы наҵхшәа, ихы ырнаан рҩыџьагьы дырзыԥшуа дразҵааит:
– Уеизгьы, иҳашәҳәар ҟамлари, Аԥсны алахьынҵа шырӡбыз?
– Шәара ишԥашәҭахыз уи ӡбазарц? – арԥарцәа руаӡәы иҽыргызмалшәа диазҵааит Фаҭқьери изҵаара аҭак ацынхәрас.
– Аԥсны руа иабадырҵеи: Ладоу, Ҩадоу, Нхыҵ акәу?
– Ҳаргьы убасҵәҟьа иаҳҭахуп шәгәаҳәара еилаҳкаарц: руа иадырҵарц абашәҭахыз?
Абри аамҭаз наҟ-ааҟ еивҵарыԥхаа ирывагылахьан абыргцәа. Урҭ зқәымгәыӷуаз ари азҵаара маҷк иааиҵанарӷәӷәеит. Еиқәшаҳаҭны гәаанагарак ахьрымамыз аҟнытә ирцәуадаҩхеит ироуз азҵаара аҭак аҟаҵара. Аха, уеизгьы, ирҳәеит уажәраанӡатәи ргәаанагарақәа.
– Алада? – иҵааит шьоукы.
– Мап!
– Аҩада? – инашьҭадырххит даҽа шьоукгьы.
Иҳаҳарызеишь ҳәа зегь рыгәқәа хыҭхыҭуа ирзыԥшуеит. – Мап!
– Шьханхыҵҟа акәзар? – игәырӷьеит шьоукгьы.
– Мап!
Инеиҿаԥшы-ааиҿаԥшит ирҳәо рҿамшәо. Нас Фаҭқьери изымчҳауа дааҵҟьеит.
– Шәанаџьалбеит, Ҭырқәтәыла ҳадшәҵама?!
Зегь рыԥсы ӡаны, ажәла нҵәеит, иҳаҳарызеишь ҳәа ирзыԥшуан.
– Уахьгьы акәым, – рҳәеит ражәа ркьаҿӡаны. – Уи иахьа ашьыбжьышьҭахь ишәаҳап...
Абарҭ реицәажәара ашьҭахь, арԥарцәа нараԥыҟьан Ефреми Нестори ирышьҭарххны рҿынархеит.
– Алада – мап. Аҩада – мап. Нхыҵ – мап. Аахыҵ – мап! – дгәааны даацәажәеит уаҩ аук, илабашьа ааиҵшьуа дышнеиуаз. – Нас, еиҭа ашәҟәы ианырхма Аԥсны хлаҳәада?!
– Умыццакыни, – иҳәеит ивагыланы инеиуаз, – уажәы даҽа аамҭоуп ҳазҭагылоу. Иаҳгәаԥхо ак акәымзар ирыӡбыз, баба, ҳара ишаҳҭаху абас ауп ҳәа раҳҳәап.
– Уи ҳҳәаратәгьы даара ҳҳәоу еиқәшәаны ҳаҟоуп! – инаиаҽԥниҳәеит егьигьы...
Еибырҳәаз аамҭазы атеатр хәыҷы (усҟан ус иашьҭан ԥасатәи акинотеатр «Аԥсны») рҭәны илатәеит. Иналаԥш-аалаԥшын, ҳаҭыр змаз аиҳабацәа апрезидиум ахь ихәныргеит. Абри ашьҭахь ажәлар аарӡырҩны Ешба ирылеиҳәеит Аԥсны Советтә Социалисттә Республиканы ишыҟаҵахаз.
– Уи шьахәуп, аха руа иабадышәҵеи, руа? – ибжьы наиргеит уажәраанӡа ажәа еимазкуаз аҭаҳмадацәа руаӡәы. Уи изҵаара акәын усгьы гәыҵхас ари абжьарак ирымаз, зегьы рыгәқәа хыҭхыҭуа аиҳабыра инарзыԥшит.
Ефрем ииҳәарц ииҭахыз иҳәаанӡа маҷкгьы дааԥышәырччеит.
– Аԥсны, ганкахьала, Амшын Еиқәа иадуп, егьи аганахь ала Кавказтәи ашьха шлақәа ирыдуп, – иҳәеит иара. – Ус ишыҟаз иагьаанхеит. Адҵара аганахьала ԥсахрас иҟаҳҵаз убри ауп: ажәытәтәи иҿаҳаз, идагәаз, ҭынхадлаԥса еимырҵәоз Аԥсны адаҳҵеит Асоветтә Аԥсны. Уи иаанаго уи ауп: иахьарнахыс ҳаԥсадгьыл Аԥсынгьы уи иқәынхо ҳажәларгьы рзы уаҳа иҟалом ахьԥшра, уаҳа иҟалом аҳра-тәра. Абри акәымзи ажәлар ишәҭахыз?
Ешба изҵаара аҭакс ажәлар ршьапы иқәгыланы агәақьҳәа краамҭаӡа рнапы еинырҟьон. Дықәгыланы ажәлар ирыдиныҳәалеит Нестор Лакобагьы. Абарҭ адныҳәаларақәа рышьҭахь, Ешба ажәлар ааирӡырҩын, Москваҟа Ленин иахь ирышьҭраны иҟаз ателеграмма дырзаԥхьеит: «Аџьажәлар ргәаԥхарала иит иҿыцу Асоветтә Соцалисттә Республика – Аԥсны...»
Аԥснытәи аиҳабыра Ленин иахь адырра ҟарҵонаҵы урҭ мҩаԥызгоз арԥарцәа рҩыџьагьы Жагәагьы рзыԥшны адәны игылан. Урҭ даарыдгылоит Ҷыҷын, Нестор изааигәаз уаҩ хатәран. Ефреми Нестори анаадәылҵ, еихәлаччо еицны иааиуан, «аусқәа зегьы асааҭ еиԥш еиқәшәоуп» ҳәа шырҳәоз рныԥшуан. Ирызԥшыз ианырзааигәаха, Нестор иҩызцәа арԥарцәа рахь ихьарԥшуа, ус иҳәеит:
– Ижәбоит ҳәа сыҟоуп арҭ «Кьаразаа» еиқәных ишгылоу! Аԥснытәи акәым, Европатәи ареволиуциазы иреиӷьу дузыԥшаауам.
– Аҵабыргҵәҟьа уҳәеит! – деигәырӷьаны даацәажәеит Ешба. – Ҳажәлар рхыԥхьаӡара хәбаҟа миллион ыҟазар, авулкан агәараҳәа ианеилашуа еиԥш, Кавказ иагьараан идырхыџхыџхьазаарын. Кавказ дуӡӡа аныхыџхыџ, Европа ҭахәхәа ҭынч изыцәарымызт.
Иааибарччеит.
– Сара абџьар анызбалак агәҷыда сауеит, – даахыхәмарт Нестор. – Амала, Ефрем, аиаша ҳаҳәа, уабџьар ааухԥаа зныкыр аҵықьҳәа шәарахзаргьы, гыгшәыгзаргьы акы уеихсхьоу?
Иччеит зегьы.
– Ашәарахи агыгшәыги мап, аха ус схысқәахьеит. – Иаба? Аҟәоу, Москвоу, Петрограду?! Еиҭааибарччеит.
– Баша шәыччоит, Москвоуп сара ахысшьа ахьысҵаҵәҟьа, – иҳәеит Ефрем. – Деникин Аладахьтәи афронт ашәарҭа ӷәӷәа ианҭаиргыла, азежәтәи ашықәса, ааԥынразы, аҩыза Ленин гәыԥҩык абольшевикцәа дҳаԥхьан, Ар Ҟаԥшь ацхыраара рыҭареи Деникин итыл аҿы аусуреи рзы адҵа ҳаиҭан, Кавказҟа ҳааишьҭуан. Аибашьра – еибашьроуп. Анапхгараҿы уҟазаргьы абџьар зку асолдаҭ уиҩызоуп. Арахь сара маџьар жьакцакгьы ахы ҩарханы агәызҳәа иҭсмырҟьацт.
Сҭагылазаашьа зеиԥшраз Киров ианиасҳәа, уи иакәын еиҳабыс иҳамаз, аџыкә-џықәҳәа даачеит.
– Уаҵәынӡа, ахысшьа акәым, абџьарҟаҵашьа ҳҵап, – иҳәеит Сергеи Мирон-иԥа. Уи уицнгьы, уаб иӷба уҭагьы – акоуп. Ааигәа иҟаз архәҭак аҿы ҳнеины ҳаззааиз абри ауп ҳәа раҳҳәеит. Уи акәхеит, ауаҩы дҳацҵаны ақалақь налҵ ахысырҭахь ҳрышьҭын, хԥаҟа сааҭ усгьы хысран ҳазҿыз: тапанчала, шәақьла, пулемиотла. Абзарбзан ҳҳәар, убри алагьы ҳдырхысуан, аха иазаауазеи? Ус анакәха, ишубо еиԥш, Нестор, агха умыхьӡеит, сара ахысшьа ахьысҵаҵәҟьаз Москвоуп.
Ефрем Ешба ииҳәаз ажәабжь аиҳа зегьы ргәы архыҭхыҭит уи Ленин иҿы ҳаҟан ҳәа ииҳәаз, иажәа иаԥыҩланы акыр аурҳәоз акәымзар. Уажәы иажәа дшаалгаз аиԥшҵәҟьа, даҽа ажәак бжьаргалаанӡа, даацәажәеит Ҷыҷын.
– Уи ахысшьа шуҵаз атәы шьахәуп, аха, Ефрем, ишҳауҳәара, Ленин иҿы унеишьа-уааишьа атәы.
Ари азҵаара Жагәа иҩызцәагьы иаргьы рлымҳақәа ааркьацәын, рыгәқәагьы аархыҭхыҭит. «Акыр збахьоу, акыр заҳахьоу ауаа рааигәара уаныҟала, иагьа ажәабжь ссир уаҳап», – ааигәахәт Жагәа, исаҳарызеишь ҳәа иԥсы ӡаны дырзыӡырҩуа.
Ефрем, иоуз азҵаара дазхәыцуа, дааҭгылт: егьырҭгьы иаԥхьаҟа иааиасшәа иаагылт изыԥшуа.
– Ҷыҷын, уи узҵаара аҭак ус иааркьаҿны ҳәашьа амам, Нестор идыруеит ус шакәу, – иҳәеит иара, – еиҳараӡак араҟа, амҩаду агәҭа ҳангылан. Сара аҩыза Ленин иҟны, знык акәым, кырынтә снеихьеит, исҳәашагьы рацәаны исымоуп. Ус анакәха, сара исҭахуп зегьы ҭынч гәата-бӷата ишәасҳәарц. Гәахәа дус исыԥхьаӡоит уи еиԥш аҭагылазаашьаҿы ажәа сышәҭауазар, уаха зны Фаҭқьери ишиаҳауа исҳәаргьы цәгьа избом, уи уаха ҳаиҭоуп ижәдыруеит...
– Фаҭқьери урҭ рҩызцәа ажәабжьқәа иоуҳәар хәыԥҳасгьы уҟаиҵоит, – дааихыхәмарт Несторгьы. Ус
алаф-ақьаф еибыҳәо ишнеиуаз, асасааирҭа «Ориенталь» авараҿы иҟаз апатреҭ ҭыхырҭа ианаавала, Ҷыҷын аҳәара ҟаиҵеит иахьатәи амш аҳаҭыраз рпатреҭқәа ҭырхырц. Уи дызлауаҩбыргыз ала, мап рзымкит...
Ааилашәшәуан еиԥш, рыфҩык шеицыз Фаҭқьери иашҭа инҭалеит. Агәашә аҿы улеи-слеи ҳәа аԥхьа алеира шеимаркуаз аԥшәма илымҳа ианааҭас, ахьышәҭҳәа аҩны ашьҭахь ала даавҟьеит. Уи ишьҭарххны даҽа ҩыџьа ахацәа рҿаархеит. Жагәа уажәраанӡагьы игәеиҭахьан рыҩны ашьҭахь алҩа ԥыҭҳа-ԥыҭҳа ихаланы ишҩеиуаз. Аԥшәмацәеи асасцәеи аԥсшәа анеибырҳәа ашьҭахь, Нестор даацәажәан ус иҳәеит:
– Фаҭқьери, усҟак ауадаҩ уалаҳҵап ҳәа акәмызт, иагьабаҳҭахыз!
– Ҳаи, Нестор, ухаҵкы сцеит, бгахәыҷык амгәа иҭаӡаша қыжәума ирацәоушьо?! – дааҵҟьашәа инаиаҭеикит аԥшәма. – Иахьатәи амш аҳаҭыр азы ԥсуа ҩнаҭацыԥхьаӡа цәык-цәык шьны ачарақәа рур ирацәашьатәхап ҳәа сгәы иаанагом. Ааи, ааи! Ашәышықәсақәа еишьҭагыланы ицаларгьы, есииуа иахьатәи амш ҭоурых дук еиԥш излацәажәараны иҟоу мшуп... Аҳыҳ, шәхали арахь, шәхали! – иҳәан, акәасқьа амардуан ахь иҿынеихеит Фаҭқьери. Асасцәагьы, аԥшәмацәагьы рыбжьқәа еиларԥсан, аԥшәма ииҳәаз ажәақәа ахҳәаауа, инаишьҭалеит. Минуҭқәак ракәын иагыз асасцәа рхәы архиарагьы...
Бжа-бжа ичахьан, ҵәыцақәакгьы рыжәхьан еиԥш, Ҷыҷын иаацәыригеит Ешба изықәиргәыӷхьаз ажәабжь реиҳәарц. Уи Ефремгьы ихашҭны дыҟаӡам, аха имала изцәырымгакәа, иҽаанкылан дыҟан акәымзар. Арԥарцәа тәамызт, ихаҵгылан. Урҭ аиҳабцәа астол ирыцахатәомызт аҟнытә, шәылбааны амаҵурҭаҿы акы
шәнацҳа ҳәа Фаҭқьери ҩынтәҟагьы иҳәахьан, аха ҳзырццакуазеи, уигьы ҳахьӡап ҳәа рҽаанкылан иҟан. Урҭ ззыԥшыз Ефрем ииҳәараны иҟаз ажәабжь акәын. Уажәы, рыблақәа аакәеи-цеин, инеиҿаԥшы-ааиҿаԥшит. Ҭамадас иҟаз Несторгьы, уажәраанӡа ацәажәара иҟаз аԥшәма иаҳәаны, Ефрем ажәа ииҭеит. Минуҭк аҟара, аҩны уаҩ дтәаӡами, мшәан, уҳәаратәы, ааҭынчрахеит. Зегьы Ефрем изыԥшын. Уи, маҷк дааиԥхьхәыцаан, ҭынч-ҭынч ацәажәара дналагеит.
– Ишшәасҳәахьоу еиԥш, сара аҩыза Ленин кырынтә сидикылахьан, – иҳәеит иара. – Урҭ раан Владимир Илиа-иԥа дызлацәажәази зҵаара дуқәас ишьҭихзи зегьы уаха араҟа ҳәашьа рымам. Аамҭа ҳамаӡазаргьы, урҭ акакала инеишьҭаргыланы, ҳәара аҭахума, рҳәара сцәуадаҩуп. Убри аҟнытә сара уажәы ишәасҳәап Кремль Ленин сымала заҵәык санидикылаз атәы.
Сара сзы хашҭра зқәымыз шықәсын уи азежәтәи ашықәс. Ҽаҩраҭагалан Аладахьтәи афронт аҿы аусқәа иҵегь ицәгьахеит. Асовет мчразы ари афронт шәарҭа дуны иҟалеит. Абри еиԥш аҭагылазаашьа хьанҭа аан аҩыза Ленин иеицырдыруаз абольшевикцәа дрыԥхьаны драцәажәон, иҟаҵатәу, иутәу, иҳәатәу уҳәа адҵа рыҭаны, афронт ахь идәықәиҵон. Апартиа Кавказтәи атәылаҿацә акомитет сахыԥхьаӡалан, сидикылеит саргьы. Ленин икабинет уеизгьы ибзианы издыруан: абри ҳахьтәоу ҳзал абжаҟароуп иҟоу. Аҩыза Ешба, шьҭа шәлеир ҟалоит ҳәа амаӡаныҟәгаҩ иансалҳәа, ахьшәҭҳәа сҩыҵҟьеит, сгәы аҭҳараҳәа еисуа. Маҷк сҽаарҽеишәа слыҩнашылеит. Владимир Илиа-иԥа ивараҿы аҭӡы икыдыз ахсаала дахәаԥшуа дадгылан. Иаразнакгьы сылаԥш нақәшәеит Амшын Еиқәеи Кавкази ахьаныз шакәыз дахьахәаԥшуаз. Ашә абжьы шаагаз еиԥшҵәҟьа, ашырҳәа даақәҵәиит.
– Аа, аҩыза Ешба!..
– Мшыбзиақәа, Владимир Илиа-иԥа! – иажәа снаԥыҩлан, аԥсшәа наиасҳәеит сара.
– Бзиа збаша, бзиа збаша, аҩыза Ешба... – даасԥылан, снапы аанкыланы ирҵысуа аԥсшәа саҳәан, сыхьӡгьы иҳәан, даахәыц-хәыцит. Сара уи аимгеимцараз иаразнакы еилыскааит ииҳәарц ииҭахыз, аха игәаламшәо – уи саб ихьӡ акәын. Исҳәеит сара.
– Аиеи, Ефрем Алексеи-иԥа! Шәыжәлоуп акәымзар згәы иаанагаран иҟада шәара шәкавказтә уаҩуп ҳәа! Сшәыҳәоит шәтәарц, – иҳәан, ҳавараҿы астол иадгылаз аҟәардәқәа рахь инапы наирххеит. Урҭ наҟ-ааҟ ҩба-ҩба адгылан, аха убарҭ рҩыза ҟәардә убрада ахаан иагьызымбацт: абра иааӡо, сахҭанла инҭарысны, метрабжак ажәпара амоуп. Аҩнуҵҟа бамбалеи пружиналеи еибыҭазар акәхап, аҵысхә! Аха иара дзықәтәоу, иагьа ирԥшӡаны напҟазала иҟаҵазаргьы, мыҿлыхуп, икьакьаӡа иҟоуп.
Ашьҭахьшәа ирҳәо саҳаит абри еиԥш ахҭыс. Икабинет раԥхьаӡа даныныҩнашыла, дышгылаз зегь лаԥшыла иааимидазаап. Иҭыԥ аҿы игылаз аҟәардәгьы егьырҭ реиԥш акәын «аӡамҩақәа» ҭчаа ишыҟаз. Уаҳа дықәымтәаӡакәа аҳәара ҟаиҵазаап наҟ идәылыргарц. «Сара араҟа ԥсшьара смааӡеит, – иҳәазаап усҟан Владимир Илиа-иԥа, – аусуразоуп. Ари аҟәардә уқәтәаны аусура уалагар, иузгәамҭаӡакәа уҭахәхәа ацәа унҭанагалоит». Усҟан егьырҭ аҟәардәқәагьы дәылаагоит ҳәа рҳәазаап, аха имуит.
«Аус азы иааиуа уи минуҭқәак роуп дахьынӡаҟоу. Урҭ аминуҭқәа рыла уи иусгьы ҟаиҵоит, арахь хазгьы иԥсы ишьоит. Иҟалоит уи ауаҩ даара дкарахан дыҟазар: Уралынтә, Сибрантә, ма Кавказынтә иааз уаҩызар...»
Снатәеит саргьы Кавказтәи ауаҩы.
– Нас, аҩыза Ешба, Кавказҟа ажәабжьс иҟоузеи? Иҿыцу ааигәа ишәаҳахьоузеи? Уахь шәыҟан шәаныхынҳә ижәҩыз шәаҳасабрба саԥхьеит, даарагьы
исгәаԥхоит. Уи исызцәырнагеит азҵаарақәа жәпакы. Убарҭ инарыдҳәаланы ҭынч сшәацәажәарц сҭахын, аха аҭынчра ҳамазар ижәбо ауп. Иахьагьы ҳабаҭынчху, шә-уск наҟ инышьҭаҵаноуп шәышсыдскылаз. Аладахьтәи афронт аҿы аусқәа даара ихьанҭоуп.
– Ус ауп, Владимир Илиа-иԥа, даара ихьанҭоуп, – сажәа набжьазгалеит саргьы.
– Ус ауп, аха изеиԥшроузеи аџьажәлар ргәалаҟара? Шәара шәаҳасабрбаҿы уи азҵаарагьы шәахцәажәоит, аха иҵегьы шәҳәаргьы цәгьа изымбеит. Избанзар ари ауп иахьа хадара зманы иҟоу. Ишԥарзыҟоу амилаҭ маҷқәа ареволиуциа, Асовет мчра? Ачерқезцәа, ачеченцәа, адаӷьсҭанцәа... Да, хаҭала шәара?..
– Сара Аахыҵ Кавказтәуп, саԥсуоуп, – сҳәеит инаимда.
– Шәаԥсуоуп?! – иџьашьаны деиҭаҵааит Владимир Илиа-иԥа. – Даара сеигәырӷьоит, даара сеигәырӷьоит. Уажәы ҩынтәны ҳаиқәшәоит, аха уаҩҵас аибадырхаҵәҟьа ҳазҭахыда. Дбольшевикуп, ус анакәха, древолиуционеруп; дкавказтәуп ус анакәха, уаҩ дзықәгәыӷша аӡә иоуп. Аамҭа хьанҭазы абри ауп ҳара еибадыршьас иҳамоу, – иҳәан, дааччеит. Нас Владимир Илиа-иԥа маҷк дааҭгылан, инархьсаашәа астол аҵкар дықәԥшуа даахәыц-хәыцын, иажәа инациҵеит. – Сара аԥсуаа рыӡбахә здыруеижьҭеи, рышьҭыбжьқәа ӷәӷәаны исаҳауеижьҭеи крааҵуеит. Аха шәара шәыда аԥсуак илакҭа сҭамԥшыцт. Ус анакәха, ҳалагап убарҭ еиҳа шәыззааигәоу шәыжәлар рыла: изеиԥшроузеи урҭ рҭагылазаашьа?
Сара ҳажәлар рҭагылазаашьа аҿынтә инарҭбааны акы аҳәара аҭахыҵәҟьаны изымбазт аҟнытә, сыжәҩахырқәа сырҩахеит:
– Кавказтәи ажәларқәа зегь шыҟоу еиԥш.
– Ҳәара аҭахума, иҽеим, даараӡа иҽеим! – сажәа инацҵан сгәы иҭаз аахҵәаны иҳәеит иара. – Уи Кавказтәи ажәларқәа уажәраанӡагьы ирлахьынҵаз
акәын. Сара Кавказтәи азҵаара анҭысҵаауаз ауп ахлымӡаахҵәҟьа саналаԥш, – иҳәан, маҷк даахәыцхәыцын инациҵеит: – Да, Кавказ, Кавказ! Аҳәынҭқар инапы хәымгақәа уаанӡа ианынаӡа, ахьаақәа зегьы рҽеизыркын, иҵысханы иалҵит уаҟа. Уи аахысгьы ихымжьыжькаан ауп ишыҟоу, уаҳа хәшәык нақәҵан иҿазҳәахьада! Аха, аҩыза Ешба, шәара ибзиаӡаны ижәдыруеит уи ахәшә ҳара ҳбольшевиктә партиа ада аӡәгьы ишизақәымҵо.
Абарҭ иажәақәа рышьҭахь Владимир Илиа-иԥа дааҭгылан, маҷк даахәыц-хәыцын, инациҵеит:
– Шьоукы-шьоукы аҩызцәа, даара иаарнумшьаларатәы, «ареволиуциатә фраза бзиахәқәак» рҳәалоит: «Иахьатәи ҳепоха апролетартә револиуциа иаепохоуп, класстә қәԥароуп. Ус анакәха, иабаҭаху амилаҭтә цәаҭагьежьрақәа? Амилаҭ зҵаара – уи буржуазиатә политикоуп» – ҳәа... Ирдыруандаз, шьыри, урҭ ауаа рхымдырратә политикала рхы зқәырҵо ареволиуциа шаҟа иаԥырхагоу! Апролетартә револиуциаҿы азҵаара хадақәа ирхәҭаку акәны иҟоуп амилаҭ зҵаара. Ҳәара аҭахума, класстә позициала ҳазнеироуп! Амилаҭ зҵаараҿы аус анҳамоу шәынтә, зқьынтә иаҳшәароуп, иаазароуп, иаҳкапанроуп. Уи ареволиуциатә момент аан амацара акәым – адунеи зегьы аҿы хьаҳәаԥаҳәада акоммунизм ргылахаанӡагьы. Ари абольшевикцәа ианаҳхашҭ, усҟан ареволиуциа аус ачарҳәара азаауеит ауп, еиҳараӡак амилаҭ маҷқәа рҿы аус анҳамоу. Еиҭасҳәахуеит, – инапы дҩахан, инацәкьарақәа ихысга нацәа нарылган, адирижиор илабҷашь еиԥш, иажәақәа ртакт иақәыршәан, қьаадк ианиҵозар, урҭ шрыликаауа мҩашьо, хрыжь-хрыжь даацәажәеит, – абри зхашҭыз, ма хырҩа азызуз, уи дбольшевикым, дагьдемократым, иҭахы-иҭахым, уи Асовет мчра даӷоуп, ҳаӷацәа рыӡлагара аӡы ацызҭәало дреиуоуп. Уаҳа акгьы!
Сара ҩынҩықәра нысҵыргьы абарҭ Ленин иажәақәа ицаҳәцаҳәуа еилххаӡа слымҳа иҭаҩлоит. Зегь реиҳа сара иџьасшьаз, иахьагьы иџьасшьо, Владимир Илиа-иԥа знызаҵәыкгьы дмаацызт Кавказ, араҟа амилаҭ зҵаара ашьа ахьалжжуаз иблала имбацызт, аха адокуменқәа дзыԥхьахьази илымҳа иаҳахьази афактқәа рыла, амилаҭ зҵаараҿы убас еиԥш алкаа ҟаиҵеит, иара иаԥхьа уаҩы излеизымҳәацыз ала, иара ишьҭахьгьы убри инацҵаны уаҳа ҳәашьа амамкәа.
Абасала, Кавказтәи ажәларқәа ргәаҵа дҭаԥшны, урҭ еиҳа иахьырхьаауаз инацәа нақәкны данцәажәа, саргьы исҭаххеит уи ииҳәаз аҵабырг дуӡӡа шакәу инаҵшьны иазгәасҭарц.
– Шәара ишышәҳәаз еиԥшҵәҟьоуп, Владимир Илиа-иԥа, – сҳәеит сара. – Амилаҭ зҵаара иӷәӷәаны хшыҩзышьҭра ззутәу акәны иҟан, иҟоуп, ҳаԥхьаҟагьы иҟалозар акәхап. Сара сызлыҵыз аԥсуа жәлар ракәзар, рҭоурых ҳалаԥш лахаагар, аилаҩеиласрақәеи абџьар шьҭыхны ақәгыларақәеи ртәы зҳәо ахҭысқәа рыла иҭәуп. Аха урҭ рахьтә сара исыздыруам факт заҵәык амла ҳакит ҳәа рҽеибыҭаны ианықәгылахьоу. Ҳәара аҭахума, Владимир Илиа-иԥа, шәара ибзиаӡаны еилышәкаауеит исҳәарц исҭаху: ажәытәӡатәи аурым мпыҵахалацәа рхаан иаркны, иахьатәи ақырҭуа меншевикцәа рҿынӡа, аԥсуа жәлар рыԥсҭазаараҿ еснагь хадара аманы иҟан рхьыԥшымра. Сара гәахәа дус иҟаҵаны исҳәарц сҭахуп иахьатәи ҳаамҭазы Аԥсны апартизантә ҵысра ӷәӷәаны ишыҟоу. Есааирагьы уи амҽхак шарҭбаауа. Кьоу-шәоуқәак амалуаа иреиуоу рҷыдахаз, аԥсуа нхаҩыжәлар зегь Асовет мчра иадгылоит.
Маҷк самхаланагалацәама сгәахәын, абригьы сҳәеит, сажәагьы ааҿахысҵәеит. Владимир Илиа-иԥа ҭынч дансзыӡырҩы, гәахәа дус иҟаҵаны даацәажәеит:
– Уи шьахәуп, уи шьахәуп. Сара сзы уи зынӡаск иажәабжь ҿыцуп, – иҳәеит иара. Нас, маҷк даахәыцхәыцын, инациҵеит: – Алашәҵәҟьа, амра анԥхалак, ишшаз идыруеит. Заҳәақәа ҭӷәыцәаа уажәраанӡа иаҳҿагылаз ҳаӷацәаҵәҟьа, уажәы «ҳара асовет мчра мап ацәаҳкуам, амала абольшевикцәа ҳҭахым» рҳәо иалагеит. Уи иаанаго убри ауп: «Ашәыр-ҵла иҿало цәгьам, мап ацәаҳкуам, аха иара аҵла ахаҭа ҳҭахым, наҟ ихҵәаны икажьтәуп». Аха уманы уҟазар, укьатеиах ԥҵәаанӡа уччала. Избан урҭ иаахтны Асовет мчра мап зацәырымкыз? О, мап! Нас изҽхырцәажәозеи? Иҟалаз уи ауп: Асовет мчра раԥхьаӡа иаднакылаз адекретқәа рыла уи миллионҩыла ауаа ргәаҿы инеит, рхаҿы инеит. Уажәшьҭа ихацәоуп ажәлар рҿаԥхьа иҩықәгыланы Асовет мчра ҽеим рызҳәозар. Атрышә иасны иқәырцап! Уи ус ухаԥыцқәа иаарыбжьоукуа расацым! Ус шакәугьы, даара ауадаҩрақәа ҳарҭагылоуп. Деникин даанкылатәуп, деилаԥыххаагьы дықәҵатәуп. Убри аҵыхәала еиҭа Кавказҟа ацара шәықәшәоит, хықәкыла сызшәыԥхьазгьы убри азоуп. Уи хырԥашьа амамкәаны иааҳадыӷәӷәалаӡаны иҟоу зҵаароуп.
Абри аамҭазы амаӡаныҟәгаҩ ашә аалыртит, ателефон ишәзасуеит ҳәа. Уа стәеижьҭеи уи шаҟантәузеи! Иасуеит ааигәантә, харантә, еиуеиԥшым азҵаарақәа рзы. Ленин урҭ азҵаарақәа иаахҵәаны рҭак ҟаиҵоит, мчыбжьык аахыс иӡбаны имоушәа, уаҩ дзавамло. Итрубка аннықәиҵа дҩагылеит Владимир Илиа-иԥа. Сҩаҵҟьеит саргьы.
– Аграждантә еибашьра аҵыхәа анԥҵәалак, Кавказ Асовет мчра анышьақәгылалак, ҳәара аҭахума, усҟан ҳҿаԥхьа иқәгыло азҵаарақәа усгьы иҳазхашт, – еиҭа иварахь шьаҿақәак ныҟаҵаны, аҭӡаҿы ахсаала днадгылан: – Кавказтәи, ахәҭакахьала Аԥснытәи аӡиасқәа фымцаны икаҷҷароуп; миллион шықәсала Тҟәарчалтәи
адгьыл ихәыҵаҵәахны иамоу амал Асовет мчразы аус ауроуп; Аԥснытәи агаҿа акәзар, Асовет тәыла аусуцәа ркласс ирыԥсшьарҭаны, ргәабзиара иачаԥарҭаны иҟалароуп, – иҳәан, инапы наргӡаны, Аԥсны ахьаныз инацәа нҭаргьежьуа даасзыԥшит. – Аԥсуа жәлар ахьҩежьра хәцәахьы илатәоуп, аха дара рзы уи, ашәындыҟәра иҭаҵәаху аџьныш имал ирзаҩызоуп, акапеи кылҵәа ирзаԥсаӡам. Аха уажәшьҭа уи ҟалашьа аманы иҟаӡам. Дасу иҩны иара даԥшәымазароуп, имал зҭаҵәаху ишәындыҟәра ацаԥхагьы иара имазароуп...
Сара аҩыза Ленин урҭ иажәақәа санырзыӡырҩуазгьы, ашьҭахьгьы ссирс исыԥхьаӡоз убри аҩыза аамҭа хьанҭазы ахыцәхәыц еиԥш шәкыла, зқьыла хырԥашьа змам азҵаарақәа ихшыҩ анрылаз, дазхәыцуан Аԥснытәи аԥсабаратә мал хархәашьас иамаз. Уи сара сахьаԥсуаз аҟнытә Аԥсны далацәажәеит ауп, даҽаӡә днеиргьы, уи итәыла акәхон дызлацәажәоз. Ус – Урыстәылатәи аимпериа ихәаҽны иамаз акәакьқәа зегьы...
Жагәа дхәыцуа, ҳамҭакы аԥенџьыр дадгылан, адәахьы дыԥшуан. Нас, ашьшьыҳәа даахынҳәын, альбом зқәыз астол даадгылан, наҟ-ааҟ инапқәа ықәыргылан, маҷк ихы ларҟәшәа, уажәраанӡа дызхәаԥшуаз апатреҭ еиҭа днахәаԥшит. Аԥснытәи раԥхьатәи аиҳабыра. Урҭ ирхагылоуп хҩык арԥарцәа, рҟанҭаруазқәа еихәыдхышь. Аиҳабырагьы урҭ ирхагылоу «Кьаразаагьы» иқәыԥш-қәыԥшӡоуп ишыҟоу. Жагәа, Ефрем Ешба иблақәа дырхыԥшыло уи иҿала иҳәоны иаҳаз Ленин иажәақәа ааигәалаиршәеит: «Амилаҭ зҵаараҿы аус анҳамоу шәынтә, зқьынтә иаҳшәароуп, иаҳзароуп, иаҳкапанроуп... Абри зхашҭыз, ма хырҩа азызуз уи дбольшевикым, дагьдемократым, иҭахы-иҭахым, уи Асовет мчра даӷоуп...»
Иҟалап, уажәтәи зқьынтәзар, Жагәа арҭ игәаларшәаны, гәаныла еиҭеиҳәоижьҭеи. Арҭ ажәақәагьы ракәым, Ешба убасҟан иааиҿыҵшәаз, уи ауаҩ игәаҵаҿы ишаанхаз, ихы-игәы ишҭоу.
Жагәа аҟәардә даахан, иҽеидԥсалан ашьшьыҳәа длатәеит. Уи уажәы игәалаҟара зеиԥшроу ала иҭахым альбом уаҳа ихиртыр: дзыргәырӷьо иибараны иҟоузеи? Аха иауам, наҟ днаханы изықәҵом. Нас дымццакӡакәа акакала альбом абӷьыцқәа хыртуа иҿынеихеит. Уи бӷьыцк хиртыцыԥхьаӡа ҵҩа змам агәалашәарақәа изцәырҵуеит. Абар, ахалаҭа шкәакәа зышәны, ԥҳәыск лымала заҵәык дызну апатреҭ! Жагәа иблақәа хыгагаашәа дааҟалан, инапы хьшәашәаӡа инархшьылашәа, еиҭа днахәаԥшит. Уи уажәраанӡагьы иибахьаз иԥшәма лсахьа акәын, аха ари ааскьа иҭыхыз патреҭын. Имашьхәылҵ астол аҵкар иқәыргылан, иҭаҷкәым ицламҳәа иаҵаргәа иблақәа ҭраа уи апатреҭ дшахәаԥшуаз илацәақәа хьанҭаӡа инеиқәиԥсеит. Ибла иаахгылеит зеиҭаҳәара иҭахым, ианааигәалашәалакгьы, азхәыцра мап ацәкны, наҟ ихаиршҭуа асахьақәа.
... Иԥсҭазаараҿы иреиӷьӡаз ашықәсқәа зыдҳәалаз, аха урҭ мацәысеимҟьарак ала изырхәашаз...
Усҟан лара аԥҭека деиҳабын.
– Уанаџьалбеит, иухьзеи уцәышӡа?! Сара сзыцәшәо ус сымаӡам, – лҳәан, дааԥышәырччеит ашә данынхыҵуаз. Уи иахьанӡа изынханы иҟоу аҵыхәтәантәи сахьоуп. Усҟан Жагәа Аиҳабыра Рыҩны аргылараҿы нџьнырс аус иуан. Убри ахамшҭыхә анизыҟалаз адырҩаҽны ҩбаҟа сааҭ иусура дагханы днеит. Ус ахаан избахьадаз! Дахьнеиз Аиҳабыра Рыҩны аргылара аанкылоуп ҳәа иарҳәеит. Жагәа уаҳа ажәакгьы ахымҳәааӡакәа днахынҳәны иҿынеихеит. Уаҟа иақәшәаз рынџьныр иҟазшьа уамашәа ирбазаап, избанзар, уи аргылара Жагәа ԥсыс ихан, иаргьы ԥсыс
дахан. Раԥхьа ашьаҭа анырк инаркны иҟамызт шьыжьык иара иаԥхьа аӡәы усура даннеихьаз, ахәылԥазгьы, лак инасра аӡәы даанымхакәа иқәҵаанӡа, уа дгьежьуа дгылан. Уимоу, уск аҵыхәала џьара акы дахнагаргьы, уаха аҵх агәҭаны даныхынҳәлак, дышиашоу иҩныҟа дцон. Ашықәсан иқәнагоу аԥсшьара аӡбахә зҳәараны иҟадаз. Уигьы акәындаз, уаха ҭаацәашәала ианааилатәалак, убри Аиҳабыра Рыҩны аргылара аус акәын ажәабжьс иаацәыригоз.
– Уанаџьалбеит, ухазы иургылошәа, уахгьы-ҽынгьы ада ӡбахә шԥаумам! – ҳәа, даахыхәмаршәа, Фаҭқьери зны иаҽԥниҳәахьазаарын. Усҟан Жагәа, саб сизеилымкааит ҳәа хьаас иҟаҵаны, сааҭк аҳәара даҿын, Аиҳабыра Рыҩны ргыланы иалгар, Аԥсназгьы, Аҟәазгьы шаҟа ирԥшӡаганы, ихьӡырҳәаганы иҟало атәы.
– Саб, иуасымҳәахьеи, цқьа уазхәыци, – иҳәеит усҟан Жагәа. – Бжь-етажкны еихагылоу акорпус хада иӷьазӷьазуа иргыланы ҳаналгалак...
– Издыруеит, дад, издыруеит, – иажәа днаԥыҩлеит усҟан иаб, – амцхәгьы издыруеит.
Аҵыхәтәаны, Аиҳабыра Рыҩны аргылара анаанкылаха, Фаҭқьери иџьашьаны иҷкәын диазҵааит, иззакәи ҳәа.
– Берлин ханк гылоуп, рҳәеит, убри еиԥшзаап ҳара иҳаргыло ахангьы, – иҳәеит Жагәа. – Уи – ҳара ҳаӷацәа Амраҭашәара ҳрымҵахырхәоит ауп иаанаго.
Абри ашьҭахь Жагәа мызк аҟара аабжьысхьан еиԥш, аҳәара ҟаҵаны, Сибратәи аргыларақәа рахь дцеит. Усҟан Жора хәыҷы быжьбаҟа шықәса ихыҵуан, иандуи иабдуи дырзынижьит. «Абар, уи аахыс...» шаҟантә еиҭеиҳәахьоузеи арҭ ажәақәа!
Абасала Жагәа ихы-иԥсы зыхҭниҵоз аргыларахь ихәыцрақәа анниас, имцаха ицралеит, даҽа хәыцрак ахь ихшыҩ изиамго, мчылаҵәҟьа ашә ахь игәы ихо иалагеит. Иамуит, иамухаҭеит аҽаанкылара.
Ицәылашозу, сыла ихҟьаз аԥсабара иарлашозу адырра аауадаҩны иҟан, Жагәа амҳацәқәа змаз иӡынхылԥа хәбаба ихаршьшьны, ипалта асысцәа иахыз шьҭыхны, агәашә дҭыҵны днеиуан. Аимаа аҿышәҭа иааҭаԥсо асы шлеихьазгьы, уи алеишәа зеиԥшраз ала, ааигәа ахкәара агәы иҭамызт. «Абри циклонк иахымҟьазар, декабр мзазы, асҵәҟьа шамахамзар, иауломызт», – игәы иааҭиҳәааит, асы алеишьа џьашьаны. Уи ашацкыраз имала заҵәык днаԥшы-ааԥшуа ақалақь далаланы дахьнеиуаз, ахарантә аӡәы дибозар, абри зхы иацәшәо аӡә иакәымкәа дыҟам, ааигәахәрын. Араҟа шьаҿацыԥхьаӡа Жагәа игәаладыршәоит илахҿыхыз ихәыҷра, иарԥысра шықәсқәа, уи иадҳәалаз маӡалатәи аиԥыларақәа. Еилахәмаруа иҿанаҳәоз асы иаманы иаауазшәа, урҭ ашықәсқәа ирыдҳәалаз ахҭысқәа, мшаҽнеиԥш, иқәыԥшӡа, илахҿыхӡа иааины ибла иаахгылон. Днеиуеит абырг, игәахы кыдызшьаахьоу, иԥсы иҿазҵахьоу асы дылаланы, аха уи уажәы, ахәырдхәырдҳәа ашьҭыбжь ахьиаҳауа, иарԥыс шықәсқәа ирышьҭыбжьушәа игәы иабоит. Урҭ минуҭқәак раҟара иааихадыршҭуан иааԥсара, ихигахьаз иџьабаа. Изгәамҭаӡакәа ишьаҿақәагьы маҷк иаарласшәа иҿынеихауан. «Ауаҩы ихәыҷра ахьихигаз аҵкыс еиӷьу адунеи аҿы дгьыл ҿаҵакгьы ыҟамзаап!» – игәы иааҭиҳәааит абарҭқәа даарызхәыцны.
Аиҳабыра Рыҩны ахь иԥшырҭахартә архәара даннавшәа, Жагәа игәы излаҟазшьамыз ала, аҭҳараҳәа еисуа, дышьхынԥсыланы даанхеит. Даанхаҵәҟьеит уи ауаҩ ҳамҭакы. Ихьзеи, мшәан, дзыршанхазеи? Акорпус хада ахьыргыламыз иахҟьаны, Аиҳабыра Рыҩны ҩ-хыбракны иҟалеит. Ус иҟан Жагәа аргылара анаанижьуаз, ус иҟоуп уажәгьы. Аха уи акәмызт уи ауаҩ уажә дышьхынԥсыланы дынзырхаз: урҭ аҩхыбрак рыбжьара, ажәҩан иаҵакьысуа, абаҟа иқәгылоу ауп. Ари абаҟа
ақәгылара, мацәысеимҟьаран иҟалаз акы еиԥш, дахәаԥшуеит, дшанханы. Уи ааигәа акәын ианаадыртызгьы...
Днеиуеит Жагәа абаҟахьы ихы рханы. Днеиуеит, днеиуеит, днеицыԥхьаӡа абаҟа есааира иазҳауеит, иазҳауеит, ажәҩан ахь ихалоит. Абырг есааира ишьа ԥхахо, игәамчгьы даҽакала иҟалазшәа ихы ибо далагеит.
Иааигәалашәеит абри ахан апроект Аԥснытәи аиҳабыра алацәажәаны ианрыдыркылоз, Нестор Лакоба абраҟа аргылара азԥхьагәаҭатәуп ҳәа инацәа нақәкны ииҳәахьаз иажәа. «Ус анакәха, инагӡаны иргылахоит Аиҳабыра Рыҩны!» – игәы иааҭиҳәааит деигәырӷьан.
Жагәа, абахәаԥшь еиԥш, абаҟа ӷьазӷьазуа данынагәыдԥшыланахыс, «иҟалозар ҳуҳәоит, ухы еиԥш бзиа иубоз уус, уааины унахагыланы инагӡа» ҳәа иааиԥхьан иарҳәазшәа, ихәыцрақәа зегьы Аиҳабыра Рыҩны инагӡаны аргаларахь иниасит.
«Аха уажәраанӡа нап заркымхазеишь? Издыруада апроект зынӡа иӡӡазар, уи акәзар аиҵахара зыхҟьо?..» Жагәа уажәгьы ибла аахиҩар, уи апроект иаԥхьа иқәуп. Убас, агәыр аԥынҵа иаҟароу хәҭаҷ-ссак инаркны, ихәнацәак реиԥш идыруеит.
«Еиҵахарас иҟаҵәҟьоу апроект акәзар, сыԥсҭазаара иаанхаз зегь убри иазыскыргьы, ишьақәсыргылоит. Сымч ақәхоит уи сара».
Абас дхәыцуа дахьынӡагылаз, абаахыжәжәара асы зықәнауаз еиԥш, иқәнауит асы, аха уигьы ибом, игәы ҵырблаауеит ихәыцрақәа...
Ақалақь ҿыхеижьҭеи крааҵуеит: агәаҽанызаара змоу амашьынақәа «раӷәрақәа» аарҿакуа ииаҟьоит ладеи-ҩадеи; ашколҷкәынцәа еицәхасуа, асеигәыдҵа ҟаҵо, ашҭа иқәсны, рышколқәа рахь ицоит. Шьоукгьы ццакы-ццакуа, ашҭа агәҭа ааиҩҵәаны, Аиҳабыра Рыҩны,
мамзаргьы Аиҳабыра Рыҩнқәа рахь иназго амардуанчаԥақәа аддыҳәа инаҿалоит. Урҭ иалырдыраагәышьои абраҟа дырбо-драҳауа, асы зықәнауны игылоу абырг дызусҭоуи уи ихәыцрақәа зеиԥшроуи. Урҭ рзы уи хәыҷык ицәкәыршәа иҟалаз, уимоу ажәеинраалақәагьы рыҩра зҽазызкуа тәанчаҩуп. Иара иакәзар, урҭ уажәыҵәҟьа уаҩ дибаӡом: Аиҳабыра Рыҩнқәа рыбжьара, ҩахьхьи ашьха ҳаракқәа ирыдбалан, дазыԥшуеит абаҟа; ихәыцрақәагьы цәырҟьа-цәырасуа, уажәы-уажә ибла иаахгылоит ихьӡырҳәагоу абри абаҟа, ашьха ҳарак аҭыԥан, бжь-етажкны еихагылоу акорпус хада иадибалошәа. Аԥсшьара ӷәӷәаны ишиҭахугьы, иарԥысра ҩаԥхьа изыхынҳәызшәоуп Жагәа уажә ихы шибо, игәалаҟара шыҟоу.
Абри аамҭазы ивараҿыҵәҟьа шьҭыбжьык ааиаҳаит. Данаахьаԥш, Жора дыччо дидгылан. Дааԥышәырччеит Жагәагьы.
– Иалудырааи арахь сшааз? – иҳәеит Жагәа, иҷкәын иахь даақәгьежьны, иблақәа дрыхыԥшыло. Абри аамҭазы уи иблақәа инархибаалеит иара ихаҭа дынџьныр қәыԥшны раԥхьаӡа абраҟа аусура данналагозтәи исахьа.
– Абра ҳниас-ааиасцыԥхьаӡа нанду дқәыԥсычҳауа еснагь илҳәон: «Иубома уаб ихы зыхҭниҵоз ахыбрақәа ибжам-ҽамны ишгылоу!» ҳәа. Ашырԥаз ушьҭа ашҭа иҭыгашәа анызба, иаразнак сгәы иааснаҭеит абрахь ушааз. Аха нас, ԥыҭк уанынхацәа...
– Уанду заҵәык лоума ус уазҳәоз, уабду? – иажәа днаԥыҩлеит аб.
– Уи урҭқәа дрылацәажәаӡомызт, ианаму, изизыӡырҩуазар, уаха шаанӡа акәзаргьы Нарҭаа рфырхаҵаратә жәабжьқәа, гәҿыӷьрак ҟамҵакәа, иуеиҳәалон. Уаала, саб, ҳгәылацәақәакгьы ааин аҩны иаҳзыԥшуп, – иҳәан, ижәҩа инапы наҵхны иеицәажәо рҿынархеит. Жора иаха иаб дшибаз еиԥш акәымкәа, игәы бзиа, ихы бзиа дыӷәӷәацаӡа акәын уи уажәы дышихәаԥшуаз. Иара Жагәа ихаҭагьы ус акәын уажәыҵәҟьа ихы шибоз.
Инеиуеит аби аԥеи еицны, ирҳәаран иҟаз зегьы ҳәаны иаалгазшәа, минуҭқәак раҟара ҿырҭуамызт, доус рхәыцрақәа ирылан. Жагәа игәҭыхақәа ҳәаак рымаӡам, урҭ роуп уажә уи деимлазкуа. Аха Жора ихгьы-игәгьы иаб икәша-мыкәшоуп иахьыҟоу. Уи иаб иеиҳәаша шәкы ыҟоуп, зқьы ыҟоуп, аха урҭ рахьтә уи уажәы акгьы игәалашәом. Ихшыҩ аҵкыс игәырӷьара аиааин, дивагыланы дышнеиуазгьы, агәра изгом деибгадызҩыда дшаарыз даау, дмаау. Жора урҭ ихәыцрақәа иҽаарылкәкәаа иаб дизыԥшуа даацәажәеит:
– Асалам шәҟәқәа иаҳзааушьҭуаз нанду лыԥсы ахьынӡаҭаз зегьы лчықьмаџьа иҭаҵаны илҵәахуан, уи аахысгьы акы мырӡкәа еидыскылон.
«Ирылашәхгәышьази ихәыҵаршәны иҵәахуа-егьиуа», – иҳәарц нақәикын Жагәа, усгьы егьысгьы мҳәакәа иҽааникылеит. Жора маҷк иааицәымыӷхеит ииҳәаз аҭак ҳәа егьахьимаҳаз. Нас, даахыхәмаршәа, инациҵеит:
– Амала, иааиԥмырҟьаӡакәа есымза иҳауаз аԥарақәа роуп иаҳзымҵәахуаз. Урҭ амза хәба иахымгакәа, улафахәык еиԥш акәын ишҳауаз.
– Ус анакәха, хәымш амҩа иқәхон, – инациҵеит Жагәа.
– Сара аинститут салзыргаҵәҟьаз убарҭ роуп. Уиадагьы исыздыруам ҳзеиԥшрахауаз, уи ицхыраара ҳамамзар.
Жагәа ҿимҭӡеит. Уи уажәыҵәҟьа иҷкәын иажәақәа ракәмызт дзызхәыцуаз, ихәыцрақәа мчыла даҽа џьара ииасхьан.
– Нас, ари Аиҳабыра Рыҩны аргыларазы ирҳәаӡозеи? – игәы иҵхауаз азҵаарахьы иажәа ықәырҵәиаан дҵааит Жагәа.
– Иргылахоит инагӡаны, – иҳәеит Жора. – Уи адагьы, иахьабалак зегь ҿыц нап дыркуп: аргыларақәа, аиҭашьақәыргыларақәа роуп зҵаара хадас иҟоу. Ус анакәха, ианаамҭаҵәҟьаз уааит, саб.
– Ианаамҭаҵәҟьаз... Ус акәхап. Хә-шықәса рышьҭахь иақәскын ахынҳәра, аха аус ахьызуаз соурмыжьит. Уи атәы уара иудыруеит. Иузызыҩхьеит... Аргылара нџьныр хадас саман. Уажәы, уи аргылара ҳаналга, мап рзымкит... Ыҳы, уи шьахәуп. Аргыларақәа, аиҭашьақәыргыларақәа... Ажәакала, ианаамҭаҵәҟьаз сақәшәеит. Иаҳцәыӡӡаз рацәоуп, аха зегь ауӡх: инхеит хадара змаз. Адагьы ԥсыхәа ыҟамызт. Егьырҭ зегьы аамҭалан... Иҟаӡам, иҟаларангьы залшом убри ҳаԥсҭазаараҿы хадара змоу аҵкыс ииааиуа даҽа мчык.
– Ус ауп, ус ауп...
Ҭынч иеицәажәо иеицны инеиуан аби ԥеи.
 
Абраҟа згәалашәарақәа анаҳҵо Маркоз Антон-иԥа Каландиа рҵаҩык иаҳасабала Аԥснытәи ашколқәа рҿы акыр аџьабаа ибахьан. Ирҵаҩратә усуразы уи «Қырҭтәылатәи ССР ашколқәа рҿы амаҵ ду зухьоу арҵаҩы» ҳәа аҳаҭыртә хьӡы ихҵан, ианашьан Ленин иорден.
Апенсиахь данца, иԥсҭазаара аҵыхәтәантәи ашықәсқәа рзы, М. А. Каландиа дызлахәыз, ихҭигахьаз ахҭысқәа ртәы иҩуан, акьыԥхь ашҟа ицәыригон. Н. А. Лакоба изку М. А. Каландиа игәалашәарақәа, џьара-џьара асубиективтә ҟазшьа шрымоугьы, инарҭбааны иаадырԥшуеит Аԥсны аменшевикцәа ахаԥаны ианыҟаз аамҭазы имҩаԥысуаз аусура, икәшамыкәша ауаа рықәԥара.
Аҳәынҭқар ихаан ақалақь Иркутск иҭыҵуан  зыхьӡыз агазеҭ. 1909 шықәса инаркны 1917 шықәсанӡа уи агазеҭ корреспондентс саман. Смаҵура иаҵанакуан, иара убас, Баҭыми Одессеи рыбжьара Амшын Еиқәа ахықәтәи ақалақь хадақәа рҿы снеины амал-уаа аилахәҳахәҭратә еимадара рыбжьаҵара. Убри азы исыман апреискурант, уи ҳнықәныҟәаны амал-уаа ҭитәыс ирымазгьы, ирхәҳарц ирҭахызгьы ахәҳахәҭратә еиқәыршаҳаҭга ҳабжьаҳҵон (азаказ ҟасҵон). Убри аҵыхәала шықәсык ҩынтә-хынтә Баҭыми Одессеи срыбжьысуан, иналак-аалакны ақалақьқәа рҿы сынкыдгыла-аакыдгыло.
1912 шықәса рзы акәын. Смаҵура аҵыхәала Одессантә амҩа сықәлон. Асқьалаҿы сахьааиз Хрусталиов ҳәа издыруаз аӡәы дысзыԥшын. Уи, аҽны зҿы сыҟаз, амал-уаҩ Шабанов иприказчик иакәын, ибзиангьы ҳаибадырхьан. Аблеҭ сзыхәҳаны, аӷба дсыцҭалан, сҭыԥ аҿынӡа снаганы, еиқәырҷабны маӡа
шәҟәык сиҭеит, Аҟәа ушнеилак Севериан Кухалеишьвили исызиҭ ҳәа. Амаӡа – маӡан, сыԥсы иаҵан, сшыхынҳәыҵәҟьаз хара инамышьҭкәа, Кухалеишьвили дыԥшааны исҭеит. Уи ашьҭахь, дук хара имгакәангьы, Кухалеишьвили дыкны дҭаркит ҳәа саҳаит. Сара усҟантәи аамҭала ҵарала сышхәыдамзгьы, абызшәақәагьы шыздыруазгьы, аполитика садҳәаламызт. Аха ари иҟалаз ахҭыс даара акыр сархәыцит. 1905 шықәсазтәи ареволиуционерцәа иршьуаз ршьит, иаанхаз ҿааҳәыра ахьырмоушаз иахыргеит, убри алагьы аҳәынҭқар иқәымчра аҵыхәтәа ԥҵәеит ҳәа акәын ишаадыруаз. Амаӡа шәҟәы анбжьызга ашьҭахь, Кухалеишьвили данҭарк, гәынхәҵысҭала агәра згеит аусқәа, сгәы ишаанагоз еиԥш акәымкәа, даҽакала ишыҟаз.
1916 шықәса, октиабр 16 рзы акәын. Схатә уск аҵыхәала ҽнак Гәдоуҭатәи ауезд Мгәыӡырхәа ақыҭан снеит. Уаҟа ашкол аҿы рҵаҩыс аус иуан Логәуа Антон ҳәа сҭахык, уи иакәын хықәкыла избарц исҭахызгьы. Антон ари ақыҭаҿы инхоз Леи Гыд иԥҳа диман. Урҭ рҿы акәын иаргьы дахьыҟаз. Ашкол аҿы Антон данызымба, саахынҳәын, иабхәараа рахь сцарц сышнеиуаз, Леи Беигәа ҳәа издыруаз арԥыск даасықәшәеит. Уи Гыд иашьа иԥа иакәын, нхаралагьы еигәылацәан. Беигәа исеиҳәеит Антон Гаграҟа дшыҟоу, харак имышьҭыкәагьы дшыхынҳәуа. Ҳашнеиуаз, ргәашә аԥхьа ҳанҩеи, имукәа сымҩахигеит, Антон даныхынҳәлак, уигьы даҳзымҩахыҵратәы адырра ҟасҵоит ҳәагьы сиргәыӷт.
Ҳҩыџьагьы ҳаицәажәо асоф аҿы ҳаштәаз, Беигәа аминауаҭра шьҭаҵаны, уажәыҵәҟьа схынҳәуеит ҳәа насаҳәаны, сааныжьны агәылара дцеит. Уи дахьцазынтә аууҳәа шьоук рыбжьы саҳауан. Беигәагьы урҭ рыбжьы аниаҳа ауп уахь иҿанынаиха.
Ус сыштәаз акәымкәа, ишиҳәаз еиԥш, дук мырҵыкәа хҩык ицны Беигәа ашҭа дааҭалеит. Урҭ ицыз рахьтә руаӡәы дпапын: ижакьа аамцхәымкәа иаужьын,
апапцәа ирхарҵалоз хылԥа еиқәаҵәа дук ихан, ицырцыруа сатина блуза еиқәаҵәакгьы ишәын. Уи уажәраанӡагьы дыздыруан, Агрба Уасил иакәын. Егьи арԥыс ҟата, ҳазҭаз аԥшәмацәа ргәыла, Беигәа зҿы дцаз аԥшәма ҷкәын Џьыкырба Ладикәа иакәын. Иоура, иҭбаара, иԥшра, исахьа – анцәахша ҳәа ззырҳәоз арԥысын.
Урҭ ирыцыз арԥыс – арԥыс фархьын, кьаҿк, ибла агәы ааҭбааны, кәымжәы еиқәаҵәак ишәын, занышьтә маҟак ақәҵаны. Уи ишәагааи иеилаҳәашьеи ирнаалашаз ҟама хәыҷык иҟәнын. Аҟама аҭра аҵыхәа, иԥҵәаны ишеиԥшьыз удырратәы, ааҷа акәыршаакәыршаны еиларҟаца иҿаҳәан, ианаалоз цәаԥштәхәылагьы ишәын, акыр инықәсхьаз зиацкқәак ишьан, казак хылԥа еиқәаҵәакгьы ихан.
Аԥсшәақәа анеибаҳҳәа ашьҭахь, Агрба Уасил ҳаибаирдырит. Уи Нестор Лакоба иакәын. Нестор Лакоба иӡбахәқәа маҷ-саҷқәак саҳахьан. Убри азакәу, ихаҭа ицәажәашьеи иҟазшьеи рзакәу, мамзаргьы ицызгьы аԥшәмацәагьы рылаԥш иара иахь иахьхаз азакәу, краамҭа лаԥшыла деиԥхьышьшьаауа сизыԥшуан.
Ашьҭахь излеилыскааз ала, Нестор Џьыкырба Ладикәа иҿы тәарҭас-гыларҭас иман. Уи аҩынгьы иааира иазыԥшын. Ари Беигәагьы идыруан, исас агәылара сигар аҵкыс, агәыларантә асасцәа ааиԥхьарц иӡбазаап. Ус ауп урҭ рааира шыҟалаз.
Уасил азал ахь дныҩналаны анард иманы даадәылҵын, иааикәшаны илеидтәалан, асра иалагеит. – Иаҵахаз дгылоит, – иҳәеит Уасил. Уи иқәшаҳаҭхеит иҩызцәагьы. Абри аламҭалаз Антонгьы Гагрантәи дхынҳәны дааит.
Амра нҭашәаны иааилашәшәаанӡа аҭырқәшәеи аԥсшәеи неилаҵо, аҟарулцәа реиԥш рҽеиҭныԥсахло, анард асра иаҿын. Нестор иҭыԥ мԥсахкәа дтәаны дшасыц дасуан.
Арҭ анард иахьынӡасуаз, аԥшәмацәеи агәылацәеи ааицхыраан, шьтәак лкажьны иршьит, иагымкәа асасцәа рхәы ҟарҵеит.
Астол ахь ҳаниас алафгьы-ақьафгьы, уаҩ дзыршанхашаз ажәабжьқәагьы рымҿхак дырҭбааит. Абраҟа Нестор иҳаиҳәеит абри аиԥш ажәа.
1913 шықәсазы аурыс ҳәынҭқар нап аиркит Шәача инаркны Сенакьынӡа аихамҩа абжьгара. Иаалаган, ацәаҳәа алданы, аргыларатә маҭәахә ааганы икарыжьын, атоннелқәа рыҟаҵара ишаҿыз, 1914 шықәсазы Актәи адунеитә еибашьра иалагеит. Усҟан, аратәи аихамҩа арратә стратегиатә ҵакы зламамыз ала, аусурақәа аанкылан. Аха ари аргылара анапхгара азызуз аподриадчикцәеи егьырҭ ачиновникцәеи, ахынҭа-ҩынҭара иҟаз рхы иархәаны, аргыларатә маҭәахәқәа маӡала иҭины, рыхә ыҵхны ирфон. Арҭ реиҵаҟәаҟәарақәа абольшевикцәа ирыҵырхит. Сара усҟан, иаахтны ирымҳәазаргьы, излеилыскааз ала, Нестор Лакобагьы убри аус дшашьҭаз ауп Леи Беигәа ишымҩахигаз.
– Ԥыҭк аамҭа бжьысыр, аҭыԥантәи анхацәа ирӡеит ҳәа ақт ҟарҵоит, – иҳәеит Нестор, – убри ауп хҿыхгас изықәӷәыӷуазгьы, аха ус ҟамлароуп. Уажәнатә ирықәԥҽтәуп урҭ реиҵаҟәаҟәарақәа зегьы.
Абасала зегьы ҳгәы зырхыҭхыҭшаз азҵаарақәа дрылацәажәо даналага, изҵааит адунеи аҿы иахьа хҭыс хадақәас иҟоузеи ҳәа.
– Ҽеи ыҟам, – иҳәеит Нестор. – Аҳәынҭқаррақәа жәпакы аибашьра ишаҿыц иаҿуп. Асолдаҭцәа ирыздыруам изхеибашьуа, аҭабиақәа иахьырҭатәоу амлеи ахьҭеи иргоит, арахь аибашьра ҵыхәаԥҵәара амам. Абас еиԥш аҭагылазаашьа аныҟала, ргәы ԥҵәан ибунтит. Урҭ рбунтра иадгылеит Урыстәылатәи аусуцәагьы. Ажәакала, ишәарҭахеит аурыс ҳәынҭқар иусқәа. Уажәшьҭа имҩашьо уаҩы ибартә иҟоуп харак
инамгакәа уи дшахырҳәо. Усҟан анхаҩыжәлар рыԥсҭазаарагьы даҽакала иҟалашт. Ҳәара аҭахума, хараӡа еиӷьхоит.
Уажәраанӡа Нестор иҳаиҳәоз ажәабжь џьашьаны ҳзазыӡырҩуаз, уажәы Урыстәылатәи аимпериа дуӡӡа аҳәынҭқар харак имышьҭыкәа дахырҳәоит аниҳәа, исзымбатәбарахеит, сыблақәа схагәҭахь ицеит. Ажәабжьҳәаҩ сылаԥш наихганы, астол иахатәаз зегь лаԥшыла ианааимызда, урҭгьы ус акәын ишихәаԥшуаз. Апап Уасил заҵәык иакәын, ссирк иаҳаӡазшәа, иҽеизадан, итәаны изыӡырҩуаз. Уи сара еиҳагьы уамашәа избеит: аҳәынҭқарра ҵыргәас иамаз адин амаҵзуҩы – апап – аҳәынҭқар иахҳәара иазкны ажәабжь иаҳаз иџьымшьгьы еиҭанамырԥеит! «Адунеи аҿы ҽеи ыҟаҵәҟьамзаап», – аасгәахәт сара.
Абарҭқәа рышьҭахь аполитика уаҳа иаламцәажәакәа аныҳәаҿақәеи алафҳәарақәеи рахь ииасит. Араҟа еиҭа Нестор икьатеиах ԥҵәо иҳаиҳәеит, зны Уасил ауахәамаҿы аҳәынаԥ кәырруа ианааҩнала, тапанчала деихсны ишишьыз атәы. Апап ифунқциақәеи, атапанча иҟәнызи, ауахәамаҿы аҳәынаԥ деихсны ишишьызи, анапы аҵаҵа, ашьапы аҵаҵа, алаф алаҵаны Нестор ианҳаиҳәоз, убасҟак ҳаччеит, иара ажәабжь зҳәоз инаиркны ҳшыччоз зылаӷырӡ мааз ҳәа аӡә ҳаҟам.
Ари бзанҵы исхамшҭуа мшуп, – абри аҽны Нестор Лакобеи сареи ҳаибадырит.
Ишдыру еиԥш, Урыстәыла аҳәынҭқар данахырҳәа, ахынҭа-ҩынҭара иҟаз рхы иархәаны, ақырҭуа меншевикцәа Қырҭтәыла хаз республиканы иҟарҵеит, уаҟагьы иаанымҿаскәа Аԥсны иаан, араагьы рҽахадырԥеит. Аха аменшевикцәа Аԥсны имҩаԥыргоз аполитика анхаҩыжәлар ринтерес зыхьчоз политикамызт, убри аҟнытә, бзиала шәаабеит ҳәа урҭ араҟа рааира еигәырӷьаны уаҩ дырԥымлеит. Ари збаз
аменшевикцәа ирыӡбеит анхаҩыжәлар жьаны рнапаҿы иааргарц. Убри рыгәҭакы анагӡараҿы 1917 шықәса ииун 18 рзы аменшевикцәа Аҟәа имҩаԥыргеит Аԥснызегьтәи анхаҩыжәлар реизара ду. Сара Мықәтәи аделегатцәа хәҩык сыруаӡәкын.
Уездцыԥхьаӡа ажәлар аизара иаҿын. Аизара алагара сааҭқәак шагыз Аҟәа ақалақь хы, аҭауад Ҭавҭқириӡе, уажәы Ленин ихьӡ зху апарк аҿы ҭауади-аамсҭеи еизганы драцәажәон, аизараҿы ишәҳәаша-ижәуша ҳәа ргәырҽаниҵон.
Апарк сахьааҭыҵыз, сыԥшызар, Нестор Лакоба дааиуеит. Иара ишиҟазшьаз еиԥш, деилыхха, ԥсуа маҭәала деилаҳәан, иҟама хәыҷгьы шиҟәныц иҟәнын. Саниба, иаразнак сидырит.
– Ушԥаҟоу, аҩыза Каландиа? Уабаҟаз? – аԥсшәа саҳәаны дсазҵааит, бла хаала дсыхуаԥшуа. Иасҳәеит саашьа зеиԥшразгьы.
– Иахьа аидыслара ӷәӷәа ҟалараны иҟоуп, шәҽырӷәӷәаны шәыҟаз, – иҳәеит дышлахҿыхыц длахҿыхны. – Аха, ус сҳәеит ҳәа, шәыздгыло роуп аус злоу! – алафи аҵабырги неилаҵашәа инациҵеит. Сара уи ацынхәрас иасҳәеит апарк аҿы ҭауади-аамсҭеи реилацәажәара атәы.
– Уи аадыруеит, – иҳәеит Нестор, – урҭ шықәсыбжак аахысгьы еилацәажәароуп изҿу. Николаи аҩбатәи иабшьҭра хышә шықәса еилацәажәон, аха ажәлар ангыла, егьрылымшазт, ихбыкьит.
Сара иаразнак иаасгәалашәеит Мгәыӡырхәа, Леи Беигәа иҿы ҳанеиқәшәаз, аҳәынҭқар иахҳәаразы ииҳәаз. Уи аацәырызган ҳшалацәажәоз Агыр Уасил дааҳадгылеит. Сара иааџьасшьеит: дабаҟоу уажәраанӡа издыруаз апап Уасил?! Иԥаҵа карффа исаны, ихахәы ркьаҿны иҵырффаны, инаԥар ишәыхны, ԥсуа маҭәала деилаҳәоуп. Аԥсшәақәа анааибаҳҳәа, саахыхәмаршәа ус сҳәеит:
– Уасил ауахәама аҩнуҵҟа аҳәынаԥ уахьеихсыз азы умаҵура уамырхызар акәхап.
Уасил дааԥышәырччеит...
– Сара аҳәынаԥ сеихсын, адин сшьит.
– О, мап! – иҳәеит Нестор. – Адин ҳәа узҿу тапанчала акәым, абзарбзан агәыдуҵаргьы иузшьуам, избанзар, уи адин мыжда ашьаҭа ӷәӷәоуп.
Нестор ииҳәаз дақәшаҳаҭымхеит Уасил.
– Ауп аха, адини ауахәамеи мчыс ирымаз, изхьынҳалаз аџь ду акәын, аха афырҭын анас, иҵжәаны иканажьит, уаҳа изгыларангьы иҟаӡам.
– Аџь ду ыҵжәеит, Уасил, ҵабыргуп, аха адацқәа рыԥсы ҭоуп, рҽырӷәӷәаны иҟоуп, – Нестор абас иаахиркәшеит.
Асааҭ 12 рзы атеатр хәыҷаҿы (уажә акинотеатр «Аԥсны») иеизеит ажәлар. Аракәын аменшевикцәа Аԥснызегьтәи реизара ду ахьымҩаԥыргоз. Ари аизара ду иалахәын Қарҭынтә иааз аменшевиктә еиҳабыра алидерцәа А. Чхенкели, И. Рамишьвили.
Ҭавҭқириӡе аизара ду ахантәаҩра иуан, аизара хыртны, ажәа ииҭеит А. Чхенкели. Уи дықәгылеит урыс бызшәала. Аԥсшәахь аиҭагаразы ҭырџьманра иуан Л. Картозиа.
А. Чхенкели иқәгылараҿы даалаган, аџьамцәеи, арабцәеи, аҭырқәцәеи Қырҭтәыла жәытәнатә аахыс ахлымӡаах иҭаргыланы ишрымаз зегь еиҭеиҳәеит. Уи ҵыхәаԥҵәарак анамоу, 1801 шықәсазы Қырҭтәыла Урыстәыла ишадырҵаз атәы иҳәеит. Аха абылра иацәшәаны аӡыршы иҭаԥалаз ҳәа, Қырҭтәыла аурыс ҳәынҭқар исолдаҭцәа рмагәшьхәа иҭацаланы ирыман. Убас акәын Аҟәатәи аокруг шыҟазгьы. Нас, аҵыхәтәан иҟалаз ахҭысқәа еиҭаҳәаны, ирылеиҳәоит Аԥсны автономтә республика аҳасабала Қырҭтәылатәи адемократиатә республика ишалаҵоу. Ақырҭуа жәлари
аԥсуа жәлари ракәзар, аиҳаби аиҵби аишьцәа реиԥш, уажәшьҭа нахыс напеикәыршала еибабалараны ишыҟоу.
– Нагӡара амазааит ҳаиашьара! – абас иажәа ныхиркәшеит А. Чхенкели.
Аменшевикцәеи урҭ ирымҵахырхәо ауааи игыланы агәақьҳәа рнапы изеинырҟьеит, ажәлар рыбла ахкразы аовациа ҟаҵаны «ура» ҳәа краамҭа идырдыдуан. Ари даара ргәы иахәеит, иааира дук аиԥшгьы ирыԥхьаӡеит уи аизара ду ахы азҭоз аменшевик еиҳабыра алидерцәа Чхенкелии Рамишьвилии, аҭыԥантәи анапхгаҩцәеи.
Ажәа ирҭоит аменшевик В. Аимхаа. Уи иаԥхьа иқәгылаз ииҳәаз еиҭеиҳәоит. Ак излеиԥшымыз, аҩбатәи аоратор Самырзаҟан аҭоурых ауп ииҳәаз, уи жәытәнатә аахыс Аҟәатәи аокруг ишалазгьы «ҿыц аартрак» аҳасабала иҳаиҳәеит. В. Аимхаагьы иажәа хиркәшеит адемагогиатә ааԥхьарала – «Нагӡара ақәзааит ԥгара зқәым ҳаиашьара!» ҳәа.
Атеатр хәыҷы ҵысуеит амгәацәаԥсылақәа иҟарҵо анапеинҟьарақәа рыла. Анхацәагьы знапы еинызҟьо дубап; урҭгьы егьырҭгьы иҟоу рзеилкаауам: ақырҭ ҭауадцәеи аԥсуа ҭауади-аамсҭеи ԥгара зқәым риешьара дырӷәӷәоит, аха ирлахьынҵахауазеи анхаҩыжәлар?! Уи уаҩ далацәажәаӡом. Анхацәа ргәы иҵхауаз ари азҵаара рхы-рҿы иауанымԥшхуаз, Апрезидиум аҿы рхы неиларкын иааидыхәыҭхәыҭлеит. Убри инашьҭарххны ажәа ирҭоит аменшевик Рамишьвили. Уи иқәгылара, шамахамзар, анхацәа реиҳараӡаҩык арлахҿыхит. Избанзар, уи иажәа анхацәа рызҵаара акәын изызкыз: жәытәнатә аахыс адгьылдара ишаргәаҟуа, раарыхра абжакы ҭауади-аамсҭеи ишыргауа, арахь хазы аҳәынҭқар аналог ӷәӷәа рықәҵаны ишцәирҳәуаз, ишыршәым, ишрыҟәным, ирыцҳаха ишыҟоу, ашколқәа зынӡа ишмаҷӡоу, иҟоугьы
шҽеим, аусуцәа ракәзар урҭ рыԥсҭазаара еиҳагьы ишеицәаз, ча-ҿаҵак азыҳәан рымч шырҭиуаз, ишыршәымыз, ишырхамыз, ишымлашьуаз, аха шьҭарнахыс ус ишыҟамло. Анхацәа хәыда-ԥсада шаҟа рҭаху адгьыл шроуа, афабрикақәеи азауадқәеи ҵҩак рымамкәа ҿыц ишдыргыло, урҭ рҿы аусуцәа аԥшәыманы ишыҟало... Амала, имҳәакәа дзавымсит... урҭқәа зегьы иаразнакы ишзыҟамлоз.
Зегьы раԥхьа иргыланы хадара змоу ҳәа дазааҭгылеит адемократиатә республика аҳәаақәа рырӷәӷәара, зегь реиҳа ишәарҭаны ишыҟоу аҩнуҵҟатәи аӷацәа. Убри аҟнытә, агәаҽанызаара ӷәӷәа шаҭаху.
Рамишьвили иажәа алгаха имҭакәа, гәыԥҩык ааикәшан, даашьҭԥааны, «ура, ура!» ҳәа аҳауахь ддыршәуа иалагеит. Анапеинҟьара ҵыхәаԥҵәарак амамызт. Уажәраанӡа згәы бжьажьоз анхацәагьы абри ииҳәаз ҵабыргыҵәҟьазаап ҳәа агәаанагара роуртә аҭагылазаашьа ҟалеит. Аменшевик еиҳабыра рхылԥа аҵыс шҭаҳәыц иҭаҳәуеит...
Абри аамҭазыҵәҟьа Нестор Лакоба ашьҭахьӡа дахьтәаз ажәа даҳәеит. Уи зназы ажәа ирымҭарцгьы инақәыркын, аха икәша-мыкәша итәаз анхацәа ажәа имазааит ҳәа анеицырҳәа, арахь хазгьы апрезидиум аҿы итәаз ажәа ирымҭар амуит.
Нестор хаҭала дыздыруаз маҷын, иӡбахә зегьы ишраҳахьазгьы. Иҭыԥ даахыҵны ашыр-шырҳәа дҳавсны иҿанынеиха, сааигәара итәаз Гыц Сеидыҟ уамашәа ибаны иватәаз Ҭар Дыгәи Ҳашыг Дамеии ихы нарықәкны, инацәа Нестор иахь инеирххеит:
– Шәанаџьалбеит, ани инеиуа дыжәбо?!
– Уи уамашәа изубеи? – иҳәеит Дамеи. – Иумбаӡои, адунеи ааҳәит: хыхь иҟаз ҵаҟа ицеит, ҵаҟа иҟаз – хыхь. Уаҳа иҟам Ачааи Чачааи раамҭа, иахьатәи аамҭа зтәу анхаҩыжәлар ҳаҷкәынцәа роуп. Уизыԥшла, ус акәымзар убап.
Нестор ашырҳәа апрезидиум ахь дыҩхалан, акафедра иҽаавакны даақәгылеит. Уажәраанӡа згәалаҟара наныкьараз аменшевикцәа, рыԥсы ӡаны, рыҿқәа ҭырчаа дҵәылцаны изыԥшуан; анхацәа ракәын ргәыхыҭхыҭра рхы-рҿы ирнубаало, иааиҿыҵшәарызеи ҳәа илахҿыхӡа уи ихәаԥшуаз.
– Анхаҩыжәлар шәхаҵкы! – иҟама ахәы инаргәыҵ лахаргылан, егьи инапгьы хыхь илақәҵан, ибжьы наиргеит Нестор. – Абраҟа саԥхьа иқәгыланы ажәа зҳәаз ҭауади-аамсҭеи, убас егьырҭгьы амалуаа ирыдгыланы изыхьчо иреиуоуп. Урҭ рыбз хаашәа ижәбоит, аха ашҳам аҵоуп. Аџьажәлар – анхацәеи аусуцәеи – рзы ахаан бзиарак ҟазҵо ракәӡам, аҳаҳаи, рыгәра шәымгааит!
Ари заҳаз апрезидиум аҿы еилаӷзит. Аимхаа дыҵҟьан, аизара ахантәаҩы ихы иқәкны, ус иҳәеит:
– Аоратор аетика ицәыӡит, адемагогиахь диасны, ацәаԥҽыгажәа иҳәоит, ажәа имхзааит!
Ҭавҭқириӡегьы дыҵыҩрны Лакоба диқәцәҟьеит атрибуна аанижьрацы. Ари анхацәа ирычҳауа иауҟахыз! Абыхә Мураҭ, ажәа амимхӡакәа, ашырҳәа дҩаҵҟьан, ибжьы ҿаца наиргеит.
– Шьыжьы инаркны, абар шьҭа хәлоит, шәнеиҭанеиҭасуа шәара шәоуп ицәажәо. Ҳара ҳаԥсы ӡаны шәажәа иахьҳгәамԥхауазгьы иахьҳгәаԥхауазгьы ҳазыӡырҩуан. Уажә ҳҵеи бзиахә хаала-мчыла ажәа аниоу, ииҳәо шәгәаԥхаӡом. Уигьы акәындаз, ажәа имшәхрацгьы шәаҿуп! Анхаҩыжәлар рҿахәы аҳәаразы ажәа рышәымҭозар, нас убри аума ахақәиҭра ҳәа шәызҿу?! «Ԥгара зқәым ҳаиашьара» ҳәа шәҟырҟы зҭшәырхаауагьы убри азоума?! Ус акәзар, урҭ рҩызцәа «ахақәиҭрагьы», «аиашьарагьы» шәара ишәымаз, ажәагьы шәара ишәымаз, ҳара ҳцоит. Ас аума ишышәҳәаз, анхаҩыжәлар?! – дааҳәны ажәлар рахь ибжьы ҿаца наиргеит Мураҭ.
– Ус ауп, ара баша ҳазтәом, ҳшәышьҭы, нас дара ҭынч итәаны ицәажәалап, – рҳәан, агәырқьҳәа иҩагылеит ажәлар.
Ари, ҳәара аҭахума, аменшевикцәа ақәгәыӷуамызт, абылра иацәшәаны аӡыршы иҭаԥалаз ҳәа, Лакоба иқәгылара аҵкьыс еиҳагьы ибӷаԥҵәаганы ирзыҟалеит.
Ажәакала, ажәлар рырҭынчразы, Лакоба иажәа ацҵара азин ирҭеит. Уи даалаган, аменшевикцәа рпрограмма зеиԥшроугьы, рполитика имҩаԥырго закәугьы, Урыстәылатәи аамҭалатәи аиҳабыреи дареи рҽеибыҭаны амалуааи абуржуазиатә ҳәынҭқарра аинтерес шырыхьчои уҳәа акы аанмыжькәа иҟьантазӡа аӷәыцәҳәы иқәыргыланы ажәлар идирбеит. Ари заҳауаз аменшевикцәа хгарҭа рмоуа еиланархеит, рыбла ашьа хнарҵәалеит, аха иҟарҵараны иҟази, ажәлар рхаҭарнакцәа ирцәшәон.
– Сара исҳәо хазымҵо аӡәыр шәыҟазар, – Нестор иажәа наигӡон, – шәыла бзиа абааит, аа, шәырзыԥшы аменшевиктә партиа иалоу ауаа зусҭцәоу! Арҭ ҭауади-аамсҭеи, акулакцәеи, апапцәеи, убас егьырҭ амал-уаа иреиуоуи роуп. Ианбыкәыз арҭ анхаҩыжәлар ирыхәаша рхы ианҭашәахьаз?! Уигьы акәындаз, аусуцәеи анхацәеи рхақәиҭра иазықәԥоз абольшевикцәа Солавкиҟа ианахыргоз, ачарҳәара уны, урҭ рахгара еиҵызхуаз иреиуан аменшевикцәа. Убарҭ абольшевикцәа рыҟамзаара рхы иархәаны, Қырҭтәылеи Аԥсни рҽахадырԥеит. Аха, аҳаҳаи, шәгәы кашәмыжьын. Аменшевикцәа рымчра аамҭала ауп араҟа ишаԥу. Ҭауади-аамсҭеи рыдгьылқәа шәрықәланы ишәцәаӷәала, шәаарых, убри азы урҭ аџьықәреи лапҟьак раҳҭоит ҳәа шәаламган. Адгьыл зтәу иқәаарыхуа иоуп!
Ари заҳаз агәақьҳәа рнапы еинырҟьеит, гәыԥҩык ахацәа – Абыхә Мураҭ, Аланиа Дмитри, Кухалеишьвили Севериан, Аҩӡы Мураҭ – Нестор иааикәшан, даашьҭԥаан «ура» ҳәа аҩада дыршәуа, арахь хазгьы
агәырқьҳәа ажәлар рнапы шеинырҟьац еинырҟьо, краамҭа игәырӷьон.
Аамҭа цон, аменшевикцәа рымчра Аԥсны есааира идырӷәӷәон. Аха абольшевикцәа рҿи-рнапи еиқәҵа иаутәахыз. 1918 шықәса маи мзазы Кәыдры ахықәан абольшевикцәеи аменшевикцәеи ӷәӷәала еибашьит. Ихьамҵыр амуит абольшевикцәа. Абарҭ ахҭысқәа рышьҭахь Нестор Лакоба дҭаркит.
Анхаҩыжәлар зықәдырӷәыӷуаз адгьыл рырымҭеит. Арҳәрақәеи аӷьычрақәеи, ауаҩшьрақәеи рҵыхәа ԥымҵәеит. Абрагьцәа есааира рхыԥхьаӡара иазҳауан. Абас еиԥш аҭагылазаашьа хьанҭа аныҟала анхаҩыжәлар ирзымычҳаит. Бзыԥынтә аделегациа ҩынтә Аҟәа иаарышьҭит ажәлар рышшыԥхьыӡ аиҭаҳәаразы, насгьы бжьы ӷәӷәала ирацәажәеит Нестор Лакоба ихы дақәиҭыртәырц.
1918 шықәса октиабр мзазы Мықә аусҳәарҭаҿы иеизеит Абжьуаа. Аҟәантәи фаетонла инеит Аԥсны жәлар Рсовет ахантәаҩы Арзаҟан Аимхааи Аԥсны аҩнуҵҟатәи аусқәа ркомиссар Миха Убириеи.
Аизараҿы зҵаара хаданы иқәгылан: ацәгьаурақәа рҵыхәа аԥҵәареи идгьылдаз адгьыл рыҭареи.
Ари аизараҿы ажәлар рыхьӡала дықәгыланы ажәа иҳәеит Абжьуаа рҿы иеицырдыруаз ажәаҳәаҩ, ауаҩ ҟәыш Киут Осман. Уи иқәгылараҿы аменшевик еиҳабыра аҿаԥа рҿеиҵеит: иҳәеит анхаҩыжәлар рыԥсҭазаара ажәытәан аҵкьыс ишеицәоу, есааирагьы аицәахара ишаҿу; убарҭ иреицәаны ишыҟалаз арҳәреи аӷьычреи.
– Ари аҵыхәтәа ԥышәҵәа! – ааԥхьара ҟаиҵон иара. – Мап анакәха, абџьар ҳашәҭ, ҳара ҳхы ҳара иаҳзыхьчозар жәбап.
Ари аизараҿы иара убас ӷәӷәала ираҽԥнырҳәеит жәлар рҵеицәа абахҭақәа ирҭакны иахьрымоу шчарҳәароу.
Сара усҟан адгьыл азҵаараҿы Кәыдрытәи ауезд аҿы аус зуан. Аизара ашьҭахь Аҟәатәи аиҳабыра имидагәидаха иаахынҳәын, Кәыдрытәи ауезд комиссар Гоглика Ачачбеи сареи ҳаашьҭырхын, Аҟәаҟа амҩа ҳақәлеит. Ҭамшь ҳанааи, Ачачба иахәҭаз аԥсшәа ҳәаны, асасцәа мап-чап рҳәазаргьы, имҩахимгар имуит. Аԥшәмацәа ашьтәа лкажьны иршьит, рхәы бзианы идырхиеит. Астол ҳахамтәацкәа, ҳаԥшызар, Симон Петра-иԥа Басариа ҽыла дымҩасны дышцоз ҳалаԥш наиқәшәеит. Симон Басариа иеицырдыруаз ԥсуа интеллигентын, ажәлар рҿы ҳаҭыр ду змаз уаҩын. Ачачба ашырҳәа агәашә дынҭҟьан, акыр еибарххазаргьы, Симон дымҩахимгар имуит. Тамшьаа ркомиссар, Гаду Ануагьы, иқыҭаҿы асасцәа шымҩахыҵыз аниаҳа, дкылххы даакылҟьеит.
Асасцәа агәала шрымоу удырратә даара рылахь еиқәын. Ҵәыцақәак аныржә, ажәлар реизараҿы ирбаз-ираҳаз аацәырырган, Басариа иарҳәеит. Уи ҿымҭӡакәа дтәаны дырзыӡырҩуан. Ражәа ианаалгагьы, уаҳа ҿымҭӡакәа, ихы иқәыжь дхәыцуа дтәан.
– Иараби, абри ацәгьара уаҳа ԥсыхәа ҳзамҭеит, – Басариа дизыԥшуа Аимхаа даақәыԥсычҳаит. – Зегь реиҳа ибӷаԥҵәаганы иаҳзыҟалаз убри ауп.
Басариа дааԥышәырччан, ихы ҩышьҭыхны, Аимхаагьы, Убириагьы лаԥшыла еимдо ус иҳәеит:
– Сара шәсазҵаауазар, мамзаргьы сажәа агәра жәгозар, урҭ ацәгьаурақәа рҵыхәтәа аԥҵәашьа шәасҳәоит, аха уи сҳәоит аҟароуп, снапы егьаным, амчра змоу, амаагьы зку шәара шәоуп.
Инеиҿаԥшы-ааиҿаԥшит ираҳаз џьашьаны.
– Мшәан, Симон Петра-иԥа, – иҳәеит Аимхаа иҽыргәыбзыӷӡаны, – амаа иаҳку иазууазеи, арахь анхацәа бунтуеит, ирҳәогьы иашоуп, ҳахшыҩ неилаҵаны ԥсыхәак анаҳзыҟамҵа ҳҭахеит, егьҳзыҟамҵеит. Ус уара мҩакы ҳаузықәҵозар, цаԥхак узыԥшаауазар,
ҳажәлар роуми зымаҵ аауа, – асыс еиԥш иҽирҟәымшәышәӡеит Аимхаа.
– Зегь ҳахшыҩ неилаҵаны ԥсыхәак анаҳзыҟамҵа, – инациҵеит Убириагьы, – нас ҳусқәа даара ицәгьахоит, иаҳцәхыбгалоит адемократиатә республика, зегь реиҳагьы иуадаҩу – иаҳцәыӡуеит Аԥсынра. Абри ауп Урыстәылангьы иҟалаз.
– Нас, нас, иҳауҳәозеи? – Аимхаа Басариа дынҭкааны днаизыԥшит. Басариа маҷк даахәыцшәа ус иҳәеит:
– Ажәлар рнапхгараҿы инашьҭтәуп рбызшәа здыруа, зыгәра ргаша ауаа. Ус иҟоу ирдыруеит ажәлар рҟазшьа ҷыдарақәа, рҵасқәа, иара убас рызнеишьа. Анапхгараҿы иҟоуи ажәлари рҳәоу анеиқәшәа, ацәгьоуцәа ирылшои? Дҭакны дшәымоуп Нестор Лакоба, иззы? Еиӷьӡами шәхы дашәырхәар, иаҳҳәап, Кәыдрытәи ауезд аҿы амилициа комиссарс дшәышьҭыр? Ацәгьаурақәа аӡәыр рҵыхәтәа ԥиҵәозар, хымԥада, уи илшоит.
– Ииашоуп, суқәшаҳаҭуп, – иҳәеит Ачачба.
Картозиагьы “ааигьы” “мапгьы” изымҳәо илақҭа дынҭаԥшит... Убри ашьҭахь аделегациа иалырхыз еицны Лакоба дахьҭакыз абахҭахь ицеит. Картозиа даалаган, изызнеиз Нестор иеиҳәеит.
Нестор ҳамҭакы дхәыцуа дгылан. Нас дыччо, ус иҳәеит:
– Иагьа умҳәан, Лука, усда-ҳәысда абахҭа уҭатәазар аҵкьыс, изакәызаалак уск уаҿызар еиҳа еиӷьуп.
Ҳааибарччеит зегьы. Нас Куценкои Убириеи телефонла иеицәажәан, иахәҭаз ашәҟәқәа ааҟаҵаны, Нестор дааурыжьит. Фаетонла Нестор дҳаманы ҳхынҳәны ҳаннеи, Убириа, ҭынха дук иеиԥш «дгәырӷьаны» диԥылан, идиныҳәалеит ихақәиҭра. Нас телефонла Аимхааи Иван Рамишьвилии (аҵыхәтәантәи Қарҭынтәи даашьҭын, Николаи Рамишьвили иашьаҵәҟьа иакәын) адырра риҭеит, урҭ излеибырҳәаз
ала, Нестор Аимхаа иахь дрыманы ицеит. Саргьы срыцуп. Урҭ зегь ибзиаҵәҟьаны сырдыруан сара: аизарақәа раан, Картозиа Лука даныҟамыз, ақырҭшәа ахьтә аԥсшәахь сара сакәын аҭырџьманра зулоз. Абри аҟнытә, урҭ рҿы анеиааира сзымариан.
Аимхаа иҿы ҳахьнеизгьы, «дгәырӷьан» истол ду даахыҵын, Нестор диԥылан, аԥсшәа иеиҳәеит, идиныҳәалеит ихақәиҭра. Ус И. Рамишьвилигьы дааҩнашылеит, уигьы – ус. Ианылатәақәа Арзаҟан Аимхаа иҽаарҟасаны, аофициал ҟазшьа аҭаны, даацәажәеит:
– Нестор Аполлон-иԥа, Қырҭтәылатәи адемократиатә республика аиҳабыра агәзианра ҟаҵаны, ишәнышәар рҭахуп. Убарҭ адҵа иҳарҭаз ала, шәара шәхы шәақәиҭаҳтәит. Ҵабыргуп, шәареи ҳареи идеиала уи аҟара ҳаиқәшәом, аха уи иаԥырхагамхароуп ҳара ҳусеицура. Шәареи сареи хаҭала ҳаԥсуаауп, лымкаала Аԥсны ҳџьынџьуп, Қырҭтәылатәи адемократиатә республика ацхыраарала ҳаԥсадгьыл аҿы асоциализм ахьҳаргыло, ҳгәы иаанагоит, шәаргьы шәыцхыраара ӷәӷәа ҳалашәҵап ҳәа.
Аимхаа иажәа алгаха имҭакәа Рамишьвили инақәирӷызит:
– Арзаҟан ишиҳәаз еиԥш, Қырҭтәылатәи адемократиатә республика аиҳабыра ҷыдала Аԥсны бзиа ирбоит, ҳаҭыр дула ишәзыҟоуп шәара, хаҭала ирҭахуп шәырнышәарц. Аԥсуа жәлар аҵара рымам, ирыцәмаҷуп акультура, абарҭқәа ирыхҟьаны ацәгьаурақәа рацәахеит. Қырҭтәылатәи аиҳабыра, Аԥсны аҵареи акультуреи рырҿиаразы аҳәынҭқарратә биуџьет аҿынтә аԥара ӷәӷәаны иазоурыжьит. Аурыс ҳәынҭқар ихаан ианбыкәыз ас ацхыраара аншәырҭахьаз. Агәра ганы ҳаҟоуп ари шәара аԥсуа жәлар ишрашәҳәауа ала.
Нестор «дрықәшаҳаҭны» ихы ааирҵысит:
– Аԥсуа жәлар, ҵабыргуп, аҵара рымам, аха ус, шәгәы ишаанаго еиԥш, акультура зыцәмаҷу, зеилкаара лаҟәу, икҿахоу жәларым. Урҭ сара сҳәара рҭахӡам, дара ибзиаҵәҟьаны еилыркаауеит абзиа рзызуагьы, ацәгьа рзызуагьы. Ус анакәха, урҭ дасу ишрыхәҭоу еиԥш ирԥылоит, ишрыхәҭоу еиԥшгьы дара рҿахәы рҳәаратәы иҟоуп. Уи уажә ҳаҟәыҵны, сара шәызсыԥхьаз ахь ҳаиасып, – иҳәан, Аимхаа днаизыԥшит. Ҳәарас иаҭахузеи, Нестор иажәа ахы ахьхаз урҭ ибзиаҵәҟьаны еилыркааит, аха ҽырдагәа ҟаҵаны, ахаара наҵаҵашәа иарҳәеит изиԥхьаз атәы.
Нестор ари азҵаара уажәраанӡа усгьы дазхәыцхьан, уажә уиаҟара дазымхәыцӡакәа инараҭеикит.
– Принципла сақәшаҳаҭуп, аха исҭахуп иҵегь сазхәыцырц, насгьы сааԥсаны сыҟоуп, исҭахуп маҷк сыԥсы сшьарц, сан аҭакәажәгьы дызбарц. Убри аҟнытә, сшәыҳәоит абри азҵаара уажәтәи ала абраҟа иаанкылазарц.
Аменшевик еиҳабыра азнык азы ирҳәо рҿамшәо, инеиҿаԥшы-ааиҿаԥшны, блала еибадырзар акәхап, еиқәшаҳаҭны Нестор даурышьҭит.
Нестор знык ихы данақәиҭха, ҭынч иҩны дтәо дыҟахызма: иҩызцәа ааизганы иҟоу абри ауп, шәгәы иаанагои ҳәа реиҳәеит. Урҭ ақәшаҳаҭхеит, иақәшаҳаҭхамоу – иеигәырӷьангьы ирыдыркылеит. Иара убас ирыӡбеит анаҩсантәи рыплан, Кәыдрытәи ауезд ахьгьы аҩызцәа адырра рыҭаны ргәырҽанырҵеит.
Аамҭа кыр цеит, Нестор Лакоба ихабар ҳәа акгьы ыҟам, ирымхацәгьахеит Аԥснытәи аменшевик еиҳабыра. Убириа, адырра ҟаиҵан, Картозиа дкылырҟьа дааигеит. Уи идиҵеит, Лакоба дахьыҟазаалак дыԥшааны, ирласны дааигарацы. Усҟан Нестор Лука Картозиа ихаҭа иҿы дыҟан, иауиҳәоз акәымзар. Иоуз адҵа Нестор ианиеиҳәа, иҽааиқәыршәаны Убириа иҿы дааит. Уаантәи еицны, Нестор Лакоба аҳәара злаҟаиҵаз
ала, Аимхаа иахь ицеит. Иван Рамишьвилигьы, адырра ирҭан, уа дааргеит.
Уи ашьҭахь, Миха Убириа ихаҭа изласеиҳәаз ала, уаҟа иҟалеит абри еиԥш аицәажәара.
– Саҭашәымҵан, шәхаҵкы, еибаҳҳәаз аҿҳәаразы сахьзымааз, – иҳәеит Нестор, иажәа хыртуа. – Сара даара кыр сазхәыцит исыдшәкылаз аус. Аха иагьараангьы сазхәыцыргьы зҵаарак саԥхьа иаақәгылон: убри аҿы ҳаинаалар, нас ишеибаҳҳәаз еиԥш аус еицаауеит, мап анакәха, ишышәҭаху.
– Изакәу ҳауҳәар ҟамлари? – уи шызҵаара мариамыз ицәа иалашәаны даацәажәеит Аимхаа.
– Сара аҭакԥхықәра ду змоу аус снапы ианышәҵоит, аха зинс исышәҭозеи? – инеиҭак-ааиҭакуа днарзыԥшит. – Амилициа акомиссарцәа зегь ирзеиԥшны ирымоу азин шәаргьы ишәаҳҭоит, уаҳа иарбану? – иҳәеит Убириа.
– Мап, дрықәшаҳаҭымхеит Нестор, – аҽы санақәтәа, аӷәрагьы сара искызароуп. Сара усура сахьнеиз, аӡәгьы дҭаскыроуп, аӡәгьы доусыжьроуп. Аха ҭауади-аамсҭеи, аџьымшьы еиԥш, быжь-цәак рхарԥоуп, ирыҵкару (дара ирыҵкарым дызусҭада, еиҳараӡак аӷьычцәа) аӡәы дҭаскыр, иҽыжәланы, еибархысхысуа Аҟәа иааны Алықьсандр Ачачба иҿы инеип, ма шәара шәҿы иааип, ишәыҳәап, ишәчап, шәдырԥхашьап, раҳаҭыр жәбап, сара иҭаскыз аӷьычгьы наҟ дноушәыжьып. Ас аныҟала, сара анхаҩыжәлар рыбжьара патук сымаӡамкәа, сажәа уаҩ дахамҵгыло, сыгәрагьы рымго сааҟалоит. Абас ҟамларацы, сара исҭахуп амҳәыр аарханы убри еиԥш ашәҟәы сышәҭарц, дарбанзаалак сара дсывсны сус аԥырхагахара аӡәы зинк злаимам ала.
Рыбӷа ааԥнаҵәеит ари ираҳаз, аха иҟарҵози, иақәшаҳаҭымхар ада ԥсыхәа амоуит. Иара абраҵәҟьа атапанчагьы ирҭеит, аныҟәгара азин злаимоу атәы зҳәоз ашәҟәгьы наицҵаны.
Абри ашьҭахь Нестор Лакоба, иабџьар иҟәынҵаны данаагыла, ус иҳәеит:
– Уажәы азин сышәҭ, сахьнеиуа ҿыц амилициа аиҿкаараҿы ацхыраара сызҭаша Гәдоуҭантәи фҩык арԥарцәа аазгарц.
Ари уи аҟара зҵазкуаз акакәмызт аҟнытә, лакҩакрак ҟамҵакәа заҟаҩ уҭаху аага, амала аццакра аҭахуп ҳәа иарҳәеит.
Адырҩаҽныҵәҟьа Нестор фҩык арԥарцәа – Ҩардан Еснаҭ, Лакоба Миша, Оҭырба Золотинска, Амԥар Володиа, Аҩӡба Бадраҟ, Гобечиа Мақсим – иманы Убириа икабинет ашә дынхыҵит.
– Сара сҩызцәа сыманы сааит, – иҳәеит Нестор, – Очамчыраҟа адырра ҟашәҵа, уаҵәы, амҽыша асааҭ жәаҩа рзы ажәларгьы еизыргарц рыдышәҵа.
Адырҩаҽны заанаҵы Нестор ҽыла, иҩызцәа арԥарцәеи иареи фаетонла еицны, апҟараҳәа Очамчыра инеит. Уажәраанӡа маӡала адырра змаз аратәи абольшевикцәа – Убириа Алықьса, Хокерба Шамил, Кобахиа Кәымф, Нестор Бигәаа уҳәа Лакоба иеигәырӷьаны иԥылеит, гәҭыхала еицәажәеит. Адҵа зларымаз ала, 37-ҩык зныз аӷьычцәеи арҳәцәеи рсиа ирҭеит. Нас Нестор дышиашаз Кәыдрытәи ауездтә комиссар Гоглика Ачачба икабинет длыҩнашылеит. Уаҟа аԥсшәақәа анааибырҳәа, Нестор иеиҳәоит амилициа аотриад аиҿкааразы хәҩык анхацәа дрыԥхьарц. Урҭ дзыԥхьаз рахьтә иҟан: Думаа Ҭасқала, Харчлаа Иуана, Какалиа Мысҭаф, Џьанашьиа Алықьса, Лабахәуа Мирон. Арҭ ирыцлеит даҽа ҩыџьа абольшевикцәагьы: Бигәаа Нестори Қапба Сҭеԥани. Урҭ абыжьҩык иеидтәаланы еиҭарыхәаԥшит ацәгьауцәа рсиа: 25-ҩык ҭауади-аамсҭеи иреиуаз, егьырҭ 1№-ҩык анхацәа ирхыԥхьаӡалаз ракәын. Иара убас ишьҭырхит аотриад рсиа, уи 24-ҩык анын.
Абарҭ аиҿкааратә усқәа иахьынӡарҿыз ажәлар лак иасра уаҩ даанымхакәа иеизеит. Дарбаныз уаҟа иҟамыз: анхацәа ӷарцәа, акулакцәа, ҭауади-аамсҭеи. Рҽагырмыжьит араҟа аӷьычцәагьы.
Лакобеи Ачачбеи русқәа ианрылга ажәлар реизарахь инеит. Усҟан Кәыдрытәи ауезд аҿы Нестор иӡбахә бзиаӡаны ишырдыруазгьы, ирацәаҩын хаҭала дзымбацыз. Уажәы зегь рылақәа ҭырхаха иара иакәын иззыԥшыз, избанзар, Кәыдрытәи аибашьра ашьҭахь аргама еиҳа уаҩы ибо иалагеит аменшевикцәеи ҭауади-аамсҭеи анхаҩыжәлар жьаны рашьцәа ишырҿадыргылоз, изықәдыргәыӷуаз ахақәиҭрагьы, адгьылгьы шырмоуаз. Иара убас ирбо иалагахьан абольшевикцәа рыдлаԥса адгьылгьы ахақәиҭрагьы роураны ишыҟамыз. Ари акыр зҵазкуа акакәын.
Ажәлар реизараҿы ихәда аа-лак ирзымфо ҭауад дук днаскьашәа дахьгылаз, ихы ырнааны Нестор дизыԥшуа ус иҳәеит:
– Ари арыцҳа ишәу акәымжәы сызеимсык алҵуам, нас абри иоума ҳара ҳҿы аӷьычра аҵыхәа ԥызҵәо?
Рыбжьы нҭганы иааибарччеит ҭауади-аамсҭеи. Аха уи згәамԥхаз ажәлар ауччахуаз, еиқәыԥсы Нестор инаизыԥшит аҭакс ииҳәарызеишь ҳәа. Нестор усгьы ак иаҵахоз иакәӡамызт.
– Умыццакын, аҭауад ухаҵкы, – наиаҭеикит Нестор, – ҳамҭакы иаасараӡеи, нас скәымжәы уҭаӡо уҟасҵап сара...
«Ҟыр-ҟыр-ҟыр» дырган, ажәлар рыбжьы рдуны иааччеит. Иахьԥасҳәоз иҳәо дааҟалеит уи аҭауад хамаԥагьашәа иҟаз. Иара иакәым, иҩызцәагьы рыбӷа иааҵаст.
Уажәраанӡа зсиа ҟарҵаз аӷьычцәа, уажәы ажәлар ырӡырҩны, аӡәаӡәала ирылган, зегь еивырӷӷаа радла илеивадыргылеит. Нестор урҭ аӡәаӡәала
дынрыдгыланы лаԥшыла еимдо, иҭҵаауа дшааиуаз, аӡәы илаԥш кыр иааидхалт. Нас, даахынҳәын, асиа ҟазҵоз днарзыԥшит:
– Абри асиа данызҵада?
– Сара соуп, Нестор ухаҵкы, – иҳәеит Гоглика Ачачба, унаисыр шьакәарак илымшәо ицәымӷханы.
– Дузыҟазар акәхап? – дҭиҵааит Нестор.
– Дсыбзыцәашьоуп, Нестор ухаҵкы.
– Уалҵны абра уааҳзыԥшишь, – иҳәан, Нестор Ачачба ибзыцәашьа дналган днаиргылеит. Егьырҭ аӡәаӡәала илаԥш анырхига, ашьҭахь ҩ-взводкны иааишан, аиҳабацәа нархаргыланы, раԥхьа днагылеит. Минуҭқәак рышьҭахь урҭ зегьы бџьарла еиқәных ашьҭаҵарҭа иаадәылҵит. Абри аамҭазы ҭауадк ибжьы ныҵак Г. Ачачба диазҵааит – Нестор Лакоба ииҭаху ауаа алихуа, ашьҭаҵарҭа иаадәылҳәан бџьарла еиқәыршәо, абас еиԥш игәра шԥажәгеи, анаҩс шәзықәгәыӷуазеи ҳәа.
– Уи аиҳабыра рҿынтә убри еиԥш ашәҟәы ааигеит, – иҳәеит Ачачба, – ҳааиԥырхагахар ҟамло, иааҟаиҵалак зегь рзы «амин» ада акы аҳәара ҳақәиҭымкәа. Еиҳараӡак ҭауади-аамсҭеи аԥсман шәирҳәараны дыҟоуп, ацәгьаурагьы аҵыхәа ԥиҵәозар акәхап аха, – ибжьы ныҵакны аҵәы налеиҵеит Ачачба.
Ари заҳаз ҭауади-аамсҭеи рыбӷа ԥнаҵәаӡеит, аха ирымчыз, рыԥсы ӡаны иԥшын анаҩс иҟало аабап ҳәа.
– Шәара, – иҳәеит Нестор, ҭауади-аамсҭеи ихы нарықәкны, – уажәтәи ала абџьар аныҟәгара азин шәымхуп. Нас уи азҳархауоу, иазҳмырхауоу шәхымҩаԥгашьа иаҳнарбап. Ҳара ибзиаӡаны иаадыруеит абарҭ аӷьычцәа амҩа иқәызҵогьы, зкалҭ иҵакны измазгьы...
Ажәлар рыбжьы ҭганы аҟырҟырҳәа иччеит, ҭауади-аамсҭеи ашәытара рҿысны блаҵархәыла Нестор изыԥшуан. Еиҳараӡак «ари икәымжәы сызеимсык
алҵуам» зҳәаз дахьԥшуаз ихы-иҿы иаҳәон: «Сҿахы анцәа иԥижәааит, сҽааныскыларауаз!»
Абарҭқәа рышьҭахь, ажәлар рҿаԥхьа дықәгыланы ажәа иҳәеит Нестор Лакоба. Уи иҳәеит, ацәгьоурақәа рҿагыларазы 30-ҩык злоу аотриад рымч шақәымхо, дагьрыҳәеит ажәлар рҳәоу еиқәыршәаны, ирԥырхагоу ауаа хәымгақәа ирҿагыланы иқәԥаларц.
Ажәлар рахьтә дықәгылан Нестор Лакоба дидныҳәалеит аотриад иалаз Шаман Сабекиа. Уи иҳәеит анхаҩыжәлар зегьы иара ишидгыло, игәра шырго, ацхыраарагьы ширҭо.
Абри ашьҭахь ажәлар реизара аркны, Кәыдрытәи ауездтә комиссар Г. Ачачба адҵа злаимаз ала, иҭаркыз аӷьычцәа ирылаз ҭауади-аамсҭеи рыҽқәа ишкәадырыз жәа-ҽык иаарыхан аотриад инарырҭеит. Нестор, икарабин хәыҷы цырцыруа иааиҟәниҵан, иҟамчы еиҩырҿаны икны, изааргоз иҽы дазыԥшуа даагылеит. Уи изгәдуны рхы-рҿқәа еихалашо изыԥшуан ажәлар, иҟан, ҳәара аҭахума, ицәыҵаҟәындҟәындуа изыԥшуазгьы. Минуҭқәак рышьҭахь 30-ҩык аотриад апҟараҳәа ирзалхыз аҭыԥ ахь рҿынархеит. Урҭ раԥхьа дгылан ажәлар зыргәырӷьоз, ргәабылрагьы здыз Нестор Лакоба. Абри аамҭазы, заа рҽазыҟаҵаны иҟазар акәхарын, аӡәы димаԥшьк еиҵыхәхәа иаацәыриган, лабак иаркны иршәыр-шәыруа Нестор Лакоба дишьҭагыланы иҿынеихеит. Ари збаз аотриадаа иаразнакы рхы-рҿқәа аалашеит, иаалахҿыххеит. Убри агәышьҭыхра ирнаҭаз акәхап, абри аминуҭ азыҵәҟьа Сабекиа Шаман ҳәа арԥыс еиҿамск, иеицырдыруаз шәаҳәаҩык-кәашаҩык дрылан, «О-о-о Лако-ба...» ҳәа ибжьы ҿацаӡа акаҩҳәа ашәа аацәыригеит. Уи иахьа иеицырдыруа Нестор изку ашәа ауп. Убри аҽноуп раԥхьаӡа ианырҳәазгьы.
Ажәлар ықәҵны ианцоз гәыԥҩык, Ҭхьынаҟа ицоз, саргьы срылан. Урҭ рыбжьы ныҵак излацәажәоз аизараҿы ирбази ираҳази ракәын.
– Ацәгьаурақәа усгьы рҵыхәа ԥиҵәоит Нестор, – рҳәон шьоукы.
– Аха уи амацарагьы азакәым дзааз... – ражәа намгӡакәа инацырҵеит аҽа шьоукгьы.
Нестор Лакоба Очамчыра инеира даара анырра ӷәӷәа ҟанаҵеит. Уи шьоук аигәырӷьон, шьоукгьы рхаԥыц аӷырҿ ыҵнаргон. Иара Нестор иакәзар, урҭгьы егьырҭгьы рзыӡырҩыхаҵәҟьа имамкәа, аамҭала иҟазаара ихы иархәаны, ишьхәа дықәҵәиҵәҟьаны аус иуан. Уи иахьа ара дыҟан, уаҵәы нахьхьи дыҟан. Ҽнак ала ҩба-хԥа қыҭа дрылсны аизарақәа мҩаԥигон, ацәгьаурақәеи аӷьычрақәеи рҵыхәтәа ԥиҵәаразы акомитетқәа алихуан. Усҟан ҳара ус акәын ишаадыруаз, аха уи ашьҭахь излеилаҳкааз ала, урҭ акомитетқәа рфунқциа иҵегь иҭбаан.
Ҽнак Мықә аусҳәарҭаҿы сахьнеиз, Ҷолокәуа Баџьга ҳәа писарс аус зуаз исеиҳәеит Нестор Лакоба ашкол аҿы еизарак мҩаԥигоит ҳәа. Иара уахь дзымнеиз ҳәа егьсгәалашәом. Ус ҳшеицәажәоз Нестор иҩызцәагьы аизара иалахәызгьы ицны аусҳәарҭа аԥхьа дниасын, Ҷлоу шыҟаз рҿынархеит. Ицыз арԥарцәа сара ибзиаӡаны издыруаз ракәын: Аҩӡба Мураҭ, Бигәаа Нестор, Хокерба Шамил, Убириа Сандра, Матараӡе Никәала, Хурцлаа Тарас, Бигәаа Ӡагәа, Кобахиа Кәымф, Бӷажәба Ҭемыр уҳәа убас егьырҭгьы.
Саргьы Ҭхьынаҟа сымҩа хан, сыҩҽыжәлан снарышьҭалеит. Бзиа сахьынаскьаз Бигәаа Нестор саниба, даасзыԥшит. Уи иҩныҟа акәын ихы ахьхаз. Нестор Лакоба иаара сгәы архыҭхыҭуан, аԥсшәақәа шааибаҳҳәаз еиԥшҵәҟьа сазҵааит закәтә еизараз ашкол аҿы иҟаз.
Нестор Бигәааи сареи бзиа ҳаибабон, пату еиқәаҳҵон, сыгәрагьы игон. Уи ибзианы идыруан «Земельнаӷ управа» ҳәа сызлаз акомиссиа (ҭауади-аамсҭеи радгьылқәа шаны анхацәа рыҭара иазкыз)
аҿы ҳҳәоу анеиқәымшәа, еиҳараӡак ҳкомиссиа аусураҿы аменшевиктә еиҳабыра ҳԥырхагахо ианалага, сгәааны смаҵура шышьҭасҵаз. Убри аҟнытә акәхап, сызҵаара аҭакс Бигәаа ус иҳәеит:
– Ацәгьа-мыцәгьарақәеи аӷьычра-қәычрақәеи рҿагылара уҳәа убас иҵегьы аусқәа ирызкны еиҿаҳкааит ауездтә комитет.
«Ауездтә комитет», – инаишьҭарххны сгәы иааҭысҳәааит сара. Ари ажәа смаҳацкәа сыҟамызт, аха убасҟан ауп уи иамаз аҵакы алаҵәҟьа иангәныскылаз.
Зыӡбахә ҳамоу акомитет иалан хәҩык: Убириа Сандра (ахантәаҩы), Хокерба Шамил, Бигәаа Ӡагәа, Кобахиа Кәымф, Матараӡе Никәала. Мықә еиԥш, егьырҭ ақыҭақәа рҿгьы еиҿикааит акомитетқәа.
Убри ашьҭахь ԥыҭк ааҵхьаны еиԥш, Нестор Бигәаа исеиҳәон Очамчыра ақалақь аҿгьы маӡала акомитет шеиҿкааз. Уи акомитет иалан: Уридиа Евгени, Харебава Григори, Бигәаа Ӡагәа, Хокерба Шамил. Ари акомитет штабк иаҩызан, ақыҭақәа рыҿтәи акомитетқәеи иареи еимадан. Урҭ зегьы Нестор Лакоба анапхгара риҭон, литературала еиқәиршәон.
Нестор Лакоба Очамчыра даннеи инаркны мызкы ахала-аҵыхәала Кәыдрытәи ауезд аҿы ацәгьаурақәа акырӡа ихҽит. Ари збаз анхацәа гәырӷьеит. Нестор Лакоба ихьӡ-иԥша иазҳауан, ҩыџьа ахьааидгылалак иӡбахә аацәырыргон. Ҳәара аҭахума, ари ҭауади-аамсҭеи, аменшевикцәеи иргәаԥхомызт, аха иаахтынгьы ҳәашьа рымамызт. Нас ус иажәаны игәарарҵеит «ацәгьа-мыцәгьа, аӷьычра-ақәычрақәа мҩаԥызгоз абольшевикцәа ракәын, уажәы Лакоба иаҳаҭыр ашьҭыхразы рҽааныркылеит акәымзар» ҳәа. Ари ажәа Лакоба иҿынӡагьы инеит...
Абри аламҭала, ҽнак Ҭхьынантә шьапыла Очамчыраҟа сышцоз, Аџьажә ҳәа иахьашьҭоу аҳабла сналсуан еиԥш, Нестор Лакоба фҩык иҩызцәа ицны апҟараҳәа ҽыла инасыхьӡеит. Ҽаҩраҭагаларан, амшгьы цәгьан.
Аԥсшәақәа анааибаҳҳәа, Нестор дсазҵаан, сахьцозгьы сҳәеит.
«Ҟоҳ!» – иҳәан, Нестор иҽы аӷәра даахеит. Абри аамҭазы арԥарцәа иреиҵбыз аӡәы дҽыжәԥан, мап-чап сҳәан, аха имукәа иҽы сақәиртәеит. Саргьы исымукәа даасыҽхьнысҵеит уи арԥыс. Урҭгьы Очамчыраҟа акәын рхы ахьхаз. Амра аҭашәара егьагымкәа аулицаҿы ҳанкылсит. Аԥҭақәагьы неилыҩры-ааилыҩрын, ана-ара ажәҩан иаҵәаӡа иааԥшит. Абраҟа аулицаҿ ҳахьынкылшәаз иааҳԥылеит Маршьан Таташьи, Џьынџьлиа Алықьсеи, Чхабелиа Романи. Чхабелиа Араду рҵаҩыс аус иуан. Аԥсшәа анааибаҳҳәа, иҳавсны имцакәа иааҳадгылеит. Џьынџьлиа Алықьса иӡбеит имҩахигарц. Иаргьы ааигәа акәын дахьынхоз.
Абри аамҭазы Амаршьан даалафшәа ус иҳәеит:
– Нестор, ухысҩы бзиоуп ҳәа уӡбахә саҳалоит, иҵабыргыҵәҟьазар, арахь уарбажәкгьы ҳхаԥыруеит... – иажәа намыгӡакәа иҩаҳхыкны ажәҩан ахь инапы ҩаирххеит. Ҳаргьы аӡәк иеиԥш ҳахқәа ҳарҩахеит. Абри аимгеимцаразы, уаҳа аҭак ҳәа мҳәаӡакәа Нестор икарабин хәыҷы ааиҟәниԥаан, иааигәыдырсланы аҵықь ааҭиргеит. Ауарбажә ахәыжә ҩалббын, ибалыбаҭо илҭалеит.
– Аа, ари машәыруп, ари машәыруп! – иҳәеит Амаршьан дыччо, ииашаҵәҟьаны иҳәоу, дахыхәмарны иҳәоу узымдыруа. Абри аамҭазы ахысбжьы заҳаз хьажьык, ахы зықәшәаз иара акәушәа, иҟыж-ҟыжуа ҳнаҩс алҿарра иҩылԥраан, амҵәыжәҩақәа мҩанҵо, иҭаҟьа-ҭасуа маҷк инахараны иҳавсны аҿынанахеит. Нестор уигьы дааихсын, ибӷьаауа илҭеиҵеит.
– Аҭауад ухаҵкы, издыруада аригьы машәырзар?! – Нестор Амаршьан днаизыԥшит дԥышәырччо. Иааџьаҳшьеит зегьы. Абри ашьҭахь уажәраанӡа иҽыжәҵхьаз Аџьынџьлиа Нестор иҽы аӷәра икын, аҩныҟа дымҩахыҵырц диҳәо далагеит.
– Нестор, ҳара ҳахь усгьы умҩахыҵуам, аха ари дынхаҩуп, мап ицәумкырц ҳуҳәоит, – еиҭа даасамырҟәылит Амаршьан. Ажәакала, Нестор дшыццакуазгьы, дымҩахырымгар рымуит, ҳара уа иааиқәшәаз зегьы ҳанидкыланы.
Џьынџьлиа Алықьса Мықә ақыҭаҿ хә-шықәса асҭаршынра ибахьан, ҳаҭыр змаз уаҩын. Анхара бзиагьы иман. Асасцәа анард иахьынӡасуаз Алықьса, аотриад иалаз ҩыџьа ааицирхыраан, цәҟатак лкажьны иршьит, иагымкәа рхәы дырхиеит.
Аԥшәма, Маршьан Таташь иныҳәаҿа шьҭыхны, талбашьс диныҳәеит. Уи уажәраанӡагьы илжжуан абольшевикцәа рцәымӷра, урҭ имҩаԥырго аполитика ихы шинархьуаз, аха Нестор иаҳаҭыр баны, лафк аҳасабала ҵәык налеимҵауазар, ус иаахтны егьиҳәомызт. Ус шакәызгьы, маҷк рқьафқәа аныҟарҵа, изымычҳазар акәхап, аполитикатә зҵаарақәа цәырган ацәажәара далагеит Амаршьан. Уи хьаас, гәалас иҟаҵаны далацәажәеит абольшевикцәа Урыстәыла «зҭадыргылаз» арыцҳара, агәаҟра: «Ақалақьқәа ԥыххаа еилажьуп, афабрикақәеи азауадқәеи реиҳараӡак аус руам, аихамҩақәа ажьакца рықәлеит. Афатә ыҟам, ажәтә ыҟам. Анхацәа ирымаз рча-ҿаҵа мчыла ирымырхит. Абасала абольшевикцәа Урыстәыла дуӡӡа ыҵадырбгеит!» – илаӷырӡқәа каирҳәҳәон иара. Амала, сара сахьихәаԥшуаз, уи ауаҩ аполитика аиҳагьы ииҳәоз агәра ганы иҳәон, избанзар, ҟәышра шигмызгьы изеилкаауамызт аилаԥыххаара зыхҟьазгьы, абольшевикцәа рполитикагьы. Уи убасҟак аменшевикцәа рпропаганда ибла хкны даман.
Амаршьан ҭынч данизыӡырҩы, Лакоба даацәажәеит:
– Таташь, ухаҵкы, уара уҭауадуп, амал зку уаҩуп, есышықәса аҩ бзиа ҭоуҭәоит ҳәа саҳауеит, ус акәхап? – Ус ауп, ааи! – иҳәеит Амаршьан, маҷк иааџьашьашәа, иара адунеитә ҵак ду змоу апроблема иқәиргылаз аҭак ацынхәрас, Нестор абольшевик аҭауад иҩқәа дрылацәажәоит.
– Ус анакәха, аҩы ишны, иҵәны ианеиқәтәалак иҭоуҭәозар акәхап, иара убас – амаҷар шызлоугьы? – деиҭаҵаахт Нестор.
– Ҳәара аҭахума! – Амаршьан уажәы аҩқәа рышҟа ихы цаӡаны Нестор изҵаарақәа рҭак ныҟаҵо дизыӡырҩуеит.
– Убри амаҷар ауалыр иҭаҭәаны, уасны арыԥҵә ааурхар, ишԥаҟалои?
– Ус ҟалома, Нестор ухаҵкы?! Аҩы аилашра ианалагалак, ԥсыԥ царҭа амоур, ауалыр ԥнамжәои, иԥыххааса иқәнамҵои?!
– Убри ауп Урыстәылагьы иҟалаз! – инашьҭаирххит Нестор. Амаршьангьы даашанхеит. – Аусуцәеи анхацәеи ахақәиҭра анырмоу, ауалыр иҭарҭәаз амаҷар-ҿа аиԥш, агәараҳәа еилашын, ршьапы иқәгылт. Урҭ аԥсеивгаха рыҭара ацынхәрас, аҳәынҭқар иҳәынҭқарратә мчра зегь еизганы жьаҳәала «ауалыр» ду «арыԥҵәа» ахеицалеит. Нас ауп Урыстәыла аныԥжәа, иагьанеилаԥыххаа. Уажәшьҭа ҳазҵаауеит: амаҷар акәу, ауалыр арыԥҵә ахазцалаз иакәу аԥхасҭа иҟалаз аҿы ахара зду?!
Нестор изыӡырҩуаз зегьы аҟырҟырҳәа гәахәа дула иааибарччеит. Дааԥышәырччеит Амаршьангьы.
– Абольшевикцәа ашьакаҭәарагьы рҭахым, агәаҟрагьы арыцҳарагьы рҭахым, – иажәа инациҵеит Нестор. – Ирҭахым иара убас дара зхылҵыз аусуцәеи анхацәеи ршьамхы арсны еснагь анцәеи аллаҳи ирымҵахырхәаларцгьы. Урҭ ирдыруеит акәтаӷь ԥымҽкәа
ақәҷышь шгәылымҵуа. Уи ззымдыруа, уажәшьҭа рылаӷырӡқәа рҿаҳәҳәы урҭ акәтаӷьцәақәагьы ирықәырҭәалааит...
Абригьы иҳәеит, Нестор иаҵәца аашьҭыхны:
– Адунеитә револиуциазы! – иҳәан, ибжьы ҩаҳаракны иаҵәцагьы ҩаирххеит. Агәырқьҳәа ҳҩагылеит зегьы...
Хыхь ишысҳәахьоу еиԥш, Нестор Лакоба имҩаԥигоз аусқәеи уи ажәлар рҿы ихьӡ-иԥша ишазҳауази збоз ҭауади-аамсҭеи, аменшевикцәеи аҟәындҟәындрақәа, уҳәансҳәанқәа ирҳәоз есааира иацлон. Уигьы акәындаз, аиҳабыра рышҟагьы еишьҭарххы ашәҟәқәа аларҵо иалагеит: «хысрак ҟамҵаӡакәа абольшевикцәа Кәыдрытәи ауезд рнапаҿы иааргоит» ҳәа. Арҭқәа зегьы абольшевикцәа ирбон, ираҳауан. Аамҭа ԥшымызт, аццакра аҭахын. Аамҭа зегьы абольшевикцәа анапҟьарҭа ироуз ибзианы рхы иадырхәар акәын. Нестор Лакоба инықәыршәны Самырзаҟантәи ауезд ахь дцоит... «аӷьычра аҵыхәа аԥҵәара аус азы».
Нестор Галҟа дышцаз, насгьы дыззцаз атәы ашьҭахьшәа Убириа Сандра исеиҳәон, аха конкретла уаанӡа егьсыздыруамызт.
Гал дахьнеиз Ҭориа Филипп Александр-иԥеи иареи еиқәшәан, аицәажәара рымазаарын, нас Ҭагьелон ақыҭан инхоз Габро Аблоҭиа иҩны еизазаап абольшевикцәа: Габлаиа Акаки, Гәаӡабиа Естате, Ӡигәа Иона, Изориа Илиа, Қобалиа Џьагәа, Кортава Буџьга, Миқаиа Нестор. Абраҟатәи аиԥылараҿы еиҿыркааит ауездтә комитет. Кәыдрытәи акомитети иареи еимардеит.
Убарҭқәа рышьҭахь Нестор Лакоба дцоит Жәыргьыҭҟа. Уаҟа Жваниа Исаки ила абольшевикцәа еизганы драцәажәоит, Жәыргьыҭтәии Галтәии акомитетқәа еимеидоит. Нас уахь ҩызара изызуаз иҩызцәа рыхҩыкгьы ыргьежьны, иара Қарҭҟа дцоит... Уантәи – Баҭымҟа.
Абарҭ аҵыхәтәантәи ахҭысқәа сазҳәаз Убириа Сандра излеиҳәаз ала, Нестор Кәыдрытәи ауезд аҿы аамҭа кьаҿла аус ахьынӡаиуаз, Баҭымҟа даҽа зныкгьы дцахьан, знык – Нхыҵ Кавказҟа.
Хыхь ишаҳҳәахьоу еиԥш, Лакоба маӡала имҩаԥигоз иусқәа рҵыхәала аменшевикцәа алымҳаҭшьы роухьан, даргьы уажәраанӡа игәра рго иауҟахыз, маӡала ишьклаԥшуан. Маҷк урҭ ргәы ҟазҵоз – ацәгьауцәа еиҳа рҵыхәтәа ахьԥиҵәаз акәын. Аха Нестор, Кәыдрытәи ауезд аҿы иусқәа акыр еиҿкааны, Аԥсны анҭыҵҟа аимадарақәа бжьиго даналага ауп, еиҳа данлаԥшықәырҵа (иара усгьы аиҳабыра дразҵааӡомызт).
Аԥснытәи аиҳабыра рҿы ихынҭа-ҩынҭарахеит. Арзаҟан Аимхааи Миха Убириеи напы аҵамыҩӡакәа акатаҳәа ироуан ашәҟәқәа Лакоба ишьҭазаҩцәа рҿынтә, доус ироуз ашәҟәқәа ҵәахны ирыман. Аҵыхәтәан Қарҭгьы урҭ рҩызцәа ашәҟәқәа анроу, Џьуӷьелии Чхиквишьвилии кылҟьа иааит. Убасҟанҵәҟьоуп ахынҭаҩынҭара аныҟала.
Аҩнуҵҟатәи аусқәа знапы ианыз Миха Убириа ихаҭа исеиҳәон усҟан уа иҟаз: еицәҳаран-еишҳаран, рыхәда адақәа еибарххо, рҭаҷкәымқәа ықәкшо еиҿыхон, абри иҟарҵаз абзамыҟәра изықәҳажьрыда ҳәа еигәыдҵо, еимырхха краамҭа ирыман. Абри аҿы рхаԥыцқәа анеибаҿа иаақәгылт хадара змаз азҵаара: Нестор Лакоба, азинқәа зегь иҭаны даноурыжь, Очамчыра ашьҭаҵарҭа аҿы ишьҭаз абџьар аадәылганы абольшевикцәа ириҭеит, акомитетқәа еиҿикааит, зегь рыла иҽирӷәӷәеит, дызкуада уажәшьҭа? Изылшода, измада убри аиԥш агәаӷьра? Урҭ аӡәгьы иҭахымызт хаха Лакоба иҿагылара. Амала, араҟа, акабинет аҿы, зегь ӷәӷәан, еиҳараӡак Чхиквишьвили. Уи иҭаҷкәым
раҵәаны Арзаҟан дзыдтәалаз астол данас, ачернилаҭрақәа шьҭыԥан Арзаҟан игәыдҭәалеит. Ари ргәамԥхеит Аԥснытәи аиҳабыра. Арзаҟан Аимхаа ашәытара иҿысны дҩаҵҟьеит ачернила игәыдхәхәало.
– Батонебо! – иҳәеит иара, иқьышәқәа ҵыс-ҵысуа. – Иаҵанакуазеи ари?!
– Ииашоуп, – иаарԥшқашәа аҭак ныҟаиҵеит Миха Убириа, – Бено Чхиквишьвили дамхаццакцәеит, уи зтемперамент ӷәӷәоу аӡә иоуп, даҭаҳҵарым. Зегьы-зегь реиҳагьы, ҳара ҳаԥхьаҟа аус дуқәа шьҭоуп, ҳҳәоу анеиқәымшәа, иҳалшараны иҟоузеи абольшевикцәа рҿаԥхьа? Убри аҟнытә, ари ҳаимак имырӷыӷккәа уа иаанкылатәуп. Лакоба иакәзар, мыцхә имырхьааӡакәа уи икра сара исылсыршоит.
– Дызлаукуеи?! – уажәраанӡатәи ргәеизынхарагьы рхаршҭны рыблақәа аацырцырит.
– Дызласкуа шәымбои, Нестор аҭел сизасуеит, Уасил Лакоба ахы иқәшәеит, иԥсы уахьымӡар ҟалап ҳәа. Нас, дышиашоу, ара, сара сҿыҵәҟьа дааиуеит. Ара данааилак, атапанча игәы иныҵакны унапқәа унарҩахеишь ҳәа иаҳҳәоит.
– Прауа-прауа-прауа! – ҳәа рнапқәа ааинырҟьан, Убириа идныҳәало инапы ааимырхит.
Иара абри аминуҭ азыҵәҟьа Убириа иԥаҵа далаччо атрубка аақәихын, Очамчыраҟа аҭел дасит... аха иабаҟаз, Нестор дцахьан.
Аԥсҭазаара ауаҩ игәеисра иаҩызоуп: зны ахҭысқәа ццакны имҩаԥысуеит – зны ҭынч-ҭынч, хьаада-баада аԥсҭазаара кашьшьы ицоит; аҽазных, аԥсҭазаара ахаҭа аангылама уҳәартә, хҭысда, еиҿыхарада, аҭҟьаԥ зхылара иалагаз аӡиа еиԥш, иҟәызгаӡа иҟоуп. Урҭ зегь еилыкка ианубауа аамҭа аныбжьалалак, ианҭоурыххалак ауп. Аҭоурыхҭҵааҩ, аҭоурых документқәа еидыҟәшәаланы уи аамҭа анҭиҵаауа, акардиолог ауаҩ игәеисра зеиԥшроу акардиограммаҿы ишибо еиԥш, еилыкка ибоит иҭиҵаауа аамҭа агәазҩыдарагьы, ачымазарагьы, аинфарктгьы. Аха ауаҩ игәабзиара зеиԥшроу аҳақьым излеидыруазеи уи игәеисра акардиограмма ҭыхны икымзар?
Аҭоурыхҭҵааҩгьы убасҵәҟьоуп иҭагылазаашьа шыҟоу, иҭоурыххахьоу ахҭыс атәы зҳәо адокументқәа инапаҿы икымзар. Ас еиԥш аҭагылазаашьа аныҟалалак, аҭоурыхҭҵааҩ, инапқәа ивамыжькәа (акардиограмма ҭыхым ҳәа аҳақьым ачымазаҩ дныжьны дцома), цыра-цырала аҭоурых ахҭысқәа еидыҟәшәаланы, аҵыхәтәан аҭоурых ҵабырг иҩуеит. Убас цыра-цырала аҭоурых ахҭысқәа реидыҟәшәалара аан даараӡа акраҵанакуеит иҭиҵаауа аамҭа агәҭа иалагылаз ауаа ргәалашәарақәа реидкыларагьы.
Абарҭ анҵамҭақәа зызкугьы убарҭ роуп: ҳажәлар џьамыӷәаны ирзыҟалаз ашықәс еиқәаҵәақәа ирхаану, азакәандарақәа иргәылаԥшны избаз, хаҭалагьы изхызгаз ауаа ргәалашәарақәа ақьаад ранҵара. Макьаназ уи аамҭа нҭкааны иҭҵаам, иҩым жәлар ртрагедиа ду аҭоурых. Макьаназ иззымдыруа рацәоуп уи нап шаркыз, хадара азызуаз, хықәкыс ирымаз. Еилкаам рацәоуп ахҭыс ахаҭа шымҩаԥысуази, амасштаби, нас иалҵшәахази.
Аҵыхәтәан: хьаҳәа-ԥаҳәада аҵыхәа ԥҵәоу, мамзар аамҭала акәзу уи апроцесс шаанкылаз?
Аҭоурыхҭҵааҩцәа-аполитологцәа обиективла, хьаҳәа-ԥаҳәак амамкәа иҟарҵароуп урҭ азҵаарақәа рҭак. Аха уи ҳаԥхьаҟатәи усуп. Иахьа зегьы иаҳуалуп, хыхь ишысҳәахьоу еиԥш, убас ашықәс еиқәаҵәақәа ирхаану ауаа злаԥшыз, ираҳаз ақьаад ранҵара. Убри ала ҳаԥхьаҟа аҭоурыхҵәҟьа зыҩраны иҟоу, маҷк иадамхаргьы ацхыраара раҳҭарц ҳалшоит. Аамҭа уаӷеимшхара хаҭала далаԥшны ибеит Ахы Мураҭ. Уи зыӡбахә ҳамоу атрагедиа ибзианы издыруа дреиуоуп. Дызусҭада Ахы Мураҭ
Ахба Мураҭ Шәлиман-иԥа диит 1917 шықәсазы Аҷандара ақыҭан. Ашкол даналга ашьҭахь Гәдоуҭатәи аҭаҭын техникум дҭалеит, дагьалгеит 1939–1940 шықәсазы. Жәы-мзы финтәи аибашьра далахәын. Уи ашьҭахь арра-политикатә училишьче далгеит. 1943 шықәсанӡа политрукс еиуеиԥшым архәҭақәа рҿы арратә маҵура ныҟәигон. Нас аконтрԥшыхәрахь диаргеит. Уаҟа 1946 шықәсанӡа аус иуан. Аррахьынтә даныхынҳәы, Аԥсны Аҳәынҭқарратә шәарҭадара акомитет аҿы аусура далагеит. Нас, данԥхьатәа ашьҭахь, ауаажәларра рыкрыфара-чара асистемаҿы акыр шықәса аус иуан. Уажәы тәанчара дыҟоуп. Иааркьаҿны Ахба Мураҭ ибиографиа абас ауп ишыҟоу.
Изеиԥшразеи урҭ ашықәсқәа? Ҩажәак рыла иаҳҳәозар, Аԥсны амацара акәым, атәыла ду зегьы драматә хҭысла иҭәын.
Сара Мураҭ дыздыруеижьҭеи акрааҵуан, аха ус дыздыруан аҟароуп. 1990 шықәса маи мза раԥхьатәи амшқәа руак азы Нестор Лакоба иирамш иазкны уи имемориалтә музеи аҿы игәалашәара ахәылԥаз мҩаԥысуан. Еизаз еиҳараҩык Нестор ижьра-цәареи изааигәаӡан дыздыруази ракәын. Уаҟа дыҟан Мураҭгьы. Сара сеиԥш ирҳәо саҳап ҳәа акәымкәа, аҳәатәгьы иман ауп дышнеиз.
Ауаҩы изанааҭ иҟазшьа ианыԥшуеит, анхаҩы анхаҩы иҟазшьа шиныԥшуа еиԥш... Мураҭ иакәзар ачекист иҟазшьа иныԥшуеит. Ус избоит сара. Ҳәара аҭахума, зыӡбахә сымоу, уи азанааҭ иацу аҟазшьа бзиақәа роуп: аҟәышра, ажәлар рҭоурых аҿаԥхьа аҭакԥхықәра, аҵабырг ашьақәырӷәӷәара. Убри иҟазшьа иабзоураны, харада ахара зыдҵаны идырӡыз ауаа ареабилитациа анырзыруаз уаанӡа ирымаз аҳаҭыр анрыздырхынҳәуа, Мураҭ илшаз шьардаӡа ирацәоуп. Абарҭқәа ирызкуп аԥхьаҩ идаагало абарҭ анҵамҭақәагьы.
– Сара салаԥшны избеит уи апроцесс, – иҳәан, ишымҩаԥысуаз игәаларшәо иажәабжь хиртит Мураҭ. – Усҟан иабаздыруаз, аха ашьҭахь излеилыскааз ала, уи аполитикатә ҵак ду змоу процессны рҽазыҟарҵон, хаҭала Бериа напхгара азиуан.
– Избанзар, уи ала нап адыркуан аԥсуа жәлар милаҭк раҳасабала рықәгара, – Мураҭ иажәа снаԥыҩлан, ииҳәаз нышьақәсырӷәӷәеит сара, – уигьы усҟан издыруадаз акәымзар.
– Ирдыруан, – иҳәеит Мураҭ, – ауаа ҟәышқәа ирдыруан. Уи ус шакәу уашьҭаншәа иуасҳәоит. Сара
усҟан сыстудентын, Гәдоуҭатәи аҭаҭын техникум сҭан. Аусӡбра апроцесс ахы инаркны аҵыхәанӡа хәымгарыла еиқәырҽаҽоу усны ишыҟазгьы, адәахьала «аобиективреи» азакәанԥшреи арҭарц, иаарту процессны, акьыԥхьи арадиои рыла аинформациа ҟаҵо акәын ишымҩаԥысуаз. Иара убас Аԥсны араионқәа зегь рахьынтә ауаа ааганы иаладырхәуан. Гәдоуҭатәи уаа ҩышәҩык раҟара ҳааргеит.
Апартиа аобласттә комитет аҟны иаҳзылырҩааит апроцесс ахь ҳазланеиуаз ашәҟә ҷыдақәа. Убасҟан машьынала ажыҩҳәа даакылҟьеит Бериа, ибласаркьақәа ырцырцыруа дааҳалаԥшын, обком ахь дыҩхалеит. Ԥшьаха-ԥшьымш ҳахьынӡаҟаз ҳафара-ҳажәра, ҳтәара-ҳиара – капеик ҳадмыршәеит.
Апроцесс ахьымҩаԥысуаз адрамтеатр аҿы акәын. Асценаҿы абаандаҩцәа ахьҭадыртәоз аӷәы ганвыхла ихкаа-хкааны иҟан. Урҭ убасҟак иччархәны иҟаҵан, аӷәы ганвыхқәа рцәама-жьымагьы рхыхмызт, аҵыҭәа рхьыссы – ус ишыҟаз ҵәымӷла еибадыркит аҟароуп. Сара ари избаз ааџьасшьеит.
– Еилызкаауаз изы иубартә иҟазар акәхарын убригьы аполитикатә ҵакы шарҭаз? – сиазҵааит сара.
– Хымԥада! – иҳәеит Мураҭ. – Иахьа саргьы ус ауп ишеилыскаауа, аха усҟанҵәҟьа, ҵакыс иарҭаз акәымкәа, сыбла иабоз акәын иџьасшьоз. Ус ҳшыԥшуаз, зус рыӡбоз абаандаҩцәа раԥцаны иаарган, арахә реиԥш, хаз-хазы инҭаркит. Апроцесс аҿы хантәаҩра иуан Аԥснытәи АССР Иреиҳаӡоу аусӡбарҭа ахантәаҩы Анҭиа – Аҳәынҭқарратә харадҵаҩыс – Аԥснытәи ареспубликатә прокурор Шониа. Ауаажәларратә харадҵаҩыс дыҟан Делба М.К.
Иалагеит апроцесс. Арежим убасҟак иӷәӷәан, ажәала еиҭаҳәашьа амам. Заатәи аусҭҵаара аан ирҳәаз акәымкәа, уажә даҽак рҳәо ианалагалак, апрокурор Шониа иаразнак иаанкыланы, адҵа ҟаиҵон аӡбаҩ иахь
«Аус» абри адаҟьа аарты ҳәа. Уаҟа иаԥхьон уажәраанӡа иддырҳәахьаз. Нас дрықәмчны ирыдиҵон убри авариант иақәшаҳаҭхарц.
Уасил Лакоба диҿадыргыларацы, шаҳаҭк иаҳасабала, дааргеит сыжәлантәык Ахы Бирам ҳәа нхаҩык. Ҳаиқыҭанын. Ибзианы издыруаз уаҩын. Абарҭ зус ааӡбо рахьтә иудыруада ҳәа диазҵааит аӡбаҩ. Иҳәеит Уасил Лакоба дшидыруаз.
– Уасил Лакоба иҟынтә атеррористтә дҵа шумаз шьақәырӷәӷәа, – идиҵеит аӡбаҩ.
– Сабатәи террористу сара?! – иҳәеит иџьашьашәа. Шониа иаразнак адҵа ҟаиҵеит 410-тәи адаҟьа аарты ҳәа. Иахьа еиԥш исгәалашәоит уи ацифра. Уаҟа Бирам иҳәамҭаны ианын: «Сара Уасил Лакоба иҟынтә адҵа сыман Сталини Бериеи рышьразы».
– Иахуҳәаауазеи ари уажәраанӡа уҿы уқәшаҳаҭны иуҳәахьаз? – диазҵааит аӡбаҩ. Бирам инацәа Шониа инаиқәкны, абасҵәҟьа иҳәеит:
– Уи ахьсдырҳәаз абри апрокурор днаргар, еицәазгьы идырҳәон.
– Абар ассир! Абри еиԥш аҳәара згәаӷьыз изырузеи уи ашьҭахь?! – иџьашьаны сиазҵааит сара.
– Изырухи, иара убри ашықәсан декабр 2 рзы Қарҭ дыршьит, – иҳәеит Мураҭ. Зегьы «рҿахәы» анырҿырх ашьҭахь апрокурор Шониа дықәгылеит. Шҳамла еиҵаҟәаҟәаз уи иажәа хиркәшеит абас: «Собакам собачьӷ смерть!» Нас ахара здыз аӡәаӡәала ажәа рырҭон. Еиҳараӡак сгәалашәараҿы иаанхеит Уасил Лакоба ииҳәаз ажәа: «Сара иахьа исыдшәҵо ахара еиқәырҽаҽоу усуп, – иҳәеит иара. – Сара сзакәыҵәҟьоу жәдырырц шәҭахызар – ишәасҳәап: Асовет мчразы сшьа абжа касҭәахьеит, иаанхазгьы Асовет мчразы акаҭәара сазхиоуп».
Зус рыӡбоз рахьынтә, мцы шаҳаҭра уны ирҿагылозгьы дыҟан. Уи «ишьақәирӷәӷәон» Нестор иҟынтә
адҵа шрымаз Сталини Бериеи рышьразы, напхгара «шырзиуаз» Уасил Лакоба. Уажә акәым, усҟангьы еилкаан уи мчыла иддырҳәоз акы шакәыз. Аԥсы мыжда ҵаами, иԥсы еиқәдырхарц акы дақәдыргәыӷзар акәхап. Дагьеиқәдырхеит усҟанҵәҟьа, аха уи аамҭала акәын, нас зегь акоуп, дыршьит.
Вова Ладариа акыраамҭа дцәажәон. Аҵыхәтәан аҳәара ҟаиҵеит гхак ҳахьзаргьы ҳаԥсы еиқәшәырха ҳәа. Ицәажәоз зегь ус рҳәон, Уасил ида.
Апроцесс иалгеит аҵх ашарахь ахы архон еиԥш – асааҭ 4 рзы – ашьауӷа ианаԥхьа, иаҳәоз ашьра рықәзааит акәын, итәаз ажәлар рхаҭарнакцәа рнапы еинырҟьеит. Агәы умазар унапы еинумҟьан! Убри аҩыза аҭагылазаашьа ҟаҵан. Ачекистцәа рылаԥш аӡәы дыҵшәомызт...
Апроцесс аҿы аҭагылазаашьа шбааԥсыз Мураҭ иаԥхьагьы аӡәырҩы ирҳәо саҳахьан. Убас Лыхнынтә апроцесс ахь иаашьҭыз дрылан Малиа Кас. Уи исеиҳәахьан абри аҩыза ахҭыс. Апроцесс аан азал аҿы иҩыза дааиахәыҭхәыҭын ус иҳәазаап: «Арҭ иаарҳәо зегь мчыла иддырҳәаз усуп, акы рхараны иҟаӡам». Кас иаразнак игәеиҭеит ишлаԥшықәырҵаз. Уи инақәырццакны аԥсааиҭакра рыларҳәеит. Кас ицәа иалашәеит уи акы ишазҳәаз, иаразнакгьы иҩыза игәиҽаниҵеит аӡәыр иазҵаауаны иҟалозар, сынҭыҵыр сҭахын, убри азы сиазҵааит иҳәарц. Ус иагьыҟалеит: азал ишындәылҵыз еиԥш, ҩыџьа ачекистцәа рыжәҩақәа рнапы нарыҵырхын, хаз-хазы иргеит. Кас атеатр аҵаҟа цәыҵлашьцарак аҟны днаргеит. Уаҟа столк алашара ахаркны аӡәы дцәыҵатәан. Дышнаргаз еиԥш иазҵааит, уҩыза иуеиҳәаз закәызеи ҳәа. Егьи иҩыза дахьнаргазгьы ус иазҵааит. Урҭ ирҳәаз анеиқәшәа, рҩыџьагьы ноурышьҭит, Бериа итәала, «иаарту аусӡбара апроцесс» абас акәын ишыҟаз...
– Апроцесс ашьҭахь асасааирҭахь ҳхынҳәит, – Мураҭ иажәа неигӡон. – Ҳагба Еснаҭ ҳәа уаҩ ҟәышк дыҟан, Аҷандаратәын. Иуада дахьаадәылҵыз иқыҭауаа гәыԥҩык ааикәшан, дрыгәҭылакны иацәажәон. Саргьы сқыҭауаа снарыдгылеит. Абри аамҭазы Еснаҭ ихы аасықәикын дсазҵааит:
– Дад, абри аусӡбарҭа узлаԥшыз аҿынтә еилукаазеи?
Сара абырг сааицәыԥхашьан, саанапырҟәыҷит аҟароуп, аҭак ҳәа акгьы сзымҳәеит. Нас Еснаҭ иажәа инациҵеит:
– Арҭ зус рыӡбуаз ракәӡам иршьуа, иахьа иршьуа Аԥсуароуп, – иҳәеит иара. – Уара акомсомол уалоуп, макьана уҷкәыноуп, иухоумыршҭын сажәақәа: ҳаԥхьаҟа ҳажәлар рԥеиԥш цәгьахараны иҟоуп.
Иҵабыргыҵәҟьаны, Еснаҭ аҭагылазаашьа шыбааԥсыз ибон, аха сара сыҷкәынамзи саԥхьаҟа снаԥшны уи ахькылсуаз збо сыҟамызт. Еснаҭ иеиԥш иҟаз ауаа ҟәышқәа ирбон Бериа дуаҩы хәымганы аԥсуа жәлар дшырзкашәаз, аха ирымчгәышьази акәымзар.
Мураҭ дааҭгылеит. Уи иажәабжь иациҵозар, Еснаҭ ииҳәаз шҵабыргхаз акакала ишьақәирӷәӷәартә, фактла ииҳәашаз иман, иареи сареи ҳаицәажәара атема хазын аҟынтә уи «аҳәаа» дхымҵит. Ус шакәызгьы, ҵара змамыз, аха ԥсабарала иҟәышыз Ҳаг Еснаҭ ииҳәаз даара кыр сархәыцит. Уи шҵабыргхаз иҟалаша аныҟала ашьҭахь еилыкка иаабеит, аха иара уи ҟалаанӡа иахьибоз ауп иџьасшьаз.
Иахьа ақырҭуа екстремистцәа ари азҵаара ҳалацәажәаргьы рҭахым. Уи анцәыраагалак, инагӡаны аҳәаха ҳамҭаӡакәа, иааҳҿԥааны дара инацырҵоит: «Шәара шәоума, ҳара ҳакәҵәҟьоуп иаладырӡыз». Уи аҿгьы даанымгылеит ашәҟәыҩҩ Панџьикиӡе: «Аԥсуаа хыԥхьаӡарала шаҟаҩы ыҟоу реиҳа ақырҭқәа ндырҵәеит!» – иҳәеит акьыԥхь аҿы. Иҳәеит уи ламысдарала, фактк
икӡамкәа, ус баша аԥша иҿанагалаз барбаррала. Иагьаҩ иагьа рҳәаргьы, ашәҟәыҩҩ, аҵарауаҩ ма ус аинтеллигент ҳәа зхы зыԥхьаӡо, ас ацәажәара ихы иаҭәеимшьозароуп. Ус шакәугьы, урҭ ирҳәауа ззырҳәауа еилкаауп: ахырқьиара! Мап анакәха, имӡакәа иаҳҳәап, Аԥсны анапхгара ахҳәаны ҳажәлар аҟамчы кны ирхагылаз зусҭцәоу аадыруеит, иаадыруеит аԥсуа жәлар рҵеицәа нзырҵәоз, иаадыруеит индырҵәоз рҭыԥ аанызкылозгьы зусҭцәоу. Урҭ зегьы Бериа хадас дызмаз ақырҭуа милаҭеилыхҩцәа ракәын. Еилкаауп, ақырҭуа милаҭеилыхҩцәеи ақырҭуа жәлари аӡәы шракәым. Аха усгьы милаҭла урҭ қырҭқәан, уи фактуп, насгьы урҭ чарҳәаҩцәан ҳәа ақырҭуа милаҭ мап рцәырымкӡацт, иагьрықәмыӡбацт. Уимоу, урҭ гхақәак ҟарҵеит акәымзар, ажәлар ираӷаны иҟаӡамызт ҳәа зҳәауазгьы убарын, убри агәаанагара мап ацәызкуа аӡәрыҟазар ҳразҵаап: иарбан милаҭқәоу изхаҭарнакцәаз рҵеицәа аԥсуаа рхыԥхьаӡара аҵкыс еиҳаны инзырҵәаз? Урысқәазма? Ерманқәазма? Зербаиџьанцәазма? Мамзаргьы иаԥсуаазма? Аҵыхәтәан даҽа зҵаарак: ақырҭуа жәлар рҵеицәа индырҵәаз рҭыԥқәа аанызкылаз даҽа милаҭк иреиуазу, урҭгьы қырҭқәазу?
Ҽыргаӡа зыҟаҳҵарызеи, урҭ азҵаарақәа рҭак инарҳәы-аарҳәны иҟамыз-ианымыз рыла ҳәашьа рымаӡам – иҟалаз-шыҟалаз уҳәароуп. Усҟан иҟам-ианым зҳәауа аҿаԥа рҿоуҵоит.
Бериеи иара иеиԥшыз ауааи Аԥсни аԥсуареи хәымгарыла ааха ирырҭаз аҩыза ахаан ааха рмоуцт, амҳаџьыррагьы налаҵаны.
Аԥсуа жәлар ртрагедиа 0ҵааны аполитикатә хәшьара аиуаанӡа иҟалаз аҵабырг шьақәргылашьа амаӡам. Аҭоурых – ҭоурыхуп, иҟалаз ахҭыс шыҟалаҵәҟьаз иҭҵааны ишьақәыргылатәуп. Уи иахьа иамоу ахырхарҭа
ииашамкәа избоит, избанзар, ҳҳәынҭқарра дуӡӡаҿы ахаҭаратә культ иахҟьаны зегьы рзы иҟалаз атрагедиа иадырҳәалоит ҳажәлар рытрагедиагьы: «Зегьы ирыхьуаз рыхьт», – рҳәоит. Уи ақәшаҳаҭхара уадаҩуп. Аԥсны иҟалаз атрагедиа зхылҿиааз Аԥсни Қырҭтәылеи реизыҟазаашьоуп: мычла еиҟарамыз ҩ-жәларык ринтересқәа реиҿагылароуп, рыԥсадгьыл аҟны уаԥсҵәык аҿы иааргахьаз аԥсуа жәлар зыхьчоз даҽа жәларык рымчра ахьыҟамлаз ауп. Абарҭ ахмоментк знымԥшыз аҭоурых – уи обиективла иҟаз шыҟаз иҭҵааны иҩуп ҳәа иԥхьаӡатәым.
Ари апроблема иазкны иуҳәаша рацәоуп, аха уажәтәи ала уи иазырханы, ҳаиасып, харада-барада ажәлар рҵеицәа индырҵәаз ареабилитациа рзуны, рыхьӡ-рыԥша ашьақәыргылара шымҩаԥысуаз ахь.
Нестор Лакоба иуацәа ашшыԥхьыӡ рҩит апартиа Ацентр Комитет актәи амаӡаныҟәгаҩ Никита Сергеи-иԥа Хрушьчов ихьӡала. Уаҟа ирыҩуан иеицырдыруа ареволиуционер, Аԥсны Асовет мчра ашьақәыргылаҩцәа ируаӡәкыз, нас инеиԥынкыланы жәохә шықәса Асоветтә Социалисттә Аԥсны анапхгара азызуаз Нестор Аполлон-иԥа Лакоба залымдарала ицәа ԥҽны, ихьӡ карцәаны ишыҟоу. Аҳәара ҟарҵон уи «иус» еиҭахәаԥшырц. Никита Хрушьчов ашшыԥхьыӡ иоуз аҭҵаара Асовет Еидгыла апрокурор хада Руденко А. Р. идиҵеит. Апрокурор хада иахәҭаны иԥхьаӡеит ари аус арратә прокуратура аколлегиа рнапы анҵара. Избан арратә прокуратура? Ареабилитациақәа раԥхьаӡа напы анадыркыз иаҿагылоз апрокуратура хадаҿы иҟан, арратә прокуратура еиҳа дрықәгәыӷны рнапы ианиҵазар
ҟалоит. Ус акә, егьыс акә, ари аус аҭҵааразы атәылахьчара аминистрра апрокуратура хада аҟынтә иаашьҭын хҩык арратә прокурорцәа: аполковник К.И.Булгаков, аподполковникцәа Н. И. Зарубин, И. Д. Мацкевич.
Аподполковник Н. И. Зарубин Ахба ибзианы дидыруан – арра маҵураҿы парторганизациак еиднакылон. Аҟәа ишааиз еиԥш Н. И. Зарубин дразҵаазаап, Ахба Мураҭ дыжәдыруама ҳәа. Усҟан уи амшын баӷәазаҿтәи КГБ аҟәша деиҳабын. Мураҭ телефонла адырра ирҭан, еиқәшәеит.
Аԥсшәа анааибырҳәа, Н. И. Зарубин иззааиз аус Мураҭ иеиҳәеит, дагьиҳәеит аҭакԥхықәра ду змоу уи аус аҿы ацхыраара риҭарц. Урҭ реицәажәара ахьымҩаԥысуаз, насгьы анаҩстәи русураз ҭыԥс ирзалхыз КГБ ахыбраҿ акәын. Мураҭ гәахәа дула дшақәшаҳаҭу раҳәаны, ирабжьигеит ауаа ргәы ԥызҵәахьоу ахыбраҿы аҵкыс, абаӷәазаҿтәи икабинет ахь ииасырц. Уаҟа аусуразы еиҳа иманшәалан.
Абасала, Мураҭ Ахба игәы иҭамкәа, ихы иҭамкәа аҭоурыхтә ҵакы змоу ахҭыс ду даланагалеит. Усҟан аҵара змаз аԥсуаа, арепрессиақәа ирцәынханы иҟаз хыц-ҩыцк анеидырҟәшәалоз акәын. КГБ еиԥш иҟаз аорган аҿы Ахба Мураҭ дахьалашәазгьы џьоушьартә иҟан, аха уи разҟны иҟалеит, избанзар, ареакциатә мчқәа Аԥсны ишыӷәӷәац иӷәӷәан, ари аус аҿагылара рылымшаргьы, ибжамҽамыртәыр ауан. Уи ус шакәу анаҩс иаабозар акәхап, аха уажәы ҳалагап иԥкааны. Раԥхьатәи сызҵаара зызкызгьы убри акәын.
– Арратә прокуратура ахаҭарнакцәа иааз укабинет аҿы аусура иалагеит, – сҳәеит сара. – Ишԥамҩаԥысуаз урҭ русура? Ҳәара аҭахума, уи хҭыс дуун, убри ахҭыс инарҭбааны уалацәажәар сҭахын.
– Харада-барада ауаа идырӡыз рус аиҭахәаԥшраз Москвантә иааны ишыҟаз заҳаз урҭ руацәеи
ргәыцхәцәеи рыжәлеит, – иҳәеит Мураҭ, – шьоукы идырӡыз руацәа рлахьынҵа аилкаара иашьҭан, аҽа шьоукых конфискациа ззыруз рыҩны-рыдәны, рымаҭәарҩыҭәа дырхынҳәырц рхы еиҭарҳәон. Урҭ зегьы аӡәаӡәала ирыдкыланы ирыҿцәажәартә алшара рымамызт акомиссиа ачленцәа. Убри аҟнытә снапы ианырҵеит раԥхьа сара исыдыскылаларц, нас иахәҭаны исыԥхьаӡозар дара рахь инасышьҭларц. Иҟан зчанаба зҿысхуазгьы, рхала иҩны иааргарц здысҵозгьы. Схаҭагьы издыруаз ыҟамзи, убри азы саргьы хазы сҿахәы сҿырхит шаҳаҭҩык иаҳасабала.
Ашаҳаҭцәа рҿахәҿыхра аан сызқәныҟәоз азҵаарақәа еиқәыршәаны исырҭеит.
1. 1931 шықәсазы Гәдоуҭатәи ахҭысқәа – Дәырԥшьи Аҷандареи имҩаԥысыз ажәлар реизара.
2. Н. Лакоба аконтрреволиуциатә организациа «Аԥсны» ҳәа хьӡыс иаҭаны «еиҿикааз» иазкны 1937 шықәсазы иҟаз апроцесс.
3. Бериа аԥсуа жәлар рахь имҩаԥигоз ахәымгарақәа.
4. Н. Лакоба 1937 шықәсазы арепрессиа ззыруаз уи иҩызцәа рҟынтә ирдыруа.
5. Усҟантәи ачекист Таубин Г. Е. убри апроцесс иалахәра азҵаара.
– Абас иҟан ҳзықәныҟәоз азҵаарақәа, – иҳәеит Мураҭ.
– Даара аҽазыҟаҵара бзиа рыманы иааит урҭ ауаа! – сҳәеит сара, сыззыӡырҩуаз џьашьаны. – Уи шәусура арманшәалон.
– Абасала, ҳҽеибыҭаны аусура нап аҳаркит, – игәалаиршәон Мураҭ усҟантәи ахҭыс. – Зегь реиҳа ацхыраара ду ҳарҭеит ҳаинтеллигенциа рахьтә арепрессиақәа ирцәынхаз аӡәык-ҩыџьак. Урҭ иреиуан: Аԥснытәи АССР Иреиҳаӡоу Асовет Апрезидиум амаӡаныҟәгаҩ, ашәҟәыҩҩ Мушьни Ҳашба. Уи инапала инарҭбааны иҩны даараӡа акрызҵазкуаз аматериал ҳаиҭеит. Иара убас аматериал бзиаӡаны иҩны иҳаиҭеит апартиатә усзуҩы
Г. Д. Ԥлиа. Уи урҭ ашықәсқәа раан акомҿар усзуҩын, дызхаанны иидыруаз рацәан. Даараӡа ацхыраара ҳаиҭеит М. Х. Гонџьуа. Уигьы партиатә усзуҩын, арыцҳара иақәшәаз ауаа рацәаҩны идыруан, акыр здыруаз ауаа ҳрацәажәартә ҳҟаиҵеит. Ражден Ешба Нестор Лакоба ихаан Аԥснытәи ЦИК аҟны аус иуан, иидыруаз рацәан, убарҭ зегь иҩны иҳаиҭеит. Аԥснытәи АССР Иреиҳаӡоу Асовет Апрезидиум ахантәаҩы А. М. Ҷоҷуагьы иҩны иаҳзааишьҭит.
– Урҭ издыруаз роуп, аха дызусҭада Таубин? – сиазҵааит сара Мураҭ. – Азҵаарақәа ахьеиқәыԥхьаӡоу хазы далкааны дарбоуп, акыр иалаҟаз аӡә иакәхарын?
– Таубин акыр иалаҟаз, ма ари аус аҿы иналукаашаз дреиуамызт, – иҳәеит Мураҭ, – ҳара ҳиацәажәар ҳҭахын шаҳаҭҩык иаҳасабала. Сара соуп уи дыздыруазгьы, дшыздыруазгьы абас ауп. 1937 шықәсазы, атеатр аҿы апроцесс анымҩаԥысуаз, абаандаҩцәа зыхьчоз ачекистцәа дреиуан. Убасҟан раԥхьаӡа акәны дызбеит. Уи ашьҭахь кыр шықәса бжьысхьан еиԥш – аибашьрахьтә саныхынҳәыз акәын – машәыршәа ақалақь аҿы дызбан, дыздырит. Усҟан излеиҳәаз ала 1938 шықәсазы гәыԥҩык ачекистцәа ҭаркзаап, асоциалист закәан еиларгеит ҳәа ахара рыдҵаны. Бериа ахәымгарақәа рыҵәахразы ажәлар рҿаԥхьа хырқьиагас акәын ус зыҟаиҵоз. Уи ашьҭахь Москваҟа даниаргагьы, убри аметод лассы-лассы ихы иаирхәон, еиҳараӡак Ежов ихаҭыԥан иара даныҟарҵа. Усҟанҵәҟьа атәыла ду аҿы уи дыздыруаз маҷын, ажәлар рҿаԥхьа иаҳаҭыр шьҭихырц, ихаҭара шьақәирӷәӷәарц, Ежов раԥхьа днаргыланы, уи икоманда зегь ықәигеит, асоцзакәан еиларгеит ҳәа ахара рыдҵаны. Уимоу, Ежов иҭеикызгьы рацәаҩны ириашеит. Обиективла уазнеиуазар, уи ииашан, урҭ акгьы рхарамызт, ажәларгьы ирбеит Бериа дышнеиз еиԥш азакәандарақәа «дшырҿагылаз», аха игәҭакыҵәҟьа абардыруаз акәымзар.
– Иҟалап, уи Сталин иҿиҵаазаргьы, – Мураҭ иажәа снаԥыҩлеит. – Анхаҩыжәлар еидцаланы аколнхара иаларҵарц рыдиҵеит, иаԥырхагахо Сибраҟа ихырҵарц, иҭаркырц, индырҵәарц. Аҵыхәтәан урҭқәа дрыламшәа хырқьиагас Сталин «Головокружение от успехов» ҳәа астатиа иҩуеит. Ауаа анҵәара ианаҿыз рыблахаҵ гьежьыртә еиԥш қәҿиарас ирымахзи!
– Ауаа хархьқәа ржьара мариамзи! – иҳәеит Мураҭ.
Ус ауп Бериагьы ауаа хархьқәа дшеилыркааз. Аха уи иаҵаҵәахыз ахәымгара еилызкаауазгьы ыҟан, ишԥаҟамыз! Аха аӡәгьы иҿы изеихыхуамызт, иҿы еихихаанӡа иаразнак еихаркуан. Сталин ирежим ус акәын ишыҟаз. Бериа иааирԥшыз «аиаша» анаҩстәи ахәымгараҿы ихы иаирхәон: «Ара акы ыҟаҵәҟьоуп акәымзар, Бериа ус харада-барада аӡәгьы дҭеикӡомызт» зҳәоз рацәаҩын уи ашьҭахьтәи арепрессиақәа раангьы.
Убасҟан, 1938 шықәсазы, араҟа иҭаркыз ачекистцәа дрылан Таубингьы, ԥшьбаҟа шықәса ҭакрыла ихигеит. Уажәы иҿахәы аниҿырхуаз Таубин иҳәеит 37 шықәсазтәи апроцесс аан иҭакыз зыхьчоз дышреиуаз, аҿахәҿыхра аан урҭ ишрызныҟәоз, ирзыруаз уҳәа зегьы-зегь шидыруа. Аҵыхәтәан еиқәырҽаҽаз урҭ рус ӡбаны Маиак инаганы ианыршьуазнӡа рааигәара дыҟан. Уи иҳәеит иара убас аҵыхәтәантәи асекундқәа раан «Нагӡара ақәзааит ВКП(б!» ҳәа ибжьы ширгаз Вова Ладариа. Таубин заҵәык иакәын уи шаҳаҭс иамаз, уи илоуп ауаа ишраҳазгьы.
Таубин убарҭ иааидыруаз зегь акакала инеишьҭаргыланы иҳәеит ичанаба аниҿырхуаз, аусҭҵаараҿы уи ииҳәаз даара акрызҵазкуаз фактқәан.
– Ихаҭа акыр далаҟьашьызма, гәнаҳа идны дыҟазма? – сиазҵааит сара. – Мап иҳәеит, – Мураҭ. – Ус иҟазгьы маҷҩӡамызт. Урҭ дреиуан Квашелава
Амбако. Уи 1937 шықәсазы амилициаҿы аус иуан. Иареи сареи ҳаибадырит Москва, 1946 шықәсазы, февраль мзазы. Уи шыҟалаз абас ауп. Ажәытәтәи абольшевик Кулишов зыжәлаз аӡәы иҿы ҳаиқәшәеит. Усҟан уи Абснаб деиҳабын, Москва днеит амҿымаҭәахә афондқәа рзы. Квашелава ицын иара иҿы аҟәша еиҳабыз Жора Чачибаиеи Лыхны ақыҭсовет ахантәаҩы Камлиа Аркадиеи. Усҟан сара ар рҿы аконтрԥшыхәраҿы амаҵура ныҟәызгон. Ҳшеицәажәоз Аԥсны шыгәхьааигоз, аҩныҟа ахынҳәра гәыҵхас ишимаз сеиҳәеит. Иҳәеит аҟароуп, уи азҵаара уаҟа иауааӡбахуаз! Аха Амбако исымеимырҽхәеит. «Ара уҟазар еиӷьуп, – иҳәеит иара, – уажә Аԥсны аҭагылазаашьа аԥсуаа ишәыхәо иҟам». Сара иааџьасшьеит, ишҽеимыз зегьы иаабон, иҳаҳауан, аха ҳабжьы ныҵакны ҳара-ҳарала еибаҳамҳәозар, даҽа милаҭк иеиуаз, еиҳараӡак ақырҭуа, иахьынтә уи аҩыза заҳахьадаз! Амбако даалаган 1937 шықәсанӡа НКВД аҿы аус зциуаз, ибзиангьы иидыруаз, нас ажәлар раӷацәа ҳәа ахара зыдҵан индырҵәаз аԥсуаа аӡәаӡәала дрыхцәажәеит. Усҟан урҭ рыбзырӡы аҳәара згәаӷьуадаз. Урҭ иреиуан Аԥснытәи АССР аҩнуҵҟатәи аусқәа рзы жәлар ркомиссарс ԥыхьа аус зуаз Владимир Амԥар, уаҟа аконтрԥшыхәра аҟәша аиҳабы Андреи Ԥлиа, Ҳаџьараҭ Џьыкрба. Убас ирацәаҩны игәалаиршәеит. Дрыхцәажәеит урҭ русушьа, руаҩра, шаҟа иуаа хатәрақәаз. Урҭ зегь харада-барада ишҭадырхазгьы иҳәеит, 1942 шықәсазы идырӡызгьы изаҟаразаалак акы рхараны ҳәа иҟаӡамызт. Урҭ зегьы еиҵазҟәаҟәаз Москватәи “ацгәы еиқәаҵәа” иоуп, уи иоуп зегьы зыԥсы иазҭаз.
Зегьы ҳаиқәԥсы ҳтәан. Сара усҟан ада Амбако дызлазымбацыз ала, дымшәа-дмырҳа ицәажәашьа сгәамԥхеит, дыпровокаторыз џьысшьеит. Амбако излеиҳәаз ала, Бериа даныхәыҷыз аахыс
дидыруазаарын. Аҟәатәи уажәтәи аҩбатәи ашкол еицҭазаарын. Уаҩыс даҳшьомызт, ҳаныхәмаруаз дҳалаҳаргылаӡомызт, иҳәеит, «ааҵравых» ҳәа ҳишьҭан, ааҵравых дзеиԥшрахараны иҟоузеи иҳәеит. Ажәакала, Бериа ажәлар драӷоуп ҳәа анрыларҳәа, ишихцәажәоз еиԥш акәын уи усҟан иӡбахә шиҳәоз.
Квашелава Амбако убри инаркны дыздыруан, Аԥсныҟа саныхынҳәгьы лассы-лассы ҳаиқәшәалон. Уажә даасгәалашәеит. Аԥснытәи аҩыкомбинат деиҳабын. Инықәыршәны сизцеит. Аԥсшәа ааибаҳҳәеит, ҳанаатәа игәаласыршәеит Москва раԥхьа ҳанеибадырыз ииҳәаз шҵабыргхаз, уаантәи иааны иҟазгьы рыӡбахә иасҳәеит. Аҵыхәтәан сиазҵааит урҭ ироуҳәаша акыр умоума ҳәа.
– Ишԥа сымам! Иааздыруа зегь расҳәоит, издыруагьы рацәоуп, иҭабуп ҳәа уасҳәоит сахьугәалашәаз, – иҳәеит аҵыхәтәан.
Шаҳаҭҩык иаҳасабала Квашелава Амбако ииҳәаз рацәоуп, арепрессиақәа ирылагаанӡа НКВД асистемаҿы аус зуаз зегь идыруан, урҭ зегь фактла даара ибзианы дрыхцәажәеит, харада-барада ишҭадырхаз, уажә акәым, усҟангьы ишидыруаз иҳәеит. Даара сгәы иалсыз, убарҭ иидыруаз зегь аниҳәа ақьаад иананаҳҵа ашьҭахь, акомиссиа русура хдыркәшон еиԥш, Амбако аказы дысҭаххан, аҭел сизасит, аха дабаҟаз, иаха иаалырҟьаны иԥсҭазаара далҵит рҳәеит. Урҭ амшқәа раан зыԥсҭазаара иалҵқәаз ҟалеит, еилкаан урҭ раџьал зыркьаҿыз, аха Амбако урҭ дреиуамызт, зыламыс цқьаз уаҩын, иԥсра акәзар уи џьалын, гәнаҳарак иарласыз акакәмызт.
– Ауаа цқьақәа ракәын усҟан индырҵәоз, – сҳәеит сара, – аха инхақәазгьы ыҟазаап?
– Иҟан, – иҳәеит Мураҭ, – имаҷзаргьы иҟан. Урҭ иреиуан 1937 шықәсазы НКВД аҟәша аиҳабы Владимир Ажьибеи усҟан аус зуаз Исидор Багаҭелиеи. Урҭ усҟан
иҟаз анырба, русура лкажьны ицеит. Багаҭелиагьы даԥсуан, Тамшьтәын, аибашьра ашьҭахь КГБ аҿы акыраамҭа аус иуан.
– Излоуҳәауа ала, урҭ амшқәа раан иаалырҟьаны зыԥсҭазаара иалҵызгьы ыҟан? – сиазҵааит сара Мураҭ, Квашелава иԥсра инадҳәалашәа ииҳәаз баша ишимҳәаз сазхәыцны.
Дааԥышәырччеит Мураҭ, ихы рҵысуа.
– Иҟан, – иҳәеит иара, – ацәгьара ҟазҵо иеиԥш зыԥсҭазаара гәаҟрыла изхызго даҽаӡә дыҟам. Урҭ ирдыруеит иҟарҵаз агәнаҳарақәа ишзырцәымцо, аха ирыздыруам ианаарыдгыло: рыԥсы ахьынӡаҭоу иԥшуп игәыҭҟьа-ԥсыҭҟьаха.
Арепрессиа ззыруаз «русқәа» еимгәамӡо усгьы ҳаԥхьа иқәжьын. Урҭ акакала сышрылаԥшуаз усҟан Аԥсны ибзианы издыруаз аԥсуа хаҵак «иус» аақәсхит. Егьырҭ зегьы хәымгарыла еиқәырҽаҽазаргьы, еигәамӡо томла иҟан, аха уи иаақәсхыз қьаад бӷьыцқәак ракәын иагәылаз. Иааџьасшьан, акакала ихыртуа сышнеиуаз, аҵыхәтәантәи абӷьыц иаҳәон ахара здыз «иаалырҟьаны» иԥсҭазаара дшалҵыз. Иубартә иҟан уи иаџьал ааны дшымԥсыз. Уи «иус» наҟ иқәымҵакәа иҭысҵаауа сҿаасхазар, иҟалаз шыҟалаз аашьақәсыргылеит. Иҿахәы иҿызхуаз аусеилыргаҩы анарком дижәлантәын, аха даԥсуан, иҿахәы аниҿырхуаз «ахара здыз» ишакәӡамыз дрыпҟазаап. Ишисуаз ихдырра ицәыӡны данкаҳа, даашьҭыхны аҩнуҵҟатәи амардуан ала аҩбатәи аихагылахьтә ҵаҟа дкарыжьзаап. Уи акәхеит иԥсрагьы. Саашьҭаҵаазар, уи аусеилыргаҩы Тҟәарчал дынхозаарын. Усҟан уи амилициа начальникс аус зуази сареи ҳаибадыруан, аҭел сизасын, сара сҿы дааишьҭырц иасҳәеит.
Адырҩаҽны сыԥшызар, ишьҭыбжь мыргаӡакәа ашьшьыҳәа дааҩналеит. Сара сзанааҭ изласнарҵахьаз ала, иаразнак игәасҭеит уи иӷрагәаз агәнаҳарақәа
шракәу асыс-мҟаа еиԥш ас дҟәымшәышәӡа дҟазҵаз. Ус акәымкәа анхаҩы иблақәа рыла уихәаԥшуазар, ари ахаан кәҷышьк ашьапы даӷрагылахьеит узҳәарымызт.
Аԥсшәа иаҳәаны днасыртәан, сиазҵааит 1937 шықәсазы аус абаууаз, узҿызеи ҳәа. Ишызбоз иааиқәшәеит, аха иҽрыцҳатәны дыччашәа иуын:
– НКВД аҿы аус зуан, аха сара урҭ арепрессиақәа срылахәӡамызт, – иҳәеит иара, ихы аалыршәшәаӡаны. Нас уаҳа мыцхәы мҳәакәа, иԥсы еиҭаз «иус» аацәырганы иаԥхьа инықәсҵан:
– Ари иҿахәы иҿызхуадаз? – сиазҵааит сара, – уара уакәӡамзи?!
Дҟәашӡа шьа кәармак илаӡамкәа дқыџь-қыџьуа даанхеит. Хырқьиага ажәақәак сҳәоит ҳәа далаган, аха уи башан.
– Заҟа мшы уҭаххои усҟан узлаԥшыз, иубаз-иуаҳаз иҩны иҳауҭарц азы? – иажәа снаԥыҩлан, сиазҵааит сара. Дааиԥхьхәыцын, ииҳәо иҿамшәо, дҿаҳа-ҿасуа, аҩра дшамарам, ишицәуадаҩу аҳәара далагеит. Аҵыхәтәан ԥшьымш-хәымш раҟара садхалоит иҳәеит.
– Фы-мыш усҭоит, – сҳәеит сара, – амала, иааудыруа акы аанмыжькәа иҩы, – сҳәан, иҩырц иаҭахқәазгьы неиқәысыԥхьаӡеит: зҿахәы зҿырхуаз, уи аметод, ажәакала, азакәандара атмосфера зеиԥшраз зегьы-зегьы иҩырц идысҵеит. Аҵыхәтәан дсыҳәеит дысмраргамарц. Дцеит, дшааиз еиԥш, ишьҭыбжь мыргаӡакәа. «Ҳаи анаџьалбеит, ахаҵара зеиӷьым иҟоузеи!» – аасгәахәт усҟан сара. Цәгьаԥсышьа зиҭаз ахаҵа дабанӡахаҵаз! Иҟамыз-ианымыз ҳәаны рнапаҿы дымнеит азоуп ус зизыруз. Уи иԥсы шҭамгьы, скабинет идәылҵны инеиуа аԥсыхьшәашәа иаҵкыс шаҟа дҳаракны дгылоузеи!
Ҳара ҳусқәа ҳарҿын, аамҭагьы цон. Ус хәы-мшгьы цеит, фы-мшгьы, бжьы-мшгьы – ихабар ыҟаӡам. Еиҭах Тҟәарчал амилициа аиҳабы аҭел сизасит.
– Уахь инеиуа дабаҟоу, дыԥсны дыгҿоуп, – иҳәеит амилициа аначальник. – Иаалырҟьаны иԥсҭазаара далҵит, ихәылазкыша.
– Ҵабыргыҵәҟьаны, дхаҵазар ус иаармарианы игәы ԥжәомызт, – сҳәеит сара, Мураҭ исеиҳәаз ахҭыс џьашьаны. – Шәыргәындак иакәын, хымԥада. Амала, убри ашәыргәында иоуп ианакәызаалак ишәарҭоугьы, – нацысҵеит аҵыхәтәан.
– Убри аламҭалаз даҽа шәыргәындакгьы синиеит, – даҽаӡәгьы дигәалашәеит Мураҭ. Урҭ ареабилитациақәа инарҭбааны нап анддыркы, Аԥснытәи, иара убас анҭыҵтәи «аусқәагьы» шаны иҳарҭеит. Сара исоуз ирылан Ԥуҭтәи «аусқәагьы». Урҭ руак аҿы издыруаз жәлак сылаԥш нақәшәеит: «Аусҭҵааҩы Џьамиади Христо» ҳәа инапы аҵаҩуп. Уи издыруаз уаҩын, уажәы аресторан «Амра» ахьыҟоу какалкырҭак ыҟан, убри иатәыз ашьҭаҵарҭа деиҳабын. Аҭел сасны даазган, днартәаны сиазҵааит, 1937 шықәсазы уабаҟаз, аус абаууаз ҳәа. Ажәа мыцхәы зиқәсырӡрызеи, аҵыхәтәан исырбеит еиқәирҽаҽаз «аус». Хыкәлааны илҟьеит, дмаҭхеит, ддаӷьхеит, уаҳа ахырқьиарагьы даламгакәа, иҽкажьны дсыҳәеит дысмраргамарц. Анасыԥда, аухаҵәҟьа изхымгакәа дыԥсит.
Абас иҟаз ашәыргәындақәа ракәын амаҵ здыруаз. Урҭ рхы еиқәдырхарц азы ауаа хазынақәа ԥсаҭатәыс иҟарҵон.
Мураҭ дызлацәажәоз ихлымӡаах жәабжьын. Абзиагьы ацәгьагьы наӡаӡа ҵәахышьа рымаӡам – аҵыхәтәан урҭ шьақәыргылахеит, ҵабыргуп, аха нас, мыцхәы ицәырымгакәа, архив ахь ирышьҭит. Избан? Ареабилитациа афакт ахаҭа акәымкәа, ауаа ирдыруазароуп
иҟалаз шыҟалаз зегьы. Уи иахьагьы ишмаӡоу иҟоуп, мамзаргьы инагӡаны иҳәам, ибжамҽамуп. Мураҭи сареи ҳаицәажәара хықәкыс иамаз урҭқәа еиҳа раргамара акәын. Убри аҟнытә акраҵанакуан урҭ азакәандарақәа ирылаԥшны избаз рнаҩсангьы, хаҭала изхызгаз ауаа ргәалашәарақәа. Урҭ сызҵаарақәагьы убарҭ ракәын изызкыз.
– Мураҭ, урҭ амшқәа раан узацәажәоз ашаҳаҭцәа рахьтә акартоӷа зыхганы иааз аӡәрыҟазу? – сиазҵааит сара.
– Исгәалашәоит, иҟан кьоу-шәоуқәакгьы зыԥсы зманы ихынҳәыз. Ус иҟаз дреиуан Арнауҭ Спира, – иҳәеит Мураҭ. – Зыӡбахә ҳамоу аус азы Москвантә иааны ишыҟаз аниаҳа, ихала дааит, иаҳәшьа Сониа дицны. Сара Спира дҭаркаанӡагьы дыздыруан. Усҟан уи НКВД аҿы аус иуан. Уаҩ аукы, днаӡа-ааӡаны, нквдеаа рымаҭәа ишәын, иахьа еиԥш исгәалашәоит, икьаҿ ахәдаҿы ҩ-шпалк аман. Уажәы избахьаз дабаҟаз, игхан, имчқәа каԥсахьан, аарла акәын дшыҟаз. Уигьы илахьынҵа ицныҟәан, иҩызцәа кьоу-шәоуқәак реиԥш, 17 шықәса рышьҭахь иԥсы иман дхынҳәит. Иџьоушьаша, иара иҭыԥаҿ акәын уажә аус ахьызуаз, сахьтәазгьы икабинет аҿы акәын. Даасԥхьан анкьатәи иҟәардә аҿы днасыртәан, асеиф ацаԥха аартны, 30-тәи ашықәсқәа раан инапала иҭиххьаз амшын абаӷәаза аобиект иазкны алитертә ус ааҭызган, иаԥхьа иаартны илықәсҵеит. Инапгьы аҵаҩын. Спира иџьашьаны краамҭа дахәаԥшуан, нас илаӷырӡқәа ҩхаҟәҟәалан аҵәуара далагеит. Саԥыҩланы абраҟа исҳәар сҭахуп, уи апенсиа анирҭоз сара исоуаз сулафахәалоуп ишышьақәдыргылаз.
Ишысҳәаз еиԥш, Спира имчқәа каԥсаны дыҟан, ацәажәарагьы ицәуадаҩын, зныктәи ҳаиқәшәарала ихигаз, дызлаԥшыз ахлымӡаах зегь изҳәомызт, арахь аҩныҟа ацара-аарагьы ицәыхьанҭан. Ажәакала, сыҩныҟа
дызгеит. Усҟан Москвантә сҩызак дсасны дысҭан, аполковник Марски В. Н. Еибасырдырит. Аполковник Спира дзеиԥшраз аниба, даарыцҳаишьан, ихигаз зегьы имырҳәакәа, аҿахәҿыхра аан руаҩжьыфара методқәа рымацара дырзааҭгыларц диҳәеит. НКВД аусзуҩцәа апалачцәа рыхьӡқәа, рыжәлақәа, рмаҵурақәа еиламырцҳаӡакәа акакала игәаларшәо, даара ачанаба бзиа ҳаиҭеит. Иҿахәы аниҿырхуаз хаҭала дзыпҟоз иреиуан Ԥачулиеи Гагратәи НКВД аиҳабы Рухаӡеи. Ихи иҟәаҟәеи ианыз ашәахсҭақәагьы ҳирбеит.
– Спира ихигақәахьаз агәаҟрақәеи азакәандарақәеи хьааигагәышьон, – иажәа снаԥыҩлеит сара, – аха урҭ рықәӡбара амш дахьахьӡаз игәалаҟара маҷк ианыԥшны дыҟазушь?
– Спира даара згәамч ӷәӷәаз хаҵан, убри ауп иԥсы аазгазгьы, – иҳәеит Мураҭ. – Инеизакны 48 сааҭ сиацәажәон. Адабла анис ашьҭахь дызцәажәомызт, игәы иҭоу еилырганы изҳәомызт, аха арахь иблақәа ччо, акы аҳәара даргәаҟуан. Иныбжьаршәны еилукааратә ажәақәакгьы иҳәон. Иубартә иҟан ичымазара анаҩсгьы, дшәаны игәы иҭоу нагӡаны ишизымҳәозгьы. Еиҭаҳәашьа амам уи иҭагылазаашьа.
Уажә акәым, усҟангьы ажәлар ирдыруан Нестор Лакоба иаџьал ааны дшымԥсыз. Аҵыхәтәан, Бериа ихәымгарақәа иқәԥҽны дкыдҵаны даныршь инаркны, Нестор Лакоба иҭахашьа иазкны ирацәаны ирҳәахьеит. Урҭ зегьы еицҿакны ирҳәо акоуп: Бериа, Нестор Лакоба аҩныҟа днеиԥхьан, ачеиџьыка ахәшә алаҵаны иҭаны дишьит. Аха уи шыҟалаз ҳәа ирҳәо авариантқәа рацәоуп, еиԥшым адетальқәагьы. Мураҭ дызлахәыз
арратә прокуратура ахаҭарнакцәа русура хықәкыла изызкыҵәҟьаз Нестор Лакоба ареабилитациа изура акәын, аха урҭ уи иҭахашьагьы ҭырҵаауан. Ҳәара аҭахума, усҟан иҭҵааны ишьақәдыргылаз аҵабырг Мураҭ идыруан, убри зегь реиҳа агәра угаратәы иҟан, избанзар, усҟан жәибыжь шықәса ракәын ибжьысхьаз, иахааныз рацәаҩын, урҭ зегь аӡәаӡәала ирызҵааноуп, алкаа шыҟарҵазгьы.
Уажә Мураҭи сареи ҳаицәажәара аангьы хадара змаз азҵаара злакәыз ала, сиҳәеит убасҟан ишьақәдыргылаз аҵабырг сеиҳәарц.
– Бериа игьангьашра здыруаз рацәаҩын, – иҳәеит Мураҭ, – еиҳараҩӡак изааигәаны дыздыруаз. Урҭ дреиуан Нестор Лакобагьы, аха асҵәҟьа дхәымгоуп ҳәа, иҟалап аӡәгьы игәы иаанамгозар. Сталин Қырҭтәылатәи Акомпартиа данахаиргыла, Бериа ибон уи ибӷа шимаз. Убасҟан ауп исабрада ааиҿыхны, игыгшәыг хаҿра анааирԥшызгьы. Ишдыру еиԥш, Аԥсны диит иара, Аԥсноуп иахьизҳазгьы, аҵара ахьиҵозгьы, аха Аԥсны дышьмансгьы дазгылеит.
– Уажәа хьыла иԥысҟоит, – сҳәан, иажәа снаԥыҩлеит. – Ишдыру еиԥш, 1931 шықәса декабр азоуп Бериа Қырҭтәыла акомпартиа данахаиргыла, убри ашықәсан ауп Аԥсны 1921 шықәса инаркны иамаз асуверенитет амхны автономтә республиканы ианыҟарҵазгьы. Урҭ ахҭысқәа мызқәак роуп ирыбжьоу, аха Бериа ибзоура аламкәа иҟаларызу?
– Уи азҵаара инҭкааны иҭҵаам ҳәоуп ишыздыруа, – иҳәеит Мураҭ, – хаҭала иуасҳәо акгьы сыздыруам, аха урҭ машәыршәа еиқәымшәазар ҟалап.
– Иҭҵаазар, иаадыррын – иаадыруа маҷуп, аха иҳаздыруам уи азҵаара шьҭызхыз, ишышьҭырхыз, еимаркма-еиҿаркма, Аԥсны аиҳабыра рымч дмырхама,
измырхада, ажәакала ари зхала иҟалаз зҵаарам, ус анакәха, уи зегь 0ҵаатәуп.
– Хымԥада! – дақәшаҳаҭхеит Мураҭгьы. – Еилкаауп акы: уи напырҵәила идырҟаҵаз акоуп. Иҟалап, Бериагьы Лакобагьы реиванагалара абри ала иалагазаргьы. Ус акә, егьыс акә Бериа иус хәымгақәа рҿы еиҳараӡак икариераҿы, иԥырхаган иибоз аӡәы диеигӡомызт: имч зқәымхоз апровокациа рзуны иԥыригон. Аха Нестор иҿы аргама егьилымшеит. Урҭ ӷәӷәала еиванагаланы иҟан, еинышәашьагьы рымамызт, иҵеигалалак диԥыримгар ада ԥсыхәа шимамыз ибон. Ҳәара аҭахума, хәымгарыла, чарҳәарыла. Иара ишиҟазшьаз еиԥш, Несторгьы ибон Бериа маҵурала дхалацыԥхьаӡа, илахшара шааирԥшуаз, ианаамҭоу даԥыргамзар ҽеи шыҟаимҵоз. Уи дықәызгаша аматериалгьы ыҟан: Бериа ареволиуциа ҟалаанӡа Бақәа аус иуан, маӡала аконтрреволиуциатә мусоваттә организациа дадҳәалан. Уи Нестор еиликаахьан. А-ҷ-тәи ашықәсқәа раан Бақәа НКВД аҿы аус иуан Мқанба Ҳақыбеи ҳәа Аԥснытәи чекистк. Убри инапы ианиҵан, уҳәансҳәанла акәымкәа, архив документқәа ԥшааны ишьақәиргылеит уи шҵабыргыз. Нестор убарҭ адокументқәа аашьҭыхны Москваҟа дцеит, иԥшәма Сариагьы дицны. Москва Сталин дидикылан, дизыӡырҩит. Иҟалаз аниеиҳәа, аполитбиуро ачленцәа хәҩык ракәу, фҩык ракәу еизигеит. Апо-литбиуро иалаз рхыԥхьаӡара иҵегь еиҳан, аха иара еснагь зегьыҵәҟьа еизигаӡомызт. Нестор Лакоба ажәа анииҭа, иҟалаз шыҟалаз ҳәаны адокументқәа раԥхьа инықәиҵазаап. Уаҟа ирыӡбеит Бериа имаҵура аҟнытә ихы дақәиҭыртәырц. Убри азы ашықәс ҿыц ианынҭалалак, ианвар анҵәамҭаз, февраль алагамҭаз апленум мҩаԥыргарцгьы азыԥхьагәарҭеит. Апленум амҩаԥгара А. Андреев идырҵеит. Ари аилацәажәара мҩаԥысуан 1936 шықәса, декабр мзазы.
Дхынҳәны данаауаз, Нестор машьынала Шәача иԥылеит иашьа Миша Лакобеи, Миша Чалмази, иабхәында Лутфи Џьых-оглигьы. Усҟан Шәачанӡа акәын адәыӷба ахьынӡаауаз. Уаантәи машьынала Гәдоуҭа ианааи, Нестор анрыла иашьа Цеиба Паҿ (Иосиф ҳәагьы иарҳәон) иахь имҩахыҵит. Миша Лакоба иԥшәмеи иареи ҭаацәаратә уск рыман, уи азоуп изымҩахыҵыз. Иахьааиз аԥшәмацәа шьтәак рзыршьын, асасцәа рхәы архиара иалагеит. Аха уаанӡа, Миша Лакоба иабхәа иаҳәшьа Жәан-ԥҳа Катиа ҳәа дыҟан, Нестор машьынала ауаҩы дылзишьҭын, дааргеит. Жәан-ԥҳа Катиа зыхьӡи зыжәлеи еидкыланы ирҳәоз, зажәа ԥхылдаз ԥҳәыс аҳкәажәк лакәзаарын. Нестор иӡбеит убри аҭаацәа рус азы длацәажәарц. Ауха астол еицахатәеит. Зегьы зхьыԥшыз, иагьззыӡырҩуаз усгьы Нестор иакәын, аха иара Нестор еиҳа ихшыҩ лзышьҭны Катиа лакәын дзацәажәоз. Нестор усгьы ииҳәашаз иман, даара ацәажәара бзиа ыҟазаарын. Аҵх акыр ицахьан еиԥш Нестори Катиеи аишәачара иахыҵит. Егьырҭ ахақәиҭра анроу, рҽеидырхаланы ацәажәара иаҿын. Нестор дангыла, дшынеиааиуаз абарҵахь ддәылҵны даныхынҳәуаз, ашә даалагылан, наҟ-ааҟ ашәвазқәа кны, ус иҳәазаап:
– Сталин Москваҟа узгоит, еиҳау амаҵура усҭоит ҳәа сеиҳәеит, Аԥсны саԥыригарц иҭахуп. Сара Аԥсны саныҟам, Бериа шәара, аҩыжәцәа, шәааидҳәҳәаланы ааҵәак шәылҭажьноуп шәшиго.
Ари заҳаз алаф алырхит, аха иара лафны акәмызт ишиҳәаз.
Абри ашьҭахь мышқәак аабжьысхьан еиԥш, Қарҭ еилацәажәарак ахь Нестор иԥхьеит. Аилацәажәара ашьҭахь Бериа аҩныҟа днеиԥхьеит. Урҭ еиванагалаанӡа амҵ рхеибамԥраауа иҟамызт, аха ачеиџьыка рыбжьан...
Абраҟа Мураҭ иажәа снаԥылеит.
– Ачеиџьыка рыбжьан моу, ҭаацәала аиҭанаиааирагьы рыман. Нестор иабхәында иԥҳәыс Адила Абас-оглы излалҳәо ала, убри ашықәсан маитәи аныҳәазы Бериа ҭаацәала Нестор диҭан, нас еиҭах ноиабртәи аныҳәа аангьы ҩаԥхьа ҭаацәала сасра деиҭаахт. Уи ашьҭахь мызки бжаки ракәын ибжьысхьаз. Убри аҟынтә, ганкахьала ҳахәаԥшуазар, иџьашьатәӡамызт Бериа Нестор аҩныҟа дахьнеиԥхьаз, аха... Ус шакәызгьы, Нестор мап икит, – иажәа инациҵеит Мураҭ, – Аԥсны ахаҭарнакра аусҳәарҭаҿы исзыԥшуп ҳәа ҽыҵгас иҟаҵаны. Усҟан Қарҭ иҟан уи аҩыза аусҳәарҭа. Уахь дагьцеит. Уаҟа дизыԥшын Кортуа Ваниа – асахьаҭыхратә академиа астудент, Аԥснынтәи Қарҭ аҵара зҵоз рхеидкыла деиҳабын. Нестор аизарахь данцоз Ваниа инапы ианиҵахьан астудентцәа реиҳа ацхыраара зҭахны иҟоу, насгьы ирҭахқәоугьы (шәҵатәума, шьаҵатәума) рсиа ҟаиҵарц. Нестор дшыхынҳәыз еиԥш, Кортуа асиа аацәырганы алацәажәара далагеит. Аҵыхәтәан асиа ианыз ааихыршьалан, 900 мааҭ рҿы итәеит.
Ишдыру еиԥш, Қарҭ аҵара зҵоз астудентцәа астипендиа рызҭоз Аԥснытәи аиҳабыра ракәын, аха уажәтәи ацхыраара убри ахыхь акәын. Кортуа излеиҳәоз ала, убри аамҭазы аҭел аҵәҵәабжьы газаап. Нестор атрубка аақәихын, ирхааны аԥсшәа еибырҳәеит, аӡәы длацәажәон. Уи Бериа иԥҳәыс Нино лакәын. Нестор аҩныҟа дналыԥхьозаарын, Лаврентии иареи уаххьа ҳәа какалк еицыркырц. Нестор ҭабуп ҳәа лаҳәаны, ҽыҵгак ҟаиҵан, мап икит. Минуҭқәак рышьҭахь еиҭах аҭел аҵәҵәабжьы гахт. Уажә иасуаз иан лакәын. Уигьы ирхааны длацәажәеит, мап лцәикит азныказы, аха илмуӡазар акәхап, аҵыхәтәан дақәшаҳаҭхеит. Атрубка ықәҵаны Нестор дҩагылан, анеиааира далагеит. Ус дшынкахәыцуаз дааҭгыланы, иаргәҵысҭа инацәа
адкыланы: «Иа шәиу-шәиу!  – иҳәазаап урысшәала. (Аԥсны ахаҭарнакра аусҳәарҭа аиҳабы Енгиловгьы дыҟан уаҟа.)
Нестор данцоз Кортуа иеиҳәеит уаха атеатр аҿы апремиера шыҟоу, жәаҩаҩык астудентцәа иреиӷьу иманы дцарц, уаҟа администратор хада иҿы днеир абилеҭқәа шииҭауа. Ус егьыҟаиҵеит. Убарҭ ажәаҩа билеҭ рахьтә акы аалхны хаҭала иара ииҭеит, ари уара иутәуп ҳәа иаҳәаны. Уи аԥхьаҟа инаскьаган, ахԥатәи ариад аҿы акәын иахьыҟаз. Ус, дыԥшызар, Несторгьы, Енгеловгьы, уи иԥҳәысгьы еицны иааин, Ваниа иаԥхьа илатәеит. Аспектакль алагара аамҭа иагьахысит, аха иалагомызт. Ахәаԥшыҩцәа уажәы-уажәы рнапқәа еинырҟьон аспектакль иалагарц. Ус иаалырҟьан агәақьҳәа анапеинҟьара иалагеит. Иԥшызар, Бериа иҩызцәа ицны алоџьаҿы иааины илатәеит. Бериа апартер аҿы ахәаԥшцәа дышрылаԥшуаз, Нестор дахьтәаз аниба, инапы иҟьеит иара иахь днеирц, аха Нестор имуит, иватәаз нацәала ирбо. Урҭ рыгәхьаа мкыкәа еиҭах инапы иҟьеит, аха Нестор дымцеит. Ахәшә ииҭаз дакуаны дҟалозар заа ауаа рыла даԥыригарц акәхарын. Урҭ шнеиз еиԥш иалагеит аспектакльгьы. Иубартә иҟан иара ишизыԥшыз.
Нестор ишьамхы еиқәыршәны дтәан, асценахь дыԥшуа. 20-25 минуҭ цахьан еиԥш, «ҟаҳ» иҳәан, иӷра иҩнапык лҭаирӷәӷәеит, еиқәыршәыз ишьамхгьы лықәҟьан, ахыгәҳәа ишьапы лықәкшеит. Нестор маҷк Кортуа иахь дынхьаҳәын, ашофер усзиԥхьа ҳәа наидиҵеит. Кортуа ашырҳәа дцеит. Администратор иҿы днеин, ашофер иахь аҭел дасит ирласны дааирц. Кортуа данаахынҳә, Енгелов иԥшәмеи иареи Нестор ижәҩа иаҵагыланы иааиуан, апартер идәылмҵыцкәан днарԥылт.
Асасааирҭа ахԥатәи аихагылаҿы акәын Нестор иномер ахьыҟаз, иҵагыланы дҩыхәнырган, адиван днықәдыриеит. Ахьаа шимаз удырратәы, дыҳәҵәы-ҳәҵәуан, ихаԥыцқәа еихарӷәӷәа. Ус, изшьапык ҩышьҭихын инацәала Кортуа иирбеит изиацкқәа ишьихырц. Урҭ ааишьихуан еиԥш, ашә аӡәы днас-насит. Дыҩдәылҵзар, – ҩыџьа ачекистцәа гылоуп. Ваниа уа даанкыланы, дара ҩналеит. Дыԥшызар, ҵаҟагьы ҩыџьа гылоуп. Ус лылаӷырӡ лҿашы Енгелов иԥшәма ԥҳәыс даадәылҵит.
– лҳәеит лара.
Дук мырҵыкәа Бериа иҩызцәа ицрыԥсса дҩыхәнан, урҭгьы уахь иныҩналеит. Уи ашьҭахь Кортуа дылбаан адәны даагылеит, аԥсы илбаагара дазыԥшны, аха устәы ддәылрымгаӡеит.
Адырҩаҽны алекциахь дымцаӡакәа азеиԥш нхарҭаҿы дшыҟаз чекистк днеин, Георги Стуруа дуԥхьоит ҳәа иаҳәаны, диманы дцеит. Дахьнеиз, Стуруа иеиҳәеит Ар Ҟаԥшь рыҩнаҿы аԥсы дахьгҿоу аҳаҭыртә ҟарул ақәыргылараз хәҩык астудентцәа иманы дцарц. Ус иагьыҟаиҵеит. Ахәылԥаз аԥсы ддәылганы аихамҩа авокзал ахь дыргеит – ауха Аҟәаҟа амҩа иқәлон. Аԥсы дызҭаз аҭоубыҭ наганы авагон инҭадыргылеит. Абри аамҭазы амилициа алеитенант аиҳабы Кортуа ижәҩа инапы наҵихын, днаскьаганы акы иеиҳәошәа ҟаҵаны, икабинет аҿы днеиган, уаҳа акгьы иамҳәаӡакәа, дыҩдәылҵын, ашә ацаԥха аркны дцеит. Адырҩаҽны асааҭ жәаба рҿынӡа уа дыҩнакны диман. Нас ашә аартны дноуишьҭын, дцеит. Иџьоушьаша, иара уаҳа акгьы иеимҳәаӡеит.
Кортуа Ваниа усҟан аҵыхәтәантәи акурс аҿы дтәан. Зыӡбахә ҳамоу аамҭазы адипломтә усумҭа даҿын, темас имазгьы Нестор Лакоба ипатреҭ акәын, кыргьы аус адиулахьан. Хымзҟа ааҵхьан еиԥш, уҳәансҳәанла
Нестор Лакоба изы ажәа бааԥсқәа рҳәо иалагеит. Апрель мзазы уи изааигәаз ауаа рҭакра нап адыркит. Усҟан Кортуа аҽԥныҳәа ирҭеит ажәлар раӷа ипатреҭ удипломтә усураз изалухзеи ҳәа. Иҟаз аҭагылазаашьа аниба, ҽеи шыҟамыз усгьы еилкаан, иҵарагьы идипломхьчарагьы лкажьны, Аҟәаҟа дааит. Кортуа ВКП (б) ачленрахь кандидатс дыҟан, апартиатә учиот иҽаниҵарц, ақалақьтә комитет аҿы днеит. Усҟан апартиа аобласттәи ақалақьтәи акомитетқәа рҿы актәи амаӡаныҟәгаҩыс аӡәы иакәын иҟаз. Араҟа Беҷваиа Кирил ҳәа аӡәы дтәан, уи иахь дрышьҭит. Уигьы Кортуа аҽԥныҳәа ииҭеит ажәлар раӷа ипатреҭ удипломтә усураз изалухзеи ҳәа. Убри инаҽыҵганы аучиот аҿгьы дрыдрымкылаӡеит. Убри ашықәсазы ииун мзазынӡа Кортуа џьаргьы аус иуамызт, ус днеи-ҩеиуан, нас уаҳа гәыӷырҭакгьы анимоу, Урыстәылаҟа дцеит. Шықәсык аҟара Куибишев ақалақь аҿы аус иуан. Аԥсны даанхазҭгьы, хымԥада, дҭаркуан.
Абасала, Нестор Лакоба иԥсҭазаара аҵыхәтәантәи амшгьы аҵыхәтәантәи асааҭқәагьы рзы изааигәаны игылаз рахьтә шаҳаҭра зуртә инханы иҟаз Кортуа Иван Еснаҭ-иԥа заҵәык иакәын. Убарҭқәа зегьы арратә прокуратура ахаҭарнакцәа ианреиҳәа, даара акыр зҵазкуа материалны ирыԥхьаӡеит. Аҵыхәтәан урҭ рус иалганы ианцоз, Кортуа Иван днарыԥхьеит Москваҟа, шаҳаҭк иаҳасабала даҳҭаххозар ҳәа. Н. С. Хрушьчов ихантәаҩрала иахәаԥшуан Нестор Лакоба ареабилитациа изура иазкыз уи аус. Аха Кортуа ириҭахьаз ичанаба иаздырхан, асасааирҭаҿы дшыԥшыз имыԥхьаӡакәа даанхеит.
– Аа, убасҟан Иван Кортуа ателеграмма исзааишьҭыз! – иҳәан, аамҭа иарҩежьхахьаз қьаадк ишәҟәқәа иаарылхны иаасиркит Мураҭ. Уаҟа иаҳәон: «Вопрос решен положительно. Привет от Зарубина. Кортуа».
Абас иҟоуп Нестор иҭахара иазку илахьеиқәҵагоу ажәабжь. Уи ахҭыс иазкны иҳаҳахьоу рацәоуп, аха, еиҭасҳәахуеит. Иван Кортуа ииҳәаз зегь реиҳа агәра угартә иҟоуп, иара убас Нестор Москваҟа ицарагьы. Уи ибон уажәшьҭа уи ада уаҳа ԥсыхәа шыҟамыз. Аха Нестор усҟан гхас иҟаиҵаз – Сталин амцхә игәра игацәеит. Ус еиԥш агәаанагара ҳаууеит иахьа. «Агыруа ҳәа милаҭ ыҟаӡам, ҳара ҳақырҭқәоуп», – иҳәеит Бериа. Убри азоуп Сталин Қырҭтәыла акомпартиа дзахаиргылазгьы. Бериа иааилшоз зегьы рыла Сталин иԥсадгьыл – Қырҭтәыла амаҵ иуан. Уи ибон Сталингьы. Бериа иаҵкыс Лакоба Сталин дизааигәан, аха Лакоба даԥсуан, уи иаԥсуара акәын иихьчоз. Иԥсадгьыл Аԥсны акәын зымаҵ иуаз. Арҭ рҩыџьагьы данрызхәыцуаз Сталин ус игәы иаанамгарц залшомызт: «Нестор, ҵабыргуп, дуаҩ бзиоуп, еиҳа дысзааигәоуп, аха Лавренти сымаҵ аура еиҳа дазыхиоуп, иагьиуеит». Сталин игәалашәон даҽакгьы: асовет мчра анышьақәгыла, Аԥснытәи аревком азҵаара ықәдыргылеит Аԥсны автономиак аҳасабала Урыстәылатәи афедерациа иаларҵарц. Орџьоникиӡеи иареи ракәымзар, ус егьыҟарҵон. Усҟан Сталин иԥсадгьыл иацәыӡуан атәыла ссир Аԥсны. Сталин иеиԥш иҟаз аполитик урҭқәа дырзымхәыцуа ҟалашьа амамызт.
Нестор Лакоба иакәзар, аполитикаҿы ахәыц еиҟәзыршәоз уаҩын. Уи Сталин дзакәызгьы ибзианы идыруан, аха Нестор ибон даҽакгьы: Сталин днаивсны дзыдгылашаз даҽа политикатә мчрак ыҟамызт. Зегьы дрылгахьан. Уи ус шакәу иахьа еиҳагьы еилыкка иаабоит.
Абарҭқәа уанрызхәыцуа агәра умгарц залшом Нестор Лакоба итрагедиатә лахьынҵа ихала дшаԥылаз. Уигьы акәым, иахьа еиҳа агәра угоит уи атрагедиа хырԥашьа змам акы акәны, ивсынгьы цашьа амамкәа, хаха иааины ишааидгылаз. Уи дефактоуп!
Сара схала Нестор Лакоба иҭахашьа саназхәыцуа, даҽа зҵааракгьы џьашьахәыс исымоуп – уи иҭахашьа ахаҭоуп. Адунеи аҿы ирацәоуп ахҭысқәа аҳәынҭқарцәа ма урҭ раӷацәа аҳәынаԥшьыга рыҭаны ианыршьхьоу. Ирацәоуп иара убас икылатәаны маӡала, мамзаргьы аргама ирықәланы бџьармцала ианыршьхьоугьы. Усҟангьы егьысҟангьы гәҭакыс ирымоу акоуп: аҳәынҭқарраамчрарнапаҿыаагара, мамзаргьыирымоу амчра арӷәӷәара. Аха иарбан методу усҟан урҭ рхы иадмырхәоз? Аԥсуаа ҳҿы иҟоуп ачеиџьыкеи асасреи ркульт. Ҳара иаадыруеит ҭоурыхла Аԥсны аҳ Қьалышьбеи Ҭырқәтәылантә чарҳәара уны исасыз аԥашьа дшихьчаз, Миха Лакырба иновелла «Асас» зыхьӡу ахҭыс баша ихы ишҭимҳәааз. Сзызкылсырц исҭаху – Нестор сасра днарыԥхьеит. Агырқәагьы, ақырҭқәагьы, аԥсуаа реиԥш, асасгьы ачеиџьыкагьы ҳаҭыр рызрықәуп ҳәа иԥхьаӡоуп, иагьалаҽхәоит. Уигь акәым, урҭ рыҩҭаацәарак асасрагьы ачеиџьыкагьы рыбжьан. Агәра угартә иҟоуп Нестор илахьынҵа Бериа иҩнаҭа ҭаацәала ишырыӡбыз: иара, иан, иԥҳәыс Гегечкори Нино. Ирыӡбеит, аха ишԥарыӡбеи: рчеиџьыка аҳәынаԥшьыга аҭаны рысас иҭархара? Нас иабаҟоу асасдкылара акульт? Иабаҟоу ачеиџьыка акульт? Ауаа зегьы ҟазшьак-ҟазшьак рымоуп – ицәгьоугьы ибзиоугьы – аха азҵаара хадақәа рҿы амҩа иқәызҵо ма иаанызкыло амилаҭ ҟазшьоуп, амилаҭ ԥсихологиоуп, амилаҭ цивилизациоуп. Абарҭ анеидысхәыцлалак, Нестор иҭахашьа иахысҳәаауа акгьы сыздыруам. Издыруада уи аилкаараҿы сыԥсуа ԥсихологиа сԥырхагахозар? Иҟалап ус акәзаргьы.
Ахба Мураҭи сареи ҳаицәажәара аан сзавымсит ҳҵеицәа рнырҵәара Бериа знапы ианиҵаз ԥыхьатәи ампыл асҩы, нас ипалачхаз Ԥачулиа изҵаара. «Ацәгьа зуа абжа изацуп» рҳәоит, Ԥачулиагьы акькьыҳәа дшәаҳәо дышзымцаз здыруан, аха зыгәнаҳа иӷрагәаз рҳақ шихьӡази, нас иара хырқьиагас иҟаиҵази ракәын уажә еиҳарак еилыскаарц исҭахыз. Убри ауп зҵаарас исҭазгьы.
– Арратә прокуратура хада рбригада аусура аан имаҷымкәа аматериал роуит ԥыхьатәи аҩнуҵҟатәи аусқәа рнарком Ԥачулиа иусура иазкны, – иҳәеит Мураҭ. – Уи ус акәын иагьшахәҭаз. 1937 шықәсазтәи апроцесс аан иара иакәын Аԥсны палач хадас иҟаз. Убри аҟнытә Ԥачулиа усҟантәи имаҵуратә усура аҭҵаара хаз усны иалыркааит, аҭҵаарагьы рыдырҵеит Аахыҵ-Кавказ арратә округ апрокуратура. Зыӡбахә сымоу апрокуратура дахагылан аполковник Цумарев. Уи Ԥачулиа иус аҭҵаара хаҭала инапы ианиҵеит иара ицхырааҩцәа ируаӡәкыз аподполковник Џьури В. И. Ашаҳаҭцәеи адокументқәеи рыла заатәи аусҭҵаара ашьҭахь, иӡбын Ԥачулиа иҭакра. Ишьақәыргылан уи Баҭым дшынхоз. Аахыҵ-Кавказ арратә округ апрокурор Цумарев асанкциа ҟаиҵеит Ԥачулиа иҭакразы. Аус анагӡаразы ихаҭыԥуаҩ аполковник Дмитриев Аҟәаҟа дааишьҭит. Ԥачулиагьы адырра ирҭахьан, иԥҳәыс дицны Аҟәа дааит.
– Иофициалтәу визитла даауашәоуп иԥҳәыс диварԥало дшаауаз? – сҳәеит сара. Иагьаасгәалашәеит абри аҩыза ахҭыс. 1937 шықәсазы Аԥсны аиҳабыра андырбаандаҩуаз, рыҳәса рыцҳаха НКВД ахыбра иавагьежьуан – усҟан «ажәлар раӷацәа рыҳәсақәа» рҭакра иаламгацызт. Ус, иԥшызар, абахҭа амаҵ зуаз «амашьына еиқәаҵәа» абаандаҩцәа аманы Драндаҟа
ахы рханы идәықәлеит. Урҭ дрылан Чалмаз Мишагьы . Ари збаз иԥшәма Қсениа, лшьаҵақәа аалышьхыршәшәаны, лшьапқәа хырҟьаҟьа дыҩны амашьына дашьҭалеит. Ацҳа Ҟаԥшь аҿынӡа дшыҩуаз дцеит.
Ари аҩыза ахҭыс саҳахьан. Уи убасҟак иснырит, ҽнак уи аԥҳәыс сышлызхәыцуаз шьапыла убри амҩа сыбжьысны, схы-сгәы далсырсит. Сыбла дыхгылан хаҭала исзымдыруаз аԥҳәыс, аха усҟан лҭагылазаашьа зеиԥшраз инагӡаҵәҟьаны схаҿы исзаамгеит. Уи еиҭаҳәашьа змам хлымӡаахын. Сара сакәым, изылшодаз усҟан уи лгәы аҭаԥшра?! Адгьыл аҿы, мап, илшомызт уи аӡәгьы. Ажәҩан аҿы Анцәа заҵәык иакәын уи зылшоз, аха иҿы наирҳәит, ибла даимырбарц. Усҟанҵәҟьа уигьы егьимчымызт. Аҵыхәтәан агәра згеит усҟан уи аԥҳәыс лхы лтәны, иҟалаз дырны, дазхәыцны ишыҟалымҵаз. Лгәы амца қьоуқьад ацран, дбылуан. Убри ауп уи дыҵзырҟьаз. Лыхцәы лықәԥсаны, лшьапқәа хырҟьаҟьа, ашәаӡыӡара иареицакыз лхы-лҿы агәырҩацәгьа аныԥшуа, зхы зтәым аӡә леиԥш, амашьына дашьҭаланы днеиуан, лшьамхқәа лыҵаҟәало иалагаанӡа...
Убри лҳақ акәхап анкьа зны Баҭымтәи «Динамо» ааныжьны анарком – палачс Аԥсныҟа данаауаз еиԥш, уажә иԥҳәыс диварԥало аара игәазырԥхаз. Ус агәаԥхара ииҭеит ԥыхьа аԥҳәыс лгәаҟра зыла иазмырбарц зҿы назырҳәыз: лхаҵа дызго амашьына еиқәаҵәа лшьапы хырҟьаҟьа дыҩны дзашьҭамларгьы, ма дылгәалашәарц ус ҟазҵаз аԥҳәыс. Уигьы ҳақуп! Аҳақ – ҳақуп, знымзарзны ацәгьа ҟазҵаз изыԥшуп.
– Иԥшәма адәны дааныжьны, Ԥачулиа ихаҭа дааҩнашылеит, – иажәа неигӡон Мураҭ. – Сара сызусҭоу абри соуп, шәсыԥхьазма ҳәа дҳазҵааит, гәыҩ-ҿыҩк змаӡам аӡә иеиԥш.
– Ҳара ҳауп иуԥхьаз, азакәан ахьӡала урбаандаҩуп, – иҳәан, аполковник Дмитриев апрокурор исанкциа иџьыба иааҭыганы инаиирбеит.
– Ишԥаиныри иаҳаз уи ажәабжь? – сиазҵааит сара Мураҭ. – Аҭакра дазыԥшызу, ихахьгьы-игәахьгьы иҟамзу?
Игәы иҭаз здыруада, аха усҟанҵәҟьа харак сыдуп ҳәа ихахьы иааимгаӡеит.
– Сара цәгьара ҳәа акгьы ҟасымҵеит, – иҳәеит иара аламысда. – Иҟасҵоз зегь азкын ажәларқәа рвожд игәаҳәареи хаҭала Лавренти Павел-иԥа исыдиҵози рынагӡара.
– Иус анҭырҵаауаз ишьақәырӷәӷәан, напхгара ззууаз НКВД аппарат 1937 шықәсазы асоцзакәан шеиларгоз, – иҳәеит Дмитриев. – Акгьы зхарамыз апартиатәи асоветтәи усзуҩцәеи аинтеллигенциеи, ауаа қьиақәеи рҭакра, арепрессиа рзурагьы уус шалаз.
– Ииҳәазеи, нас, усҵәҟьа ианиҿаирхьы? – сиазҵааит еиҭах.
– Ииҳәараны иҟахзи, иҭакразы протоколла ашәҟәы ҩышьҭаҳхын, дырбаандаҩны абахҭахь ддәықәаҳҵеит, – иҳәеит Мураҭ. – Нас аусҭҵаараан хьаҳәа-ԥаҳәада ишьақәыргылан, Ԥачулиа напхгара зиҭоз НКВД акгьы зхараӡамыз ауаа ырбаандаҩны гыгшәыгҵас ишрызныҟәоз, урҭ рҿахәҿыхра аан асоцзакәандара аметод рхы ишадырхәоз.
– Иԥҳәыс лхы шԥамҩаԥылгеи, лхаҵа дшаанкылаз анлашәҳәа? – сиазҵааит сара.
– Лхаҵа ҳахьынӡаиацәажәоз акоридор аҿы дыԥшын. Иара дышҳарбаандаҩыз наиаҳәаны, идокументқәа, иџьыба иҭаз 120 мааҭ аԥара, исааҭ уҳәа абаандаҩ ззинс имамыз ааимхны сыҩдәылҵны иналсыркит.
– Шәхаҵа дырбаандаҩуп, арҭ иара итәуп, – сҳәеит сара. Абна дшылаз агыгшәыг дакызшәа ахәаара
далагеит. «Акгьы ихараӡам, ирҳәоз акәын иҟаиҵоз!» – лҽылжәжәон лара.
– Ҳара акгьы зхарам ауаҩы дҭаҳкӡом, – сҳәеит сара. – Иарҳәаз ада акгьы ҟаимҵазар, хьаас ибымкын, доурыжьҭуеит, амала уи иахьеи уаҵәи ракәхом.
– Ҳазыхынҳәып Ԥачулиа ихаҭа изҵаара. Шәызхаиԥхьаз аниашәҳәа, иаразнак ихы алиршәшәарц иабжьигеит, аха нас, изышьақәырӷәӷәоу уаҳа гәнаҳак дшаҵамыз? – сиазҵааит Мураҭ.
– Ахәымгара ҟазҵо ирдыруеит знымзар-зны иаргамахарц шалшо, – иҳәеит ажәытәтәи ачекист. – Убри аҟынтә урҭ ишьаарҵәыроу рышьҭа заа аҵәахра иалагоит. Ажәытә шәарыцацәа ихәу ашәарах зларԥшаауаз ашьаркәасҭа ихыланы акәын. Уи ашәарахгьы ирдыруан, убри аҟынтә рышьҭа дырӡырц аӡышьҭра иҭаланы идәықәлон. Аха ауаҩы-гыгшәыг ишьаарҵәыроу ишьҭра даҽакалоуп иширӡуа – ашаҳаҭцәа рнырҵәарала. Уи ижәытәӡатәиу методуп. Убри адунеитә ԥышәа шьахәла рхы иадырхәон урҭ ахәымгақәа. Аха урҭ рыхәымгара амҽхак убасҟак иҭбаан, ашаҳаҭцәа зегьыҵәҟьа рызнымырҵәеит. Урҭ рылоуп дшаҿаԥҽыз апалач Ԥачулиагьы. Ашьажә баауам, иԥсуам рымҳәои!
Абри исаҳаз сара сзы ишжәабжь ҿыцмызгьы, иџьашьаны сааиԥхьхәыцит.
– Рнапаҵаҟа иҟаз ауаа, хәымгарас иҟаз зегьы рнапала идырҟаҵан, нас рхаҭа рыԥсы иарҭон, – сҳәеит сара. – Амораль аганахьала уахәаԥшуазар, ари еиҳау чарҳәара ыҟаӡам, урҭ рзы амораль абаҟаз акәымзар.
– Ииашоуп, – иҳәеит Мураҭ дсықәшаҳаҭны. – Урҭ рзы амораль абаҟахыз! Агыгшәыг – гыгшәыгуп, ашәарҭа ианақәшәа, акы иаҩымсуазар акәхап. Абасала, Ԥачулиа иҿахәҿыхра аан иқәԥҽит наркомс даныҟаз аамҭаз иара инициатива ала иҟаиҵоз ахәымгарақәа. Урҭ иреиуан:
Актәи. Харада-барада, апрокурор исанкциагьы ыҟаӡамкәа, ауаа рҭакра.
Аҩбатәи. Хаҭала Ԥачулиа абаандаҩцәа рҿахәы рҿихуан, рхы иҭҳәааны ахара ирыдырҵоз ианақәшаҳаҭымхалак ирыпҟон, рыԥсы иагьымцо-иагьымаауа иҟарҵон. Иҟан ирымпыҵаԥсуазгьы.
Ахԥатәи. Иара иинициативала абахҭа аҩнуҵҟа аӡтәы карцер дирҟаҵеит. Ашьышьма иацрыҵуаз аӡи ацырӡәӡәахақәеи рыла идырҭәит, ауаҩы хәдацәахьы изааиуа аҵаулара аҭаны: иауз далҳәҳәон, аха икьаҿыз иҿаҵәон. Уи ҟаҵа ҳәа Сталингьы Бериагьы идрымҵаӡеит – ихала ииӡбаз хәымгароуп.
Аԥшьбатәи. Нестор Лакоба иан Шьахәсна идҵала дҭаркит. Хынҩажәи жәаба шықәса зхыҵуаз аҭакәажә Ԥачулиа ихаҭа лҿахәы лҿихуан. Ахаҵам-ԥҳәыс ҳәа ззырҳәоз Шьахәсна дхьаҵуа дыҟазма, арҵәааҳәа дыҳәҳәаны диҿагылеит. Бериа иоуп ҳазфаз! Сыҷкәын дызфаз Бериа аблааҭых иоуп ҳәа, аккаҳәа лмыткәма иалаҵаны илҳәон. Ԥачулиа инапала дипҟон, иҿашәалак лзиҳәон, цәаԥҽыга ажәала длаӷьуан. Шьахәсна ҿааихак ҟамҵакәа илҳәац лҳәон. Данаҟәымҵӡа Ԥачулиа ирыдиҵеит лҿы еихаркырц. НКВД акомендант Гангиа Ражден акоридор аҿы диаԥцаны дышнеиуаз апҟага лабала Шьахәсна лхы дласын, алажә еиԥш дышьны дынкаижьит. Иара убасҵәҟьа уи лабала дишьит Гагулиа Ҭарсхан ҳәа даҽаӡәгьы. Уи НКВД аҿы ацәгьоуцәа рыԥшаара аҟәша деиҳабын. Нестор ахәшә иҭаны дызшьыз Бериа иоуп ҳәа иаартны иахьиҳәаз азы дҭакын, иус мыӡбаӡакәа рыԥсы дарҭеит.
Абасала, Ԥачулиа изинқәа дырхыҳәҳәаны иҟаиҵаз ацәгьоурақәа рацәоуп, урҭ зегьы реиқәыԥхьаӡарагьы уадаҩуп.
– Еиқәуԥхьаӡаз аумаҷху! – сҳәеит сара. – Аха урҭ шәара иабеилышәкааи, рыԥсы ирзамҭакәа еиқәхазгьы ыҟазар акәхарын?
– Иҟоуп ус еиқәхазгьы, – даахәыц-хәыцит Мураҭ, дара игәаларшәо. – Урҭ иреиуоуп Гангиа иаԥхьа комендантс иҟаз Храменко, аҳақьым Абакумов, Осман ҳәа аҭырқәак уаҟа аус иуан, ижәла сгәалашәом, зегьы даара акыр зҵазкуаз адыррақәа ҳарҭеит.
Ажәакала, иалгеит Ԥачулиа иус аҭҵаара. Аахыҵ-Кавказ арратә округ атрибунал ахантәаҩы Толмачов П.Е. ихантәаҩрала уи иус рыӡбон. Ҩ-статиак рыла ахара идҵаны, иагьырӡбеит уи апалач иус. Руак ала 25 шықәса иқәырҵеит, егьи ала – ашьра.
– Абыржәоуп алажә лажәҵас ашьра ҳақла ианыҟалаз! – сҳәеит сара. – Ауаҩ ишьра иеигәырӷьо дубахьоума, аха алаапк ашьра уи аӡәгьы мап ацәикӡом.
– Ҳақла ус акәын, аха аҳақ ыҟандаз егьзхараӡамыз, алажә еиԥш, ианыршьуаз изыхьчоз мчык ҟамлози! – иҳәеит Мураҭ. – Уажә ҳақла аусӡбара аныҟала, уи ҳақда дзыхьчоз амчрагьы цәырҵит. Қырҭтәылатәи аиҳабыра аҳәара злаҟарҵаз ала, СССР Иреиҳаӡоу Асовет Апрезидиум, Бериа ипалач, анапхаҩы Ԥачулиа ашьра иқәхны, 25 шықәса абахҭала аҭакра иқәырҵаз изынрыжьит. Иара уигьы абжа аҟароуп ихигаз, нас ахақәиҭра аниоу ашьҭахь, иаџьал ааин дыԥсызар акәхап.
Абас ауп ишыҟалаз 1937 шықәсазтәи атрагедиеи уи аҵыхәтәеи, – иҳәеит Мураҭ, иажәа хыркәшо.
Ҳәара аҭахума, уи атрагедиа инагӡаны аарԥшышьагьы амам, еиҭаҳәашьагьы амам. Атрагедиа ахаҭа ашәҟәы ианӡало иҟам, избанзар, уи аинициаторцәа хықәкыс ирымаз аҭоурых ду змоу, ижәытәӡатәиу жәларык рықәхра акәын. Рыхьӡ зху, ирџьынџьу рыԥсадгьыл аҿы! Избан? Иҟарҵазеи цәгьарас аԥсуа жәлар, жәытәнатә аахыс ирыдынхалоз ажәлар рхаҭарнакцәа, абас гәҭакыс иҟаҵаны ирызныҟәартә еиԥш? Ари азҵаара згәы иҵымхац аԥсуак
дыҟамзар ҟалап, санқәыԥшыз аахыс сгәы иҵхоит саргьы. Иагьарааны сазхәыцыргьы, акоуп ҭакс схаҿы иааиуа: аԥсуа жәлар рыԥсадгьыл рымакра. Ари аидеиа ақырҭуа интеллигенциа ирызцәырҵит амҳаџьырра ашьҭахь, Аԥсны анҭацәы ажәлар рҷан еимҵәатәха ианыҟала. Усҟан зегь еихеит Џьанаҭ тәылаҿы иааны инхарц: аурысқәа колониас иҟарҵарц, аурысқәа рнаҩсгьы аестонцәа, убас егьырҭ амилаҭ иреиуоу ааганы иқәындырхарц, аерманцәеи абырзенқәеи Ҭырқәтәылантә еихеит, иҭацәыз зхы иақәиҭу адгьылқәа ирықәынхарц.
Даҽа гәҭакын ирымаз ақырҭуа интеллигенциа. Ҵабыргуп, амҳаџьырра аԥсуа жәлар амшын иахьхнаҵаз згәы иамыхәаз ҟалеит, уи акьыԥхь ала ирҳәеит, иақәҿырҭит, аха ақырҭуа интеллигенциа Аԥсни Аԥсуааи ишырзыҟаз, уажәраанӡа еиԥш акәымкәа, даҽакала иааԥшит. Аԥсны ҭацәит, ҵабыргуп, аха аублаа реиԥш зегьыҵәҟьа ықәымҵит, – ақьаԥҭа иахылаԥшышаз, «Аԥсни аԥсуареи» зҳәашаз, амшын ихыҵны аӡәыр хынҳәуазаргьы иназдыԥшылаша жәанызқьҩыла аԥсуаа рыԥсадгьыл аҿы иаанхеит. Ақырҭуа интеллигенциа убасҟан ирҳәар акәын: «Аԥсуа иԥсадгьыл Аԥсны идац-ԥашә еиқәхеит. Арахь зыԥсадгьыл иахырцаз гәаҟуеит амшын нырцә, урҭ рыԥсадгьыл иазырхынҳәтәуп иҟалаз азалымдарра рҽеитәуп. Ус анакәха, зыԥсадгьыл зцәыӡыз аԥсуа ихәшҭаара дазыхынҳәаанӡа, еиқәырхатәуп уи иԥсадгьыл Аԥсны. Ари зҳәарц зылшоз аиашьа иакәын, аҭынха ду иакәын, акультура ду змоу, ацивилизациа злаҵәаны иҟоу ракәын. Аха усҟак изаҳаракымхеит ақырҭуа интеллигенциа. Абаҩ еиԥш Аԥсны адгьылқәа еимдырххауа ианалага, ақырҭуа интеллигенциа рхаԥыцқәа аадырԥшит: «Ари адгьыл аӡәгьы иаҳҭаӡом, ҳара иаагароуп». Аԥсуа жәлар рыԥсы ҭоу-иҭаму ҳәа агәхьаагьы рымкит. Аамҭала Қырҭтәыла
ҳәынҭқарракны еидызкылаз шракәызгьы рхашҭит. Урҭ уажә аԥсуа жәлар ракәмызт ирбоз, урҭ рыдгьыл акәын. Ус шакәызгьы, усҟан ақырҭуа интеллигенциа ари адгьыл ҳара иаҳтәуп рымҳәаӡеит, ҳәашьагьы рымамызт, избанзар, урҭ ирдыруан: Қырҭтәыла ақырҭуа итәыла шакәыз, Аԥсны – аԥсуа ишитәыз. Уажә адгьыл анҭацәы, изгода ҳәа акәымкәа, иқәынҳархода ҳәоуп азҵаара шықәдыргылаз. Агырқәа ықәнырхатәуп ҳәа аҭакгьы ҟарҵеит. Нас аҵыхәтәан, аменшевик еиҳабыра Аԥсны еибашьрыла ианыргоуп Аԥсны Қырҭтәыла иахәҭакны аҟаҵара нап анадыркыз.
Абасала, бериавшьчина ҳажәлар зыхнарҟьоз еилкаауп: ҳаԥсадгьыл ҳамакра! «Уи еилкаауп, ҳаԥсадгьыл усгьы иргеит, аха ҳажәлар ирымаркызеи?» – абас азҵаара ықәгыларгьы ауеит. Рыԥсадгьыл иахьа ирымухит жәларык, аха уаҵәы, ари ҳадгьыл ауп, шәара мчыла иаҳцәыжәгеит акәымзар ҳәа игәаӷьны аӡәы изымҳәартә, наунагӡа уи рымазкуа аӡә дымгылартә аҟаҵара акәын урҭ гәҭакыс ирымаз. Уи рыгәҭакы анагӡараз ирылшазгьы шьардаӡа ирацәоуп. Зегь раԥхьа иргыланы 50 шықәса рыла ҳхыԥхьаӡара 55 процент рҿынтә 17 процент рҿынӡа ҳалбааргеит. Ус шакәугьы, рыгәҭакы хада рзынамыгӡеит: 50 шықәса ҳахәаҽра иаҿызаргьы, ирызхымҽит ҳажәлар рдоуҳа. «Уара иушьуа анцәа дишьуам» рҳәоит. Ҳажәлар рҳақ Бериа дланашьҭит, иқәшәеит Ԥачулиагьы, урҭ рҵыхәакцәагьы. Баша ирымҳәеит «Ацәгьа зуа абжа изацуп» ҳәа, аха шьоукы – абжа, шьоукых – азна, шьоукгьы – рыԥсы ахьынӡаҭоу агәҭҟьа. Урҭ рыхшара? Акгьы рхарагәышьам урҭ рыхшара, аха зегь реиҳа инасыԥдоуп: рабацәа рыхәымгара, дара ирнымҵуа дамыӷоуп.
Адилиа Аббас-оглы лышәҟәы (еиҳа ииашахоит «луазажәа» аҳәара) саԥхьан саналга, зназы сцәа-сжьы қақаӡа игылт, нас сҳашҳатәарахазшәа, акыраамҭа исҳәо сҿамшәо саанхеит. «Уцәа иҭамӡо анцәа уақәимыршәааит» ҳәа баша ирымҳәозаап аԥсуаа. Изакәу сыздыруам, аха ҳпоет ду ииҩыз ацәаҳәақәа схы иҭагьежьуа иҭан: «адунеиажә цәгьа уеижьагоуп»... Убри инацлеит «Алу иаҵоугьы дықьуеит, алыхәҭа иаҵоугьы дықьуеит» ҳәа ҳажәлар ирҳәо ражәаԥҟагьы.
Адилиеи сареи ԥшьышықәса ҳинститут аҿы аҵара еицаҳҵон. Курск аҿы ҳаидтәалан. «Сабду иргылаз» ҳәа ззылҳәо лҩны, аҩбатәи аихагылаҿы, лани лхәыҷқәеи лареи ирзаанрыжьыз ҩ-уадак рҿы аԥышәарақәа ҳаҽшырзыҟаҳҵалоз шаҟантә иҳаршахьаз... Сара аԥсҭазаараҿы зегь раԥхьаӡа акаҳуа ахьызбаз убри аҩны аҟны ауп... иҳаззыршызгьы – Адилиа лан лакәын.
Адилиа дыздыруаз џьысшьон, аха баша схы зжьозаарын.
Аҭоурых факультет ҳашҭазгьы, Адилиа илхылгахьаз лҭоурых алацәажәара лцәымӷын. Ҵоуп, қәрала акыр дҳаиҳабын. Аха ус иҳаиҳабыз лара аӡәзаҵәык лакәмызт, лышәҟәаҿгьы илгәалалыршәоит, аибашьра иалахәызгьы шҳацҭаз. (Аибашьра ҳәа зыӡбахә лымоу – 1941–1945-тәи роуп.) Убарҭ руаӡәк арратә комиссариат аиҳабыс аус зуаз Грышьа Қардава ҳәа ҽхарззалаҩык, уажәтәи ҳџьынџьтәылатә еибашьра ашьҭахь дансықәшәа – «арҭ алахшақәа иаҳзыруз убоит» ҳәа даасыдгылт, аԥсышәалагьы дҟыжә-быжәуа ажәақәак иҳәошәа даҿын. «Ҳарҭ, Қардаа, ҳаԥсацәоуп, Гәдоуҭа инхоит сашьцәа», – иҳәеит. Сара издыруеит Қардаа аԥсуаа шыҟоу, аха аҵармақьа иԥынҵа иҭасызшәа аԥсуаа ҳаҵкьыҵкьазшьоз уажәы дҟәатаханы, схаҵкы-сыԥсаҵкы камыршәуа дсацәажәон. Схы ҩышьҭыхны санынаиҿаԥш, дцәышӡа дгылан, ихацламҳәагьы еиҵасуан. Иԥсы данақәыԥш акәзаарын усҟак изырҳәоз... Ажәакгьы иамҳәаӡакәа сиԥырҵт. Уаҳагьы ихабар сымбаӡеит...
Уигь уажәы дзысгәалашәаз, 1953 шықәсазы Аԥсны Аминистрцәа Рсовет Ахантәаҩыс усҟан иҟаз Архип Мирон-иԥа Лабахәуа, аԥсуа милаҭтә кадр ҳазхом ҳәа (ҳкадр ықәызхыз дара ақырҭқәа ракәын) Москва, Кремль ашҟа идәықәиҵаз иашшыԥхьыӡ ала ноиабр мзазы иаартыз аҭоурыхтә факультет аҿгьы, ҳара аԥсуаа ҳзы ишаадыртызгьы, ҳара ҳаҵкьыс акырӡа еиҳаны иҭалаз дара роуп... урҭ егьа ҭагылазаашьа ҟаларгьы рхы анрааланы иалыргоз еснагь еиҳан...
Адилиа, луаз шәҟәы дысгәаланаршәеит даҽаӡәгьы. Сызҿу – аҵара ҳацызҵоз Гиви Ҵулаиа иоуп. Шаҟантә иареи ҳареи ҳаиҿанагалахьаз... 1956 шықәсазы апартиа аҩажәатәи аизара ду ашьҭахь... Сталин икульт аҿаԥҽраан аԥсуааи иареи анапышьҭыхра аҟынӡагьы инеибагеит, «аԥсуаа шәзыршәагәышьазеи» ҳәа ииҳәаз иахырҟьаны. Амала, адиплом ҟаԥшь ала аинститут аҭоурыхтә факультет иалгаз бареи егьырҭ аԥсуаагьы аӡәгьы ҳгәаимҭаӡеит... Гиви Ҵулаиа иакәзар, имахәар кны ҳаԥсуаҭҵааратә институт аҟны днаган аусура далазыргаз, анаукахь амҩа каххаа изаазыртыз – ҳаԥсуа ҵарауаа ирхаҭарнакцәоуп. Ирхаҭарнакцәоуп-моу «ҳҵарауаа дуқәа» ҳәа ззаҳҳәоз ракәын. Зымҩа аадыртыз Гиви иахьа Москва дыҟоуп, аҭоурыхтә наукақәа дырдокторуп, «иҭиҵаауагь» Аԥсни аԥсуа жәлари рҭоурых ауп... дызҿагылоугьы – имахәар кны анаукахь амҩа изаазыртыз ҳаԥсуа ҭоурыхҩҩцәа роуп.
Адилиа, абри азҵаатәы абасҟак сзазааҭгылаз – абриаҟара мыҟәмабара быхганы, еиҭах бгәы камыжькәа иреиҳау аҵараиурҭа аҭоурых аганахьала ибзиаӡан иалгаз (аԥсуа ҭоурыхҭҵааҩцәа ргарҭа
ҳамамкәа ҳрыхҟьашозшәа) аинститут аҿы бнаганы атехникатә зҵаатәқәа рынагӡара бнапы иахьанырҵаз, егьырахь – ҳаԥсуаҭҵаара аинститут ахь Гиви Ҵулаиа днаганы ҳаԥсуа ҭоурых аҭҵаара инапы иахьанырҵаз ауп.
Ус ауп зегьы шарма-ӷьырмахо – ауаҩы иарма напы иҟанаҵо иарӷьа напы ианазымдыруа...
Бара убри атехникатә зҵаатәқәа рынагӡара бнапы ианызҵаз рбзарӡы бҳәоит, ус бзырҳәо буаҩроуп, бааӡароуп, бкультуроуп, иҵегь инарҭбаан иазгәаҳҭозар – баԥсуароуп.
... Бышәҟәы-уаз 1936 – 1937-тәи ашықәс еиқәаҵәақәа рзы Нестор Лакоба иҭаацәараҿы бызлаҟаз, хаҭала бызлахәыз, иббоз-ибаҳауаз ртәы ахьыбҩыз, иҭоурыхтә документны излаанбыжьыз мацарала – ахәшьара уадаҩуп. Аԥсны усҟантәи аҭагылазаашьа, ҳажәлар ирхыргаз, хаҭала, бара бзынҟьаз-бзынԥаз, мыҟәмабарас ибхыбгаз ртәы араҟа салацәажәоит ҳәа салагом. Урҭ зегьы бҩымҭаҿы иаарԥшуп. Уи аиҭаҳәара зылшо – изхызгаз боуп.
Ҳара иахьатәи ҳгазеҭ ианаҳҵо бышәҟәы иагәылаҳхыз ҩ-хык – хаҭала Нестор Лакоба изку ахқәа роуп.
Сара Нестор Лакоба иҩнаҭа ашҟа снанагаанӡагьы уи иӡбахә бзианы исаҳахьан саби агьырҭи рҟнытә. Жәаҳәарада, сықәра маҷ ахшыҩ акапанала сара схаҿы исзаагомызт усҟан уи ҳәынҭқарратә усзуҩык, ареспублика анапхгаҩык иаҳасабала ихаҭара аҵакы. Уи иԥсҭазааратә ҭагылазаашьақәа жәпакы рыӡбахә сара еилыскааит сыԥшәмеи Сариеи рҟынтәи, фактқәак ртәы акәзар, еилыскааит санеизҳа ашьҭахь.
1918 шықәса рзы ақырҭуа меншевикцәа ирҿагыланы ақәԥара анцоз, Аԥсны урҭ иеиҿыркааз
Адемократиатә Республика Қырҭтәыла иахәҭакуп ҳәа ианырԥхьаӡаз, Нестор дықәгылеит анхацәа бџьаршьҭыхлатәи арратә дружина «Кьараз» дахацыркҩны, дагьнапхгаҩны, аԥсуаа ирықәымчуаз ақырҭуа мпыҵахалаҩцәа рҿагыларазы.
Аԥсуа жәлар зҭагылаз аҭоурыхтә трагедиатә ҭагылазаашьазы шаҳаҭра ауеит ақырҭуа напхгара ашҟа иҟаҵаз ажәахә ацыԥҵәахак: «Ари аотриад иалоу аԥсуа қыҭақәа рҭынчнхаҩцәа ирылалон ирымаз ахәыҷы рымхуа, аҳәса раҳаҭыр ларҟәуа. Аотриад егьи ахәҭа зҿыз абомбақәа рыла рыгәшәа зҳәоз рҩнқәа реилаԥыххаара акәын. Абас еиԥш иҟоу ахҭысқәа аҭыԥ рымоуп Гәдоуҭатәи ауезд аҟны. Ақырҭуа отриад аиҳабы, апаручик Ҟәуԥуниа, Ԥуҭ ақалақь ԥахьатәи апристав, Аацы ақыҭа жәлар Реизара иалахәыз ишакәым дрызныҟәеит, апҟарақәа ҟаиҵеит, ахы иаҿаиргылеит, ҳәаҭыхла дырхысит, ипҟеит; уи ашьҭахь аизара иалахәыз гәыԥкны џьарак еизарц рыдиҵеит, нас зегьы аҟамчқәа рыхҟьо...»
Абас еиԥш иҟаз ақырҭуа ган ахымҩаԥгашьақәа рзы ауп англыз Бехофер ишәҟәы «Деникинтәи Урыстәылаҿы» абри аҩыза ацәаҳәақәа зиҩыз: «Ихьыԥшым зхы иақәиҭу Қырҭтәыла асоциал-демократиатә ҳәынҭқарра сгәалашәараҿы иаанхоит егьырҭ амилаҭқәа рзыҟазаашьала имҽыӷу империа маҷк аҳасабала, насгьы атәым дгьылқәа рымпыҵахалара иазӡышо, зыҩнуҵҟа ақәымчра ӷәӷәа аҳра ахьауа акәны. Урҭ рмилаҭеилыхра ҳәаак изҭаӡом».
Ампыҵахаларатә режим аҟынтәи Аԥсны ахақәиҭра аиуит 1921 шықәса март 4 рзы, иагьышьақәыргылан Асовет мчра. Уи аԥсуа жәлар рмилаҭтә интересқәа ирықәшәон, рҳәынҭқарратә ҟалара аиҭашьақәыргылара излацхраауаз ала. Убри аламҭалазы Нестор Лакоба Ҭырқәтәыла дыҟан, 1920 шықәса анҵәамҭа амызқәа раан Ленин идҵала Нестор Лакобеи Ефрем
Ешбеи аделегациа хадацәас инеит ари аҳәынҭқарреи Урыстәылатәи Афедерациеи наҟ-ааҟ ирзеишьашәалоу аҭынчратә еиқәшаҳаҭра рыбжьаҵаразы. Уи азы агәыӷра ду рыдырҳәалон уаҟа инхоз аԥсуаа, амҳаџьырра ашықәсқәа раан уахь инанагаз аԥсуаа рхылҵшьҭрақәа. Қьемал-Ԥашьа иакәзар, иааигәара игылаз, уаҟа анырра ӷәӷәа змаз аԥсуаа ракәын. Убарҭ дреиуан Хәсеин Рауф Орбаи (иаԥсуа жәла иашаҵәҟьа – Ашьхаруа). Уи амаҵура бзиа дахагылан, ашьҭахь Ҭырқәтәыла аиҳабыра ахадас дҟарҵеит, Қьамал Аҭаҭиурк диарӷьажәҩан.
Иҟалап, Ленин агәыӷра риҭазар ҳхаҭарнакцәа, уаҟатәи аиҿцәажәарақәа рылҵшәақәа бзиахар, Аԥсны хазы иҟоу ҳәынҭқарратә ҟалара аиура ацхыраара асҭоит ҳәа. Нестор Лакоба иакәзар, Ҭырқәтәыла ақалақьқәа Риза, Трапезунд, Сҭамбул аусура ду мҩаԥигон, алҵшәа бзиақәагьы аарышьҭит: хыхь, зыӡбахә ҳҳәаз аиқәшаҳаҭра инақәыршәаны Аԥсни Аҷареи Қырҭтәыла аилазаара иалҵит урҭ рҟны Асовет мчра злашьақәгылахьаз ала.
Лакобеи Ешбеи 1921 шықәса март 6 рзы Аԥсныҟа игьежьит. Иара убри аҽны иагьышьақәырӷәӷәан иреиҳау азакәанԥҵаратә мчра-аревком, 1921 шықәса, март 28 – 31 рзы, Баҭымтәи аилацәажәараан, еицҿакны ақәҵара рыдыркылеит Аԥсны Аидгылатә Социалисттә Республика ахьыԥшымразы. Уи азы Е. Ешба Ленин ишҟа адырра ҟаиҵеит.
Иага убас акәзаргьы, Қарҭ ирылшоз зегьы ҟарҵон Аԥсны аидгылатә статус аԥыхны автономтә Республиканы Қырҭтәыла аилазаарахь алаҵаразы. Иубартә иҟоуп уи Сталингьы ишиҭахыз, избанзар, ишдыру еиԥш, иара автономизациатә система дадгылаҩын. Ари апроцесс мҩаԥысуан аԥсуа жәлар ргәаҳәарақәа рыгәхьаа мкыкәан административтә қәымчрақәа рыла. Абасала, 1922 шықәса рзы Аԥсны
аҽраԥшратә ҟазшьа аҭаны, аидгылатә статус азныжьны аус аҿы Қырҭтәыла аилазаарахь иалаҵан, «иҷыдоу аидгылатә еиқәышаҳаҭра» ахьӡҵаны.
Зеиԥш ҭыԥ змамыз абри аҩыза азинтә форма Қарҭ уаҳа ԥсыхәа змамыз аамҭалатәи Аахыҵ-Кавказтәи апартиа атәылаҿацәтә биуро аилатәара азҵаара ықәыргылан, автономтә Республикак аҳасабала Аԥсны Қырҭтәыла аилазаара алаҵаразы. Еилкаан ари аҩыза аԥшьгара хыхьынтә ишаауаз. Убри аҟнытә зегь еицҿакны адгылара арҭеит. Лакоба заҵәык иакәын ҿымҭӡакәа итәаз. Ашьҭахь иара азҵаара ирҭеит зҿумҭуазеи ҳәа. Сара акгьы смаҳаӡеит, слымҳақәа ираҳаӡом, слымҳа арҳага бжьысит, иҳәеит аҭакс. Азҵаара аиҭазыгьежьра ауамызт, арахь ирҩыз апротокол Лакоба инапы анӡамкәа азҵаара ӡбоуп ҳәа ԥхьаӡашьа амамызт. Абасала, Нестор Лакоба илшеит ари азҵаара иазкны маҷк аамҭа аргәагәара.
1930 шықәсазы Аԥсны жәлар ркомиссарцәа рсовет аԥыхын, 14 шықәса инарзынаԥшуа асовнарком ахантәаҩы ҳәа амаҵура ныҟәызгоз, уажәы Ареспублика Ацентртә анагӡаратә комитет ахантәаҩыс далхын. Нестор Лакоба ажәлар рҿы ҳаҭыр ӷәӷәа шиқәыц иқәын. Лассы-лассы иҭаауан анхацәа, ахархьуаа, иаргьы иахәҭаз ацхыраарақәа, абжьагарақәа риҭон.
30-тәи ашықәсқәа, аколлективизациа аламҭалазы, Н. Лакоба аҟәыӷара ду ааирԥшуан, урҭ рҷыдаҟазшьақәа азгәаҭаны, аҭыԥантәи анхацәа рхазҭыӡҭыԥтә нхамҩақәа аколлективизациа ахарала ааха рмоурц азы. Иаргьы есымшаҵәҟьа дрықәныҟәомызт хыхьынтәи иаауаз адирективақәа. Уи азы акырынтә гәыбӷангьы ирҭахьан, хаҭала Сталин иҟынтәи. Уии иареи реизыҟазаашьақәа шыбзиазгьы, Сталин ақәымчра ҟаиҵон Аԥсны аколлективизациа аус анагӡара арццакразы. Лакоба иакәзар, есымша ашьақәырӷәӷәара даҿын Аԥсны акулакцәа шыҟам. Иҟоу зџьабаала иаарыхуа, инхо-инҵуа анхацәа шракәу ҳәа. Нестор даԥырхаган Аԥсны ашовинисттә политика амҩаԥгара. Уи дыҟанаҵы Аԥсны амассатә репрессиақәа мҩаԥыргомызт. Бериа ари игәаԥхомызт, убри аҟнытә Сталини Лакобеи еиниҟьарц дашьҭан. Насгьы Бериа изымдыруа дыҟамызт Сталин Иагода иҭыԥ ахь Лакоба днеигарц шиҭахыз. Аԥсны аколлективизациа арццакразы Сталин уашьҭа Лакоба омак диргәамҵуамызт, аха убри ала иирдыруан аҭакс Нестор Аԥсны Қырҭтәыла аилазаарахь алаҵара дахаҵгыларц шихәҭаз. Абасала, уи ҩ-мцакы дрыбжьагылан, акаҭа цәгьа дагәылаханы дыҟан. Аҵыхәтәаны дагьақәшаҳаҭхеит, аԥхьаҟазы уи аԥсуа жәлар рзы аҵыхәтәа шыцәгьахозгьы дырны. Аԥсны акәзар, аҭагылазаашьа бааԥсын: акы, аколнхарақәа реиҿкаара мап ацәыркуан; ҩба, аԥсахеибакра ӷәӷәа рыман, Аԥсны Қырҭтәыла иахьаларҵаз. Ауаарацәа злахәыз аизарақәа мҩаԥыргон. Убри аҩыза аизара ду мҩаԥысит Лыхны, Лакоба иқыҭан. Ажәлар еилыркаауан Нестор акгьы шимчымыз.
Аҭагылазаашьа цқьа ишәа-иза, Лакоба илшеит қәымчрада аколнхарақәа реиҿкаара ахацыркра, ажәлар рыҩнуҵҟа имаз аҳаҭыр ихы иархәаны. Насгьы Лакоба хадара зиҭоз аиҳабыра аилазаараҿы аус руан зыжәлақәа нагаз аԥсуаа рыхшара, ҭауади-аамсҭеи ирхылҵыз. Ажьра-цәара акәзар, аԥсуаа рсоциалтә ԥсҭазаараҿы анырра бзиа ҟанаҵон – анхәԥҳара, абзыцәашьара зҳәаз иеиԥш, нхаҩи, ҭауади, аамсҭеи рыбжьара асоциалтә еиҿыхарақәа аҭыԥ рырҭомызт, шамахамзар. Абас еиԥш иҟаз ҭагылазаашьа зҩыда аиқәырхара акәын Н. Лакобагьы дзышьҭаз. Н. Лакоба ԥахьатәи хаҭалатәи имаӡаныҟәгаҩ А. М. Буланов 1954 шықәса рзы еиҭеиҳәон: «Аԥсны аҭауадцәа ирҿагыланы иарбанзаалакгьы қәԥарак мҩаԥысуамызт. Ари блала иубартә иҟан: 1934 шықәса рзы Нестор Лакоба дидикылеит аҭауад Алеқсандр Чачба (Шервашиӡе).
Уи инаҩсангьы, Н. Лакоба иҭаауан Емхаа, Ешаа уҳәа егьырҭ аҭауадцәагьы. Урҭ еибырҳәоз сара исыздыруам, аха Лакоба идҵала аԥаратә цхыраагӡақәа шроуаз здыруеит».
Лакоба ҭауади-аамсҭеи дшырзыҟаз атәы аҳәоит абас еиԥш иҟоу афактгьы. Уи аҵыхәтәантәи аԥсҳа иуа Дырмит Чачба (Шервашиӡе) деиқәирхеит. Уи иаб, Гьаргь Дырмит-иԥа, Қарҭ агубернатор дахьтәаз амаҵура бзиа иман. 1899 шықәса инаркны акәзар, зыԥшәма дзыԥхаз Урыстәыла аимператор иԥҳәыс Мариа Фиодор-иԥҳа лаҳҭынраҟны обер-горфмеистерс дыҟан. Аҭоурыхҩҩцәа жәпаҩык ргәаанагарала, уи лыҷкәын Николаи II иақәшаҳаҭрала хаҵеи ԥҳәысреи рыбжьарҵеит маӡала. Гь. Чачба 1918 шықәса рзы Ҟрым иԥсҭазаара далҵаанӡа ишеимац еиман.
Дырмит Чачба дзинҭҵааҩын, аҳҭынраҿы амаҵ иуан, уи ашьҭахь Ставропольтәи, Витебсктәи ргубернаторцәа рхаҭыԥуаҩыс аус иуан. 1918 шықәса рзы ареволиуциа ахьеилашуаз Петербург аҟынтәи Аԥсныҟа дааит, инапы аиркит ақыҭа нхамҩа аусқәа. 1924 шықәсазы Мраҭашәаратәи Қырҭтәыла иҟалаз анхацәа рықәгылара, амчрақәа изларыԥхьаӡоз ала, далахәын, убри аҟнытә иԥсҭазаара ашәарҭара иҭагылан, аҭакразы ишьҭан. Аха Нестор Лакоба илшоз зегь ҟаиҵеит уи Иркутскҟа идәықәҵаразы. Уаҟа уи еицырдыруаз иуристны дҟалеит. Лакоба дидҳәалан иара убас еицырдыруаз асахьаҭыхҩы ду Алеқсандр Чачба. Диагилиов ииҭаз ааԥхьарала, уи 1918 шықәса рзы Франциаҟа данцоз дагьынаскьеигеит.
Емхаа рҭаацәараҿы аишьцәа рацәаҩын. Урҭ рашьа еиҳабы дыршьит. Егьырҭ абна илалеит ашьоуразы иабрагьцәаханы. Аиҿахысрақәа раан аишьцәа рахьтә аӡәы абна дылҵит, егьи абрагьра даҿын. Нестор иахь аӡәы маӡалатәи ашәҟәы наишьҭит, абна илымҵыз Емхаа рашьа уара ухаҭа ушьра дашьҭоуп ҳәа. Лакоба
ихеимҵеит, аха иашьа Михаил, усҟан аԥсуа милициа напхгара азҭоз, иӡбеит агәҽанызаара ааирԥшырц. Убас, зны Нестор аҩныҟа даныгьежь ибеит иҩны агәашә аҟарул дшылагылаз. Иара даагәамҵын, ус иҳәеит:
– Изакәызеи ари? Сара ианысҭаху уахынлагьы, ҽынлагьы ақалақь салоуп хьчаҩыда, ауаа рҿаԥхьа сықәгылоит. Урҭ сышьра рҭахызар – ианырҭаху ирылшоит. Шәымгылан уаҳа араҟа! Сара ахьчара сҭахӡам. Аӡәгьы изҳәашам Нестор Лакоба дшәаргәындоуп ҳәа. Насгьы сара агәра сызгом аӡәы сышьра дашьҭоуп ҳәа. Избанзар, аӡәгьы ацәгьара изысымуӡеит. Мышкы анҵы, ҩаԥхьа убри аҩыза ашәҟәы изааит, аха уажәы аҭауад Емхаа ихаҭа иҟынтә. Уи ашьҭахь ари ашәҟәы Лакоба иҭаацәараҿы кыраамҭа иҵәахны ирыман (уи сара ислырбон Назиа), иагьаҳәон абас: «Акыр иаԥсоу Нестор, уара ушҟа анапы аҩахара акәым, ианаҭаххо уагьысыхьчоит. Сара сыбла ҵари зыгәра зго сҩызцәеи уара урыхьчоит».
Аемхаа амилициа кыраамҭа ишьклаԥшуан, аха илҵшәадан. Избанзар, уи Аԥсны зегьынџьара аҩызцәа рҳаны иман, чарҳәара изыруамызт. Аха уеизгьы, ачарҳәаҩ дцәырҵит. Уи иаҳәшьа лхаҵа иакәын. Иара уа иҽшиҵәахуаз, амаҳә маӡала адырра риҭеит амилициаа. «Ҩажәаҩык рҟынӡа икәшахьан, аҩны аԥенџьыр ахышә аҟынтәи даныԥоз сыбналоит ҳәа. Аа-хык шиқәшәазгьы ишьапы дықәымҟьеит. Абар, аҵыхәтәантәи иажәақәа: «Ухы хьчала, Нестор Аполлон-иԥа, зегьы рыгәра умган!» Н. Лакоба даара ихьааигон Аемхаа иҭархара.
– Иабаҭахыз абас ахаҵареи ауаҩреи злаз иҭархара? Уи дааӡатәын. Иԥсы шҭаз дыргарауаз, иара ихала дыҟан, дара – ҩажәаҩык.
Бериа уи ишьҭахь убри азы Лакоба гәыбӷан ииҭон. Иагьаҵишьуан абрагь дихьчон, насгьы аҭауадцәа рыхҭылҵ ҳәа.
Лакоба амалуаагьы ихьчон. Ҭаҭынла ихәҳахәҭуаз аишьцәа Топчиан зыжәлаз еилагарақәак рыдырбалеит. Қарҭынтәи акомиссиа ҷыда аарышьҭит, иагьрықәырҵеит ашьра. Нестор ари аҩыза ашьауӷатә қәҵара инапы анимҵеит. «Ҟалашьа амам ари аҩыза, – иҳәеит уи, – арҭ ауаа аусушьа здыруа роуп, ақыҭа нхамҩаҿы аҭаҭынаарыхра ашьапы иқәдыргылеит. Агха ҟарҵазар, рахьырхәра ауеит, аха аԥсҭазаара ралыхәдтәра аҭахӡам». Аха «азаралҟаҵаҩцәа» уеизгьы ашьра рықәырҵазаап. Лакоба урҭ дахьрыдгылаз, иахьихьчоз азы Москвантәи аҩынтәраан лахь ирҭеит.
Ега убас акәзаргьы, Аԥсны ауаа амал рымхра ианалага, уеизгьы-уеизгьы ааха ду рырҭомызт, насгьы ирышьклаԥшуамызт, ихдырҵәаӡомызт. Аха иҟан коммунистцәақәак, даара ижьышоз. Урҭ рҩызцәа Лакоба есымша ицәымӷын. Убас, аҭыԥантәи амчрақәа иахдырҟьацәо ианалагалак, анхацәа Лакоба иҟны инеины рхы анеиҭарҳәалак, Нестор еразнак рҭыԥ иқәиҵон зегьы. Саб игәалашәалон, 20-тәи, 30-тәи ашықәсқәа раан ааглыхра амилаҭтәра анымҩаԥысуаз, Лакоба ахаан амчра мҽыӷ ихы ишаимырхәоз ҳәа. Амал зымпыҵакыз ауаа абжьыҭирақәа рзин анрымырхуаз, рмал аҳәынҭқарра ианарҭоз Лакоба ишилшоз ала дрыцхраауан урҭ. Иаагозар, рмал ахәҭак иадамзаргьы рнапаҿы иаанхарц азы. Саби саб иашьеи атәым ҳәынҭқарра излатәылауааз ала, ирылшеит ашьҭахь рыҩнқәа рыргьежьра. Нестор Лакоба ихаан Аԥсны егьырҭ ареспубликақәа излареиԥшымыз рацәан: еиқәырхан ахаҿы, асоциалтәи аекономикатәи ԥсҭазаара аҷыдарақәа. Аԥсныҟа акырынтә иаахьаз Мандельштамиазгәеиҭон:«Иџьоушьартәиҟан амшын ҿықә иаԥну ари адгьыл ҿацә административтәи анхамҩатәи ҷыдарақәа, иара убас адгьыл чашәрақәа,
ашыц бнақәа; Афон ҿыц ахәша совнхареи, зхаҭабзиара ҳараку Тҟәарчалтәи арацәеи рыла». Абри акәзар ҟалап Нестор Аполлон-иԥа дзыхдырҟьазгьы.
Аамҭақәа убас иҟагәышьан. Ашьыцыҩцәагьы ҟалеит. Урҭ Москваҟа ашәҟәы рышьҭит Нестор дыԥсахҩушәа, ажәлар драӷоушәа. «Аиашаныҟәгаҩцәа» уаҟа ирулакгьы аусқәа ҟарҵеит уи Сталин инапаҟынӡа инеиртә. Ашьҭахь Лакоба еиликааит ари аус хәымга анагӡаҩцәа зусҭцәаз. Дук мырҵыкәа Москвеи Қарҭи рхаҭарнакцәа злахәыз акомиссиа ааит Аԥсныҟа агәаҭара амҩаԥгаразы. Иагьцәырыргеит Нестор иусқәа ирԥырхагаз аматериалқәа. Иагьиԥхьеит иаарласны Москваҟа. Сталин Молотов ишиаҳауаз Лакоба лахь ӷәӷәа ииҭеит азакәанқәа рықәымныҟәареи ахалахаԥшьгарақәеи рзы. Ахарадҵарақәа акырцх еиԥш илеиуан. Молотов зегьы дрықәшаҳаҭхон. Нестор иԥсҭазаара ахәыц иакын, аха илаз ахачҳара аԥыжәара агон, аҽынкыларагьы ицәымӡит. Уи Сталин иҟынтә иоуз аныӡбара лаҟәқәеи ақәмақаррақәеи ҿымҭӡакәа дырзыӡырҩит, нас ҭынч, ибжьы мырдуцәакуа аҭакҟаҵарахь диасит, хәыҷы-хәыҷла ибжьгьы неиҵыхуа (жәпаҩык иазгәарҭон Нестор дышцәажәаҩҟазаз, дзацәажәоз рышҟа аныррагьы шыҟаиҵоз). Уи идыруан џьаргьы шаҭарак шизыԥшымыз. Уи иазгәеиҭеит аԥсуа жәлар рыбзазаратә ҷыдарақәа злаҟоу ала, апартиа арбарақәа џьара-џьара рыцәхьаҵра аҭагылазаашьа ишинарҟаҵаз, аха асоветтә закәанқәа дышрызиашоу, насгьы иарбанызаалакгьы ԥсахрак дшалаҟам. Нас иазгәеиҭеит акомиссиа аревизиатә материалқәа шхыҭҳәаау, аҵабырги аиашеи ишырцәыхароу, маӡалатәи ашәҟәы (анонимка) акәзар, аҵабырг иашьашәаланы ишыҟам. «Абри ашәҟәы ашьҭахь, – иҳәеит уи, – дгылоуп анырра ӷәӷәа змоу ахаҭара, сара сҵаарҟәрылара иашьҭоу». Ԥыҭк иԥсы анааивига, иҿцәажәоз
иргәалаиршәеит аҭоурыхтә фактқәа. Иргәалаиршәеит аԥсуаа аетникатә уаӷеимышхара шрыхҭыргахьоу. Аҭырқәа сулҭанцәа рхаан рзинқәа шырҿаҟәоз, ауаа шырҭиуаз, атәра шыҟаз. Урҭ рҿагыларақәа рформақәа ишыруакыз аԥсуаа ислам адин адкылара мап шацәыркыз, ажәытәӡатәи рқьырсиантә дин аиқәырхара ишадгылаз. Аурыс царизм аполитикагьы аԥсуа жәлар ахәура аҭаҵара ишазкыз. Убри азы ауп 1866 шықәсазы Аԥсны зегьы зымҽханакыз жәлар рвосстаниа зыҟалаз, ашьҭахь аԥсуаа ршьамдгьыл мчыла иқәцауа амҳаџьыррагьы зыхҟьаз, Ҭырқәтәылаҟа изагаз. Иргеит урҭ мшынгәыла, ишакәхалакгьы, ирацәаҩуп амҩан иҭахаз. Хыц-ҩыцқәак иаанхаз аԥсуаа ракәзар, аарлаҳәа рхы еиқәдырхеит уи аамҭа хьанҭақәа раан. Есышықәса аԥсуаа урҭ ргәалашәара азгәарҭоит.
– Аԥсуаа, – инеигӡон Нестор, – зхыԥхьаӡара маҷу жәларуп, рӷьырак ҭауади-аамсҭеи роуп хылҵшьҭрала, урҭ анхацәаҵас ауп рхы шымҩаԥыргогьы. Сара урҭ ықәсцазҭгьы, зымчала инасыгӡодаз асовет мчра иазԥхьагәанаҭаз апланқәа, еиҿызкаауадаз Аԥснытәи Ареспублика? Урҭ роуп ақырҭуа меншевикцәа ирҿагылаз. Урҭ роуп апартизантә отриадқәа еиҿкааны Аԥсны ауааԥсыра зегьы ршьапы иқәзыргылаз.
Аҭагылазаашьа ҵарын. Ҵабыргуп, Лакобеи Сталини реизыҟазаашьақәа бзиан, аха Нестор шьахәла еиликаауан Бериа игьангьашрақәа шаҟа ашәарҭара ӷәӷәа рыҵаз. Бериа убасҟан акәхарын даназхәыцуаз Мраҭашәара Қырҭтәылантәи ауааԥсыра Аԥсныҟа иааганы рнырхара. Лакоба уи дақәшаҳаҭымызт, убри азы акәын ареспублика анапхгаҩы ҳәатәхамҵа иқәгара дзашьҭаз, убри алагьы аԥсуаа ассимилиациа рзура хықәкыс изимаз. Уи Лакоба изкны ашшыԥхьыӡ ԥаршеиқәа еиқәирҽаҽон, уи Иагода ихаҭыԥан СССР НКВД анапхгарҭара мап ахьацәикыз ихы иархәаны.
1935 шықәса инаркны Сталин ари аҭыԥ акырынтә идигалахьан Лакоба, аха мап ацәикуан, иаагозар, 1936 шықәсазы Лакоба командировка ҳасабла Москва даннеиз аан еиԥш. Иареи Сариеи еицын. Схаҵагьы ихатә усқәак рзы Москва дыҟан. Абарҭқәа реиԥш аан амаҵзуратә машьынала еиқәзыршәоз Москва Аԥснынтәи аус зуаз ахаҭарнакгәрага иакәын, Лакоба иадиутант дымҩаԥигон Давлеҭ Кондалиа, даараӡа зыгәра газ ауаҩы. 1933 шықәса азынӡа Давлеҭ Кондалиа Лакоба 18-нтә Москваҟа дымҩаԥигахьан. Уи уаҟа дынхон 172 мшы, 3№-нтә Сталин иҟны адкыларақәа иман. Абарҭ адкыларақәа зегь раан дзыҳәоз Аԥсны Қырҭтәыла аҟәыҭхара акәын. Зны Лакобеи Сталини рхала итәаны такәаамҭа еицәажәон. Издыруада Лакоба уи идигалоз СССР аҩнуҵҟатәи аусқәа рнаркомра даҽа хырхарҭала идәықәлазҭгьы?...
1936 шықәсазтәи ҭагалан азы ҳаҩны аҩнуҵҟа агәырҭынчымра шцәырҵыз иснырит. Аҩны хәыҭхәыҭла еицәажәауан Нестор Москвантәи даныгьежь инаркны. Сариа дҟәиҭӡа дҟалеит. Зны урҭ рахь снеит. Сариа Нестор дидтәаланы ауаџьаҟ аҿаԥхьа аҭаҭын дахон, рармарахь сыԥшәма дтәан. Урҭ иалашыҩкны акы иалацәажәон. Сара игәныскылаз ирдыруаз чынуаҩ дук ааигәа дҭаркит, уи агәҭынчымра ӷәӷәа рнаҭеит. Дара сара сшыҩналаҵәҟьаз рызгәамҭеит. Нестор Аполлон-иԥа цқьа ашәыха змаӡаз амандарина инапы иампыҵарӷәӷәа дтәан. Нас слымҳа иаҳаит Нестор Аполлон-иԥа ииҳәаз:
– Избан Сталин сара абас еиԥш иҟоу амаҵура ду зсыдигалаз? Сара уи ахааназгьы сақәшаҳаҭхом ега ақәмақаррақәа ҟаиҵазаргьы.
Сара еилыскааит – уи СССР аҩнуҵҟатәи аусқәа рнарком иҭыԥ дшалацәажәоз. Лакоба ишьара дықәҟьаны дыҟан, Сариа ирҭынчра даҿын. Нестор дгыланы длеиҩеиуан хыхь ииҳәаз ажәақәа еиҭаҳәауа.
Сталин аҭакс иоуҳәазеи ҳәа Сариа илҭииз азҵаара аҭак еразнакҵәҟьа иҟаимҵеит. Акы игәалаиршәарц даҿын, нас адиван днылатәан, Сариа лышҟа дынхьаҳәны, дгәааны ус иҳәеит:
– Сара сыжәлар макьана абырҷман шырфо сара хыхь сызлахалозеи?! Сара уи ахаангьы сақәшаҳаҭхаӡом.
Сара сгәы излаанаго ала, Лакоба ибзиаӡаны идыруан Сталин иҟазшьақәа, амаҵура мап ахьацәикыз ишианеимыжьуаз. Уи анарком иҭыԥ аҿы диҭахын иара изы зыгәра газ ауаҩы, дзықәгәыӷуаз. Убас еиԥш иҟаз дреиуан Несторгьы. Убри инаркны Нестори Сталини реизыҟазаашьақәа бжьысит инагӡаныҵәҟьа.
Зегьы ҳгәалаҟарақәа бжьысын. Москвагьы ҭынчрамызт, уахьынтәи лассы-лассы ажәабжь гәыҿкаагақәа ааҩуан. Нестор аҵыхәтәантәи Москваҟа ицарақәа раан, есымша уахь иццалоз Сариа лакәын. Сталин даараӡа игәаԥхон Сариа алезгинка кәашара лынагӡашьа. Шамахамзар, уи есымша илыцкәашоз Орџьоникиӡе иакәын. Убас, абанкетқәа руак аан Орџьоникиӡе акәашарахь длыԥхьеит Сариа. Ахалара акәашара лҭахымызт, уи Нестор акы дшаргәамҵуаз гәалҭеит. Сталин иакәзар, ацәажәара далашыҩкны дтәан, Бериа – иарӷьарахь. Ус Сталин Бериа ихы наидикылан, Нестор цқьа иаҳартә еиԥш, Сариа лышҟа ихы рханы ҿааиҭит:
– Лавренти! Уԥши, Лакоба уара зегьрыла иуаԥигеит, ԥҳәыссҵәҟьа иигаз аԥшӡа дзеиԥшроу умбаӡои, зеиԥш маҷу, – дааччеит нас.
Бериа акгьы имҳәаӡеит аҭакс, аха иблақәа ахҿақәа реиԥш Нестор инаигәыдиҵеит. Ари Лакоба иҭархара алагамҭа акәын. Абри ахҭыс атәы сара исзеиҭалҳәеит Назиа, Сариа данҭарк ашьҭахь.
Адырҩаҽны акәу, адырхаҽны акәу, Нестор Москвантәи, даныгьежь ашьҭахь, Сариеи Едмеи, Қарҭынтәи
аҭел ирзасит, – Нестор Аполлон-иԥа Бериа дибарц иҭахуп ҳәа. Арыцхә декабр мза 23, ма 24 рзы акәын. Дызқәымгәыӷуаз ари аҭелтә дырраҭара Нестор даараӡа агәҽанызаара инаҭеит. Даараӡа иҭахӡамызт уахь ацара, аха мап ацәкра илшомызт. Сариагьы амҩа ақәлара аҽазырхиара далагеит, аха Нестор иаҿаршәны мап лцәикит. Сариа бааԥсыла даҿагылеит. Рыбжьара аимак ҟалеит. Раԥхьаӡа акәны дызбеит сара Нестор абас дгәааны. Еимгеимцарала илаԥш наҳхигеит зегьы (сара, санхәа, Назиа ишаҳҭахымыз шаҳаҭцәас ҳҟалеит ҳзышьцыламыз абас еиԥш иҟаз асцена), нас иҳәеит:
– Сгәы ақәыԥҵәеит сыԥшәма сыхьчаҩ лоуп ҳәа есымша азыӡырыҩра, схала џьаргьы слышьҭуам!
Абри аан уаҳа аӡәгьы димыхәеит уи ихықәкы аԥсахразы. Амашьына аадгылеит. Сариа агәаара шылныԥшуаз аҩны аихагыла амардуан аҿаԥхьа даԥылеитуи. Нестор Аполлон-иԥа амардуан дналбаауа ашьшьыҳәа иҿааихеит. Минуҭк мҵыцкәа, адәаҿы ахысыбжь геит. Сариа арҵәааҳәа дыҳәҳәеит, ҳаргьы иҟалаз ҳзымдыруа ҳҳашҳатәараха уахь ҳаццакит. Ашә давагылан деихаччо Нестор, итапанча кны. Игәыҭҟьа-ԥсыҭҟьаха иҟаз Сариа дигәыдыҳәҳәаланы, нас иҳәеит:
– Сара уажәы агәра згеит, Сариа, џьара акы сақәшәар даараӡа бшыгәырҩо, инеимаҭәангьы бышҵәуо.
Нас ирласны амашьына дынҭалан, авокзал ахь дцеит. Уи нахыс уаҳа иԥсы ҭаны дҳамбеит.
Адырҩауха Нестор икабинет аҿы аҭел абжьы гон – уи аҳәынҭқарратә ҭел ҷыдан, абжьгьы дуун, зегьынџьара инаҩуан. Аҭел амаа Назиа ишьҭылхит. Қарҭынтәи иасуан, иагьылнырит аӡәы дшыԥсыз. Ԥыҭрак ашьҭахь ҩаԥхьа аҭел бжьы геит, Назиа ҩаԥхьа ишьҭылхит, иагьылнырит аԥсӡы аарыцҳараны ишыҟаз, аха изыԥсӡыз дызусҭаз лхаҿы изнеиуамызт. Сариагьы
дҿыхеит, дҵаауа далагеит, иззасуа закәызеи ҳәа. Назиа аӡәы дыԥсит Қарҭ, лҳәеит, аха илзеилымкааит дзусҭоу ҳәа. Сариа аҭаҭын ахара дындәылҵит аҿаԥарахь, аха даныԥшы аверанда аҿаԥхьа ауаа еизаны ишгылаз лбеит. В. Ладариа, В. Амԥар, К. Семерџьиев уҳәа егьырҭгьы рыхқәа рыкәаҽ еилагылан... Сариа дыҳәҳәеит... Уи лыҳәҳәабжь зегьы ршьапы иқәнаргылеит ашьыжь асааҭ быжьба рзы. Сариа лыхцәқәа лырԥыԥуан, нас дааҟәымҵӡакәа еиҭалҳәон:
– Дызшьыда иара? Ишԥаҟалеи?
Ахацәа еиҵақьызқьызуан, аӡәгьы дызцәажәаӡомызт. Аҩны ашҭа хыцә-хәыц ауаа рыла иҭәит. Иаалырҟьаны иҟалаз гәаҟран, аӡәгьы дақәымгәыӷуа, иуаӷеимшхараз. Сара еразнак Сухум ГЕС ашҟа аҭел сасит сыԥшәма иахь. Сариеи Рауфи еигәыдибаҳәҳәаланы еицҵәуон, Сариа лылаӷырӡқәа хаҟәҟәала Рауф длырҭынчуан.
– Рауф, умшәан, Иосиф Виссарион-иԥа арыцҳара ҳазынижьуам.
Сариа насыԥда лхаҿы изнеиуамызт ари арыцҳара ахьынтәаауаз...
Ахәылԥаз Сариеи Едмеи, егьырҭ ирзааигәази Қарҭҟа амҩа иқәлеит. Алахьеиқәратә дәыӷба рԥылеит Самтредиа. Аԥсыбаҩ зҭаз аҭоубыҭ наскьаргон Қырҭтәылатәи Акомпартиа Ацентр Комитет амаӡаныҟәгаҩ Георги Стуруа уҳәа егьырҭ зыжәлақәа сгәаламшәо. Аанҿасырҭацыԥхьаӡа адәыӷба иаԥылон аџьар. Аԥсны зегьы рыԥсы далхны дырҵәуон рнапхгаҩы. Аҟәа амҩадуқәа аџьар рыла иҭәын. Иԥсыбаҩ зҭаз аҭоубыҭ иаҵан изааигәаз, егьырҭ иаҳзымдыруаз, иагьнықәдыргылеит аҩны аҿаԥхьа. Аџьар неиуан, ицон...
Сариа лан дышҵәуоз илгәалалыршәеит уи Бериа иҟынтәи илзаанхаз ацәалашәарақәа, нас абас иагьылҳәеит:
– Сариа сҭаца қәыԥш Адиле макьана дхәыҷуп, аха раԥхьаӡа акәны уи данылбаҵәҟьа инаркны дшәеит, ҳара уи амаҭ ҳгәыцхәык иеиԥш дҳадаҳкылон. Уи ари лҳәеит аԥсышәала. Сааигәара игылаз аӡәы дсазҵааит:
– Илҳәазеи ари?
Сара, агәырҩа иарчалахьаз, сазымхәыцӡакәа илҳәаз еиҭаганы иасҳәеит. Ари сара сыгха дуӡӡа акәын. Ҳәарада, ицәырҵит «ҳҩызцәа бзиақәа», арҭ ажәақәа Бериа илымҳа аҟынӡа иназгашаз. Аамҭа дук мҵыцкәа сара ари аепизод сгәаладыршәеит.
Ауха Сариеи аԥси еизынрыжьырц аҳәара ҟалҵеит. Насгьы даалыԥхьеит Иван Григори-иԥа Семерџьиев (уи агәабзиарахьчара анаркомс дыҟан), аԥсы дыԥҟаны иԥсра зыхҟьаз еиликаарц, Семерџьиев инҭырҳәцааны аԥсыбаҩ данахәаԥш ашьҭахь иҳәеит Нестор цианисти кали ҳәа изышьҭоу ахәшә шҳам ала дышшьу (мышқәак рышьҭахь Семерџьиев дыбжьаӡит, аҩныҟа дыхнымҳәит).
Адырҩаҽны аԥсыбаҩ зҭаз аҭоубыҭ ауаа неирц азы иқәыргылан Аҟәатәи аҳәынҭқарратә драматә театр аҿы. Уахи-ҽни иааиԥмырҟьаӡакәа ауаа неиуан, иазыӡырҩуан алахьеиқәҵаратә музыка. Лакоба иԥсра рхатә гәыцхәык иԥсреиԥш ауп ишрыдыркылаз Аԥсны жәлар зегьы. Убри аҩыза ацәалашәара ыҟан – Нестор иԥсрала иҟаз аԥсҭазаара зегьы нҵәазшәа, иҿыцу акы алагазшәа.
Нестор дыржуан аботаникатә баҳчаҟны. Алахьеиқәҵаратә митинг аҟны ицәажәон аиҳабыра аилазаара ахаҭарнакцәа, егьырҭ ареспубликақәа рҟынтәи иааз иҩызцәа, изааигәаз. Дцәажәеит раԥхьаӡатәи аԥсуа аԥырҩы ԥҳәыс Мери Аҩӡба, амитинг ашьҭахь ҳаиропланла ажәҩан ахь дхаланы игәырҩоз аџьар ирхаԥыруаз. Ари даараӡа џьашьахәрак, трагедиак зҵаз акы акәын. Иааиуаз ателеграммақәа убасҟак ирацәан, реилыргара ауаҩы мышкы дзахьӡомызт, Асоветтә
республикақәа рҟынтәи, Германиантәиҵәҟьа, иара убас Ҭырқәтәылантәи, егьырҭ аҳәынҭқаррақәа рҟынтә. Сара сақәгәыӷуамызт Лакоба абас Аԥсны анҭыҵгьы ҳаҭыр ду шиқәырҵоз. Еихсыӷьуамызт аҭелбыжьқәагьы. Сталин иҟынтәи акгьы ыҟаӡамызт, Сариа ари даараӡа хьанҭарак дҭанаргылон. Сариа исыдылҵон лассы-лассы ателеграммақәа срылаԥшларц, аҭел аҵәҵәабжьқәа сырзыӡырҩларц. Аха Сталин иҿымҭра аҳра ауан. Ари угәы уҽанызҵашаз акы акәын.
Анекролог ркьыԥхьит ацентртәи, ареспубликатәи аҭыԥантәи газеҭқәа. Қарҭынтәи шәкыла, алахьеиқәҵаратә митинг аҟны иҭырхыз, аҭыхымҭақәа аарышьҭит, иара убас Қарҭтәи амитинг аҿы иҭырхыз ҭыхымҭак аҿы авенок кны Бериа аԥсы дихагылоуп ихы икәаҽшәа, арахь зхаҭа дызшьыз. Аԥсы ихагылоуп егьырҭгьы. Аха Аҟәаҟа, аԥсыжрахь аара рзымгәаӷьзар акәхап.
Нестор имашьынаныҟәцаҩ (ашьҭахь еилыскааит – уи ихьчаҩсгьы дыҟазаарын) иҟалаз инҭырҳәыцааны илзеиҭеиҳәеит Сариа, нас сыԥшәмагьы, абри зегь шыҟалаз. Ашьҭахь егьырҭгьы еилыркааит. Лакобеи Бериеи Қарҭтәи реиқәшәара егьырҭ реиқәшәарақәа иреиԥшымызт – аимак ӷәӷәа рыбжьалазаап. Нестор асасааирҭахь дцеит дгәааны, кыраамҭа иҽизышьақәкуамызт, нас имашьынаныҟәцаҩ днеиԥхьан иеиҳәеит џьаргьы ихала днимыжьырц, шьаҿак иадамзаргьы дааицрымшәартә.
Нестор ԥыҭк игәы анааирҭынч, астол днаҿатәан агазеҭқәа днарылаԥшуа иҿааихеит. Ус аҭел абжьы геит – Бериа иан, Марҭа Виссарион-иԥҳа лакәын.
– Нестор, – лҳәеит лара, – уааи ҳашҟа шьыбжьхьафара. Сара акалмаҳа ԥсыӡ зџьит, издыруеит бзиа ишубо. Уааи, даараӡа суҳәоит.
Лакоба маҷк амҽыӷра аҵаҵаны мап лцәикит, нас аҭел амаа нықәиҵеит. Амашьынаныҟәцаҩ илымҳа инҭасит уи дгәааны аӡәы аҩсҭаа иахь дшылшьҭыз ала лыбжьы.
Дук мырҵыкәа аӡәы ашә днасит. Ашә анаадырт, ашәхымс даалагылеит Бериа иԥшәма Нина. Уи лылаӷырӡ лҿажжы аҳәара ҟалҵеит уаххьафарахь акәзаргьы днеирц. Иагьылҳәеит акабинеттә еимакқәа аиҩызареи аҭаацәаратә еизыҟазаашьақәеи ирԥырхагамхароуп ҳәа. Насгьы еиҩызцәаны аринахысгьы ишеизынхо ҳәа. Кыраамҭатәи аҳәарақәа рышьҭахь Нестор дақәшаҳаҭхан, уаххьафара еиццеит. Уаҟа аишәа рхиан, аха Нестор акрыфара мап ацәикит. Нина акрифарц даҳәон, нас акалмаҳа џьны астол инықәылҵеит. Лакоба ҽыҭ хәыҷык аамыхны ифеит, маҷк акониакгьы ижәит, уаҳа акгьы даламкьысӡеит. 10 – 15 минуҭ рышьҭахь сгәы хынҳәуеит, сыблахаҵ гьежьуеит ҳәа ихы дахашшаауа далагеит, нас даҳәеит ирласны дцарц. Амҩан амашьынаныҟәцаҩ аԥсышәала иеиҳәеит: «Сыршьит». «Ҳара ҳгьежьит асасааирҭахь, – игәалаиршәон амашьынаныҟәцаҩ, – ашьҭалаха ҳахьымӡацкәа Нестор Аполлон-иԥа изы амашьына аакылсит. Ус аҭел абжьгьы геит. Амҽыӷра, ахьамҵра зҵаз ибжьала Бериа адҵа ҟаиҵеит Лакоба аоператә театр ахь днеирц азы. Дцар акәхеит, саргьы снеишьҭалеит. Уи игәабзиара аҭагылазаашьа ҽеимызт.
Аопера актәи акт ашьҭахь Бериа Лакоба асасцәа рзы иҟаз алоџьа ашҟа днеиԥхьеит. Уаҟа ԥыҭҩык еизеит. Акониак фырџьанқәакгьы ддыркит. Ишгылаз иржәит зегьы. Ус Нестор афырџьан импыҵҟьеит, ихаҭа иԥсы илышәшәаны дынкаҳаит. Аԥхьа еразнак асасааирҭахь дыргеит, нас – ахәшәтәырҭахь. Бериа уи иҳақьым дихаиргылеит... Уи уаҳа имԥын дықәырмыжьит. Ҵхыбжьон Лакоба дыԥсит, ашьыжь анатомиа дахрыжьит». Абас илабжышқәа ҭаҳәҳәы иажәабжь гәыҿкаага хиркәшеит амашьынаныҟәцаҩ.
Аншьҭрала сабду Гыд Ӡиӡариеи санду Қсыми зчеиџьыка ҭбааз, асас изы еснагь зышә ҟьаҟьаӡа иаатыз уаа қьиақәан. Дара хшарала ирзынханы ирыман хҩык аԥацәеи, рнапы иқәыргыланы ирааӡауаз рыԥҳа заҵә Тәытәкеи. Инхон Лыхны ақыҭан.
Санду Қсым хәыԥҳас дҟаҵаны длыман Нестор Лакоба иаб Ҷыҷу. Дагьуаҩыџьбаран, иагьиԥшнын Ҷыҷу.
Ҽнак ргәы рҽанӡамкәа, рыԥсы зыӷраз рыхәԥҳа Ҷыҷу, сандуи сабдуи ажәа рниҵеит ԥҳәыс дааигарц ишақәикыз, иааигогьы Џьергьениаа рҭыԥҳа Шьахәсна шлакәу, азин ирҭауазар иԥҳәыс хәыҷи иареи аамҭала рыҩнаҭа иаднакылар шиҭахыз. Ҳәарас иаҭахузеи, ари аус Гыд иҭаацәеи иареи ирызгәырӷьара духеит. Аха аҭаца лдәылҵра зламаӡаз ала, ԥсуаҵас, уи дымҩахызгаз рчарагьы маӡазар акәхеит.
Сабду Гыд Ӡиӡариа иашьцәа гәакьацәеи игәылацәеи даарыԥхьан, ачара иҽазирхиеит. Рацәак имгакәа Ҷыҷугьы игәы ҭгәырӷьаауа аҭацаагацәеи иареи аҭаца дрыманы ара имҩахыҵит. Саб Лакәа Адгәагьы усҟан иарԥызбара дааҭагылахьан, аҭацаагацәа дыруаӡәкны дрылан. Санду излалҳәоз ала, Ҷыҷуи иареи рыблақәа рхыԥхаауа ианааивагылоз, улаԥш аарцәуӡаратәы аҩыџьагьы ирыԥшнын. Абри агәараҭа дсасны дахьааҭалаз ауп саб инасыԥгьы ахьиԥылаз. Дук мырҵыкәа зкырҭа рибамҭауаз Гыд иԥҳа бзиахә лангьы-лабгьы еицазыразны ауп аргама Лакәа Адгәа дыширҭа.
Закәытә лахьынҵа бзиахәузеи ауаҩы инасыԥ аницныҟәа?! Аха, ус лразҟымхеит Шьахәсна, уи дҭацаны сабду Гыд иҩны дшыҩнагылаз ауп Ҷыҷу дышлыԥха. Лыхны ақыҭан ҭауади-аамсҭеи рызалымдара дахьаҿагылоз иаахырҟьаны Ҷыҷу иаакылатәаны иеихсны дыршьит. Ари ахҭыс гәырҩацәгьа аҵыхәала Гыд
Ӡиӡариа иҩнаҭа ашәӡы ҩныкәкәа иаанхеит. Санду Қсыми, лыԥҳа заҵә Тәытәкеи 2–3 шықәса ашәы ааршәымхӡакәа, ӡынгьы-ԥхынгьы еимаа ҵарԥаламзар ак рышьхамкӡакәа ирхыргеит.
Шьахәсна насыԥс илымаз акы заҵәык акәхеит. Уи лцәа далашәахьан асаби. Ус фымзҟа шылхыҵуаз ауп Ҷыҷу иашьцәа Лакәараа, рашьа хазына ицәа лыхбаауа, рҭаца Шьахәсна раԥхьаӡа рыҩнаҭа дышнарга. Шьахәсна дахьнаргаз лабхәында еиҳабы Мачагәа иҩнаҭаҿы, 1893 шықәсазы ауп аԥа данылхылҵ. Иаб Ҷыҷу ихьӡ иахаршланы асаби ихьӡырҵеит – Ҷнагә.
Ииасуан ашықәсқәа. Изҳауан дҟәыбҷаӡа ахәыҷы. Даныҩеидас Ԥсырӡха дганы казен ҳасабла ашкол даанадырхәеит. Ари ашкол ҩышықәса дҭан. Уи ашьҭахь Ҷнагә Лыхны ақыҭантәи ашкол дҭарҵеит. 12 шықәса анихыҵуаз Ҷнагә ари ашкол далгеит. Ашкол аҿы арҵаҩцәа иазгәаҭаны ирыман аҷкәын аҵара бзиан ишиҵоз. Аԥхын мышқәа рзы, абжеиҳан, иҭахны идиԥхьалон. Ахәыҷқәа иҽрыдырԥсыла дрылмыҳәҳәо дрылатәаны зны анбанқәа дирҵаларын, зны иаҳақәахьаз реиҳәаларын.
Лыхнытәи ашкол даналга, Ҷнагә арҵаҩцәа рыбзоурала Қарҭ адинҵара аучилишьче даанадырхәеит. Ари аныҟалаз 1905 шықәсазы акәын. Абраауп Ҷнагә иаԥхьаҟатәи иԥсҭазааратә мҩа ахыҵхырҭа ахьыҟалаз. Адинҵара акәӡамызт иара ара ихшыҩ ззишьҭуаз. Иара идырырц ииҭахызи дзыԥхьауаз ашәҟәқәеи хазхеит. Қарҭтәи аучилишьче данҭаз иаҳа ихшыҩ ззишьҭуаз иҵырдыраан, вбас иҽԥныркылеит. Убри аучилишьче даналга Ҷнагә Қарҭтәи адинтә семинариа дҭаларц игәы иҭеикит. Усҟан сашьа еиҵбы Радионгьы 5 шықәса ихыҵуан. Убри аамҭаз, иахьа еиԥш исгәалашәоит, саб Лакәа Адгәа игәараҭа дыԥхашьа-ԥхаҵо Ҷнагә данааҭала. Сан лнапы ыргьежьуа ауп аҷкәын дшиԥылаз. Ҷнагә дмышьҭӡакәа ҳаҩнаҭа дҳаман
хымшҟа. Иаб изы даныӡӷабыз иџьабоз сан, лысас дахьлыртәара, дахьлыргылара лзымдыруа, диеигәырӷьауа аҩны дыҩнан.
Ҷнагә уаҩасак иакәын. Саб игәнигауан аҷкәын дызхылҵыз иеиԥш, нырҳарала дыҭбааӡа дахьыҟамыз. Ҽнак, саб исас хәыҷы ус диазҵааит: «Ҷнагә, дад, аҵара уҽадцаланы иуҵоит, аха уаб дуаҩы џьбаран, дагьхысыҩ бзиан уара зныкыр ухысхьоу?» аниҳәа, дшымхысцыз аҟара аҭак наиҳәеит аҷкәын. «Саргьы сеиҭымын, аха абри асабигьы дзеиҭымхази?» ҳәа саб Ҷнагә ихы даншьалан, игәы злашьҭихшеи изиушеи дрызхәыцуа дгылан. Ашьҭахь, иҿынеихан, дцеит абџьарк изааихәарц. Иагьизааихәеит «бердианка» ҳәа изышьҭаз шәақьк апатронақәеи иареи еиқәхаԥс. Уи змихыз ауардын ааиҵаҳәаны, уалыр хпыҿк азна аҩы лақәыргыланы изиҭиит. (Саб абна хҿаны, абаҳча бзиа ааӡаны иман.)
– Дад, Ҷнагә, сара еиҳарак сҽызнысшәаз анхара ауп, аха ахысшьагьы здыруеит, уааи, иусырбап ари ашәақь шыркуа, – иҳәан, саб аҷкәын дааидиԥхьалт. Саб ацәҟьара нкыдҵаны, ҩынтә раҟара ашәақь днаҵхан, ахысшьа, аиҵыхшьа, аиҵаҵашьа наирбаны, дныҳәа-ныԥхьауа абџьар наииркит. Ҷнагә ари иаҳази ирҭази изџьашьатәха, акыр аамҭа ишәақь кны, инарҳәы-аарҳәуа, ииура изымдыруа дгылан. Саргьы ауедра хәыҷы аашьҭысԥаан, сҿынасхеит ахьақәагьы сыҟәшәалап, Ҷнагә иҟаиҵогьы збалап ҳәа. Ус сыҟәбаҟәшәо ахьа сшаҵаз, аҵықьҳәа ахысыбжь аагеит. Сыԥшызар, Ҷнагә иԥаҟь-ԥаҟьуа ахьнырҳаҳқәа ҩба аашьҭиԥааит. Раԥхьаӡатәи иԥыхьашәа изымбатәбарахан «Ҭинаҭ!» «Ҭинаҭ!» ҳәа ибжьы аасықәиргеит. Сыҩны снеизар, иабақәсыршәеишь, ҳәа «ашәарыцаҩ» аԥсаатә ахәы еимырттаауа дрыхәаԥшуан. «Быԥшишь, смаршәа шхиа?!» ҳәа дгәырӷьаҵәа исирбон. Ус сшыԥшуаз, икәалаауа иаасхалт уарбажәк, имҵарсны иагаз акы
шакыз мҩашьауа. Сылаԥш шнақәшәаз еиԥшҵәҟьа иаасаҳаит ахысбжьы. Ауарбажәгьы иакыз шакыз икәалаауа илҭалт. Ҷнагә иԥыхьашәа ссир дназыҭрысын, ишьны иуфаратәы иҟаз кәҷышьк хәыларԥыԥны ауарбажә ашьаԥхыцқәа иаарылихит. Акәҷышь гәыҭҟьа-ԥсыҭҟьаха, зыԥсы зхыхыз ауарбажәгьы ахы хьыхәхәа иманы иҿыҩеихауаны еиԥш, саргьы сыбӷьаауа снеиԥылт. Ҷнагә длаҟәны схы днагәӡит аҟара ауп, уаҳа акгьы мҳәакәа, ихы-иҿы ихаччауа, аҩныҟа ихы наирхеит. Ҳаиқәқьыԥаха ҳаиманы аҩны ҳанааи, ари рзымбатәбарахеит сабгьы сангьы. «Аӡӡеи!» ҳәа сан лахь ихы нарханы (ус леиҳәалон саб), «ари уаҩы дзеигәырӷьаша акы ауп, Ҷнагә ҳааиқәныҳәароуп, саргьы сҽаҵасырхауам» ҳәа наҳәаны, саб лаԥшы хаала иҭаацәа дааҳалаԥшит.
Сан ԥсуа ҩныԥҳәыск лаҳасабала илыцызгауаз дмаҷын, – лчысмаҭәа акәыз, лнапкымҭа акәыз, лысасдкылашьа акәыз. Ахәыҟаҵараз дгьагьауа дааҩналт. Али-ԥси рыбжьара, лыкәты, лчашә, леилаџь... убас аишәа злалырхиашаз зегь рыла лҽааиқәлыршәеит. Саб аӡыс ишьит, аҳаԥшьа иҭарԥхьаны имаз аҩы ԥхеи-ԥхеиуа иаахитит. Афатә мазеихарц дук шагмыз, саб ари дзеигәырӷьаз аус ҩыџьа-хҩык ақәиршәар иҭахны дныҵыҵын, даарыԥхьеит игәылацәа. Ҳара ҳааигәа инхоз хаз жәлақәан, ҳажәла зыжәлаз ҳашьцәа акыр инаҳцәыхаран. Саб дшыхәыҷыз иани иаби ԥсхьан, ешьа гәакьагьы димамызт. «Сабгьы даӡәын, саб иабгьы даӡәын, саргьы аӡә дысҭынхауазар акәхап», – шьҭрала иԥеиԥш даацәшәаны абас иҳәалон. Иара дхәыҷын, ажәытәан аԥсуаа рҭыԥ ццышәтәны, иахцаны амҳаџьырра ҳәа аӡы ианхырҵауаз. Усҟан иара ауеишьара аишьцәа дрыцны атәым дгьыл аҿы аԥсуаа зҭагылаз агәаҟрақәа дрылагылан. Ашьҭахь ииулак иԥсадгьыл даназыхынҳә,
итәыла абзиабара мыцхәы дҳәынҷаны дызламаз ала, дшыҩеидасыз еиԥш, абнеи ажәырҭи зхаԥахьаз иаб иҭыӡҭыԥ махәҿала мацара ихҟьаны дынхеит, абаҳча ссир иааӡеит, дҭаацәарахеит. Аха иахьа игәылацәа анааидиԥхьала, иаагәнигеит иуеишьара иашьцәа руаӡәк ари агәырӷьара дахьизақәмыршәаз. Адруҳәа зегьы аишәа илахатәауан еиԥш, ашҭа дааҭалеит Ҷнагә иаб иашьа иԥа Кантас (Мачагәа-иԥа). Ари иааира аҩнаҭа зегьы ақәгәырӷьеит, ус зегь леибартәақәеит. Кантас саб иаасҭа акыр деиҳабын, аха дҭаацәарамхацызт азын саби иареи алаф аарылеибахлон. Ус еиқәгәырӷьаны ажәақәак ааибырҳәауаны еиԥш, инақәырццакны: «Иахьа мшаԥума, Адгәа, изқәукыз зызкуи, ҵаара ԥхашьарам?» – иҳәеит Кантас, аишәа архиашьа азгәаҭаны.
– Умбои, Кантас, иахьа Лакәараа ажәеиԥшьаа даҳҭааит Ҷнагә хәыҷы ибзоурала. Абри ауп иахьа сгәараҭазы имшаԥхаз, – иҳәеит саб, иааигәа иқәыз Ҷнагә иишьыз аԥсаатәқәа инапы нарзырханы, ашьҭахь, иныҳәаҿа ҩышьҭихит... Саб зҭеиҭыԥш бзиаз уаҩын, ажәагьы иҿан, иахьеи-уахеи дааҟәымҵӡакәа дцәажәаландаз уҳәарын. Ажәытә ажәабжьқәа, ажәаԥҟақәа рацәаны идыруан, аԥхьарца арҳәарагьы дазҟазан.
Исгәалашәоит саб иныҳәаҿа абас шалаиҵаз: «Уара ухәыҷны иахьада бџьар умкӡацкәа абас узырхиаз, уаԥхьаҟагьы иназқәукуа зегь рыла ҳазшаз уеиқәиршәалааит, дад!.. «Аиаҭым имгьал мцада иӡуеит» рҳәоит. Умбои, дад, сара стәалагьы, сеиҭымын, аха «сымгьал ӡит» ҳәа сыԥхьаӡоит. Уара аҵара уашьҭоуп, уаԥхьаҟагьы уацрыҵуам ҳәа ауп издырырц шысҭаху».
Нас итәаз рахь ихы нарханы саб абас иҳәеит: «Абри ахәыҷы ныҳәаԥхьыӡс идыскылоит – аԥсынҵра ду иманы, уи аразҟы бзиа ацны, даӡәын, аха дышәҩыкхеит
рҳәоит еиԥш, дышәҩыкны дҳаҭәеишьарц». Уигьы назмырхакәа ииныҳәаз ихы наиқәкны абас иеиҳәеит: «Уара усабииуп, дад (ихәыҷымкәа идухахьада), аха Лакәараа зегьы уара ҳуазҵааратәы ахшыҩ уманы, узлиааз ажәлар ныҳәаны, рыгәҭа уаланыҳәаны уҟалааит, дад!»
«Ҳаи, Адгәа! Ари асаби ҳиазҵаауа анцәа иумҳәан!» – нациҳәеит Кантас ихы аарацәашьашәа. Саб изаҟаразаалак ак иаҭамкӡакәа аныҳәаҿа нҭыркәкәа ижәны инарылеиҵеит. Ари аныҳәаҿа зегьы иаарылсит. Уи ашьҭахь еибаныҳәауа иштәаз, ҳасасцәа бзиа рқьаф аныҟарҵа, иныҳәа-ныԥхьауа мацара агәарԥ инықәҵны, инеимпны ицеит.
Адырҩаҽны сан длатәан, акадифа еиқәаҵәа иалхны Ҷнагә изылӡахт аԥсуа кьаҿ, ахәда ыҵарбаҟаҷа, аҳәынҵәра шкәакәа хәыҷқәа еилаарцыруа иҿаҵаны.
Ҷнагә ихаҿы ианыԥшуан изымбатәбарахашәа дышдырхәыцуаз абарҭқәа: абџьар ҳамҭас ирҭеит, ачара хпыҿ изыруратә инаршәа хиахеит, акьаҿ ссир изырӡахт. Арҭқәа рнаҩс данырныҳәауаз игәы ҭызԥаашаз акрызҵазкуаз ажәақәа иаҳаит...
Ҷнагә ауха иаҳирдырт Қарҭҟа аҵарахьы дцарц, хыхь зыӡбахә ҳҳәаз асеминариа дҭаларц иақәкны дшыҟаз.
Ҳасас хәыҷы аҩныҟа, иан лахь, ацара иҽаназик, (усҟан иан Шьахәсна Григолиаа дрыман), саб аҷкәын аҵарахьы дцозар аԥара иҭаххап иҳәан, ишыҟәнишьоз, – Ҷнагә даагәыдикылан, еилаарцыруа ишәыз акадифа кьаҿ аџьыба хәыҷы ԥарақәак нҭеиҵеит. Убри ашьҭахь сани иареи ааиқәшаҳаҭхан, ирыӡбит Ҷнагә сицырҵарц. Ари ззырыӡбазгьы ҳҩыџьа ҳаицны, аԥхьан зыӡбахә сҳәаз санду Қсыми сабду Гыди рҿы ҳнеирц азы ауп. Уа ҳахьнеиуа сара Ҷнагә аҵарахьы дцараны дшыҟоу сҳәарц, ашьҭахь сара уа саанхарц.
Аҩны ишҳарҳәаз еиԥш, Ҷнагәи сареи ҳаиманы амҩа ҳнықәлеит.
Ссиршәа уажәгьы уашьҭангьы исымоу, Ҷнагә дызлақәыԥшӡаз ала раԥхьа ҳамҭас иоуз ашәақь мгаӡакәа, «ари ара иҟазааит, аҵарахьынтә схынҳәны ԥсшьара санаауа салахыслап» ҳәа иахьаанижьыз ауп. Ус иагьыҟаиҵалауан, анрыла иашьеиҵбы Ныгә диманы аҩны данҳзаалоз.
Ҷнагәи сареи ҳцарц иақәкны ҳахьыҟаз ҳнеит. Агәарԥ ҳанынҭала, нанду илзымбатәбарахан (лара мыцхәы агәыбылра зныԥшуаз ԥҳәысын), лнапқәа ыргьежьуа дааҳԥылт. Ҳгәыдкыла-ҳхыдкыла ҳнартәаны, ҳаҩнаҭақәа зегьы ааҭылҵаан, ҳахьыҟаз-ҳахьаныз зегьы ааилкааны, амаҵурҭа дныҩналт.
Рацәак мырҵыкәа ҟәарылк ҳзыршьит. Ацха саранџь иныдкыланы: чашәуп, ашәуп, расоуп, џьынџьыхәоуп, – илымаз зегьы рыхкы цәырганы, ҳнанду қьаф ҳлыруит.
Ҷнагә ацара иҽаназик, нанду лыԥсы зыӷраз лыхәԥҳа Ҷыҷу иԥазаҵә лнапы ыргьежьуа дгәыдкыла-хыдкыла дышныҳәауаз мацара, ҵаҟа илент-ԥсараха илшәыз лбатиста еиԥка аџьыба дынҭалан, 5 мааҭк ицоз ахьтәы ԥара ааҭганы инаилҭеит. Санду лԥацәа Рагәеи Самԥали, Батеи лывагьежьуа, «ари шбымаз ҳара изаҳзымдырзи?» ҳәа иаашьыцны инаҵааит. Аха урҭгьы рхы-ргәы аашьшьны, рыгәшәа-мшәа наҳәаны, лысас иахь лхы налырхеит.
Ҷнагә нанду изылуз иахиҳәаара изымдыруа, акәапаҳәа иҽыналгәыдыршәыланы деиҭагәыдылкылт.
Саргьы Ҷнагә дахьцо сицымцар зуам ҳәа сааҭгылт.
– Ара баансыжьырц акәын иҳарҳәаз, ибхашҭма? – иҳәеит Ҷнагә, аха исмырҳакәа сишьҭаланы сҿыласхеит. Ус ҳаиманы Гәдоуҭа ҳалкылст. Ҳашлеиуаз аџьам Аҳмаҭ ҳәа хәҳахәҭҩык идәқьан ахь ҳнымҩахыҵит. Устәи ҳанаадәылҵ, Ҷнагә ишьҭахьшәа сгыланы, схы сықәыжь сышнеиуаз, сылаԥш нақәшәеит чаврак еиқәыцәашь азганк еиларшә иҿаҳәаны иахькаршәыз.
Слаҟәны иаашьҭысхуаны еиԥш, Ҷнагә даахьаҳәны: «Ибку закәи, наҟ икаршә?!» – иҳәан, днасықәымчит.
– Уаангыл, уаангыл! – сҳәан, ачавра аашьҭԥааны аԥыртлара сҽыназыскит, аха исызԥмыртлозшәа анызба: «Усҭ, уара иԥыртла!» – сҳәан, Ҷнагә инеисыркит. Ачавра анааԥиртла, ҳлагәылаԥшызар, аҷҷа ахгауа жәаба ҩажәихәба, ицақәоз ажәытә қьаад ԥарақәа аагәылаҳхит. Ҳҩыџьагьы иџьашьаны иааура ҳзымдыруа ҳаанхеит. Ҳнаԥшы-ааԥшын, изцыршәаз ҳәа уаҩ дҳамбеит. Уи аамҭаз ҳҩыџьа ҳада амҩа аӡәгьы данымызт. «Бымышьҭа шԥабзиоу, саҳәшьа хәыҷы?!» – иҳәан, ижәҩахыр сааҵеикит Ҷнагә. «Нас ари уара иутәызааит!» – сҳәан, сылақәа ҭырхаха сҩаиҵаԥшит саргьы.
Ус иаргьы саргьы ҳаиқәшаҳаҭханы ҳхы шхаз ҳҿынаҳхеит Казынџьани Ашрафиани ҳәа Гәдоуҭатәи хәҳахәҭцәақәак рыдәқьанқәа шыҟаз. Ҳахьнеиз Ҷнагә даалаган, исзааихәеит ҵкык злыҵрыз францыз маркизеҭ ԥшӡаӡак. Бҩеидасыр ибышьабҵап иҳәан, шьаҵа ссирқәакгьы далаԥшны адәқьан исзаақәихит. «Иҟоуҵаз закәи, уԥарақәа зегь нухтеи?» ҳәа санааӷьаҵәы-ӷьаҵәы, Ҷнагә ихнацәак ааидикылан, «абасҟак роуп инысх, егьырҭ иаанхаз шықәсыкгьы сабоит» ҳәа наҳәаны сааирҭынчт. Ҳашнеиуаз, сышәара илеиуама сҳәаратәы, рыԥхра дуӡӡак ачарҳәқәа аахәаны сыхәда илхишьын, сеилаҳәара аасиркын, саб дыздыруаз фаетонхьчак даанкыланы, афаетон слақәыртәаны «абри ахәыҷы Лакәа Адгәа дахьынхауа дганы дааныжь» ҳәа инапы санҵаны амҩа снықәиҵеит.
Акыраамҭа дгылан Ҷнагә инапы ҟьауа.
Ус саргьы сгәы сыҵԥраауа, сахьааз сымбаӡакәа, ахьхьа-хьхьаҳәа афаетон сақәтәаны агәарԥ сааҭалт, избаз-исаҳаз аҩны инарасҳәанда ҳәа.
Сахьааиз Ҷнагәи сареи ҳахьыҟаз, иаҳзыруз, ашьҭахь Гәдоуҭа сышиццаз, уа ҳзыниаз, ииҳәаз, ииуз иҳәауа-еиҭаҳәауа аҩны сыҩнан.
Дук мырҵыкәа Ҷнагә изықәкны дыҟаз Қарҭтәи адинтә семинариа даанахәеит. Аха шықәсык аҟара ааҵуаны еиԥш, ихы зызкыз иҵдырааны уаҳа динтә ҵарак аҭалара азин имамкәа ашәҟәы ицҵаны дҭырымцар ада ԥсыхәа ҟамлеит. Усҟан Ҷнагә ихыҵуан жәибжьҟа шықәса.
1911 шықәсазы Ҷнагә диасуеит Баҭымҟа, 18 шықәса ихыҵуаны еиԥш дналагылауеит ахақәиҭразы ақәԥара аус аҽазыҟаҵара.
Ииасуан ашықәсқәа.
1917 шықәсазы Урыстәылан иҵысыз Октиабртәи ареволиуциа аиааира агеит. Ари ареволиуциа ахҭысқәа Аԥсны ианыҩуан. Араҟагьы ажәлар ахақәиҭразы ақәԥара аҽазыҟаҵара иаҿын. Серго Орџьоникиӡе аус ицыруан аԥсуа ҵеицәагьы. Иара ус Аԥсны жәлар ареволиуциа мцаԥшь иналагылт, уи агәҭа ашыкьра далан Ҷнагәгьы.
1918 шықәсазы Кавказ раԥхьаӡа ареволиуциа аиааира ахьагаз, Асовет мчра аамҭала акәзаргьы иахьышьақәгылаз Аԥсноуп. Аха уи дук мырҵыкәа аменшевикцәа ирымхәаҽыр рымуит.
Ашьҭахь аԥсуаа рҵеицәа рыжәлари дареи рҽеибыҭаны, 1921 шықәсанӡа Асовет мчразы маӡа-аргама иқәԥауа, амца иалагылан. Арҭ ашықәсқәа рзы Ҷнагә ихигаз зегьы еицырдыруеит.
1921 шықәсазы жәлары зегь рымчала Аԥсны Асовет мчра шьақәгылт. Ҷнагә Аԥсны Жәлар Ркомиссарцәа Рсовет дахадыргылт. Аџьажәлар абӷеиҵыхра роун, аԥсҭазаара ҿыц напы адыркит. (Уи аамҭазы сара сҭацаны Барцыцаа рыҩны сыҩнагылан.)
Сара Гагра зшьапы аркны иҟаз апринц Ольденбургски иҭынхацәа иреиуаз Варвара Александр-иԥҳа Емелианова аӡы сӡаалххьан. Уи дааӡан Париж. Илыман ҩыџьа аԥҳацәа. Аӡәы Татиана лыхьӡын, егьи Лиалиа. Арҭ аҩыџьагьы Париж ауп аҵареи ааӡареи
ахьроуз. Ашьҭахь даргьы Урыстәылаҟа ихынҳәит. Татиана зыхьӡыз древолиуционеркан. 1905 шықәса рзы Татиана Емелианова Кузнецктәи ацҳаҿ дыршьит. Ан илулак лыԥҳа лызқәа ҭыԥ Уфа илылхит. Убри иҭахаз Татиана слеиԥшыншьаланы Варвара Александр-иԥҳа аӡы сӡаалхит, лыԥҳа лыхьӡ Татиана ҳәагьы сыхьӡылҵеит. Сара Ҭинаҭ акәын исыхьӡыз.
Варвара Александр-иԥҳа Емелианова Гагра даанханы дыҟан (апринц Ольденбургски иакәзар, уи 1917 шықәсазы Финлиандиаҟа дықәҵны дцахьан).
Аԥсны Асовет мчра анышьақәгыла, санаӡӡеи сыԥшәма Барцыц Платони сареи дааҳаԥхьан убас ҳалҳәеит: «Сара ҩ-дачак сымоуп, акы Краснаиа Полиана иҟоу – сыԥҳа лыԥҳа лзы иҭаҩзар сҭахын. Егьи Гагратәи – Татиана лыхьӡала».
Сыхьӡала адача аҟаҵара Платон дақәшаҳаҭымхеит. Даара иҭабуп ҳәа ахҳәааны илҳәаз абас аҭак налиҭеит: «Ауаа адачақәа рымхны ажәлар рхархәарахь иандырхауа, ҳара адача иалаҳхузеи?» ҳәа.
Ари ашьҭахь Варвара Александр-иԥҳа дсыҳәеит Нестори лареи еиқәсыршәарц. Хара имгакәа арҭ реиниара ҟалеит Гагрыԥшь, уи саргьы шаҳаҭс саман. Ара Емелианова Нестор иалҳәеит, лхаҵа Иапониа аибашьраҿы дышҭахаз. Лыԥҳа Татиана Емелианова дышреволиуционерказ, ареволиуциа лхы шақәылҵаз, лыԥҳа Лиалиа лакәзар, лынасыԥ Кавказтәи ауаҩ инапаҿы ишналгаз, Аҟәатәык дышиццаз, уигьы ара дшыҟоу. Насгьы ҳара иҳалҳәаз лгәаанагарақәа, лдачақәа ҩба Гагреи Краснаиа Полианеи илымоу хырхарҭас ирылҭарц илҭахыз. Ҳара иҳадылкылаз Платон дшақәшаҳаҭымхаз.
Нестор даара длызҿлымҳаны дылзыӡырҩуан. Иаалҳәақәаз даарызхәыцын, лаҳаҭыр бауа убас нақәиҵеит: «Бара ареволиуционерцәа бҳануп ҳәа
азыԥхьаӡатәуп, быԥҳа лыҟнытә. Гагра бахьыҟоу ԥырхага боуран быҟам. Уи сара исылсыршоит. Платон сиқәшаҳаҭуп бдача мап ахьацәикыз. Жәлар ирыхәара ауп ҳара ҳзышьҭоу. Бгәы иалбмырсуазар, бара Краснаиа Полиана ибымоу бдача, убра амилаҭ рацәа еиланхо ирабраӡар бзиан, ма школк иазыркрын, ма хәышәтәырҭак еиҿыркаарын».
Уи ашьҭахь лара дҩагылан Нестор даагәыдкыланы, даара иҭабуп ҳәа наиаҳәаны лҿыналхеит саалгәыҵакны. Амҩахь сшылгәыӡуаз, сышгәыдылкылоз лыҩны сымҩахылгеит.
Аҵыхәтәан лара дажәуа даналага, Аҟәа инхоз аҳақьым Хуцишвили имаз лыԥҳа Лиалиа лахь диасит. Гагратәи лыҩны ԥсшьарҭа ҭыԥхеит.
Аԥсны анхацәеи аусуцәеи рыԥсшьарҭа ҩнны иҟалаз асанаториа, апринц Ольденбургски ихан «Гагрыԥшь» аҿы еиҳабыс даиуит саԥшәыма ԥҳәысны зыҩны сыҩнагылаз Барцыц Платон. Ари аԥсшьарҭа ҩны уи напхгара азиуан 15-?6 шықәса. Ара акәын Платонгьы саргьы ҳхатә уадақәагьы ахьылхыз. Абас ԥхыӡ избар ихасымҵашаз лабҿаба сақәшәан сҟалеит, Асовет мчы ашьақәгылара абзоурала. Ари иахаанхеит саб, сан, санду Қсым убас егьырҭгьы.
Санду лыҷкәынцәагьы ларгьы Лыхны ашҭаҿ еизарак ҟалацыԥхьаӡа Нестор имҩахыҵра, асасдкылара рҽазыҟаҵаны иҟан. Несторгьы ари агәараҭа, иаби иани раԥхьа еинасыԥханы иахьеицынхоз дынҭамԥшыкәа, шамахамзар, давсны дцаӡомызт.
Нестор хылаԥшрада ҳаанижьуамызт Платонгьы саргьы. Гагра иагу-иабзоу ибарц азы длеицыԥхьаӡа «Гагрыԥшь» дкыдымгылакәа иуамызт. Асасцәа дахьқәа Аԥсны ианазаауаз ара акәын еиҳарак Нестор иахьидиԥхьалоз.
Сашьа еиҵбы Радиони Платони шәарацацәа бзиақәан. Арҭ аҩыџьа шәарах жьи ԥсаатә жьи Нестор
исасцәа ирыгрыжьуамызт. Ари џьаршьон асасцәагьы. Кавказ ашьха ссирқәа рҿы дарбан хаҵаз ашәарацара еиламҳарыз?!
Зны Аԥсны иааны иҟан С. М. Будионныии С. К. Орџьоникиӡеи. Нестори сашьа Радиони арҭ асасцәа дахьқәа рыманы ицеит шәарацара ашьхаҟа. Уи аҽны ирԥыхьашәаз шьауардынуп. Уи рыманы ишаауаз, Гагра ианаалагыла, амҩан рпатреҭ ҭырхт. Зыӡбахә сҳәаз арҭ еицҭырхыз, зыԥштәы зыхҟьахьоу апатреҭ иахьагьы саб иҩнаҭаҿы аҭӡамц икыдуп.
С. М. Будионныи «белокураиа абхазочка» ҳәа акәын хьӡыс исеиҳәоз. Будионныи иааԥхьарала Нестори, уи иԥҳәыс Сариеи, Платони, сареи Москва ҳцахьан. Ҳаҟан Будионныи дахьынхоз – Замоскворечие.
Будионныи ҭынхак иеиԥшҵәҟьа дыҟан ҳара ҳзы. Москва ҳахьынӡаҟаз ари ауаҩ, ҳада ус имамызшәа ҳамшала ҭынчрак ихы иаимҭеит...
Ари ашьҭахьгьы Нестор исасцәеи, иҭаацәеи, иҩызцәеи сареи ҳаиниарақәа хашҭра рықәымкәа сгәы иҭоуп, схы иҭоуп.
73 шықәса зхыҵуа Барцыц Ҭинаҭ илҳәамҭоуп. Ианылҵеит афилологиатә наукақәа ркандидат Нина Лакоба.
Мықә ақыҭан инхоз Аҩӡы Кадыр абжьуаа рҿы еицырдыруаз нхаҩ наган. Уи акыр аамҭагьы ихы-ихшара деиҵаҭәы анцәа ишиҳәара дыҟан. Кадыр иԥа Ҭемыр ԥҳәысс диман саб иаҳәшьа Мыҷыҷ. Схәыҷы аахыс уаҟа иснеирҭан, исааирҭан, убри аҟнытә схаҭагьы уи сихьӡеит, ибзиан дыздыруан.
Абыржә дызбо џьысшьоит, шәышықәса акырӡа ирхысхьаз аҭаҳмада дӡышӡа, аха иажәа, ихшыҩ, илымҳа ак рыгӡамкәа деиқәҷаб, аԥхын мшқәа раан рыҩны аԥхьа игылаз ахьаца-ҵла иҵаҟаҵаз аџьтә рымӡ-хәхәа дықәтәаны, Ԥанаҩ назлоу, ашьха еиҩыцәқәа рахь ихҭакны даныԥшлоз. Мамзаргьы, аӡын ҵхқәа рзы агәгәаҳәа амца зҭаз аԥсуа уаџьаҟ дыҽҳәатәаны, еишьылӡа иҩеиуаз амцабз шәышықәсала изаҵымдырааз маӡак аҵихырц иҭахызшәа илаԥш иҵымшәо данахәаԥшуаз.
Сара, ҳәарада, аԥсуала ишаԥу еиԥш, спаӷәӡа снеины сидтәаломызт, сицәыԥхашьон, аха иара мчыла снаганы сидиртәалон, дызхааныз, иидыруаз ажәабжьқәа сеиҳәон. Саргьы урҭ бзиа избон, сагьизыӡырҩуан гәахәарыла, насгьы аԥсуа жәабжьқәа рыбзиабара саб иашьцәа агьама сдыркхьан. Сара уи ауаҩ ԥаҳаимбарк иеиԥш дсыԥхьаӡон. Ус иҟоу абыргцәа шанақәа, ақәра ду нызҵыз, иахьа уарла-шәарлаӡазар ҟалап, уимоу, иҟоугьы анцәа идырп...
1953 шықәса ԥхны мшык азын снеит Кадырраа рҿы. Ашҭа санҭала, ани иалхны имаз ахьаца-ҵла ашәшьыра амҵан дтәан илабашьа ԥшӡа кны. Илахь инапы надкылашәа даасҿаԥшит, нас санидыр, сас дахьк сакәызшәа, ашьшьыҳәа дҩасхаҵгылеит, ари уара уоума, арԥыс, сыхьӡ ааиҳәан, – бзиала уаабеит, уаах умаҿа, – адашқәа зылԥыҟҟа иҟаз иарӷьа напы аасиркит. Сара азнык азы исҳәо сақәымшәо, дахьысхаҵгылаз сацәыԥхашьаны снеизыԥшит.
– Уԥсынҵры ҟалааит, дад! – иҳәан, снаиваиртәеит. Ҳамҭак ҿиҭуамызт. Уи аамҭазы Ҭемыргьы Мыҷыҷгьы ыҟаӡамызт, ихала иакәын аҩн иахыз. Урҭ аҳабла ахахьшәа ԥсрак ҟалан, уахь ицеит. Ус, дук мырҵыкәа, даргьы ааит. Сара сӡыӷәӡа сизыӡырҩуа сидтәалан ақәра рацәа нызҵыз, аԥсҭазаара аԥышәа ду змаз, ацәгьеи-абзиеи акрызбахьаз, аҭоурыхтә хҭысқәа
жәпакы ирхааныз абри абырг бзиа. Исыздыруам уи аҽны ус еиҳа изигәаԥхаз, аха ажәытә жәабжьқәа, ԥаса саннеилак исеиҳәалоз ракәымкәа, иара иԥсҭазаара аҟнытә ихигахьаз, иибахьаз ртәы акәын уажәы дызлацәажәоз. Уи иҿцәажәа иазыӡырҩлак иџьеимшьарц залшомызт заҟа ицқьаны, насгьы иажәабжь аҿы ихадараз ахшыҩҵак заҟа иаликаауаз, изаҳауаз агәынкылара изымариахартә еиԥш. Абас аҟаҵара зылшоз ауаҩы усҟан 120 шықәса дырхысхьан. (Ахыцқәа ирҭакны иазгәасҭоит уи асоветтәи аҳәаанырцәтәи ажурналистцәа аӡәырҩы иԥсҭазаара аҵыхәтәантәи ашықәсқәа раан ишиҭаахьаз, акьыԥхь дшанырҵахьаз.) Уамашәа иубаша, иҵарадаз ауаҩы дзықәныҟәоз ихатә философиа иман, даараӡа иӷәӷәан, аматериалисттә дунеихәаԥшышьа акыр иазааигәан, ихәыцра аԥсабара амч иадҳәалан, уи зегь зымчу ак акәны дахәаԥшуан.
– Ауаҩы маха-шьахала дыӷәӷәазароуп, деилҟьа-еилӷәыцәӡа дыҟазароуп, дызҩыдазароуп. Убри азы иҭахуп ауаҩы ибаҩ зырҵәуа, алаӡара иман дҟазҵо, аха дыхәжәаны дзымшьуа аџьа. Аџьа аханатә иаӡрыжәыз, иааӡаз дызҩыдахоит, игәеилгарагьы бзиахоит, иибо, иаҳауа гәникылоит, ииашан еилирго дҟалоит.
Сара схы здыруа сҟалаз аахыс, уажәшьҭа маҷгьы ҵӡом, Аԥсны иага гәаҟра ахнагахьазаргьы, амҳаџьырра ахлымӡаах иақәшәазаргьы, амаҟәмабарақәа жәпакы самарҭалдарыла иҭашәахьазаргьы, аԥсуа зхылаҳәоу амлаҵәҟьа уаҩ дамкыцт, зқьы шықәсала иаауа ачеиџьыка мап ацәимкыцт. Аха убас шакәугьы, аԥсуаа бзанҵы рхәы капанны ишырымфозгьы, рыфатә-рыжәтә шьардаӡа иацклаԥшуан, ицқьан, зегь реиҳа иазгәоуҭаша, аҳаԥ-чыԥра, аԥсыцәгьара ламысдараны ирыԥхьаӡон, уимоу, ачыс мыцхәы ауаҩы дарчмазаҩуеит ҳәа иахәаԥшуан ҳабацәа, – даҿын
ашәшьыра дахьыҵатәаз абас ацәажәара, ихы сара исықәкны.
– Дад, сара санахьӡа, абыржә узаҟароу санаҟараз аамҭазы, усҟан уажә ҳазну ашәышықәсагьы мгылацызт, иабатәиу зыӡбахә сымоу, аԥсуаа маха-шьахала иӷәӷәан, рҭеиҭԥш – ауаа нарҳақәа, рыжәҩахырқәа ԥҽаҽаӡа, рӡара аҵиар икылуршәарын, рылақәа ҭыԥхаауа, амца рҿықәыҳәҳә иҟан. Еи, гьыди сабиц, ус еиԥш иҟоу ахацәа срыламԥшижьҭеи заҟа ҵӡозеи? Урҭ шьаҿак ҟарҵомызт бџьарда, иахьцалак раҳәа рҟәынҳәалан, ршәақь рыхәда иахшьын. Ашәара зыхьӡыз зынӡаскгьы ирыздырӡомызт, – даҿын дызхааныз дхәыҷны дызҵагылаз абиԥара рыхцәажәара, урҭ раасҭа ҭеиҭԥшла, мчхарала иара дызҵанакуаз абиԥарагьы маҷк ишхьысҳахаз азгәаҭауа.
– Дад, исырбеи умахәҿа, – иҳәан, инапала смахәҿа, ааимлагәа икит, заҟа иӷәӷәоу гәаҭауа. Сгәы иалсыр ҳәа дшәаны акәхап, макьана ухәыҷуп, дад, иҵегьы узҳап, уеиҵәжьышәқәа ӷәӷәахап, аха сара сызхааныз ауаа ргәамчхара аҟара змоу, зсахьа, зычаԥашьа уаргачамкрыз ауаа уажәшьҭа изыҟалом, – иҳәеит ихы-иҿы акыҷыра зныпыҟҟала иҟаз гәынамӡарак аныԥшуа. – Уи зыхҟьо зегьы сара иабаздыргәышьо, уи еиԥш алшара сызҭада, аха акызаҵәак сацәымҩашьо избоит аҳауа аҽаԥсахит, ауаҩы аԥсабара дамеиҷаҳаит, уи амчқәа ихаҿы иааимгеит. Сара, аҭаҳмада, ахара иҟоу иалыздыраауазеи, шәҟәыла, быӷьшәыла еилызкаауа среиуагәышьам, аха сыкәша-мыкәша избо, иҟоу аҭагылазаашьа ала ауп сшахәаԥшуа. Ихыршьааз ашәаԥыџьаԥи измеиҷаҳаз аԥсабареи, афатә-ажәтә рхаҭабзиара алаҟәреи, ауаа рыргәамҵреи ракәу џьысшьоит ауаҩы маха-шьахалеи ҭеиҭԥшлеи ихьысҳара зыхҟьаз. Насгьы, ари атехника ҳәа изҿугьы иара
атәы ҟанамҵар амуазар акәхап. Еилыскаауеит, хшыҩла, ҵарадыррала аусура аԥсҭазаараҿ иаҵанакуа, иамоу алшара анхараҿ, анҵыраҿ, жәлар рыбзазара аиӷьтәраҿы уи иааннакыло аҭыԥ, – абас хрыжь-хрыжь сара школхәыҷыксакәымкәа, гәыԥҩык ауаа заманақәа дрылатәазшәаҵәҟьа акәын игәы ақәкны дышсацәажәоз. Сара сыхшыҩ ала инагӡаны акәымзаргьы, сгәы азҩон ари ауаҩ бырг, ԥаҳаимбарк иҩызаз, игәҿыӷьра алаихигарц, иаамҭа алаигарц дшымцәажәоз. Уи иԥсҭазаара ду инаҭаз аԥышәеи адырреи рыҟнытә епизодқәак ирыдамхаргьы арахь иаанижьырц, аԥсҭазаара ҿымцәаакәа иназго абиԥара-ҿа иреиҳәарц шиҭахыз рныԥшуан иажәа ҟәышқәа.
– Сара схаан, дад, аҵара ыҟамызт, ҵарадула ус руамызт, ирҳәоит анкьаӡа зны аԥсуаагьы аҵарадырра иалхәдаан иҟамызт, ажәытәтәи атәыла нагақәа, атәыла дуқәа ирыдҳәалан, аиҭанеиааира рыбжьан. Ҵабыргуп, арахь иаауаз, амшын иӡыхнагоз, ашьха ихыҵуаз рахьтә ҳазҭахыз раҵкыс ҳазҭахымыз, ҳмал, ҳшьал иалачарц, тәыс ҳҟарҵарц иашьҭаз рацәаҩӡан. Уи аҽа усын, жәытәнатә аахыс идыру акоуп. Иҟалап убри акәзаргьы изыбзоуроу, хыхь ишысҳәахьоу еиԥш, аԥсуаа бзанҵык ашәиҭышәи бџьарда изымнеиуаз, еснагь аруаа реиԥш еиқәных изыҟаз.
Хшыҩла, ҵарала аусура, аԥсҭазаара ахьаркьаҿуа ыҟазаргьы, ҳәарада, еиӷьнатәуеит, иармариахоит абзазаратә зҵаарақәа, ицәырнагоит рынхашәа, рынҵышәа еиҳа хаҳара аман иҟазҵо амыругақәа. Урҭ зегьы сара рыхьыӡқәа абаздыргәышьо, амала ахақәиҭра змоу ауаҩ изы акырӡа зҵазкуа акоуп, насгьы Асовет мчра иаҳзаанагаз ракакақәа иреиуоуп. Аха сара исзеилкаауам, абас хшыҩла аԥсҭазаара уаҩы ианеиҿикаауа, ԥхьаҟа ианиго аамҭазы, зны-зынла уи иааиаҭәаумшьартә иҭшәаны даназхәыцуа. Даҽакала
иуҳәозар, иахьатәи амш мацара ада уаҵәтәи цқьа ианимбо, мамзаргьы ибарц аниҭахым. Изхысҳәаауа, иахьатәи ҳколнхарақәа рнапхгаҩцәеи аколнхацәеи рхәыцшьеи, рхымҩаԥгашьеи роуп. Русушьеи рыбзазашьеи уаҵәы иааиуа амши еидукылар, ирҳәои-ируеи, уи иахылҵуеи геи-шьхеи раҟара анрыбжьало ыҟоуп. Аха, уамашәа иубаша, иара убарҭ реиҳабацәа, анапхгара рызҭо, ишырҳәо еиԥш, азакәан ашьапаҿы итәоугьы ирбаӡомеи рнапаҵаҟа иҟоу ауаа рхымҩаԥгашьа, – абраҟа иажәа ааҿахиҵәан, ҳамҭак даангылеит, нахьхьынӡа ажәҩан иаҵасуа игылаз Ԥанаҩ иахыкны еихҳәа-еиҵҳәа инашьҭыз ашьхақәа рахь иблақәа кыдҵан дыԥшуа. Сара уи иажәақәа рхы ахьхаз азныказ исзеилымкаакәа сышрызхәцуаз, исгәалашәеит исаҳахьаз, аха сызхаанымыз уи 20-тәи ашықәсқәа рынҵәамҭазы Аҩӡы Кадыр укулакуп ҳәа имаз амал шимырхыз. Убри азы игәы нханы дцәажәоит убо аасгәахәт. Аха анаҩстәи уи иажәақәа исдырбеит заҟа ииашан дхәыцуаз, игәынамӡара зынӡаскгьы уахь ишыҟамыз. Иарӷьа напала иикыз алабашьа еиқәырццакны ҩынтәҟа-хынтәҟа анышә иныҵакшаны, ҩаԥхьа дналагеит иажәа анагӡара.
– Дад, уара ухәыҷуп, ҵарак уаҿуп, аԥсынҵры анцәа иуҭааит, иубаша, иуаҳаша, узхаанхаша акыр ҟалап. Аха усгьы иухоумыршҭын абыржә уаԥхьа итәоу аҭаҳмада ӡыш иуеиҳәо. Иудыруазеи џьара иахьухәо ҟаларгьы. Ари адунеи уамашәа еибаркуп, ишоуп, уи шыҟаҵәҟьоу хәыц-хәыц аилкаара макьана, сара иахьынӡаздыруала, аӡәгьы имч ақәымхацт, акыр амаӡақәа шаадыртхьоугьы. Ауаҩ илахьынҵа убас иҟоуп, уи адунеи данықәнагала акыр ааигаз аҳа, наҟ данцогьы, инарцәымҩа данықәлогьы акгьы игаӡом. Ус ишоуп адунеи, злыԥха ҳаура ус ҟаиҵеит. Ари инарҵауланы уазхәыцҵәҟьар иссируп. Ауаҩ ихшыҩ иҭамӡо акоуп. Аха уаҩы иааигази иигази ракәым аус злоу, ихадароу, аус
злоугьы убри ауп дананыҵуа ишьҭахьҟа ихылҵ, изааигәоу, дызлоу ажәлар ирыхәартә ирзынижьыз. Убри алоуп ихьӡ-иԥша, иуаҩра ахә зларшьо, дызларгәалашәо. Иахьа исылшоит, агәаԥхарагьы сымоуп ҳәа иибо зегьы рӷәыҵәны ифаны, ишьҭагыланы иааиуа акгьы изнымхаӡо, мамзаргьы ицыфаханы иҟазҵо ауаҩы, уи ауаҩытәыҩсара даԥсам, дхәыцырҭадоуп. Сара абри ахшыҩҵак сазхәыцуан аханатә, иҟалап уи сабацәа, урҭ рабацәа рыҟнытә абиԥарала сцәа-сжьы иалаланы иаауазҭгьы. Аха абри азҵаара иаҳа сазхәыцуа, саргәаҭеиуа салагеит сажәымҭаҽха, даҽакала иуҳәозар, аԥсҭазаара ҿыц шьақәгылан ажәлар ахақәиҭра анроу, аколнхарақәа реиҿкаара ианалага инаркны иахьанӡагьы. Сара сгәынамӡара иаҳаракгьы изыхҟьоу абна ахьчара, ааӡара ахьыгәцарарымкуа, рыцҳашьарада араара иахьаҿу ауп. Дад, аҵара ыҟазар, ауаа рыла хтызар, Асовет мчра уаҩы дахьчозар, нас избан иара убри асовет уаҩы зда дхәарҭам ашәаԥыџьаԥ ӷас изик, ахшьаара дзалагаз. Абри сзеилкаауам, зегьы ҳарҟәаҵып ақыҭа аиҳабацәа рыхшыҩ зазымцауаз иарбан қыҭазаалакгьы ахатәы бна амазарц шахәҭоу, уи шхымԥадатәиу, ишмалу. Абна арахә ааӡоит, иабоит, ирынхарҭа-рынҵырҭоуп, ҭыԥс ирымоуп ашьамаҟа, аԥсаса, аԥсаа, ашәарах, аҭаҷкәым анацәкьарақәа зегьы шаҭаху еиԥш. Абри хьаазгоит, сгәы иалакьакьоит аԥсуак иеиԥш, дад, сара иахьа-уаҵәы иԥсыша схазы акәым... Сара азакәан ҿыц анаа, исымырхыз амал уи аҟарагьы игәхьаасымгеит, избан акәзар, имыцхәуп рҳәеит, азакәан ҿыц ианаалом ари аҟара амазаара рҳәеит. Имырхьааӡакәа исыдыскылеит, сацрамлеит шьоукы-шьоукы реиԥш. Иаҭахым рҳәан, саагылт, насгьы исыхшази сареи ҳаибгазар, млаки хьҭаки ҳшамкуа здыруан. Сара зегь реиҳа сгәы снархьит ааскьа ҳабна ду Аџьажәра, Араду иҟаз аџьра, ахьацара, алра уҳәа анхыршьаа, иҟәаҟәаса
ианырга. Зны сгәы иамузт аколнхара ахантәаҩы имариа ансоу, ихьӡ сҭахым аҳәара, иасҳәеит абас: абна зынӡа ихышәымшьаан, ашәадәы ҳақәшәыртәоума, ҳарахә-ҳашәахә ацарҭа рмоуа, аԥша ҵәыҵәы ҳақәган ҳамгои ҳәа.
– Анкьа шәара, Аҩӡаа, ишәтәын арҭ аҭыԥқәа жәпакы, усҟан, џьым, аҽаамҭан, аха уажәшьҭа ус иҟалом. Ицеит уи аамҭа, уажә ажәлар зегьы иртәуп, ирҭаху азыруеит, аколнхара дгьылқәа ырҭбаатәуп, абна ҳалатәоума ҳара, иҳамрыцқьои наҟ, анцәа иҟнытә уи ҳазлаиааиша атехникагьы ҳамоуп, насгьы урҭ нхарҭа ҭыԥқәахоит, лассы иаҳзаауеит аҿыцынхацәа, аҩнқәа рыргылара еиҭаҳрылагоит. Уара иутәуабра узҭатәоу ауп, егьырҭ изакәызаалак акы уус алам, уаламцәажәан, – абас ихжәаны, ламысдарала сажәақәа рҭак ҟаиҵеит, зцәа иҭачшәа иҟаз аколнхара ахантәаҩы, сышлаӷәаӷәарагьы агәхьаа мкыкәа.
– Сара уажәшьҭа х-аршьынак роуп хаҭала исҭаху, сара сзы исҳәом, аха, дад, мықәаа жәларык ыҟоуп, рыдгьыл, рыбна ыҟазар ами. Баак рбганы баак дыргыло жәбахьоума, ашәаԥыџьаԥ ауп ԥсҭазаарас иҟоу, цәымӷс изышәкызеи? Насгьы сазҵаауеит агәаҟра иақәшәада, аӡы зҵалаз дарбану, ихҵәаны иааны, ҳабнақәа хҿаны инхартә еиԥш? Исзеилкаауам ишәҳәо закәу. Иара усгьы маҷҩы ааны иҳаланхахьоума, ҳаӡҩара иаҿуп шәымбои, абааԥсы, ҳаӷоу дыԥхамшьаӡеит, аламыс адагьы асамарҭал ҳәагьы акы ыҟами, – аҭак ныҟасҵеит саргьы имырхааӡакәа.
– Агәалақәа умазаап, Кадыр, макьанагьы ихьааугақәо ыҟазаап иҳаздырамызт акәымзар, – абас зны укулакуп ҳәа санеимырҵәоз аамҭахь инкыдҳәаланы иаасгәаларшәаны дцеит.
– ... Абна малуп, нхароуп, нҵыроуп, гәабзиароуп, абри нагӡаны иззеилымкаауа иахьагьы заҟаҩы ыҟада, – абас иџьашьо дцәажәон саԥхьа итәаз ауаҩ бырг. Сара сӡыӷәӡа сизыӡырҩуан. Сахьизыԥшуаз избон
макьана агылара игәы ишҭамыз, иҵегьы сеиҳәарц шиҭахыз.
Амра хааӡа иԥхон, иагьшоурацәамызт, ахьаца ашәшьыра аҵатәара агәахәара унаҭон.
– Ҳаицәажәара, исгәаланаршәеит даҽа хҭыскгьы, исҭахуп убригьы узеиҭасҳәарц. Ааԥынра ааины аԥсабара иқәлахьан, адунеи аԥшӡахара иаҿын. Уи аҽны Мықә ақыҭан абжьуаа реизара, аколнхарақәа реиҿкара азҵаара иадҳәалан. Ари аизара далахәын, имҩаԥигон Аԥсны аиҳабы Нестор Лакоба. Уи даауеит анырҳәа, ажәлар агәақьҳәа икылсит, избанзар, Нестор Лакоба бзиа дырбон, игәра ргон, ихьӡ-иԥша ҳаҭыр рзақәын, нцәахәык иеиԥш ихәаԥшуан. Уаҟа излацәажәоз азҵаарақәа зегьы ртәы сҳәом, ишысгәалашәогьы, мацара сазааҭгыларц исҭаху, хаҭала сара исыҵанакуа ауп.
Еизаз ажәлар срылатәан саргьы. Саагылазар ажәлар срылахәын, урҭ срылан, срыцәтәымны бзанҵык сҟамлыцызт. Исыхшазгьы убас иҟан. Ажәа узасыршьуазеи, дад, аха аизараҿ иқәгылаз нымха-хымҵәақәак (ус ауп уаҳа даҽакала иузрызҳәом дара!), ахаан исмаҳацыз, исаҳаргьы исзымычҳаша ажәа хьанҭақәа сгәыдырҵеит, укулакуп рҳәеит, абжьы умхуп рҳәеит. Убас заҟа! Сара ҿымҭӡакәа сӡырҩуа стәан, сазыԥшын Аԥсны аиҳабы Нестор Лакоба ииҳәоз саҳарц. Аха сцәажәап ҳәа сгәы иҭамызт, иара усгьы ажәа сызҭодаз, исымхуп ҳәа рыларҳәахьан. Нестор ҟәыш, ажәлар рнапхгаҩы ииҳәаша изымдыруа дыҟазма, уи дазааҭгылеит Асовет мчра иаанагаз ахақәиҭра аԥсуа жәлар рзгьы изыԥсоу, раԥхьаҟа имшхәыбзазаны ишырзыҟало, коллеқтивла аицынхара акыр шаҵанакуа, аԥсҭазаара ҿыц шьақәзырӷәӷәо, аиааира азырго зегьы рмаршәа шыктәу, ауаҩы дшыгәцарактәу уҳәа убас ирацәаны. Убри ауаҩ данықәгыла, аизара анхиркәша ашьҭахь, саргьы уажәраанӡа зцәа зхырхыз аҭаҳмада
мчык сылалт, маҷк схы еиҭасҳәартә, насгьы араҟа лабаҟьацәақәак ахаан зызхара зымфацыз гыланы ирҳәаз зегьы сшалаҟам аҟара ажәлар рхаҭақәагьы ирдыруеит, аха уеизгьы ажәабры анысгәыдырҵа акалашәа сҟалеит, сычҳарагьы аахыжжит. Аҵыхәтәан сҩагылан Нестор Лакоба схы наиқәкны ҿаасҭит:
– Нестор, дад, ухаҵкы, Аҩӡы Кадыр дкулакуп, ажәа имхуп ҳәа ԥыҭҩык ишырҳәазгьы, иҟалозар суҳәоит азин суҭарц зегьы ишшәаҳауа абраҟа ажәақәак сҳәарц сҭахуп.
– Кадыр, ус шԥоуҳәои, ажәа шԥаумху, иҳәа иуҭаху, азин умоуп, – сышлареи, сықәреи ҳаҭыр рықәҵо даасҿаԥшит, ирасҳәарызеишь ҳәа дазҿлымҳаны.
– Ажәа аӡәгьы иумимхӡеит Кадыр, амал мыцхәы иумаз, иурҳаз ауп иумырхыз, – ҳәа ауаа рыжәпарахьынтә аӡәы имаӡаргамашәа иргаз ибжьгьы слымҳа иааҭасит.
– Уи амыцхә ҳәа шәызҿу атәгьы шәасҳәап, шәааӡырҩы, – сҳәан, ажәлар снарылҵын, аиҳабыра ахьтәаз астол ахьҵәҟьа сымнеикәа, Нестор арахь уааскьеишь ҳәа шиҳәозгьы аганахьшәа саагылт, еилақь итәаз ауаа гәарҭак срылаԥшуа.
– Ажәлар шәхаҵкы, аԥсны аиҳаб бзиахә, ҳхы аҟара ҳаҭыр зқәаҳҵо Нестор Лакоба дҳалатәоуп абра, дааит аԥсҭазаара ҿыц Асовет мчра ишьақәгылаз, ахақәиҭра лаша аазгаз азакәан ҿыц амаҵ шутәу, ԥхьаҟа ҳаԥсҭазаара злеиӷьхашала, амҩа ишықәҵатәу, ҳара иҟаҳҵаран иаҳуалу уҳәа жәпакы, иаҳзымдыруа, иаҳзеилымкаауа ҳаиҳәарц, иҟаҵатәу шыҟаҵатәу ҳирбарц. Ари ус дууп, дадраа, уи иахьынӡахәҭоу сара зықәрахь инеиз аҭаҳмада исзеилымкаар ԥхашьарам,
амала, акы инагӡаны агәра згоит Нестор Лакоба ҳажәлар ирзеиӷьу аус ауп еснагь дзышьҭаз, дзышьҭоу. Уи ииҳәо ҳара аԥсуаа ҳзы ҷыдала изакәануп, агәра аагоит, ҳадгылоит. Егьырахь, исҳәарц исҭаху убри ауп, – даҿын саԥхьа итәаз ауаҩ бырг аԥсы ахаҵаны ацәажәара, 20-ҟа шықәса раԥхьа иҟалаз афақт акы бжьамыжькәа ишыҟаҵәҟьаз иааирԥшырц. Усҟан ииҳәаз ажәақәа рхаҭа игәалаиршәарц ҭынч-ҭынч иԥкаауа. – Араҟа, ажәлар шәхаҵкы, иқәгылаз ԥыҭҩык бзиарамзар, цхыраарамзар цәгьарак ззызымуц акулак ҳәа сыхьӡырҵеит. Акулак ажәа сара исмаҳацт, иаанагогьы сыздырам, насгьы исзышьҭымхуа, абжьгьы умхуп рҳәеит, аха сара сыԥсы ҭанаҵы, сыла ааԥшуанаҵы, сгәы еисуанаҵы, сыҩмахәҿак еибганы сыбжьы сақәиҭуп, ацәгьа аӡәгьы изызымуцт, ажәлар срылан, срылоуп. Абри ак жәдыруазар сҭахуп. Ани амал рацәа умоуп ҳәа сызхыжәбааз атәгьы абас иҟоуп. Ишәцәызӡом, ишәасҳәоит аиаша, издыруагьы шәрацәаҩуп, иацы-иахьа ҳаибамбеит ҳара абраҟа итәоу мықәаа, шәхаҵкы.
Ииашоуп, нхаҩык иаҳасабала, схы сахашшаауа бзанҵык сыҟамызт, уажәгьы сыҟам. Аха исырҳаз амал сԥацәеи сареи ҳмахәҿала, ҳахшыҩ ала, ҳџьабаала иааҳрыхыз, иҟаҳҵаз ауп, аӡә иԥхӡаша зду акгьы ҳамамызт. Аха убас шакәугьы, азакәан ҿыц азы урҭ иумоу – указарма, уӡлагара, удәқьан, ақьырмыти акыци рӡырҭа сԥа аиҳаб Ҭемыр инапала иҟаиҵаз – арахә уҳәа азакәан ҿыц иацәтәымуп, имыцхәуп анырҳәа, ибзиоуп ижәга ҳҳәеит, ираҳҭеит. Иуадаҩуп, дадраа, шәхаҵкы сцеит, ауаҩ иԥхӡаша зду иаалырҟьаны алҵра,
аха анцәа иубома, ҳарҭ сԥацәагьы саргьы аҳәынҭқарра ишаҳәаз ҳныҟәеит, акгьы ҳаҿамԥеит, ус ҟаҳҵартә еиԥш иҳамчузеи. Амала еиҭасҳәоит, иҳамаз ҳџьабаала иҳарҳаз ауп.
Дад, Нестор ухаҵкы, абраҟа иацысҵоит даҽакгьы, нхаҩык иаҳасабала, сара сгәы рызҭам, сызрықәгәыӷуам алшықәсанык зымгәахә ззаамрыхуаз, есааԥынра аџьықәреи иаҳәо, заҳаҭақәа кны ақыҭа иалаз анымхахымҵәақәа, иахьа ифырхацәаханы абраҟа иқәгыланы ажәа ҭлаԥҟақәа зҳәо. Урҭ шә-Совет мчрак шьақәгыларгьы рымгәахә шрымҵәац ирымҵәоит, рцақәа ршьапы ҵкьыҿқәа шҭацәыц иҭацәуеит. Сара сца уажәгьы-уашьҭангьы аџьықәреи ҭазаауеит. Избанзар, саагылазаргьы анхара, анҵыра сыԥсы азыцәгьан, сашьҭан. Хырҽхәароушәа иҟамлааит, аха саныҷкәыназ инаркны схәарҽхаанӡа (уажәшьҭа исзыжәуазеи, аха...), уаха ахәылбыҽха амза ҭәны иангылоз уарҭалбжак аԥш аҩынашәа рашәаны, ашьыжь схьаҭра аашьҭыхны сҽы инақәҵаны, саԥсуа шәақь сыжәҩа инхшьны, сҩаҵысны ашьха Аҳарҩаҟа (ҳарахә уа итәан) амҩа сықәлон, ахәылбыҽха ахуҳәа аҭыԥаҿ сынкылсуан. Ари иаҳәозар акәхап ахандеира, анхара, анҵыра шсылаз, ишсылшоз. Убри алшара исымаз иалҵшәоуп иахьа имыцхәхаз смалгьы – сҳәан, сажәа аахсыркәшеит.
– Ҳаит, Кадырхеит, шьашәы уҭарблааит, абга уақәтәазма, уахыки-ҽнаки иналаугӡазеи! – ҳәа аӡә иажәа ҟьаланы слымҳа инҭасит, сҭыԥ ахь санааиуаз аамҭазы.
Нестор Лакоба дҩагылан, ихы насықәкны иҳәеит:
– Ҳара азакәан ҿыц ахаҭарнакцәа, аиҳабацәагьы аиҵбацәагьы, Кадыр ухаҵкы, ҳаҭыр ҳазиқәуп, уи иоуп ҳагьзыдгылоу, зхатә џьабаала анхара, анҵыра иаҿу, иашьҭоу, адгьыл ақәаарыхра бзиа избо, арахә-ашәахә зааӡо. Иаҳҳәоит, унха-унҵы азакәан ҿац ишанаало, аӡәгьы дуԥырхагам, – иажәа ааҿаахиҵәеит, уаанӡа исықәымчны ицәажәақәозгьы архәыцыртә еиԥш, даарылаԥшны.
Кадыр, Нестор Лакоба иӡбахә аниҳәоз, ҳаҭырла игәалаиршәон ихы-иҿы лашарак ықәубаауан. Сара усҟан уи ауаҩ «ажәлар раӷа» ҳәа цәгьаԥсышьала иҭадырхаз иӡбахә ныҵыҩ-ааҵыҩны акәын ишсаҳахьаз, нас уи иацны ихьӡ ацымхәрас «адагәа» ҳәагьы изырҳәон, избанзар, Нестор Лакоба ҳәа аҳәараҵәҟьа шәарҭан. Уимоу, сара уамашәа избон аҭаҳмада дымшәаӡакәан, адәы дықәтәан Нестор Лакоба ихьӡ ибжьы рдуны иахьиҳәоз. Абри сшазхәыцуаз Кадыр инациҵеит иажәа:
– Нестор Лакоба Аԥсны даҵеи дуун, аха изхәарҭоузеи шьоукы цәгьаԥсышьала дырфеит, зынӡа дызлаҟамыз цәак ихадырԥеит. Аԥсны уи иҟамзаара заҟа ианыԥшзеи, ари ауаҩы даназхәыцуа ихьааимгарц залшом. Ани иеиԥш иҟаз ауаҩ шана жәлары драӷаны дышԥаҟалоз! Убасҟан Мықә абжьуаа реизараҿы иқәгылара мацарагьы иамҳәоз дышуаҩ дууз, дышҟәышыз, ажәлар шиҭахыз, – иҵегьы акы иҳәақәарц акы дазхәыцуа дааҭгылт аҭаҳмада ӡыш Аҩӡы Кадыр.
«Аԥсыӡ-џьныш» (Авариант)
Анцәа иџьшьоуп, шьҭа хәыҭхәыҭла ацәажәара ҳахьаҟәыҵыз. Уи схы иархәаны, абас жәабаҟа, жәохәҟа зҳәаз иеиԥш шықәса раԥхьаҟа аӡиа Риҵа аԥшаҳәаҟны бырг шьахәк Нестор Лакоба ихҳәааны жәабжьк сеиҳәан, уи змаҳац ауаа идсырҳар сҭахын, аха иахьа уажәраанӡа уи аартны аҳәара азин аамҭа иснаҭомызт. Уи ажәабжь сазҳәоз аҭаҳмада Ламшьаҵә ихьӡын ижәлагьы здыргәышьон, схы инҭыԥшша ицеит шәымҳәозар.
Ашла Ламшьаҵә даара дуаҩ ҭынчын, дҟәиҭын, ас уҳәар иаҳа ианаалоит. Иаҳхыҩрыз, гәамҵхамҵрала иҭәыз, ашьа цқьа зхьыршаз аамҭа еиқәаҵәа зызқәа ареиџьыз аӡә иакәын иара. Аҭаҭын лҩа иаржьакцаз иԥаҵақәа днарыха-аарыхан, иҽырманшәаланы, ари аӡиа аԥшаҳәаҿы ишьҭаз ақд-уахәа днықәтәан, иҵаҟа аӡмыжь иаҵәа дӡааԥшыло, абырқьҳәа иҭаҭын днаҿыхеит. Саргьы иган аҟны сиватәан. Ҵәит-сит егьиҳәа зны-зынла аӡы инхиааланы иссаӡаны рыжәҩақәа ҟьауа ӡачақәак ниаҟьалон.
Еиҵхәаа-еиҵхәаа аӡиаҵәа Риҵа мацәазшәа иакәыршоу аԥсаҵлақәа илаԥш нархьырсны, дара урҭ аԥсаҵлақәаирылсныиҿыпныаӡиа зыҽхызыԥсалахьаз амра ашәахәақәа реилаџьуџьура дназԥшит ари аҭаҳмада. Уи игәалаиршәоз иажәа хьанҭақәа игәаҵантә даханы, рдац хәыҷқәа ныҵыжәжәо, ҭымра-ҭымра рҭыгара даҿын. «Аԥсны агәышԥы ашшараҵәҟьа аҵәымӷ жьакца алызҳәаз уи акалмаҳа ԥсыӡ акәушәа сгәы иабоит, дад, иахьагьы. – Абас ихациркит уи иажәабжь. – Иахьа еиԥш еизара ҭыԥны иҟамызт ари аӡиа, иара акәша-мыкәшеи ажәытәан. Ҿыц иптыз ашәҭыц ашьха шақәнаҵо еиԥш, иахьа ауаа рмашьынақәеи дареи ақәпапан, ахәцә ҩыҵыркаан, абар-абар ихәаҽырц аԥсык ауп иагу, аҵабырг ҳҳәоит ҳазшаз дзықәныҳәаны иишаз ари аӡиа ссир аԥсы азҭкааҵәҟьом. Иабаҟоу уи аԥаса иахылҵуаз аҳауа џьашьахәы, аҳауа зҩыда?! Аҷҷа-ҷҷаҳәа еилашуа амаҷар ҩы иаҩызан ара ашьыжьтәи аҳауа, еи, сабиц. Амоторқәа зцырҳәоу афлыка аапкқәа лага илхырҵан, есс, ԥсыӡгьы, шәарахгьы, уаагьы – зегь ҳдагәахарц арахәыц аҟны ҳааины ҳаҟоуп. Ашьыжь ашара ианааҵало инаркны алашьцара иаарымнахаанӡа абра убысҟак машьына хәноит, илбаауеит уаа шәҩык урҭ рыԥхьаӡаразы иургыларгьы иамыхәар ҟалап, ари закәызеи, ҳаи анаџьалбеит рҳәап. Убарҭ ирхылҵуа азҩа-хьаа ҿкуп, дад, ауаа рзеиԥш аԥсабара зегь азгьы. Ахәылԥаз уԥшыр, абан аԥсаҵлақәа шықәсынаҟьак ныҟәара иҟаны ихынҳәызшәа икараха, рымахәқәа хьыдышьшь, раҳаиҭ-қәиҭ ыҟаӡам. Аа, умбои аџьабара иаҵагылоушәа ирсахьоу. Ас мацара ԥыҭрак инеир, ҳаӷеиҭа, иҩыҵҩаа ицозар акәхап. (Аҭаҳмада данцәажәоз аамҭа хынҩажәатәи ашықәсқәа раан ауп, усҟан ари аӡиа аглиссерқәа амца ықәҵаны иахыгьежьлаауан.) Ара иҭоу, аҳ ичысхәу ҳәа изышьҭоу, кьоу-шәоуқәак инхақәаз акалмаҳақәагьы ирҩшьны ауп ишыҟоу.
Ааи, акалмаҳа, акалмаҳа... Уи ахьӡ анысҳәо сцәа сыхӡыӡаауеит. Ԥыхьа ишысҳәаз еиԥш, Аԥсны агәаҵаӷара аҵәымӷ алазҵаз иара акәушәа сгәы иабоит.
Ааи, аԥсыӡ, Аԥсыӡ-џьныш... Иҟатмашьӡа, иҳәаԥ-ӡыԥо, абри ҳаазхԥшыло аӡмыжь иаҵәа агәаны амыждаразы иҩҭылымԥааи, ақәлацәа иаарылылмыршәеи усҟан лара, аԥсынҵры кьаҿ. Уи уажәы избошәа сгәы иабоит. Аҽашьуан иара Аԥсыӡ-џьныш, аҽашьуан. Наҟ соужь, бара мыжда, иаҳа ибзеиӷьуп, Аԥснгьы иазеиӷьуп аҳәошәа, ҿыцха аӡиахь еихон. Итыр-тыруан илкыз акалам, амра хааҷкәакәара зыдыҷҷалоз, џьашьахәушәа еилаарцыруаз Аԥсыӡ-џьныш ҭрыс-ҭрысуан, игәаҟҵәаҟуан, еихон аӡахьы. Ааит анаџьалбеит, усҟан уи аԥсыӡ ӷраҷкәын иахылҿиаараны иҟаз лдыруазҭгьы, аԥсыӡ моу идумпеизаргьы наҟ иоулмыжьуази, лара лхаҭагьы уахь аӡы лҽалымҭози, аха иааг. Аԥеиԥш здырхьада. Амраҿы мацәыс еимҟьараны иаакәеицеиз аԥсыӡ ҟадыџь даахан афлыка иааҭаларԥалеит, насыԥ дук хышәҭны изгәыдҳалаз аӡә леиԥш, лхы-лҿы каԥхауа иаақәлашеит, иара усгьы мрада-мзада икаԥхоз Сариа.
Дад, Ҷнагә акәын Нестор ихәыҷыхьӡ, ус акәын ҳагьшиԥхьоз ҳарҭ ухаҵкы ҳҳәон, ма Ҷнагә ҳҳәон. Уара ҳәа акәын аԥаса ауаҩи ауаҩи илеиҿагыланы ишеицәажәоз, аҳ изын аҳ ухаҵкы, аҳ шәхаҵкы ҳәа уаҩы иҳәаӡомызт. Уажәы аҳ иаҵкьыс зегь еиҳахоу, ма амцхә ааӡара бзиа шәылсу ҳаздыруам, аха, хәыҷгьы-дугьы шәара, ҳара шәара, ҳара ҳәа шәеилоуп. Абхәа изын аҭаца «шәара» лҳәон, амзар уаҳа акгьы. Уи иазаауазеи, иаҳҳәеит ҳәа акгьы алымҵуазар акәхап, акгьы злымҵуа, узырԥхашьо иазууеи.
Ауаа зегьы ҟазшьак-ҟазшьак шҳамоу еиԥш, уигьы, Алакоба иоуп сызҿу, цәаҩа ҷыдақәак иман, џьоукы-џьоукы ауаа дуқәа, иара иаԥханагьлоу рҟны. Ԥаҵаду, инеиҭаргаша Сталин иоуп сызҿу, дад, Ҷнагә иаҳа пату иқәиҵон Абласаркьа иаасҭа, сҩыза гәакьа Нестор Аполлон-иԥа ҳәа акәын дышиацәажәоз. Ҷнагәгьы аҩыза Сталин ҳәа акәын дышишьҭаз. Арҭ рыпатуеиқәҵара Абласаркьа-алахша иԥынҵа ашьа аанаго аҟнынӡа даргәамҵуазаарын, ишьацәгьа ихы иасуазаарын. Нестор ҳәа акәын иара ҳ-Лакоба дышиԥхьоз, Ҷнагәгьы Абласаркьа ихьӡ мацарала – Лавренти ҳәа иаиҳәон.
Аиеи. Зны исгәалашәоит ԥхны мшын, сабшак азы уи Абласаркьа даауеит, шәеиха абааԥс, шәиԥыл абри аҭыԥ аҟны рҳәан, хҩы-ԥшьҩы аҭаҳмадацәа иҳаԥхьан, хымаԥсыма Ага (Гәдоуҭа) ҳкылсит, аду дааираны дыҟоуп ахьырҳәаз аҭыԥ аҟны. Ҷнагә имашьына еиқәаҵәа шьҭиаа ду ҳақәтәаны аҿыжәҳәа ҳнеины уа ҳнагылеит.
Амашьына еиҵаӷәӷәа ианаангылоз абб ҩшьҭнарббит. Ҷнагә уажәы-уажәы иџьыбаҭаҵа исааҭ ҟәаз цырцыр иџьыба иааҭырҵәрааны, аҷараҳәа ахҩа нахыршәаны днаҿаԥшуан. Иара иагәыласаз ахыцқәа аанҿасрак рымаӡамкуа «ҷақ-ҷақ, ҷақ-ҷақ» ҳәа аамҭа цҟьа-иӷәых иқәҵаны ацара иаҿын. Ҷнагә илахь ааимаирџьыхәуан, дгәамҵуан. Ани Абласаркьа иааира хыԥазаарын. Знык, ҩынтә иаԥшьеигеит шьҭахьтәы ҳиргьежьырц, иԥсцәа еиҭеигеит ҳаиҭахызар ҳаиԥшаап, иаамҭа хыԥазар, иара дагхазар, уи цасҳәоуп иҽзагирхо иара, аҩыза Сталингьы ус иҟазшьоуп уи диҿыԥшуазаап анҵәажә, ҳгьежьып, Сталин дабаҟоу иара дабаҟоу, абас иҳәан, аха иаҳмыруит. Қырҭтәыла ду амаа зку аҳәынҭқар дагхаргьы гәыбӷан узиҭом ҳҳәеит, анс ҳҳәеит, ас ҳҳәеит иааулакгьы ҳара ҳтәы дазаагеит. Иара дахьҳәынҭқару уахьоуп, уа дагхалааит иахьынӡеиҭаху, арагьы иҳәынҭқару иара иоума, зҵаарала дааҳҿаԥшит злакҭа еилгаз, зхы-зҿы ҟәышыз, маҷкгьы заԥсуа шьа ццакцәаны здақәа ирҭысуаз Ҷнагә ахаҵа. Нас ишьамхқәа ааиқәиршәит. Уажәшьҭа дааиргьы ҳаԥхьа имашьына длыбааны дааҳԥымлакәа смашьына слыбаараны сыҟаӡам, шәаргьы шәаақәацар зуӡом, уҭи сыҭи еишьҭоуп иҳәеит иара усҟан. Ҳаи ус шԥоуҳәо, уи дсас дахьуп, ус изуур ҟалома ҳҳәеит ҳара, аха иара акы ҳҳәоу иҳамҳәоу ҳәагьы агәхьаа имкит, дынҭаҳаны акы дазхәыцуан.
Алакоба ианакәызаалакгьы ицәымӷын мзызда ауаҩы изԥшра. Уи тәамбароуп ҳәа иԥхьаӡон. Усҟангьы убри иҳәеит иара дырҩегьых.
Абласаркьагьы ибласаркьақәа хьыҵәцараха ихырҷаны иааҳҿаҷҷеит имашьына лас еиҵҳәа ду дақәтәаны, иԥҳәыс дивартәаны бгалаџҵас дџыхӡа данааҳадгыла. Ихы-иҿы хыгьежьаа тамтамуа, камбашь хырҵәыла иааӡоушәа иԥсылаӡа иҟан. Ибласаркьақәа цыҩ-цыҩуан, абас хысымҭак аҟара унаскьаганы угылазаргьы зҭыԥ
иҭамгылоз ибла кәымпылқәа унапсыргәыҵа иқәыԥсоушәа икеи-кеиуа иубарҭан. Амала ҳаӷахәу уи илаԥш дакааит. Кәты ҿырҳасрак иадамхаргьы иааиқәкны, наџьнатә аахыс здац шәпақәа адгьыл жәпашьышь аҵа иаларсу, ибаӷьаӡа игылоу аџьҵла ашьапы жәпа иладирҟацалар аԥсы азааивымгаӡакәа, ицаны агәараҳәа икаҳарын, мамзаргьы, иараби, афы заахаз еиԥш, амцаԥшь ҩацраланы аҿҿаҳәа ибылрын. Убас иџьбаран Абласаркьа илаԥш, бџьарсгьы имаз уи акәын.
Ҷнагә уи илаԥш никылон, иҟажон. Икылцҟьааны дихәаԥшыцыԥхьаӡа иаргьы илаԥш ихигомызт, егьирҟәысуамызт. Уи гәаҳҭеит ҳара. Амала, нас акыраамҭа ԥхныгҵас ихьанҭыџьӡа хәыцрак дҭанагалон, дааузмырҿыхо аҟнынӡа.
– Дааит, дааит абна иацәымӷӡахаша, са исымҳәакәа аӡә шәҭыԥ шәаахыҵыр ҟалаӡом, абар сааҭ наҟьак амцхә ҳизԥшын, – иҳәеит Ҷнагә, дырҩегьых исааҭ иџьыба иҩҭԥааны, аҷараҳәа «ахылԥа» нахыршәаны днаҿаԥшны, иҵәахуа. Иазууеи, дад, Бериагьы Бериа иакәын, аха Алакобагьы уи иныс зымҳәоз аӡә иакәын. Егьараан Абласаркьа иԥҳәыс диварԥало имашьына еилаарцыр дҭыҵны иҿааимхакәа ҳарҭ ҽырҵысы ҟаҳҵар имуит. Имуҵәҟьеит! Абласаркьа раԥхьа дааԥышәырччашәа иуит, аха уи зеиԥшыз сибратәи аӡын ҵых ҵаан. Аҵабырг аԥсы даргылоит, дад, ҳарҭ аҭаҳмадацәа уа амашьына ҳахьҭатәаз ҳаиџьыԥ-еиџьыԥӡа ҳаанхеит, убас иааҳцәымӷхеит. Алакобагьы Алакоба иакәын, аха усҟан Бериа ихьӡ-иԥша уцәа уҭанарӡыӡаауа, убжьы рдуны ацәажәара ҟамло аҟынӡа инеихьан.
Иааиуа, иааиуа абас, дара зҭыҵыз рмашьынеи ҳара ҳшьаҳаиҭханы ҳазҭатәаз ҳмашьынеи рыбжьаранӡа иааизар ҟалап анааҳгәахә иԥҳәыс акы налеиҳәан, уа иаанҿасит. Раангылашьа убас иҟан ҳаӷеиҭа, џьалла
урыхозаргьы наԥхыцк иаадамхаргьы уаҳа иузмырқәацартә еиԥш. Ҳаи даҽа шьаҿақәак иааскьар акәын исҭахгәышьаз, аха уи ала аԥынҵа икылҟьаз игылашьеи иԥшышьеи зеиԥшроу ала абзарбзан хыршаны ишьҭахь иургыларгьы уа дахысуам. Аҳы, шәылбаа шьҭа, ҳасас «гәакьа» ҳаиԥылап иҳәан, ҿаԥарак аҟнытә ахь ашьабсҭа аныԥо еиԥш, Ҷнагә ҳмашьына дынҭыԥан «уа бзиала шәаабеит» иҳәан, «дгәырӷьаҵәа» аԥсшәа нареиҳәеит. «Бзиара збаша, Нестор, иҟоузеи ахәыҷы, аду аҩныҟа шәышԥаҟоу?» – иҳәеит ани ҳазԥылоз аду, «гәык-ԥсыкала», инапы аарӷәӷәаны иаанкыло. «Хар ҳамам, уара ушԥаҟоу, Лавренти?» – иҳәеит Алакобагьы.
Нас, уи акәхеит. Асас иԥшәмаԥҳәыс диманы данаа, Алакобагьы иԥшәмаԥҳәыс – Сариа даашьҭихын, адырҩаҽны ашьыжь абри ҳазшаз иишаз аӡиа Риҵа иааит. Ҳаргьы хазы арахь ҳарцырҳәоуп. Абар мҽышоуп. Рыԥсшьара мшы абас ишьақәдыргылт. Шьыжьхьа ашьҭахь сааҭк, абри аӡиа ихыланы аҳауа цқьа лбаадо, иԥшахьырсырц. Анаҩс, шәарыцара абрахь аҩада абахәқәа инарҿала-аарҿало ҳәа... Уи иазкны Аԥсны жәҩахырла иалырхуаз ашәарыцаҩцәа гәеицамкқәа хҩы-ԥшьҩы рмаҵуар лақәа дара еиқәхаԥс, иҳаҵҳаҵо иԥшуп.
Аиеи, ишысҳәаз еиԥш, аԥхьа аӡиа ихылеит. Абни аԥаҩ иубо аҟны ҩ-флыкак ӡхуп, аӡәаӡәа арԥарцәа рыгәқәа ҭыԥа-ҭыԥа ицо, егьоумҳәан, аҳәынҭқарцәа мҩаԥыргоит тәа, рыфлыкақәа рымҳаԥқәа ырмазеины икны иақәтәоуп. Ҩба-ҩба калам ҵәгәырла еибыҭаны урҭ афлыкақәа ирықәуп.
Усҟан, дад, ара аԥсыӡ иҭажьыз ҵҩа амамызт. Ус арҭ аӡы инхылеит. Абласаркьа иԥшәмаԥҳәыси иареи зынтәалаз афлыка Ҷнагә иԥшәмаԥҳәыси иареи зықәтәаз афлыка инавсны аӡы еиҩырффо рҿанынархоз аамҭазы, ибзианы иҭарчу ампышҭа еиԥшыз Бериа ихы
ҿыкәымпылаа ласкәантраӡа иаахаирҵәиит, иабџьар-блақәа кылырҵыҵны, абыржәы-уашьҭан инҭҟьҟьаны рҿынархап уҳәаратәа Лакоба иниқәикын, шәааи ҳаԥхьа аԥсыӡ зкуа ҳәа ҳаиканап (ҳаицлабп), иҳәеит. Азамана, иҳәеит Ҷнагәгьы, дааԥышәырччаны. «Гәахәа дула иааибаргәырӷьеит». Иҟалаша, дад, иҟалаша. Ԥыхьа зну ҩынтәу исҳәан еиԥш, Аԥсны агәышԥы ашшараҵәҟьа аҵәымӷ жьакца алазза иалазҵаз уи акалмаҳа хәшлаԥса акәушәа сгәы иабоит иахьагьы.
Аԥсыӡ, ԥсыӡ мыжда, аԥсыӡ-џьныш! Иҟатмашьӡа, иҳәыԥ-ӡыԥо, акан ақәҳәҳә, абри ҳазнԥшыло аӡмыжь иаҵәа агәаны арыцҳара ду азы иҩҭылымԥааи аԥсынҵры кьаҿ, Алакоба иԥҳәыс – Сариа ауԥшәыл. Ауԥшәыл зысҳәо, дад убри убас лсахьа еиҿкаан, деибыҭан, аџьуа еиԥш лыблақәа ҭыџьџьаауа, ԥаимбар ҭыԥҳаҵас деихытаруа, цәгьа деинаалан. Уи ҳәашьа змамз лакәын. Аҽашьуан иара аԥсыӡ-џьныш. Ацәа иаалҵыз аӡә иеиԥш аҭҳарцәҳәа Бериа ифлыка ааникылан, иабџьар-блақәа аҟәҟәаҳәа ишынҭҟьара Ҷнагә инаиқәикит. (Ас ԥхамшьара убахьоума, ишԥыкәу ас ишыҟалаз.) Ҷнагә ичҳауан уи илаԥш, Сариа илзымычҳазт ҿыцха, уажәыгьы иԥаҟь-ԥаҟьо афлыка аҵа иҭаз аԥсыӡ дазԥшуан, сара мыжда иакәым џьара акы сымпыҵҟьазар ҟалап ҳәа лқьышәқәа аақәацмацеит. Аха илушаз лухьан. Лара илхарагәышьеи аԥсыӡ-џьныш иазеилмыргазар, иахьа ара раҳра аҭыԥ иаҭааз асаси аԥшәмеи. Ааи, ҵабыргны, уи иазеилмыргагәышьеит...
«Ара аԥсуаа нҵәарак ҟашәҵеит Нестор», – иҳәеит Абласаркьа изхара бџьар-блала данхыс, ибласаркьа хыгьежьаақәа ирыкәыршоу ахьтәы маҟа пахәынцалеиқәа еилаарцыруеит амра ашәахәа аҿаҷҷацыԥхьаӡа.
«Шәарҭ аԥсуаа шәгызмалқәоуп, ҵабыргыҵәҟьаны абра, нҵәарак сыҵыжәгалеит, Нестор!» – иҳәеит дырҩегьых Бериа акыр иаарымчны.
Ари ҳа ҳтәгьы даагылозма.
«Ааи, Лавренти! Абра ԥсуа гызмалк даакылсын, даҳмазҵааӡакәа дынхәӡааҵәиин, ԥсыӡ гызмалк днамҵасны иаанкыланы сыԥшәмаԥҳәыс лыҵәгәыр инаҿеи...»
«Ус алаф сылумхын, Нестор, алаф!!!»
«Лавренти «сыхаара», агызмалра ахь ахы ҳархар, уи аҟны шәарҭ, агырқәа, зынӡакгьы шәхәыдаӡам, шәагьынаԥынҵахар ҟалап...»
«Нестор «сыхаара»! Сара иаԥысхуеит абри сааҭктәи аӡиаҟны ҳныҟәара, ҳаӡхыҵып!»
«Ус еиԥш аҟаҵара уара иулшом, избанзар, ара иаԥшәымоу сара соуп, Лавренти ухаҵкы!» – иҳәеит Ҷнагәгьы мчы-мчы. Имааи, дад, ианааилак ус ауми. Сариа дҭылбӷаҷаауеит лыԥшәма, аха уи абџьар иҿакны угылазаргьы асқәа раан днукыло уҟоума, узхәарҭеи.
Иазаауазеи, Бериа ахыкәалаа иқәшәаны дааӡхыҵын иԥҳәыси иареи рмашьына рыҽлақәыжьны, есс, аӡы шцара иныҵаҳа абрахь алада илықәхәаша ицеит.
Алакобагьы уамак аӡы дхымхалт, уаҳагьы аԥсыӡ ҳкуеит ҳәа рҽазырымшәеит, иӡхыҵит. Нас ирызԥшыз ашәарыцацәа аашьҭыхны дныҵҵит абанҭ ҩахьхьи иаабо абахәқәа рахь. Ҟәақ-чақҳәа хысбжьқәакгьы ааҩит уахьынтәи, аха аергь лҵшәа амгеит умҳәозар.
Ауаҩы ихагәҭа акәтаӷь ықәыргыланы агәҭа ашшара кылзцҟьаауаз Ҷнагә ҩынтә-хынтә аԥслаҳәқәа идырцылазаарын, аха ажәеиԥшьаа дихыламԥшит. Деиқәшәы, иԥҳәыс даашьҭхны алада иқәиршәит. Ааи абааԥсы, ақәыџьма шԥаҳалаԥала аҽнышьыбжьон рҳәеит иақәшәаз ҭаҳмадацәақәакгьы. Дзеиԥшразаалак дсасын, дныҟәгатәын рҳәеит...
Убри ашьҭахь абас мчыбжьыкҟа ҵу сыздыруам, цқьа исгәалашәом, абра Риҵа усҟан сара ара маҵурак салакьакьашәа сыҟан, аус зуан, арадио ашәаџьҳәара
ауит Нестор Аполлон-иԥа Лакоба Қарҭ еизарак аҟны дахьцаз дыԥсит, дааргоит ҳәа. Аҽны хәлаанӡа уи арадио амыткәма аҳәара иаҿын, Аԥсны ашәы ахькәкәон.
Ҷнагә рыцҳа иԥсра шыҟалаз ҳәа абас ауп ирҳәо. Еизара дук рымазаарын, нахьхьи, Қарҭ. Уи аизараҟны Нестор абжьааԥнеиԥш амцаԥшь ицрыддуа дықәгыланы дцәажәазаап, агәырқьҳәа рнапқәа изеинырҟьазаап. Аизара ашьҭахь Абласаркьа уаххьа афараз иҩныҟа диԥхьеит. Сара шаҟантә шәчеиџьыка сахатәахьоу: уара зныкгьы сыҩныҟа умҩахымҵыцт. Аԥсуа чеиџьыка уаҳа назҭахым чеиџьыкоуп, аха ақырҭуа чеиџьыкагьы уагәҭасуа иҟам ҳәа еиҳәоит. Алакоба мап икызаап, уи иԥангьы акалашәа иҟамзи, ақырҭуа чеиџьыка сышԥагәҭасуа, аӡәы иҳәахьоума, аха арахь араатәи срезиденциаҟны ауаа рыдкылара сазԥшуп. Мцуп ииҳәоз. Ичеиџьыкагьы иара Абласаркьагьы зынӡа дахьибогьы иҭахӡам, аха иҟоуҵои, диԥыхьашәт умбои.
Ибзиоуп нас иҳәан, Бериа иҩныҟа дцеит. Алакобагьы ирезиденциахь днеизаап. Абласаркьа иҩны дахьнеиз длатәан иҩнапык саԥыџьшәа ихы инаҵаргыланы дхәыцт. Дтәан ус, ҟәара хаҳәшәа дхьанҭыџьӡа. Ашәарах иазымҩаӡаз абжьас еиԥш иҿанԥшылара бааԥсын. Нас маҷ-маҷ иԥсы ааилала-ааилало мацара шьакәарак рылаӡамкәа ихԥшша иҟаз иқьышәқәа аауаркалеит, цәымза лашара хәыҷыкгьы ихы-иҿы инықәԥхеит. Нас ахьшәҭҳәа дҩаҵҟьан, наҟтәирахь иан дахьыҩназ ауада дныҩнаххит. Сан, бсыцхраароуп, сан. Аԥсныҟа сцацыԥхьаӡа еснагь Нестор ичеиџьыка сҿеиҵоит, иара знык ҳаҩны дмааиӡацт. Иахьатәи ҳаизара ҳаналга ашьҭахь сиԥхьан, сеилахоуп иҳәан, мап сцәикит, аԥсуаа ианакәызаалак ирҵасуп аиҳабыра – абыргцәа пату рықәҵара, урҭ рхаҵгылара. Бца иара иҟны бшьапы арсны биҳәа уаха ҳчеиџьыка агьама иҳарбап, иҳәеит.
Дук хара имышьҭыкәа Бериа имашьына цырцыр Алакоба ирезиденциахь ахы рханы акаҭран мҩақәа ирықәыршьқьраауа ишнеиуаз, чараз ҟаҵаны аԥхьа иаанҿасит, изаза-мазо. Дук хара имышьҭыкәа Алакоба Бериа ичеиџьыка дахатәан... Ачеиџьыка анрыдыркыла ашьҭахь, Бериеи Алакобеи аопера иазыӡырҩуан атеатр аҟны, нырцә-аарцә алоџьақәа рҟны итәан (абжьааԥны еидтәалон). Агәҭахьы инеиуан еиԥш аан, Ҷнагә дзықәтәаз иҟәардә тата аагаз-ҽазкын, иара дықәҟьаны, дкаҳаит. Адырра ҟарҵан скораиагьы ааит, аха иара дабаҟахыз...
Даныршь ашьҭахь хымзгьы мцацызт, Алакоба ажәлар драӷоуп рҳәеит. Нас аамҭа рацәаӡаны ианбжьыс, ажәлар раӷа иоуп ареволиуционер гәымшәа – Алакоба дҭазырхаз, рҳәеит. Уи акәын аҵабырггьы.
Абас ауп, дад, Ҷнагә иҭоурых сызхаанны издыруа.
Уажәы ҳазҿықәтәалоу ари аӡиа иҭоу аԥсыӡқәа ргәаӷ сымашәа сыҟоуп, урҭ ирхарагәышьеи, аха.
Сыҭаҳмада дырҩегьых аҭаҭын ҟаҵак еивҵаԥса-еивҵаԥса изҭаз икәлап иааҭиган, ахы нарҟәыҷы-аарҟәыҷшәа инеиҿыҵеикын, амца нацраирст, абырқьҳәа алҩа науижьит, ижьақцақәаз иԥаҵақәа инрылс-аарылсны аҩада еихеит. Дааимҳәеимсеит. Нас дӡыҩӡа аӡиа агәахьы, аамҭала Сариа аԥсыӡ-џьныш ахьылкыз ахь дынхыԥшылт, акыр илаԥш надхалт.
«Ҵәит-ҵәит» ҳәа ӡачак ҵаҟала аӡхықә ихыршәланы, нанҳәҳампал еиԥш, ажәҩақәа рссаӡаны ирқыџь-қыџьуа иниаҟьеит.
Ауаҩы ажәытәра дшазыҟоу алоуп икультура ахьынӡаҳараку еилкаашьас иамоу, иҳәон А. С. Пушкин. Ари ахшыҩҵак, уи иҳәеит аӡәы инаиқәкны, аха иаармарианы ииаугар ҟалоит ажәлар зегьы рышҟагьы, аҳәынҭқарра зегьы ашҟагьы. Ажәлари аҳәынҭқарреи ажәытәра ишазыҟоу алоуп ркультура ахьынӡаҳараку, мамзаргьы иахьынӡалаҟәу еилкаашьас иамоу.
Аԥсуа ҳәынҭқарратә музеи, амилаҭ, ҳәарада, иаҳа ирхырҿу шәымҭақәак инаҳхаршҭны, ҳара ҳныҩналар Н. А. Лакоба имемориалтә музеи, иумҳәар ауам, аԥсуаа зкультура ҳараку, змилаҭтә хдырра ӷәӷәоу џьоукы ракәзаап ҳәа. Адунеитәи амузеи бзиақәа инарыдукыларгьы узмырԥхашьаша, иреиӷьу асасгьы дахьноугаша ари амузеи, аҟаҵареи, уинахыстәи аусура бзиеи рыбзоуроуп ҩыџьа ауаа: усҟантәи аамҭазы аобком иахагылаз, ҷыдала амузеи иашьклаԥшуаз Борис Адлеибеи амузеи анеиҿкааха инаркны диреқторс иамоу, ииашаҵәҟьаны лхы-лԥсы дамеигӡакәа аус зуа Лиудмила Малиеи. Ихьӡ зҳәауа шәҟәык-быӷьшәык аҵәахра уԥсҭазаараз ишәарҭахауа, зыхьӡ кадырцәарц иаҿыз ауаҩ изыҳәан асҟак аекспонатқәа реизгара, рыԥшаара, аиашаз, ентузиаст дуӡӡак иакәымзар, даҽаӡәы илшауам.
Ауаҩы дзыдгылаша, амузеи аусзуҩцәа ирџьишьаша акоуп даҽакгьы. Амузеи, ишдыру еиԥш, аӡәы иоуп изызку. Иахьыҟоугьы ихаҭа нхарҭас иахьимаз ауадақәа рҿоуп. Аха амузеи аусзуҩцәа уиаӡәк имацара иҿы иаанымгылеит. Амузеи аҿы аҭыԥ рзырыԥшааит икәша-мыкәша иҟаз ауаа рԥеиԥш иара убас уи ауаҩ ихәыцшьа зхәыцшьазгьы, зымҩа дықәызгьы.
Урҭқәа зегьы уаҩы игәы иахәақәаша роуп. Аха сара санҵамҭақәа рҿы срылацәажәарц сҭахуп даҽакгьы.
Иаҳхысыз август мзазы, асессиаҿы ажәа саҳәан, сара исҳәеит Аҟәа ақалақь агәҭа иқәгылоу В. И. Ленин ибаҟа ықәгатәуп ҳәа. Исҳәоз џьара ҩыџьара акьыԥхьгьы ианылеит. Иадгылоз шыҟалаз еиԥш, иааргәаақәазгьы ҟалеит. Убарҭ иаргәааз ҳәа сызҿу, ҩба хԥа категорианы рҽыршоит. Актәи акатегориа иаҵанакуеит марксизм-ленинизм иахьа уажәгьы ирҩышьны иамоу, рыԥсы ахьынӡаҭоу рҽаҿыршьаауа, афантастика агәра згаз. Аҩбатәи – шәҭауадцәоуп, шәаамысҭцәоуп ҳәа занаҳәаз роуп. Ленинизм ақәӡаара урҭ рзыҳәан ишыҭауадцәоу ашәҟәы рымухыр иаҩызоуп. Актәи акатегориа иаҵанакуа арыцҳашьара иаԥсоуп, аҩбатәи – ацәымӷра. Иҟоуп даҽа џьоукы зыӡбахәгьы алацәажәара иаԥсоу, иегьзызхәыцтәу. Убарҭ иреиуоу руаӡәк, асессиаҿы ажәабжьаршә иҟасҵаз ашьҭахь даасыдгылан, ус ҿааиҭит.
– Ленин ибаҟа анықәугалак, уи ҳахьнанаго уазхәыцу? Иқәгатәхоит Ешба ибаҟа, иқәгатәхоит Лакобагьы ибаҟа. Иаармарианы уазхәыцуазар, усоуп. Арҵаҩы ибаҟа анықәуга, иҵаҩцәа рбаҟақәагьы, ҳәарада, иқәугароуп. Аха ара иҟалеит даҽакы. Иҟалеит Аԥсны алахьынҵа Урыстәыла иадҳәалан. Аԥсуаа дара дырҳәынҭқарны дрыдыркылахьан аимператор Николаи II . Аибашьраан Аҳәынҭқар дрыхьчарц аԥсуаа рхала иаҳәаны аибашьра ицеит. Ахьӡ-аԥшагьы рыманы ихынҳәит. Аурысцәа дара рнапала дахырҳәеит рҳәынҭқар. Уи идгылози иҿагылози еибашьит. Аб аԥа изы, аешьа аешьа изы абџьар шьҭырхит. Даараӡа ишәарҭан, абри аибашьра иаланагалар аԥсуаа. Ҟәышра дуны иҟарҵеит рхы ахьаларымгалаз. Абольшевикцәа аҳәынҭқар иҭаацәагьы иаргьы кыдҵаны иршьит. Урыстәыла зегьы ашьаарҵәыра илагылеит. Аԥсуаа дара-дара еиҿамҳаит. Класслагьы еиҿамҳаит, дунеихәаԥшышьалагьы. Еиҭах еиднакылеит амилаҭтә интерес. Абраҟагьы кьаразаа ирыбзоуроу рацәоуп.
1921 шықәсазы иааит хырԥашьа змам. Урыстәылан амчра згаз, ҳәарада, амчра агон араҟагьы. Аԥсуааи асовет мчи ахьеиҿамҳаз, шьакаҭәарада Аԥсны асовет мчы ахьышьақәгылаз, ҳәарада, раԥхьаӡа иргыланы изыбзоуроу Ефрем Ешбеи Нестор Лакобеи роуп. Ианаамҭаз амҩа иаша иқәырҵеит рыжәлар.
Уаҩ ианаҳәо рацәоуп Асовет мчра Аԥсны ианышьақәгыла раԥхьатәи ашықәсқәа инадыркны, классла ауаа реилыхра аганахьалагьы аусушьа. Урыстәыла ишааҟарҵо ҳаргьы иҟаҳҵароуп ҳәа амҩа ианымлеит. Иазхәыцзар акәхап аԥсуаа рҿы анхацәеи ҭауади аамсҭеи реизыҟазаашьа ҷыдарақәа, уала ҭынхалеи ааӡаралеи уҳәа реилысшьақәа, насгьы даараӡа хымхәак иакәымзар, анхаҩ бзиеи аамсҭеи малла уамак еиҩыргоз ҳәа егьыҟамызт. Ешбеи Лакобеи Аԥсны ианахагыла, ҳара ҳааит, апролетариат рдиктатура ааҳгеит, ҳара ҳаамышьҭахь аӡәгьы дыҟамзароуп ҳәа, Урыстәыла ишыҟарҵаз еиԥш иҟарымҵеит. Аӡәгьы дахьыдмырӡыша, иахьеидыркылаша иашьҭалеит... Классла акәымкәа, абольшевикцәа рҵасала акәымкәа, инеизакны ажәлар зегьы реиқәырхара, рыхьчара мҩас дахьанылаз, аԥсҭазаараҿы иахьынаигӡоз азыҳәан Нестор Лакоба лахь ирҭахьан ацентр аҟнытә.
Ацентр аҟнытә иаҳауаз аамышьҭахьгьы, зхатәы гәаанагара змаз уаҩын Нестор Лакоба. Еиҳараӡак дызхыршьаазгьы абри ауп. Ахатәы гәаанагара змоу, зхатәы хаҿы змоу, ԥыҭҩык иаарылҳәҳәауа иабыкәу, ианбыкәу данырцәымӷмыз, ӷас даныҟарымҵоз?!
Апролетариат рдиктатура ҟалеит, урҭ раамышьҭахь уаҩ дыҟамзароуп, уаҩԥсы бӷеиҵыхра имоуроуп рҳәауан... Уи бзиазар акәхарын Урыстәылан, апролетариат ахьыҟаз. Аха ишԥаԥсыхәахоз Аԥсны? Ирҳәоит, Аԥсны Асовет мчра анышьақәгыла, Аҟәа жәаҩык раҟара апролетариат рыԥшааит ҳәа. Абольшевикцәа ртеориала, убарҭ ажәаҩык ааныжьны егьырҭ
Аԥсны иаақәынхоз зегьы ма Сибраҟа иахцатәын, мамзаргьы инырҵәатәын. Абас еиԥш иҟаз авождцәа рҿы аус иман Нестор Лакоба. Уи уахь, ацентр аҿы.
Изакә уааз араҟа, Аԥсны иқәынхауаз?
Ҭауади-аамсҭеи убас еилысхьан, жьи наԥхи узеиҟәыҭхараҳа, иузеиҟәымҭхауа. Процентла иугозар, акырӡа инеиҳан анхаҩцәа. Аԥсуа нхаҩы аӡәы ихәура дҭала акәым, дыпролетариатха акәым, ихаҭа амаҵуҩцәа иман. Имхы даҽа џьоукы идиррашәон, ижь даҽа џьоукы идирҭаауан. Шаҟа иҭахыз арахә изанын, изхашаз аџьықәреии аҟәыди ааирыхуан. Амцхә аҽеилаҳәара дашьҭамызт, иара изыҳәан иҟамызт ахыбрақәа ркульт. Адәы дықәын ақьафураз, ахьӡи ахьымӡӷи рзыҳәан. Аԥсра ҟалар, абзара ҟалар, иахьдырԥшӡаша, иахьдырҽеиша акәын хәыцырҭас ирымаз. Ашьыжь ианиҭахыз дгылон, ныҟәара дцар, мчыбжьык акәым, мызкгьы аҩныҟа дхынҳәӡомызт. Абарҭ, зеиҳараҩык абас иҟаз аԥсуаа, ачаландар мҩакы ианықәырҵауа еиԥш, аколлективизациа нахьыӡҵаны, џьара еилацалатәхеит, шьыжь шаанӡа еицгылалар акәхеит, амра нҭашәаанӡа аус еицырулар акәхеит, ираҭәашьаны аҽага зымкӡоз анхацәа, ауаа баҩданцәа ирывагыланы, ачаирҭақәеи аҭаҭынырҭақәеи ирыхгылазар акәхеит. Аколлективизациеи анхацәеи еиҿаҳаит, еиҿагылеит Урыстәыла. Уаҟа аҵкысгьы еиҿаҳар, еиҿагылар, ӡи мцеи еинышәараҳа, изеинымшәо еиӷацәахар ауан аԥсуааи аколлективизациеи. Арахь иҟарымҵар ауамызт. Абраҟа еиҭах иааԥшит Нестор Лакоба иԥсабаратә ҟәыӷара. Уи илшеит аԥсуааи аколлективизациа аҟалареи еиҿамҳакәа, ауаа мырӡкәа реиқәырхара, абраҵәҟьа рзуны рыхьчара.
Нестор Лакоба Аԥсны Қырҭтәыла иадуҵеит ҳәа аҽԥныҳәақәа ирҭон. Аха ҳазхәыцып дызҭагылаз закә аамҭаз. Аԥсны хәыҷы акәым, Урыстәыла дуӡӡа, СССР
дуӡӡа, адунеи зегьы фыџьара ишаны хәҭак амагә шьхәа иҭацаланы дахагылан ақырҭуа, ақырҭуа националист, аԥсуаа қырҭцәахароуп зҳәауаз, ибла аԥыџь анааҵыс, уаҩԥсык иакәым, милаҭк шынеибакәу инхиҵауа, инирҵәауа амч змаз...
Нестор Лакоба ажәаҳәаҩцәа ражәа даналарҵо акәзааит, ҷыдала иара ихҳәаау ажәабжьқәа рҿы акәзааит, џьарамзар џьара ихьӡ еицакны ирҳәо ҳмаҳацт. Нестор Лакоба большевикын, ленинецын. Аха Нестор Лакоба большевик-фанатикымызт, большевик-теориа ԥҵаҩымызт. Сара иахьынӡаздыруала, уи апартиа ақәҵарақәа дрықәныҟәон, еиҳаракгьы аколлективизациа ашықәсқәа раан, убри аамҭазы хыхь ишаҳҳәаз еиԥш, аԥсуа ԥсҭазаара аҷыдарақәагьы дрызхәыцуан...
Ҳанҵамҭа-гәҭахәыцрақәа хҳаркәшап ҳазлалагаз, Нестор Лакоба имемориалтә музеи ала.
Џьоукы-џьоук инаҵшьцәаны, иҟам-иным ӡбауа, бзиа ирбоит С. Орџьоникиӡеи иареи реидҳәалара. Исгәалашәоит, сахьаҭыхҩыкгьы асахьа ҭихит С. Орџьоникиӡеи Н. лакобеи Бамбора абџьар ӡхыргоит ҳәа 1905 шықәсазы. Асахьаҭыхҩы дазымхәыцӡеит усҟан Нестор Лакоба жәаҩа шықәса заҵәык шихыҵуаз.
Абри асахьа сгәалашәеит уажәааигәа Нестор Лакоба имемориалтә музеи саныныҩнала. Убла иаахгылоит Ленин иажәақәа уаҟа нбан дула иҩны икыду. Ииҳәозеи? Амчра Анапаҿы ишаагатәу. Аччара сзанаркыз уиоуп, арҭ ажәақәа Ленин иҳәогьы имаҳацызт, агәра сызгом, дегьаԥхьахьан ҳәа Нестор Лакоба.
Ҳаԥсуа амилаҭтә хақәиҭратә қәԥара аԥыза, дзакәыҵәҟьаз ашҟа ҳааихауа, аҵабырг шаҟа дазааигәаҳтәуа, убасҟак изыԥсоу духоит уи имемориалтә музеи.
Мысра аиҳабыра рзы аконцерт анымҩаԥыргауаз Сталин иҵакыра ицны Мысра дааны дыҟан, иԥсы ишьон.
Аконцерт ахьымҩаԥысуаз, азал ааҩндырҭәаахьан... Артистцәа-ашәаҳәацәа, акәашацәа, заа зҽеилазҳәаз асценахь иааихьан, шьоукгьы акәакь ахь рҽынкыдкыланы аҽазыҟаҵара иаҿын.
Платон Панцулаиа – усҟан ашәаҳәареи акәашареи Аԥснытәи рансамбль напхгаҩыс иамаз – асцена еиҿызкаауаз дрыдгылан. Уаҩасак, шәагаалагьы иаҩцамыз, амарқәа еиԥш дкылҵәраа, ицәа иадшәаҟьало ишәыз аԥсуа маҭәа, иразынтәы ҟама, ххьала иҩычаз ихҭарԥа уҳәа, акала ҩашьара иқәмызт... Жәлар рашәақәа рызҟаза ду ҳәа дыԥхьаӡан, нхыҵи-аахыҵи деицырдыруан.
Ргәырҽанӡамкәа ауп Нестор дшааиз.
«Нестор дааит, Нестор дааит», – рҳәан, иааилаҩҩит ансамбль артистцәа. Иуҳәар ауан, уи аԥсуаҵаслаҵәҟьа, деилаҳәан ҳәа: игалифе еиқәа, икьаҿ шкәакәа акәҵаны, имагә хәыҵә ҩагақәа ишьхыҷҷауа, уажәымзар-уажәы днышьҭԥраап уҳәарын уахьихәаԥшуаз.
Хыхь икостиум хәаԥшшәыла ишәыз анааимҟьа, иаацырцырит иӡара иалапауаз иразынтә маҟа. Ихаҿы аиқәара иааманакуа, ижәҩахырқәа хыгьежьаан, иааиланы, деилҟьа дыҟан. Иҭҳаца иҟаз ибла еиқәарақәа унырхԥшылар, иумбарц залшомызт хьаак, гәырҩак шырхыз.
Платон днеиԥылан, аԥсшәа наиеиҳәеит.
– Хәылбзиақәа! – иҳәеит артистцәа данаарылагыла Нестор... – Шәгәалаҟазаара шԥаҟоу, шәазыҟаҵоума?
– Иаауазеи, Нестор, ҳазыҟаҵамкәа, еснагь еиԥш, аха уаха еиҳагьы еиӷьны... – даацәажәеит усҟан хореографс ирымаз Рамиз Агрба.
– Укәашацәа амцаԥшь адыркыроуп, ашәаҳәацәагьы аҵамхароуп, ҳәарада... – Нестор ибжьы лаҟәын, ҭынч-ҭынч дцәажәон, еилыхха, ицқьаӡа иуаҳауан ииҳәауаз. – Ҳашәмырԥхашьан, уажәраанӡа ихәаҽыз амилаҭ маҷ ирхаҭарнаку аԥсуаа рбаҩхатәра аҿиара амҩа шаатыз афактқәа ируакуп уахатәи абра шәықәгылара...
– Ус ауп, Нестор, згәы иамыхәо аӡә дҟаларгьы... – иҟама ахы инапы нақәҵашәа даагылт Рамиз.
Нестор уи ииҳәаз иаразнак дназҿлымҳахеит, уи аԥеиԥшхә дназхәыцит. Иаразнакгьы ақәҿимҭит уи ииҳәаз, ԥыҭрак ашьҭахьшәа ихы ҩышьҭихын, даацәажәеит: «Иатәазымбогьы аӡә дҟамлакәа, аха убарҭ рцас аҟынтәгьы маашьарада, аԥхӡы нкаҟьо аусура аҭахуп... Иахьатәиала ҳара ҳӡырзго иҳамоу ҳашәҟәыҩҩреи ҳҟазареи роуп, наҟ-наҟ иҟало са исыздыруам... – даанаԥшы-ааԥшит. – Фазылбеи дабаҟоу, дызбаӡом?»
– Аҳаҳаи, ара сыҟами, Нестор ухаҵкы! – иҳәан ихылԥарч ааихыхны, ахьшь еиԥш иҽеидԥсала, иаԥхьа даагылт. Икәымжә ӡырӡ иаҵаз икаба еиқәаҵәа, иҳазыр иҭаз ишаҳабз каламқәа рыԥшшәы еилаӡҩауа ссиршәа улаԥш иҵашәон уи ауха.
– Аферым!.. – иеиҿкаашьа игәы иаахәеит Нестор. – Муҭи Алықьсеи шәыцума?
– Аҽеилаҳәара иаҿуп, уажәы иаахалоит, Нестор ухаҵкы...
– Урҭ абаҩхатәра змоу ҷкәынцәоуп, ҳалаԥш рхызароуп. Иахьа хар ҳамаӡам, ҳашәаҳәацәа, ҳакәашацәа... Умбои Алықьса митәык асцена дықәхаӡом, аха иҟаиҵо ахәыҷы цқьаны иҟаиҵоит, аԥсуа-цәа ахоуп.
Армаӷьырма аарҳәра аҭахӡам... – иҟоу шыҟоу ицқьаны ауаа идырбалатәуп.
– Ииашоуп, Нестор... ажәлар ртәы иаҳзацымҵозар ибжьаҳамхроуп, – днақәшаҳаҭхеит Платон уи ахшыҩҵак ииҳәаз.
– Муҭы иакәзаргьы... Уи итәы ҳәашьас иақәузеи... 12 шықәса дыхьчан, уара... дааганы абра дшәылаҳҵан, ибаҩхатәра шцәырҵыз шәымбо, апиесақәа рҩрагьы аԥшьигеит... Зынӡа аамҭа кьаҿкалоуп арҭқәа зегь шыҟалаз... – дырҩегьых ахәыцра деиҭанҭанагалеит. Ԥыҭрак ашьҭахь, рзаа-рзаа, гәҽанызаарак риҭарц иҭахызшәа даацәажәеит Нестор. – Ҳаԥхьаҟа акы ҳԥықәымсылар, нҭыҵгьы ирбо-ираҳауа иҟалоит аԥсуа ибаҩхатәра, инамыс, ичеиџьыка, ипату...
– Иҳахьуазеи, Нестор, уара уахьҳамоу... – ииҳәаз маҷк игәы ааинархьит уҳәартә даацәажәеит Платон.
– Зеиԥш ҟамло акгьы ыҟам, ахахәара аҭахуп...
Дынрылсын, реилаҳәашьақәа, реиҿкаашьақәа аагәеиҭеит. Артистцәа руаӡәы дааирҽхәеит, иеиҿкаашьақәа ахьигәаԥхаз азы. Уи акәашацәа дреиуан, ихҭырԥа ырқьақьаны ихан.
– Ахҭырԥа аилаҵашьагьы зегьы ирылшо џьушьома?.. Аԥсуа ихҭырԥа хаҵашьалагьы дудыруазароуп... ухала иҟауҵоу, мамзаргьы?.. – дыниазҵааит уи Нестор.
– Муҭы исзеилеиҵеит.
– Идырны ауп саргьы сызҵааз.
Сауеи дынидгылеит уи имаҟахы инацәа навҵаҵан, ҿааиҭит:
– Идадаӡа, умаҿа авалап, унацәа акәым... Унаханы иҿаҳәа умаҟа.
Кадыр Мкьалҭиагьы аҽԥныҳәа наииҭеит, иҟама икәымжәы ахаԥқәа ахьеибакуаз агәҭаҿы акәымкәа, аганахьшәа иахьақәыз азы. Ҽаӡәгьы икәымжәы ҟәыҷны
иахьибаз игәамԥхеит, аҽазны асценахь абас уқәымлан ҳәагьы аҽԥныҳәа наииҭеит.
– Иасҳәахьеит, идыруеит заманала, аха иирҳарц иҭахым акәымзар, – инаиаҭеикит анапхгаҩы – илымҳа аҭыҩшьа бзиастәып сара, уажәтәиала иаҳаз изхоуп, – иҳәан ашьҭахьҟа днаихеит, иҭыԥ аҿы еиҳа еиҿкааз аӡәы днаргыланы.
– Ҳаи, шәыххь згааит, – реиҿкаашьа игәы иаахәаны днарзыԥшит ахьыр-хьырҳәа ачамгәырқәа зшьамхы иқәкны архиара иаҿыз аҳәсахәыҷқәа.
– Арҭ роупеи ҳзырԥшӡо, аҿара ацәа ҳаҟәнызҵо, – Нестор инаимданы даацәажәеит Платон.
– Ԥҳәыс дзыҩнам аҩны, ашәқәа ахышәқәа ыҵашьыхааны иҟоуп, иаркуп, лашара цәаарак алԥхан иубаӡом, иагаҩ хацәа еихыԥа-еиҵыԥо иҩназаргьы... Аԥҳәыс лоуп, ауаҩы аԥсы иханы дҟазҵо, дзырԥшӡо... – Платон иахь иҿы нархашәа акәын уи дышцәажәоз, ижәҩахыр иқәыршәыз ихҭырԥа инапы нақәикын, – абри ухҭырԥа ххьала ихыркымзар, ҽа-цәак аанахәон, ибашахон... Убас ауп аԥҳәысгьы. Ухор ххьаны иакәыршоу, уҳәсахәыҷқәа рчамгәыри рашәеи роуп... – ацара иҽыназикит... – ишәасҳәауазеи, уара иудыруеит. Дара рышҟа снеип уажәшьҭа саргьы...
– Аду ида уаҳа ӡәыр дыҟоума? – дҵааит ицамҭаз Платон.
– Молотов, Калинин... – дхәыцуашәа дааҭгылан, инациҵеит, – Лаурентгьы дыҟоуп...
– Убрыгь дааит, ы?
– Дмаар иуама, ҳамацара ҳаизынхар ҳәа дымшәои!.. – ибжьы ларҟәшәоуп арҭ ажәақәа шиҳәоз, ахуҳәагьы инеирц шалшоз идыруан, аха хьаасгьы имамызт...
Асцена ахышәара-ҵышәара ҭшәан, аха аҽыбӷаҟаза иҽы ауапа иқәирхәумаруеит ҳәа шырҳәауа еиԥш, уеизгьы-уеизгьы уи рԥырхаганы рбомызт аԥсуа артистцәа.
– Аиҳабыра рыҳәсақәа, рхәыҷқәа уҳәа рыманы аԥхьатәи ариадқәа рҿы рҭыԥқәа заа иалхны итәахьан... Сталини Лакобеи ракәын иззыԥшыз... Ианаацәырҵ , зегь адруҳәа иҩагылан рнапқәа неинырҟьеит.
Сталин иарӷьа напы Лакоба ижәҩахыр иқәкын... Уи еилаҳәашьа мцхәы улаԥш иҵашәартә иҟамызт, шымаҭәан ишәыз, икитель аҳәынҵәрақәа иҿаз, хыхьынӡа еибаркын, еиқәа изиацкқәа илархагылон, аԥшьра иаманакуаз ихахәы еиқәҷаб иԥхьаҳәан, ижәҩахырқәа ааҭбааны, ишьи-ишьи еиқәҵо дааиуан. Нестор уи лафк еиҳәозар акәхарын, уажәы-уажәы аҽраӡаны иқьышә иаақәххуаз аччаԥшь, иԥаҵа гәаақәа аадырчыхәчыхәуан. Армарахьала иҩаҳаракны иҟаҵаз алоџьа ашә аԥхьа илагылаз аофицер инаивсын, инеины рҭыԥқәа рҿы инатәеит.
Ахьыр-хьырҳәа иаатит аԥарда. Иҩеихык-еиҵыкны ҩ-риадкны игылаз асолистцәа зегьы инеибеиԥшны еилаҳәан, рыхҭырԥа шкәакәақәа, рармарахь ала ржәҩахырқәа ирықәыршәын, рхылԥарчқәа рықәқәа ргыланы ирхан. Аҳәсахәыҷқәа, еицырхәхәа игылаз аҟәардәқәа рҿы итәан, рчамгәырқәа ршьамхқәа ирықәкны...
Рнапхгаҩы данаацәырҵ, идирбаз, бласы ирыхәа-ирԥшыз уара идыр, ашәаԥшь еиԥш, ччаԥшьык нархьиршеит. Азар ала, аконцерт ахы дырхәыхәит. Ирҳәеит убри ашьҭахь Уазбақь иашәагьы. Аԥсуа жәытә чарашәа аацәырганы, рнапқәа анааинырҟьа, ҳаракырак аҿынтә иԥаны иаауазшәа ашәаҳәацәа иааргәылҟьеит Муҭи Фазлыбеии, урҭ инеихда шьамхыла ичаразны ахәаԥшцәа зҽаарылазкуаз асцена акьыԥшьқәа рҿы инкылҟьеит. Аҟама еиԥш ииашахәҵәаӡа иаагылан, знык иакәшеит, нас агәҭахьы иааскьан, ишьацәхыртәуа, дасу иҭыԥ аҿы дгьежьуа, икәашон. Анаҩсан ииасит аԥсуа кәашарахь, аҵыхәтәаны ианнеи
ҩынтәҟа еивагьежьхьан, ашәагьы анапеинҟьарагьы, акәашарагьы адыхҳәа еицаагылт...
Иалахәыз изларҳәауа ала, «Гаԥринди шьаво мерцхало» ҳәа авожд бзиа иибауаз ақырҭуа ашәагьы рҳәазаап. Уи ианалга ихәамц иаԥхьаҟа иҭыганы иҽшьӡаны – инапы еиниҟьон «Абласаркьа», ишеф игәаԥхарц азоуп изыҟаиҵоз, ақәырҵеит игәазҭаз зегьы.
Аконферанс асценахь дааскьаны. «Ашьхаруаа рыкәашара» анрылеиҳәауаз, асолистгьы ихьӡ иҳәеит. Кьаразаа рашәа иацу аркәашага акәын, уи дызцыкәашоз. Икәымжәы ӡырӡ анапқәа аужьны, зиацкла иҭаӡыз ишьапқәа иаԥхьаҟа атах-атахҳәа ишьҭакшо, данаақәла, ҽык кәарны шьха мҩала иаауеит уҳәарын уахьихәаԥшуаз... Ишьапқәа иҵыршәҭрааны, наа-наа иргыло дышнеиуа даҽа еиҭаҵшьак ахь дниасуан, изшьапык ала ашьацәхыртәра далагон, али-ԥси рыбжьара егьи ала иԥсахуан... Уи иаҳарак изырԥшӡоз, данышьацәхыртәуаз, руакы икәымжә акалҭ иаҵаиҵәахуан, зынӡаскгьы иубаӡомызт... Даналгалак, ҽазнык ибаны амаӡа иаҵоу аҵаҳхында рҳәарашәа, «бис» ҳәа рнапқәа еинырҟьон.
Убри ауха аконцерт ашьҭахь абанкет ахь инарԥхьеит артистцәа. Астол ианылахатәа Сталин иааирӡырҩын, даацәажәеит:
– Аҩызцәа! Аконцерт шьахә ҳдырбеит, уаха ҳасасцәа-ҳартистцәа, шаҟа гармониа хаала инаргӡазеи ҳашәақәа... – инаҵшьны иазгәеиҭон уи ицәажәараҿы.
Бериа ибласаркьақәа аацырцырит.
– Акәашарақәа ракәзаргьы, – инеигӡон Сталин иажәа, – иҟаимаҭуп, мцаԥшьқәоуп акәашацәа... Аха уи атәы ушьҭан, ҳара кавказаа – ақырҭқәа, аԥсуаагьы убра инарылархәны, – абраагьы иаликаауан аҵыхәтәантәи уи иажәақәа, – астол аҿы аиҳабы далырхуеит, уи қьабз бзианы иҳамоуп...
Авожд ииҳәауаз ахшыҩҵак акы аанаиргарц иҭахушәа, дырҩегьых илакҭа дынҭаԥшит Лавренти.
– Ҳара Аԥсны ҳаҟоуп, Нестор ҳаиҭоуп – Аԥсны аԥшәма, ҳастол аҿгьы аԥшәмара ҳзиуааит уаха.
Иқьышәқәа неиқәижьт Лавренти дахьтәаз.
Ани Аду ари гәеиҭо дауҟахыз, цасҳәашәа акәу, мамзаргьы гәаӷк игәаҿы исырҿыхап ҳәа дашьҭазу уара идыр, ажәақәакгьы уахь инаиршәит:
– Изакәуи, Лавренти, иугәамԥхои исҳәаз? Нестор иоуп уаха ҳазҭоу, иара итәуп... – Инаҵишьыхт дырҩегьых, иԥаҵагьы инапы налишьын, иааиԥхьеишьшьааит.
– Ишԥасгәамԥхои, Иосиф Виссарион-иԥа, ииашоуп иуҳәаз, мап ацәкышьас иҟоузеи!.. Анцәа диныҳәааит ҳ-Нестор, – иаб дыԥсны ихәда дахажьушәа итәаз, даахыҿхырччазшәа ааҟаиҵеит.
Иныҳәаҿа ныркылоит Молотови Калинини, ҳаҭыр иқәҵаны ихцәажәеит...
Ҭабуп ҳәа раҳәауа, Нестор Аду иахь ихы наирхан даацәажәеит:
– Иҭабуп, Иосиф Виссарион-иԥа! Иҭабуп аҩызцәа!.. Сара сакәмызт, атолбошьра зҭатәыз... Аха иансыдышәҵахгьы, исылшо ала шәымаҵ аура сазхиоуп... Ҳара аԥсуаа ишаҳҵасу еиԥш, раԥхьаӡа иааныскылоит ажәлар рныҳәаҿа, рхи рымчи еиқәхонаҵы гәырҩа анцәа ирзааимгааит... Ажәлар ду, ажәлар бзиа!.. Хаир рықәзааит... Ажәлар зегь ахьныҳәоу, сара сыжәлар хәыҷгьы рыдныҳәалазааит, анцәа иумырӡын рсамарҭал...
Бериа ибласаркьақәа аацырцырхт дырҩегьых... Иугәамԥхозишь? Инаҵшьны ижәлар ртәы ахьиҳәаз акәзар?..
– Ныҳәаҿа бзиоуп, – даацәажәеит Сталин, аҭоурых зырҿиауа аԥсҭазаара зчаԥо дара роуп. – Наунагӡа
иҟазарц азы! – ижәны ианнықәиргыла, Нестор дыниазҵааит: – Ҳм... Ари каҷыҷуп ҳәа сыҟоуп, сыԥсымзар...
– Аиеи, Ҷандаратәи абыргцәа иаҳзаарҭиит.
– Ссирк ауп... – Михаил Иван-иԥа, бзиала иукит...
– Аԥсны азы! Нестор ужәлар ныҳәазааит!..
– Ажәлар рзын, Аԥсны азын! – иникылоит Молотовгьы.
Бериа ҩ-ажәак рыла ихиркәшеит уи аныҳәаҿа:
– Ишәҳәаз азын!
Уи аныҳәаҿа нарылсит. Рнапқәа неилышь-ааилышьуа акгьы инацҳақәеит.
Убри ашьҭахь, ажәа лыԥшаахла, ажәа раӡала, «аби», «адуӡӡеи», «ԥхьаҟа инаԥшны избауеи» ҳәа, абас епитет шьахәла еибаркыз ажәала, ршьапқәа ирыхгыланы иныҳәаҿа ныркылеит Сталин.
Нестор иаҵәца ыжәны ианықәиргыла, Лавренти ибласаркьақәа аацырцырын, уахь дынҭаԥшит...
– Цәыкәбарк ааҭамыжькәа изжәит авожд изы!.. – иҟаиҵаз уамашәа ибаны аҭак наиҭеит иара.
Акониак зҭаны Нестор иаҵәца иавагылаз афырџьан аалаԥшықәиҵеит...
Ари, егьи имбо дыҟазма, иаақәихын, цасҳәашәа иара иахь инаирхеит:
– Иусҭап уҭахызар?
– Мамоу, аԥхьан афырџьан имкӡеи аасгәахәын, уи ауп...
Убри аамҭазы, Платон адҵа злаиоуз ала, иаацәырыргеит ажәытә чарашәа. Чынчор иакәын ахапа зҳәауаз, аккаҳәа ианаацәыригалак, аԥсы даргылап уҳәарын ибжьы, иҩызцәагьы ақәшәаны иацдырӷызуан...
Сталин ажьҵаа днацҳан, ичабрала иԥаҵа рыцқьо, хрыжь-хрыжь ишидырлац еиԥш, ибжьы ларҟәны даацәажәеит:
– Аԥсуа ашәақәа акырӡа ақырҭуа ашәақәа ирзааигәоуп...
Лавренти дырҩегьых ибласаркьақәа аацырцырит...
Рлымҳа назкыдырҵеит ари ицәыригаз ажәабжь Кадыр Харшлааи Сауеи Мкьалҭиеи.
Нестор авожд ииҳәаз дназхәыцны, иаҳаҭыр баны, иажәа наԥишьит:
– Аԥсуа ашәақәа ҽакы иалаҩашьом, рхатәы ҷыдарақәа рымоуп...
– Ус сгәы изаанагаз, ақырҭуа ашәақәа хыбжьыкны иуаҳауеит. Иаҳҳәап, агәыраа рашәа «Кременчули» ԥшь-бжьыкны еилоуп, ииашами?.. Ихьӡузеи шәхор аиҳабы?
– Платон, – инаиҵеиҳәеит уи Нестор.
– Платон, уара иудыруазар ахәҭоуп...
– Ус ауп, аиеи...
– Уи зцәырызгаз, – инеигӡон Сталин ихшыҩҵак, – ара, уаха сара исаҳаит х-бжьыкны еилаз аԥсуа ашәақәа.
– Уи ҳара иҳарҿиамҭоуп, аԥсуа ашәақәа ԥсабарала ҩ-бжьыкны ауп ишынарыгӡо, жәытә аахысгьы: – Ахапа, ацырӷзра... – инаиаҭеикит Платон.
– Аха умбо, зегь акоуп ианаалоит, хыбжьыктәи амелодиа... – иаашьақәирӷәӷәеит Сталин.
– Ииашоу иудырра ҳәа иҳәарашәа, Нестор уи иблақәа днархыԥшылт, аха арӷыӷкра иҭахымзу, уаҳа иҽалеимгалеит...
Убасҟан «жәлар раб» ииҳәаз азхеит... Ишааиуаз, ԥсуа ашәақәак («Озбақь», «Салуман», «Анҭица») ааԥсахны, иаарҳәны ҽакала рынагӡара иалагеит.
Дук иахамхеит астол аиҳабацәа, лассы игылеит, Ансамбль артистцәа, даҽа акык-ҩбак ааныркылеит.
Аҵыхәтәаншәа инарыдтәалеит акрыфарҭа амаҵзуҩцәеи аҟарулцәеи.
 
Аԥсуа жәлар рҵеи лаша Нестор Лакоба игәалашәара иазыскуеит.
Иалоу ауаа:
Иосиф Сталин
Лавренти Бериа
Нестор Лакоба
Исаак Жваниа
Иан Рудзутак
Хубулиа
Паукер
Ажәлар рыҟнытәи ақәыӡбаҩ
Ашәы зшәу аԥҳәыс
Аинрал Батицки
Николаи Ежов
Астенографистка
Шәаԥыџьаԥла иҭалаҳау Сталин иԥсшьарҭа ҩны. Иӷәтәлыху астол иахатәоуп Сталини Лакобеи. Аԥсуа ҩеиқәаҵәа зҭоу аирыӡи афатәқәеи рыла иҩычоуп уи. Ҵәыцақәакгьы шыркхьоу мҩашьо, рқьаф ҭоуп рҩыџьагьы. Иааҩуеит Сталин бзиа иибо ашәа .
Сталин. Сҩыза шьахә Нестур, уааира сгәы кыр иарҿыхеит! Аиаша уасҳәап, аҭыԥ ду хьанҭоуп, ауаҩы ихшыҩ дырцагәуеит ахәыцрақәа!
Лакоба. Уиашоуп, Коба. Ауаа ҟәышқәа уанрыҿцәажәо уаргьы удырҟәышуеит.
Сталин. Ааи... уара ажәлар рахь уцәырҵыр, урылагылар улшоит. Сара?.. Сара сзы ишәарҭоуп! Ленин изыруз угәаламшәои? Уи ауриаԥҳәыс хаас...
Лакоба. Узыхьчо рхыԥхьаӡара иазырҳа, уаҳа акгьы. Ажәлар бзиа урбоит, Коба!
Сталин. Нестур, сара ажәлар ракәӡам сзыцәшәо, урҭ ҳалалуп! Сааигәара игылоу аҭыԥ мҵарсыҩцәа роуп. Сҭыԥ сымԥааразы зхы ақәызҵо рацәаҩӡоуп! Азҩа иагеит урҭ алахшақәа! Уи аҵкыс ҳзыргәырӷьаша акы ҳалацәажәап. Ишсоуҳәара, Барцыц Басиаҭ иԥсҭазаашьоузеи, дышԥаҟоу?
Лакоба. Анцәа ишиҳәара! Аколнхара аԥсы ахеиҵоит! Иҩнаҭаҿы агәырӷьашәа ҩныҩуеит! Ифатә, ижәтә, исасцәа уҳәару, деилаарцыруа дынхоит. Санаауаз дсыҳәеит, ҵыԥх еиԥш сынтәагьы сасра уиҭаарц...
Сталин. Еех, Нестур, сгәы урԥшааит!.. Уареи сареи ҳнасыԥдақәоуп, ҳҭыԥ дуқәа ирхылдыдуа апроблемақәа ршоура ҳҭаблырц егьҳагым. Насыԥ змоу Басиаҭ ԥшӡахә иоуп! Мшәан, иқыҭа ахьӡ схамышҭи, уареи сареи ҳахьыҟаз... Уаагыл! Сара исгәаласыршәарц сҭахуп. Аа... исгәалашәеит! Блабырхәа! Изакәытә қыҭа ԥшӡоузеи... Иугәалашәо, алаҳа-ҵла амҵан ҳтәаны амра «ашьа» уаркалеиуа ианаҳжәуаз! Ҳм... Аџьанаҭ ҭыԥаҿ ҳтәамзи, Нестур...
Лакоба. Хар ҳамаӡамкәа ҳшьеи ҳдеи ҳарчыхәчыхәит ҳәа сыҟоуп уи аҽны...
Сталин. Иуцәызӡом! Сгәы ааԥшаахын исымхажәит, ақьаф аман... Иугәалашәо, Басиаҭ «ари аҩы амра ашьа иалхуп» ҳәа анҳаиҳәаз? (Аирыӡ аашьҭыхны аҵәцақәа
ирҭәит). Ари аԥсуа еирыӡ ҳамҭас иансиҭаз угәалашәо? Басиаҭ диашоуп! Амра ашәахәақәа ракәӡами ажь зырԥхо, изыреиқәаҵәо, амра ашьа иамааӡеи? Ус анакәха, ари аирыӡ иҭоугьы амра ашьоуп!
Лакоба. Ус анакәха, Коба, инаҳкылап, нас, абри «амра ашьа» ҳзаазҭииз Басиаҭ Барцыц иныҳәаҿа! Абри аҩы анузааиҭиуаз абасгьы нациҵеит: «Коба арахь данзымаах, ари ауалыр хәыҷы «амра ашьа» ҭаԥхеиԥхеиуа ахала иара иахь инеиааит» ҳәа.
Сталин. Нестурхеит, уаҳа сжәырц сгәы иҭамызт аха... (аҵәца шьҭыхны) ҩнаҭала длашааит Басиаҭ! Еснагь дыҟаз сҩыза Нестур! Еснагь амра ахацеицеилааит Аԥсны!
Лакоба. Анцәа иҳәааит, Аԥсынра анцәа иумырӡын! (Ԥшьаала ижәуеит.)
Сталин. Нестур! Закәызеи уара уахыхәо узҿу? Хаҵаҵас иҭарԥҟа! Аа, абас! (Иҭыркәкәа ижәны, дыччо, иԥаҵақәа инацәкьарақәа рылшьуа, ибгаблақәа ҭарцырцыруа иаҵәца нықәиргылоит.) Аклассик ду Ҷавҷаваӡе абасгьы иҩуан: «Днасыԥдоуп зыҷкәынра ҷкәынҵас изызхымгаз, дцәалашьӡа адәы иқәхаз!» Арыжәтә уарҷкәыноит.
Лакоба. Ҳара ҳаклассикцәа абас рҳәалон: «Днасыԥдоуп убри ауаҩы, дшашьуа ззымдыруа аҩы!»
Сталин. Аԥсуаа рҩы ыжәны уашьыр ҟалома?! Ишсоуҳәара, ахаҵа еилҟьа заҟа ҵәыца изыжәуазеи?
Лакоба. Ушсазҵааз еиԥш, саргьы зны аԥсуа бырг Ԥлиа Хәсин сиазҵааит. Уи сызҵаара аҭакс абасгьы сеиҳәеит: «Ахаҵа ӷәӷәа зныкҟьараз хә-аҵәцак ижәыр илшоит. Нас иааижәуа зегьы изыржәуа, убарҭ ахәаҵәцак роуп».
Сталин. Ҟоҳ! Ус анакәха, убарҭ ахәаҵәцак ракәзаап ахаҵа напхгара изҭо, дзырцәажәо... Аиаша имҳәеи уара...
Лакоба. Ааи, абырг диашагәышьоуп.
Сталин. Саргьы, нас, раԥхьа исҭахӡамкәа мчыла ажәра салагоит. Хә-аҵәцак анызжәлак, схы афы нҭацырцыруеит, ҽынкылашьак сымаӡамкәа саманы аҿынанахоит. Нас исыцызжәуагьы ахамшҭыхә иҭасыркәашоит. Иацы, зда дҳамам ҳарԥхьагылаҩ Ворошилов даасымԥыхьашәан, даршьны дынкасҟьеит! Еергьҳәа ддәылырҳәазаны дыргеит! (Иеицыччоит.)
Лакоба. Коба иакәзар, дкамҳаӡакәа, ишьапы дшықәгылаз даанхеит ҳәа сыҟоуп...
Сталин. Ишԥоуҳәои, Нестур! Кавказ ииз аҩы дазкажьуа иҟахума! Амала, аҳәса ԥшӡақәа аарԥылар, игәыӷьны ршьапқәа рыҵаҟәылоит акәымзар...
Лакоба. Изласаҳақәо рыла, Кобагьы аҳәса дрызгагоуп рҳәеит!
Сталин (дыччо). Урыс ашәак аҿы абас иҟоу ажәақәак агәылоуп: «Ҳара ҳаӡбахәгьы рҳәеит, шәара шәыӡбахәгьы дыршоит. Дара ирҭаху рҳәалааит, ҳара иҳалшонаҵ ҳгәы ҳарҭхаџьлап!» Нестур, уаргьы уӡбахә рҳәалоит, Аполитбиуро иалоу ахацәа рыҳәсақәа Аԥсныҟа ԥсшьара ианузнеиуа ргәы урҿыӷьуам ҳәа!..
Лакоба. Уиашоуп, Коба! Уара уами адҵа сызҭаз, арҭ аҳәсақәа зегьы гәырӷьаҵәа аамҭа рхыргарц амшынҿықәаҿ...
Сталин. Иубома сажәақәа мҩахганы рхы ахьурхаз... Уара утәала, нас Аԥснытәи ЦИК дуӡӡа аиҳабы, иусқәа кажьны аҳәса рыцныҟәароума сара сҟынтә дҵас иуоуз... Ацентр иунаҭаз адҵа аҳәсақәа рахь ииаугеит акәу? (Иеицыччоит. Сталин «абақ-абақ» ҳәа Нестор ижәҩахыр дасуеит.)
Лакоба. Ииашамкәа дҳазныҟәон ҳәа аӡәыр дааины дысзашшхьоума?
Сталин. Мап! Мап, Нестур!
Лакоба. Ус анакәха, шәыдҵа нагӡоуп! (Кыраамҭа еицыччоит. Ус дааиуеит Сталин дзыхьчо агәыԥ аиҳабы Паукер.)
Паукер. Иосиф Виссарион-иԥа, аҩнуҵҟатәи аусқәа ркомиссар Ежов аҭел дасуеит, дшәыдышәкыларц иҭахуп.
Сталин. Ииҭахузеи уара уи амри, акьаҳә?
Паукер. Дшәацәажәарц иҭахуп. Маӡоуп иҳәеит.
Лакоба. Имаӡазар, аӡә абахҭа дҭаирԥаларц иҭахуп.
Сталин. Сшеилахоу ирдыр, Аԥснытәи асас ду Нестор Лакоба диҭоуп, уаха имам ҳәа илымҳа иҭшьы!
Паукер. Иеилкаауп! (Дцоит.)
Сталин. Дсымбахааит убри Ежов, аҩыжәҩы, сгәы ԥиҵәеит. Нарком-пешком дхагалан даҳкуп, арахь акәыбры еиԥш арыжәтә дӡааршәылоуп! Абахҭа иааҭганы, икәабаны, аҳәса ԥшӡақәа изнаргоит, иара дшынышьҭалалак «ахәыр» ҳәа дыцәоит. (Ччараха исуеит.) Арахь дара урҭ анцәахшақәа, ихырқәақәо ихатәаны иҭынчра рыхьчоит акәу?
Лакоба. Арыжәтә ирцәамгеи рхаҵара...
Сталин. Уигьы ауиашахым...
Лакоба. Ус убахьоу?..
Сталин. Дҿыхап ҳәа иԥшыми, арахь ацәырхәа еиԥш дшымчыдоу рыздырӡом. Амала, иусураҿ дқәыџьмоуп. Ажәлар «раӷацәа» ахьышәҭҳәа иаакылиԥшаауеит. Дааҟәымҵӡакәа рҭакра даҿуп. Ҩ-шықәса рыҩнуҵҟа зықьҩыла абахҭа хыла иаирсхьеит! Уи иусураҿы дфырхаҵоуп! Уааи, Нестур, аԥсадгьыл аӷацәа рцәа иҭазырӡыӡо! Ҳзыхьчо! Еилҟьа-еилӷәыцәӡа иҟоу, ҳ-партиа амца қьоуқьад иаҵаҭәҳәо, ахьӡ ҭызго рныҳәаҿа ҳкып! Ураа!
Лакоба. Знык акәым хынтәгьы. «Ураа!» (Ршьапқәа ирықәгыланы иржәуеит.)
Сталин. Ани Хәсин ииҳәаз иашоуп, уашьҭа аҩы зжәуа ҳара ҳакәӡам, анҭ раԥхьа хә-аҵәцак иаҳжәыз роуп изжәуа. Ус акәӡами, Нестур? Утәа! (Еибартәоит.) Уахьааз даара сеигәырӷьеит, сгәалаҟарагьы шьҭухит. Ишубо, ԥсҭазаара сымаӡам. Санԥсуа ҳәа иԥшуп, сҭыԥ, аҟәараанқәа реиԥш, иахаԥыруеит.
Лакоба. Уи уазымхәыцын, Коба. Уара уҭыԥ уӷәӷәаҟацаӡа уахалашоит. Зегь уцәшәаны рцәа иҭақыџьқыџьуеит!
Сталин. Нестургьы дсыцәшәаны дҵыс-ҵысуеит акәу? Ҳаа-ҳаа... (Иеибарччоит.)
Лакоба. Усыҳәаргьы уҭыԥ сҭахӡам! Ҭабуп ҳәа сазҳәода? Исыҵашьыцны срымхәаҽуеи? Аԥсны стәоуп, аӡәгьы сиԥырхагам...
Сталин. Аӡәгьы сиԥырхагам уҳәама? Ее! Заҟаҩык узашшуа удыруоу? Сара исыцәшәоит акәымзар, уашьҭа улбаардахьазаарын. Аҵара имаӡамкәа аҭыԥ ду мҵаирсит рҳәеит, ауаа ҟәышқәа Аԥсны иалицеит ҳәа рыҩуеит. Аиаша ҳҳәозар, аҵаразы ирҳәо иашоуп.
Лакоба. Мшәан, Коба, абри уара узылгаз Қарҭтәи адоуҳатә семинариа акәӡами саргьы сзылгаз? Ҳара ареволиуциа ҳаӡрыжәит! Ҳара абахҭақәа ҳанырҭабаауаз дара еиқәада рыӡкаҭәагақәа кал-кало алабақәа ирықәтәаны иҩуа адәы иқәын. Аџьмахьчаҩцәа!
Сталин. Иазхоуп! Угәы ԥумжәан! Ухала уакәым, иара саргьы уриацәақәак цәыҵаччо, дҵарадоуп ҳәа ипатоит. Магат дедас ватиреб! Ранацәа қыџьқыџьуа исырҵәуап! Иаасараӡа!
Лакоба. Коба, ауриақәа уаа ҟәышқәоуп, зегьыҵәҟьа урцәымгәаан. Урҭ гаӡақәазҭгьы Ленин идиԥхьалозма, аус дируазма?
Сталин. Урҭ аусура рҭахӡам, рыбз иаасуа ахыччарақәа ирызҟазоуп. Ауаа рхақадақьра бзиа ирбоит.
Лакоба. Урҭ рахьтә ухы иаурхәаша маҷӡам.
Сталин. Аа, иеилкаауп, уҩыза Лев Троцки иоума узҿу? Ани есышықәса аусқәа кажьны Аԥсныҟа ԥсшьара иузнеиуа?
Лакоба. Ыы, Коба? Уара уакәӡами уи сара сышҟа дназышьҭуаз?
Сталин. Ибара ахьсзымычҳауаз азы акәын уара уахь дзынасышьҭуаз. Уи уа изхара ҳаҳауа, амшын дхықәтәаланы, шәҟәы кьаҳәқәакгьы ицәыхьлон, алахша!
Лакоба. Ленин ду иԥсыжра аҽынгьы Аԥсны дтәан.
Сталин. Ааи, уиашоуп! Сара акәыба саҵагылан, иара Аԥсны аҵәца кны ибз даасуа дгылан...
Лакоба. Шьапыла акәзаргьы сцоит аԥсыжрахь ҳәа ддәықәлеит, аха...
Сталин. Ыы, дзымаазеи?
Лакоба. Мшәан, Коба, уара уами излаулшо ала даанкыл, дааумышьҭын арахь ҳәа аҭел исзасыз? Аԥсыжра аҽны днеир, ар дреиҳабын, Ленин иҭыԥгьы игон, ҳаргьы адәы ҳаавахон. Иухашҭма, закәытә шәарҭаз ҳазҭагылаз?
Сталин. Сара ахаан акгьы схашҭӡом! Убри иӡбахә уаҳа исгәалоумыршәан! Уаҳа!
Лакоба. Саҭоумҵан, Коба... Иеилкаауп.
Сталин. Уахьысҩызоу азы иуанасыжьуеит! Ани ҵыԥх иҟоуҵаз азы?..
Лакоба. Цәгьарас иҟасҵазеи, Коба?
Сталин. Ани Гал ақалақьаҿ, аизара ашьҭахь иҟоуҵаз смаҳац џьушьома?
Лакоба. Мшәан, уаҟа аӡәгьы дҭасымкӡеитеи, дсымшьӡеите?
Сталин. Уаҟа ҳпартиа ацәа ԥуҽит! Абахҭа иҭаку ахулиган иаб аицаҟьа, иҿаԥхьа ушьамхнышгылеит. Зҿумҭуазеи? Аа?
Лакоба. Ааи, анхаҩ бырг Елизбар иҿаԥхьа сшьамхнышгылеит. Аизара анаанҵәа, аклуб сахьаадәылҵыз саԥхьа даашьамхнышгылан, иҭаку сԥа доушьҭ ҳәа дҵәуо далагеит, инапқәа рхахан, анцәа сиеиԥштәны дсыҵаԥшуа.
Сталин. Ыы, абаандаҩы доуушьҭуама нас?
Лакоба. Ааи, доусышьҭит! Бзиа иибоз аҭауад иԥҳа, лара дшақәшаҳаҭхазгьы, дахьымҵаирсыз азы дҭаркит.
Аҭауад хамхаԥагьа иԥҳа анхаҩы дауиаҭәеишьахуаз, наҟ дыдҭаиркит, нас абзиабара абахҭа иҭаҳкуама? Аҿар бзиа иеибабозар, иеибагозар, ахшара роуазар, ҳара ҳарԥынгылома? Уареи сареи ареволиуциа ззыҟаҳҵоз ҳҿар аҭауадцәа абахҭақәа иҭаркларц азы аума?
Сталин. Ҳара ареволиуциа зыҟаҳҵаз Аԥснытәи ЦИК ахантәаҩы анхацәа рҿаԥхьа ишьамхы арсны дрымҵагыларц азы акәӡам! Уара, Нестур, уцәаныррақәа ануиааиуа ыҟоуп. Аԥсуа ҵасқәа, аиҳаби аиҵби реизыҟазаашьақәа, рхы уҭарԥаны урымоуп. Апартиа аҳаҭыр... шылаурҟәуа ухашҭлоит зны-зынла! Убарҭқәа зегьы рзы гәыбӷан усҭоит...
Лакоба. Исыҭагәышьа...
Сталин (аҵәцақәа ирҭәуеит, дҩагылоит, руак Нестор ииркуеит, егьи иара иааникылоит. Рҩыџьагьы иеиҿаԥшуа игылоуп.) Ас узсыхәуаԥшуазеи? Урыцҳасшьо џьушьома? Ухәҭа уақәсыршәоит! Уҭаскыргьы сылшоит! Узԥышәырччозеи, Нестур? Уфырхаҵоуп! Анхаҩыжәлар рҿаԥхьа уахьышьамхнышгылаз азы иҭабуп ҳәа уасҳәоит! Ари иаанаго, акомпартиеи анхаҩыжәлари бзиа иеибабоит, пату рықәеибаҵоит ауп! Иаажәып, нас, уҭаацәеи уареи шәныҳәаҿа!
Лакоба. Иҭабуп! (Иеицыржәуеит.) Коба, исзеилымкааит сурҽхәоу, суршәоу?
Сталин. Ееҳ, Нестур... Сара ианаҭаху уагьсыршәоит, ианухәҭоу уагьсырҽхәоит! Сара ауаҩы иҿаԥхьа аиаша аниҿарҭҟәацтәу иҿасырҭҟәацуеит! Ишьҭахь аҟәаҿ-ҟәаҿра сыздырам! Нестур, у-Коба дуацәҳаргьы ичҳа, уанирҽхәогьы уԥагьацәамхан! Иеилукаау? Ҳаигымыз!
Лакоба. Иҭабуп, Коба! Аԥсуа қәра нуҵааит! Лассы-лассы Аԥсныҟа ԥсшьара уааилар, адунеи уақәлахоит. (Дааиуеит Паукер.)
Паукер. Атеатр ду аҟынтәи ашәаҳәаҩԥҳәыс Вера Давыдова аҭел дасуеит.
Сталин. Аа... Нестур Лакоба дсасны дысҭоуп, аԥҳәыс ԥшӡа иблақәа налҿаирччар цәгьа ибом, арахь дааиааит ҳәа шаҳҳәаз ллымҳа иҭшьы. Иеилукаау? Уца, арахь улыԥхь!
Паукер. Иеилкаауп. (Дцоит.)
Лакоба. Оо... Вера даара дыԥшӡоуп! Коба, дга ԥҳәысс.
Сталин. Еиҭах аԥҳәыс лаагара... Егьырҭ исҿашьқьыруа аҳәсақәа абазгои, Нестур? Маап! Сара ахақәиҭра сҭахуп! Исҭаху даазго, сгәы зыхшәаз наҟ ддәылсырԥо... Аԥҳәыс дызгаз ихақәиҭра импыҵԥрааит ауп... Ишсоуҳәара, уԥҳәыс ԥшӡа Сариа аҟәараӷ ухаршәны улкӡами? Унасыԥ иакит, закәытә ԥҳәыс ԥшӡоузеи уҩны иҩнагылоу!..
Лакоба. Коба, уааи аҳәсақәа ҳаарҟәаҵны даҽакахьы ҳаиасып. (Апапка аартны шәҟәы хәыҷык Сталин ииркуеит.) Уахәаԥшишь афото, ари арԥыс ԥшӡа дызусҭоу удыруама?
Сталин. Ари сара сакәӡами, уара? Сосо Џьугашьвили иами уара? Иабауднагалеи ари ашәҟәы?
Лакоба. Аҟәа иҭыҵит. Аҷара ареволиуциатә мца хәажжаӡа ианеиқәуҵаз атәы ауп иаҳәо.
Сталин (ашәҟәы џьашьаны абӷьыцқәа еихыршәшәо икуп).
Лакоба. Аҳәсақәа ргәыфаҩ! Ахьшьыцба! Иара уажәгьы, анцәа имҭаны умчқәа ҭаҟацаӡа уҟоуп, Коба!
Сталин. Ех, анаџьалбеит, сышԥаҟаз, уажәы сышԥаҟалеи... Усҟан ихәмарны  ҳәа исышьҭан. (Ашәҟәы дагәылаԥшуа.) Нестур! Ари асахьаҿ зыҟны сҽыҵәахны сыҟаз, баҭымтәи аԥсуа Ҳашьым Смырба иакәӡами?
Лакоба. Ааи, иара иоуп аԥсуа хаҵа ҟәыш...
Сталин. Ихаҿсахьа афото аҿгьы ишцәажәо убома? Анцәа иеиԥш, дцаҩ цаҩуа дшыҟоу убома? Абасгьы сеиҳәалон уи: «Сосо, аԥсылманра удукылар, быжьҩык аҳәса раагара уақәиҭхоит» ҳәа... Нестур! Аԥсылманцәа қьаф руеит акәу? (Иеицыччоит кыраамҭа.) Аиашаз, Ҳашьым Смырба диашан!
Лакоба. Диашазар акәхарын...
Сталин. Агаӡара ҟасҵеит, урҭ аԥсылман ҭыԥҳацәа сыҽрымаздар?
Лакоба. Оох, Коба! Урҭ цқьоуп! Игәыкуп! Урыԥсахуам ахаан. Ажәакала иԥсырҭхаџьгақәоуп!
Сталин. Ҳашьым абасгьы сеиҳәалон: «Бзиа иубаз мраҵас угәы дҭаԥхоит» ҳәа. Еех, Нестур, закәытә аамҭа шьахәызыз усҟан. Уахынла амитингқәа ҟаҵо ауаа ҳрылан, ҽынла сыҽкажьны сыцәан. Закәытә ԥсуа ҭаацәара бзиаз Смырба иҩнаҭа! Сыфатә сҳәомызт, сыжәтә сҳәомызт, еснагь исыдгьажьыло сымаҵ руан. Арахь аурыс иказакцәа ыҩуа исышьҭан, сара аԥсуа ҩнаҭа сагәылаҵәах саман... Ари афото убома? Ари баҭымтәи аҭырқәцәа рбазар ауп сгәанала. Ахаан исхашҭӡом ахәыҷқәа ршьапқәа хырҟьаҟьа, ашәырқәыр мҵарсуа, иҩуа аџьармыкьа ианалаз, Нестур, аиашаз даара сургәырӷьеит. Ари ашәҟәы сыҷкәынрахь схьанарԥшит.
Лакоба. Коба, наҟ иҵегьы уагәылаԥшишь, утипографиа асахьагьы убоит. Дугәалашәо апрокламациақәа зуркьыԥхьуаз агыруа ҷкәын?
Сталин. Жорик Телиа, дышԥасхашҭуаз. Егьи агыруа, апрокламациақәа ухынла аҭӡамцқәа ирыдзырҷаблоз, ижәла схамышҭи... Аа, исгәалашәеит, уи Ивлиане Шаматава иакәын!
Лакоба. Арԥыс ԥшӡа Силибистро Ломџьариа иакәын. Уи ихы ухҭниҵон.
Сталин. Аа, дысгәалашәеит, ҟәышк иакәын, алафҳәара дазҟазан. Закәытә гыруа ашәа ԥшӡақәааз ииҳәақәоз... Еех, Нестур, закәытә аамҭа шәарҭазыз
ҳазҭагылаз... Аха зегь дара ракәын, аромантикатә-цәа хаарагьы аҟәнын...
Лакоба. Афырхацәа ираамҭан! Аиашаз, ақәԥарахь иҳаԥхьоз аамҭан!
Сталин. Схаан исхашҭуам аказакцәа сыкны санҭаркыз амш. Ҳашьым Смырба убасгьы сеиҳәалон: «Ҩыџьа еибаргәааны ианеиқәԥо, зымч маҷу, ихы дырны, иреиҳау ахаҳә шьҭԥааны дыкшоит» ҳәа. Саргьы хаҳә ҟәазк шьҭԥааны исыршәит, аха сара стәы иаахаанӡа уи аказак схы днасын, сеизҟьа скаижьит, нас снаган абахҭа сынҭарыжьит.
Лакоба. Ушәҟәы цқьа уагәылаԥшишь, уахьҭакыз абахҭагьы асахьа убап!
Сталин. Абар баҭымтәи абахҭа! Абраҟа ауп раԥхьаӡа сыцламҳәагьы ахьҿдыршааз... Абар, аҩбатәи аихагылаҿы акәын сахьҭакыз. Ҳашьым Смырбагьы аброуп сахьиԥшааз. Аԥенџьыр аҟынтә сыԥшызар, абар Ҳашьым дықәгьежьаауа абахҭа аԥхьа сыԥшаара дахьаҿыз. Ус, абасгьы ԥсышәала ҿиҭит: «Ееи, Сосо, уабаҟоу уара?» ҳәа. Саргьы сыбжьы нҭганы аԥсышәала абасгьы ҿысҭит: «Ара сыҟоуп, ара» ҳәа. Абас ала, сыԥсы шҭаз исырдырит.
Лакоба. Дҭаркыр ҳәа дымшәаӡакәа дышушьҭаз убеит. Аԥсшәагьы хәыҷ-мыҷык уирҵахьазаарын.
Сталин. Нас ишԥа?! Сааҟлым-ҿлымуа аҟынӡа снеигахьан. Сҭарымкыр, нас уахьынтә Сибраҟа садмырхар, ушьҭа уареи сареи ԥсышәала ҳаицәажәо ҳҟалахьазаарын. Аԥсуа – «усашьоуп» ҳәа ануеиҳәо ихы ухҭниҵоит. Дунаԥхар – улахь ахы адирҭҟәацлоит!
Лакоба. Ааи, аԥсуаа абасгьы рҳәалоит: «Аҩыза бзиа аиашьа бааԥс иаҵкыс деиӷьуп» ҳәа.
Сталин. Ҳашьым Смырба абасгьы сеиҳәалон: «Уаӷа иудигало ицха аҵкыс, уҩыза иуиржәуа аша еиҳа ихаауп» ҳәа. Ҳашьым иԥҳәыс убас афатә хаақәа ҳҿалҵон – иахьагьы ргьама схашҭӡом. Абысҭа ԥхаҵәы-ԥхаҵәо, ашәырҩа, аҭубар, аџьыка афҩы лаҳа-лаҳауа. Усҟантәи аамҭа шшәарҭазгьы, сзыргәырӷьаша кыр сгәалашәараҿы иаанхеит.
Лакоба. Уажәы уҳәынҭқаруп, уаҳауп...
Сталин. Ҳаи, исоумҳәан, ҳԥагьацәахеит. Аҳцәа ахаҳцан арахь ҳхаҭақәагьы ҳаҳцәаны еиҭах ажәлар ҳаархагылеит. Ас хара ҳазцом, ҳҽеиҭаҳкроуп...
Лакоба. Ҳаазқәылаз Лавренти Бериа еизарацыԥхьаӡа уара узы «Наш вождь» ҳәа ауаа рылаҟаара далагеит. Ажәлар цәымӷс уҟарҵар алшоит, Коба!
Сталин. Абри иуҳәазҵәҟьа иҳәеит Серго Орџьоникиӡегьы. Уи Лауренти уаҵәы анышә дыҵасцалап! (Дааиуеит Паукер.)
Паукер. Иаразнакы «Коба иҿы иҟада?» ҳәа дсазҵааит. Нестор Аполлон-иԥа дыҟоуп анысҳәа, дгәааны ибызшәала акы иҳәеит, аха аҵакы сзеилымкааит.
Сталин (деицрашәаны). Иахьа уаҳа аӡәгьы дышсыдсымкыло иеилыркаа! Уаҳама?
Паукер. Иеилкаауп. (Иаалырҟьаны ахысбжьы гоит.)
Сталин. Паукер, дарбану «саҳҭынра» аҭахысра згәаӷьыз?
Паукер. Иосиф Виссарион-иԥа, аҟәараанқәа ҳгәы ԥырҵәеит. Иааҟәымҵӡакәа аҩныиахаԥыруеит...
Сталин. Иухоумыршҭын, Паукер! Изеихстәу аҟәараанқәа ракәӡам, ажәлар раӷацәа роуп! Ажәлар зыргәаҟуа! Уца, уусқәа ҟаҵала!
Паукер. Ишәҳәаз еилкаауп! (Дцоит.)
Сталин. Аҟәҟәаҳәа аҟәараанқәа иреихсуа иҳалоуп. Абрагьы ԥсшьаха урҭом...
Лакоба. Арҭқәа зегьы угәахьы иааумгароуп. Узырччаша жәаԥҟак уасҳәоит. «Хаҵа дцаанӡа аҟармаҵыс еиԥш дшәаҳәеит, ачара ашьҭахь дҟәараанханы лхаҵа дааимпыҵахеит». Иеилукаау аҵакы?
Сталин. Ус анакәха, аҟәараанқәа рнырҵәаҩы Паукер аҽада диашоуп акәу?
Лакоба. Аԥсуаа аҟәараанқәа рымшьҭа цәгьоуп, рыҟаарақәа аԥсра иазҳәоуп ҳәа ирыԥхьаӡоит.
Сталин. Уиашоуп, Нестур! Аҟәараанқәа иҵәаа/-ҟаауа Бериа амышьҭацәгьа дшааз ҳдырдырит убама? (Гәахәарыла рҩыџьагьы иеицыччоит.)
Лакоба. Ҳаччоит, аха Лавренти иаҳар дҳацәгәаауеит.
Сталин. Уара уами исыҳәаз, Мамиа Орахелашвили данԥсы иҭыԥаҿ Бериа «даҳҭап» ҳәа? Уажәы аварахь «адагәа» ҳәа узиҳәоит.
Лакоба. Аиашаз, слымҳақәа рацәак иеиқәшәам, аха дҿаҳауп ҳәа сара сзы иузҳәом.
Сталин. Уааи, абарҭ агаӡақәа рыӡбахә наҟ ҳаҟәыҵып. Арахь Паукер иҟәараанқәа, рнаҩс ари агыруа ԥсықымқымгьы дацлеит.
Лакоба. Лавренти Қырҭтәылатәи акомпартиа актәи амаӡаныҟәгаҩраз дласцәазаргьы ҟалап, ихы ԥыруазар алшоит, аха... Аџьабаа иаргәаҟхьоу агыруа жәлар шьахә дырхылҵит, ус акәӡами, Коба?
Сталин. Агырцәа шәыргәындақәа сыдурҽхәалоит акәу, Нестур?
Лакоба. Агырцәа ауаҩ ажәа имазкуа уаам. Рџьабаала рхы ныҟәыргоит, рыҽдырԥагьом. Ишәаҳәаҩцәоуп, агәырӷьараз ишоу уаауп.
Сталин. Нестур! Иуцәажәашьоузеи? Урҭ уара утәала аԥсацәеи, ақырҭцәеи раҵкыс иеиӷьуп акәу?
Лакоба. Ицәгьоу милаҭ ыҟаӡам, Коба? Амилаҭ цәгьазтәуа ирхагылоу, иҽеим реиҳабыра роуп. Лаврентигьы иҟаиҵахьоу маҷӡам, агхақәа шимоугьы.
Сталин. Уара, Нестур, ушҟәышу здыруан, аха абасҟак уаҩысҭаауп ҳәа сыҟаӡамызт. Уаҵәы, Кремль скабинет аҿы ҳанеизалак, агырқәа автономиа роурц азҵаара ҳаналацәажәо узыдгылода? Агырқәоу?
Лакоба. Сгәы иаанагоит, Коба ухаҭагьы агырцәа автономиа роуртә уныҟәап ҳәа. Мшәан, ауаԥсаа, аҷараа зегьы ианҳау ҳхатәы автономиақәа, агырцәа зыбжьахарызеи? Агырцәа миллионки бжаки ыҟоуп, зегьы иҳаиҳауп, рхатәы бызшәа рымоуп. Урҭгьы рхатә автономиа рыманы Қырҭтәыла иалалар...
Сталин. Ишсоуҳәара, Нестур, абри уара уиуристу, адоуҳатә семинариа уалгоу?
Лакоба. Сара, Коба, аԥсҭазаара ауп аҵара зҿысҵааз. Сгәы абас сыҵанаҳәоит: «Нестор, укоммунистзар – аԥсуаа рзы мацара умхәыцлан, угәылацәа агырцәагьы шмилаҭ хазу ухоумыршҭын» ҳәа.
Сталин. Уара, Нестур, хыхьчагас атапанча зныҟәугозеи, ас еиԥш иҟоу абз хны иуҿоупеи?
Лакоба. Саргьы уара уеиԥш, Коба, аиаша сазықәԥаҩуп! Сгәы иахәоит «аҳ», «авожд» ҳәа ахьузырҳәо, угәы иахьалсуа. Уара аиаша уахаҵгылаҩуп. Агырцәагьы ирхаҵгылатәуп, автономиа рыҭатәуп.
Сталин. Уиашоуп , 1921 шықәсазы Ленин аҷараа автономиа анриҭоз агырцәагьы ироурц сҭахын, аха уи азҵаара цәырызгашаз ҳәа уаҩы дырмоугәышьеит.
Лакоба. Рхы рызцәырымгеит, аӡәгьы игәаламшәеит.
Сталин. Изхарада? Дара ирхароуп! Зегь рхы ианашьҭаз, дара шәаны, итәаны иӡырҩуан. Ушьҭа жәохә шықәса ҵит, Нестур, урҟәаҵ урҭ агырцәа, ақырҭцәа ҳаргәаарым.
Лакоба. Абри ауп Лавренти Бериагьы ииҳәо.
Сталин. Иубома, иара агыруа ихаҭагьы мап шацәикуа, уара уадызцалазеи?
Лакоба. Уара дуцәшәоит акәымзар, ишԥеиҭахым!
Сталин. Арахь дсыҳәоит агырцәа автономиа рысымҭарц. Дыбжьахәмаруеит убама?
Лакоба. Аԥсуаа абасгьы рҳәалоит: «Алақәа иага бзиа еибабозаргьы, абаҩ рымԥыхьашәар – еимакны рыхәдақәа ҭибажәжәоит» ҳәа. Бериагьы дыззықәԥо «абаҩ» ауп, иникыло аҭыԥ ауп. Уи абаҩ азы иангьы, ибызшәагьы, ижәларгьы иҭиуеит.
Сталин. Угәы ишԥаанагои, ари аус шԥаӡбатәу?
Лакоба. Суҳәоит, ҳкомиссиа иуднагало апроект уадгыларц. Ираҳҭап агырцәа автономиа.
Сталин. Бзиоуп, уаҵәы акомиссиа иалоу рықәгыларақәа ҳарзыӡырҩып, нас ишахәҭоу иҳаӡбап! Еех, Лауренти, Лауренти?..
Лакоба. Ирымҳәалои, мшәан: «Ахцәы зыԥсоу ахҟьаш иоуп издыруа» ҳәа.
Сталин. Иара ухаҭагьы усзеилкаауам, Бериа дшуцәымӷугьы арахь дурҽхәоит.
Лакоба. Ҳарҭ зегьы иага ҳагзаргьы излаҳалшо ала ҳажәлар рымаҵ ааугәышьоит.
Сталин. Уара уакәӡами Бериа апленум аҿы акритика изыҟазҵоз, мыцхә ауаа абахҭақәа рҭакрақәа хҭеикит ҳәа.
Лакоба. Ааи, иааигәамԥхоз ҭеикуеит, дыццакуеит...
Сталин. Арахь изыхҭеикуа рхара арбаӡам.
Лакоба. Ишԥарбам «ажәлар раӷа» ҳәа иҭеимкуеи, ацәмаҭәада акгьы ззымдыруа ақыҭауаагьы «ажәлар раӷацәа» ҳәа абахҭақәа рҭакра даҿуп...
Сталин. Алеишәа аныҟам – аҳәынҭқаррагьы ыҟам! Амчра иаҿагыло зегь ҭактәуп, Нестур! Бериа иҟаиҵо иашоуп!
Лакоба. Амчра ду агьангьаш инапаҿы ианыҟала, аҳәынҭқаррагьы ашәарҭа иҭагылоит...
Сталин (деибакны). Асовет мчра анапхгараҿ агьангьашқәа ахаан инасышьҭраны сыҟаӡам, Нестур!
Лакоба. Ажәлар ирҳәахьеит абасгьы: «Аус бзиа уашьҭагыланы унеиуазар еиӷьуп, аус бааԥсы уаԥхьагыланы удәықәлар аҵкыс» ҳәа.
Сталин. Излазбо, инукыло аҭыԥ ду уарааԥсеит ҳәа сыҟоуп, Нестур!
Лакоба. Ааԥсаха сызҭода, Коба? Ҳаҟәыҵып аполитика. Уи аҵкьыс уаҳзаала Аԥсныҟа. Ҳаныҷкәынцәаз еиԥш, ҳхалап ашьхарахь. Ҳшәарыцап!.. Уиашоуп, Коба, сааԥсазар ҟалап, абар жәохә шықәсоуп сыԥсы сымшьеижьҭеи...
Сталин. Аҳәынҭқарратә усқәа рыӡбара ауаҩы ихшыҩ арааԥсоит. Нестур, уԥсы ушьарц уҭахызар, акәашаҩ ҭыԥҳацәа, абалеринараа, аӡарақәа реиԥш, ианҵа. Урҭ еихәлаҳахьоу ахацәагьы аадырлахҿыхуеит...
Лакоба. Аԥсны абалеринацәа абасыԥшаауеи? Ҳара иҳамоу адраматә театр ауп...
Сталин (дыччо). Аурысцәа ишырҳәо еиԥш:  Аӡарақәа реиԥш иумпыҵакәашалап! Ҳа-ҳа-ҳа! Урҭ аҩсҭаацәа аныкәашо бзиа избоит... (Дыччоит.)
Лакоба. Коба, уидеиа гәырҭхаџьгоуп, иагьазхәыцтәуп!
Сталин. Уи шьахәуп, аха уажәы ныҳәаҿак удызгалоит. Уааи, ауаа дуӡӡақәа – Иван Грозныи, Александр Македонскии, Наполеон, насгьы Ирантәи ашах Фетих-али реиԥш иҟақәаз рныҳәаҿа аанаҳкылап! Ирантәи ашах игарем аҿы зықьҩык аҳәса ԥшӡақәа агәылаҵәахны иман! Ыы-ых алахша, дхаҵан! Иаажәып нас, Нестур, ахацәа дуқәа рныҳәаҿа! (Ижәуеит, нас дԥышәырччо иԥаҵақәа инацәкьарақәа рылишьуеит. Дааиуеит Паукер.)
Паукер. Иосиф Виссарион-иԥа, Ежов дааирц иҭахуп, иасҳәарызеи?
Сталин. Дабаакылнагеи уи амри. Дахьымаара ддәықәҵа! Нестур дсасны дшысҭоу ирдыр. Аԥсны
ҳашидикыло еиԥш ҳзымныҟәаргьы ма ҳааидтәалап! Наҟ дцааит.
Паукер. Нестор Аполлон-иԥа исасдкылашьа уажәы избама. Нас Ежов наҟ дсышьҭуеит.
Сталин. Ҿааҳәыра ахьимоуша ддәықәҵа!
Паукер. Иеилкаауп! Анышә дасырхап! (Дцоит.)
Лакоба. Коба, саҭоумҵан, сынхацәеит, усасцәагьы еимсырбӷьыжәааит, сцалап уашьҭа...
Сталин. Амҽышангьы ԥсшьаха сырҭом. Аԥснытәи исзааиз сысас идтәалахагьы сақәиҭым! Нестур, Ҳашьым Смырба абасгьы сеиҳәалон: «Шәҩык иуарҳәо уазыӡырҩ, урҭ рахьтә иҟәышӡоу иуабжьиго гәынкыл» ҳәа. Даара уаҩ ҟәышын Ҳашьым! Нестур, узаасыԥхьаз удыруоу? Уск сымоуп уара уҿы... Крааҵуеит убри сазхәыцуеижьҭеи... Уара, Нестур, агырцәа русаз усыҳәеит, азамана, амала уаргьы иаартны уадгылароуп...
Лакоба. Ҳәара аҭахума, аха... уара, ацаҟьа еиԥш, уахьҳамоу ҳзыцәшәозеи!
Сталин. Ааҳаҳ! Ус усмацәажәан, Нестур. Арахь уӡырҩы. Крааҵуеит арахь, сааигәа, Москваҟа уиазгарц сҭахижьҭеи... Зны Асовнархоз аҿы аиҳабы ихаҭыԥуаҩыс уасҭарц сҭахын. Уажәы СССР Аҩнуҵҟатәи аусқәа Жәлар ркомиссарс уасҭарц сыӡбеит. Ааи, Ежов иҭыԥан! Ари аҭыԥаҿ исзааигәоу, арыжәтә зымжәуа, иҟәышу, сзымҭиуа, зыгәра зго ауаҩы дысҭахуп! Абри аус иақәнаго уара уоуп!
Лакоба. Сара НКВД аҿы исусхәузеи?
Сталин. Умыццакын! Цқьа уазхәыц! Даҽаӡә игәра сызгом уара уда. Иеилукаау? Сгәы имӷьаӡо ахәрак азҵысын, саргәаҭеиуеит. Иугәалашәо, Басиаҭ Барцыц иҿы аԥсуа жәлар рашәа «Ахәра ашәа» анеицҳарӷызуаз. Ее-хе-хе! Ишԥасҭаху еиҭах сазыӡырҩырц... (Лакоба ԥшьаала «Ахәра ашәа» цәыригоит, Сталингьы излаилшо ала ицирӷызуеит. Нас иаалырҟьан ахацәа
рхор аҿаанахоит... адунеи амҽхак. Игоит кыраамҭа «Ахәра ашәа», нас иааҭынчрахоит.)
Сталин. Блабырхәа иансаҳаз аахыс сыҭҟәаны самоуп «Ахәра ашәа». Аԥсуа Жәлар рымчра зегьы абра еизгоуп, иагьԥсеиқәырхагоуп! Зҿумҭуазеи, СССР анарком, аҩыза Лакоба? Ҳанбалаго ацәгьахәыццәа рҳәынҷара? Ҿуҭӡом акәу? Ус анакәха, ахәыцрақәа уеимырхха уркуп! Уи цәгьам! Аӷьычцәа, акаҳԥцәа, ажәлар раӷацәа уҳәа ҳҳәынҭқарра ҵызшәаауа ахәымгақәа адунеи рықәырбзаара ҳанбалго? Асовет Жәлар рыхьчара, гәҭынчла рынхара, ргәы иану ахәрақәа рырӷьара унапы ианысҵоит, сҩыза Лакоба! Мап умкын, иашьаҵас уаасыдгыл! Уаҵәы агырқәа рус ҳаӡбап, уаҵәашьҭахь Аполитбиуро аҿы аинрал ичын уҭан, ушьақәҳарӷәӷәап!
Лакоба. Усцәымгәаан, Коба, сара Аԥсны кажьны сзаԥырҵуам! Уаҟа еиҳа саҭахуп... Сыԥсыргьы уаҟоуп сахьыржуа.
Сталин. Ҳаиҩызара пату ақәҵа, Нестур! Думыргәаан у-Коба! Сара угәра ганы усывасыргыларц сҭахуп, унеи ҳара ҳахь.
Лакоба. Ари аҭыԥ хьанҭацәоуп сара сзы, Коба... Ахьымӡӷ усыргар ҳәа сшәоит...
Сталин. Иудыруоу ас атәы ззымдыруа ишыддырҵо, изҭахым, мап зкуа мчыла ишыддырҟаҵо!  Лакоба. Усцәымгәаан, Коба, сычмазаҩуп, слымҳагьы маҷк иԥсыҽуп, сыгәгьы сыхьуеит. Абахҭа сахьҭакыз иара атәы ҟанаҵахьеит.
Сталин. Уаҵәнатә аҳақьымцәа зегь увагьежьуа иусырбап. Ухьаақәа наҟ иуцрыӡаартә иҟаҳҵап! Иумдыруеи, Нестур, сҳәатә иахамҵгыло сышдыргәаауа! Аа?
Лакоба. Пату уқәсҵоит азы ауп, акгьы уцәымӡаӡакәа, аиаша зуасҳәо. Агәабзиара нагӡа сымам,
нас ҵаралагьы ари аҭыԥ ду сақәнагахартә сыҟам. Аус ансзымулак, уаргьы усырԥхашьоит, сыхгьы...
Сталин. Уҽрыцҳаутәӡеит Нестур... уҽысцәыԥхьаукӡоит акәу?
Лакоба. Сымчи сдырреи азхом ари аҭыԥ ду... сыгәра га, Коба. (Дааиуеит Паукер.)
Паукер. Иосиф Виссарион-иԥа, Клим Ворошилови Лавренти Бериеи иеицны иааит, ишԥазури?
Сталин (дгәааны). Шәааи ҳәа разҳәада арҭ аҽадахқәа зхагылоу! (Ааҭгылара.) Ианааих, уаҟа иааԥшааит!.. (Харантә иааҩуеит аҵар рышәаҳәабжь, нас аҟәараанқәа рыбжьы. Асцена ҭнарҭәаауеит. Ицәоит алашара.)
Кремльтәи Сталин икабинет. Астол иаакәыршаны итәоуп Рудзутак, Лакоба, Жваниа, Хубулиа. Сталин иааира иазыԥшуп, џьоукы рқьаадқәа еимыртто иргәылаԥшуеит. Астенографистка лакәзар, қьаадла лҽеиқәыршәаны акәакьҭа икҿагылоу лыстол хәыҷы дахатәоуп. Лакоба днаԥшы-ааԥшуа Сталин икабинет блала еимидоит... Иеилаӡырҩроуп.
Рудзутак (аҭынчра еилаго). Сталин икабинет аҿы дантәоу адунеи аҿы ҭынчроуп.
Жваниа. Уиашоуп! Иара даныҟам адунеи зегь дагәахоит. Ҳаҭыр зқәу Нестор, зҿумҭуазеи?
Лакоба. Сара сзызхәыцуа, иахьатәи ҳус ҳаззеизаз ауп. Бериа иацы Сталин иҿы дыҟан, дҳәацәазар акәхап...
Хубулиа. Ацәгьаҳәараз дыфраҭуп.
Рудзутак. Уи дзакәу еилкаашьа амам, арахь акы иҳәоит, нас дааҳәны даҽак ҟаиҵоит.
Жваниа. Наҟ шәиҟәаҵ! Ҳазлацәажәаша ҳаззааиз аус ауп.
Хубулиа. Уиҳусхирбгалар илшоит.
Жваниа. Сталин дицәшәоит акәымзар, агырцәа равтономиа ихаҭагьы иҭахуп. Ус акәӡами, Нестор?
Лакоба. Ус акәзаргьы ҟалап, аха... Иҭыԥ дахӡыӡаауеит. Иуаажәлар раҵкыс иҭыԥ еиҳа иеиӷьишьоит.
Рудзутак. Уиашоуп...
(Ԥшьаала, иҭаҭыныжәга кны, дааҩналоит Сталин).
Сталин (иҭаҭыныжәга ахы рықәкуа, рҭыԥқәа дырбо). Шәтәа аҩызцәа, шәтәақәа! Шәсырԥшцәеит, аха сара исхарам. Сшааиуаз Бериа иҽысҿажьны сникылеит. (Зегьы рҭыԥқәа рҿы инатәоит.) Ҳаӡӷаб ԥшӡа, ҳастенографисткагьы ара дыҟами. (Дылҿаччо.) Амала, аказы сбыҳәоит, абарҭ ахацәа иаарҳәо зегьыҵәҟьа ҭабмыҩлан. Аҭоурых рыцҳашьа, еилыбкаама! (Зегь ччоит.) Азамана, ушьҭа бтәа. (Астенографистка дтәоит.) Ус анакәха, акомиссиа ахантәаҩы ила ҳалагап. Сиашоума? Сиашазар, Иан Ернест-иԥа, ажәа умоуп.
Лакоба. Шәиашоуп, ҳкомиссиа иҟанаҵаз алкаа атәы ҳзеиҭеиҳәааит.
Сталин. Излазбо ала, ажәа аӡәгьы иумеикуам. Ажәа имоуп, Гыртәыла азҵааразы иалхыз акомиссиа ахантәаҩы иеицырдыруа аполитик, СССР Асовнарком Ахантәаҩы ихаҭыԥуаҩ, аҩыза Рудзутак. Аҳа, уажәаԥшьа аҿаарха!
Рудзутак (дгылан иланарԥшыгақәа ааирҽеит). Ҳаҭыр зқәу Иосиф Виссарион-иԥа! Ҳарҭ акомиссиа иалаз зегьы мыз дуӡӡак Гыртәыла зегьы ҳахысит. Гыртәыла автономиа астатус аиуразы шәыхьӡала иаашьҭыз ашәҟәы знапы аҵазҩыз зегьы хаҭала ҳарҿцәажәеит.
Сталин. Урҭ рыда уаҳа аӡәгьы шәимацәажәаӡеи?
Рудзутак. Жәаҩа раион рҿы, агырцәа зқьышықәсала иахьынхо аҭыԥқәа рҿы ҳаҟан.
Жваниа. Зегьынџьара ҳаҟан. Ашьха қыҭа кҿахақәа рыҿгьы ҳхалт.
Сталин. Аҩыза Иан, ари шәкомиссиа агырцәа рыла аума излеибыҭоу?
Лакоба. Ҳкомиссиа милаҭрацәала еибыҭоуп.
Сталин. Иабаҟоу, нас, егьырҭ, шәара шәыда уаҩ дызбомеи? (Иаалырҟьаны иааҩнашылоит Бериеи Ежови.) Аа, абар, иаҳмазҵааӡакәа рхала иахьааз... Лауренти, акомиссиа иалоу уара араҟа уааира иақәшаҳаҭым...
Бериа. Қырҭтәыла ажьышәқәа ҭаԥыҟҟо аимҵәара ианаҿу, сара ааҵра сыҵагыланы сызԥшуам! Излазбо, џьоукы сара Қырҭтәыла акомпартиа напхгаҩыс сшамоу рхашҭуеит.
Сталин. Аҩызцәа, ари агыруа аиаша имҳәаӡеи? Аа, Нестур, угәы ишԥаанагои? Ежов, уара утәа! (Уи днатәоит.)
Лакоба. Қырҭтәыла ашәарҭа иҭагылаӡам, аҩыза Сталин. Бериа ҳкомиссиа ахантәаҩы даниацәажәоз абасгьы иҳәеит: «Шәкомиссиа иҟанаҵо алкаақәа срықәыжьцәааит, шәқьаадқәа иаашәышьҭыз сагьрыԥхьаӡом...»
Бериа. Ари провокациоуп! Сара сашшуеит! (Ипенсне икашәаз шьҭыԥаан иԥынҵа иқәирҟәыҷуеит).
Рудзутак. Узырҟаауазеи? Исоуҳәаз уажәақәа мап зырцәукуазеи?
Сталин (иԥаҵа даҵаччо). Арбаӷьқәа реиԥш, еиҿамӷьаӷьеи уара... (Астенографистка лахь ихы рханы.) Сҭыԥҳа-ԥшӡа, ари арбаӷьқәа ҳәа исҳәаз аныбымҵан, урҭ аԥсаатәқәа раҳаҭыр лаҳмырҟәырцаз. (Дыччоит гәахәарыла.) Еех, арбаӷьқәа, арбаӷьқәа...
Лакоба. Иосиф Виссарион-иԥа, Рудзутак иажәахә анагӡаха иаҳҭап.
Сталин. Аа, аҩыза Иан, уажәа нагӡала...
Рудзутак. Шәыхьӡала иеиқәҳаршәаз ҩынҩажәи хԥа даҟьа иҟоу ашәҟәаҿы ҳкомиссиа иалаз зегьы рнапы аҵарҩит. Иацы Киевынтәи, Минскынтәи, Казанынтәи адырра злаҳауз ала, уахьынтә акомиссиа иалахәыз арахь раара иақәиҭырымтәит.
Сталин. Избан? Ирԥырхагада?
Лакоба. Мзызс иамоу иеилкаатәуп.
Сталин. Аҩыза Ежов, уара НКВД узлеиҳабу ала, еилкааны аҭыԥ иқәҵа!
Лакоба. Урҭ рымааира зхароу ара дыҟоуп.
Рудзутак. Иосиф Виссарион-иԥа! Бериа ҩысҭаарыла даҳиааит. Урҭ ареспубликақәа реиҳабцәа ҭелла днарзасын, акомиссиа иалахәыз арахь иаармышьҭыртә иҟаиҵеит.
Бериа. Ииҳәо мцуп! Саҳаҭыр ахьылаирҟәуазы...
Сталин. Лауренти, умԥаҟь-ԥаҟьын! Уи ииҳәо иашоу иашаму аинрал Ежов еилкааны аҭак ҳаиҭап!
Ежов (дахьтәаз дҩаҵҟьан). Аҩыза Сталин, иаарҳәаз зегь иашоуп! Бериа аҭел дасны иникылеит.
Бериа. Уԥши, уара, ииҳәо... Ыы, стелефонқәа урцәыҵаӡырҩуама уара?
Ежов. Сара ателефонқәа раха сымаӡам... урҭ ирцәыҵаӡырҩуа ауаа сымоуп. Аҩыза Сталин идыруазарами атәылаҿ ателефонқәа ирҭабарбаруа ауаа ргәы иҭоу...
Сталин. Уажәраанӡа уабаҟаз? Бериа акомиссиа иалахәыз шникылаз атәы зсоумҳәазеи?
Ежов. Жәаха зны ҩынтә шәышҟа снеирц сҽазыскит, аха Паукер, Лакоба дсасны даҳҭоуп, Сталин деилахоуп иҳәан, снеир имуит.
Сталин. Ааи, уиашоуп! Усҟан Нестури сареи ажәытә-аҿатә ҳашрылацәажәоз аамҭа ҳамхагеит... Уара, Бериа, убласаркьақәа цырцыруа абас уабанӡагылои? Утәа!
Бериа.  Коба! Арҭ ауаа ишакәым исыхцәажәоит... саҳаҭыр ладырҟәуеит.
Сталин. Ежови уареи шәтәеи наҟ! Шәуауаӡа шәахьгылоу... (Рҩыџьагьы насҭха инатәоит.) Аҩыза Иан, уажәа нагӡа!
Рудзутак. Аҩыза Сталин! Хымш раԥхьа ҳкомиссиа агәанаагара зныз ашәҟәы шәара ишәысҭеит...
Сталин. Ааи, саԥхьеит. Аҩызцәа, араҟа итәоу шәахьтә агырцәа ирызкны акомиссиа ишьҭнахыз ашәҟәы иамыԥхьац аӡәыр шәыҟәоума? (Зегьы неиҿаԥшы-ааиҿаԥшуеит.)
Бериа. Сара самыԥхьацт!
Сталин. Лауренти, агәхашҭра чмазара уаргәаҟуазаап! Уара уакәӡами иацы Ворошилови сареи акомиссиа иҟанаҵо алкаа зегьы бӷьыц-бӷьыцла рҵакы ҳзеиҭазҳәаз? (Бериа дҩаҵҟьоит.) Утәа наҟ! Ас еиԥш агәхашҭра чымазара змоу ареспублика дахаургылар ҟалома?
Бериа. Ҳм... Сара... Саҭамыз, Коба... (Дтәоит.)
Сталин. «Коба» ҳәа саҳәара азин зысҭахьоу сҩыза Нестур заҵәык иоуп. Егьырҭ зегьы рзы сара, Иосиф Виссарион-иԥа Сталин соуп! Иеилукаау?!
Бериа (дҩаҵҟьан). Зегь раҵкыс иҟәышу! Зегь раҵкыс хшыҩла иҳараку! Шьауардынҵас иаҳхаԥыруа ҳзыхьчо! Аҩыза Сталин...
Сталин. Аҩыза Бериа, уаазқәылаз, ажәлар рҿаԥхьа уқәгылан, «Аҳ» ҳәа сызҳәара уалагеит. Уаҟәыҵ ас сыхцәажәара...
Бериа (дҩаҵҟьоит). Сҭыԥ сымпыҵызԥаарц зҭаху роуп сыцәгьа шәазҳәо, аҩыза Сталин...
Сталин. Аинрал Ежов, абри ииҳәауа иашоума?
Ежов. Амц иҳәеит! Дааҟәымҵӡакәа «аҳ», мамзаргьы «ҳаԥхьагыла ҳвожд», «ҳамрашәахәа» ҳәа ибз дасуа ажәлар рхы ишаҟәоит. Иеилкаауп иажәақәа аҩсҭаа-цәа шрыҟәну, аҩыза Сталин.
Сталин. Иазхоуп... (Иҭаҭынжәга еиҵеиҵоит, нас амца аркны дахоит. Зегь еилаӡырҩуа итәоуп.) Аҩыза Иан Ернест-иԥа, излаабо ала, акомиссиа алкаа
иҟанаҵаз зегьы аԥхьахьеит. Ус анакәха, иҳаилыркаа аринахыс аус ҳшазнеиша... Иҟаҳҵарц иҳахәҭоузеи?
Рудзутак. Агырцәа ираҳҭап автономиатә республика астатус Қырҭтәыла аилазаараҿ...
Сталин. Ари азҵаара схала исыӡбаӡом, Аполитбиуро ауп уи зусу.
Лакоба. Аҩыза Коба, Аполитбиуро аҿы шәара ишәҳәо иаҿагыло аӡәгьы дыҟаӡам...
Сталин. Маап, Нестур! Сара апартиатә дисциплина сзеилагом. Агырқәа рызҵаара ақырҭцәагьы амыргәаауа иӡбатәуп.
Лакоба. Шәара ишышәҳәо ауп ишыӡбахо, Иосиф Виссарион-иԥа...
Рудзутак. Шәажәа заҵәык зегь аӡбоит, аҩыза Сталин.
Сталин. Шәҩыџьа шәыда егьырҭ зҿырымҭуазеи?
Бериа (дҩаҵҟьоит). Аҩыза Сталин! Сара даҽа гәаанагарак сымоуп. Агырцәа автономиа рыҭатәӡам! Иҟоуп Қырҭтәылатәи ареспублика! Уи зегьы ирызхоит!
Жваниа. Ааи, ахаа... иҟами аԥсуаа, ауаԥсаа, аҷараа? Урҭ ареспубликақәа аҳаркуама?
Бериа. Урҭ ареспубликақәа зегь наҟ иарктәуп! Кавказаҿ иааныжьтәуп Қырҭтәыла заҵәык, зымч ҭоу, ишәҭыкакаҷуа республиканы иҟаҵатәуп.
Сталин (дыхшәааны). Таак, таак, так!.. Аҩыза Бериа игәаанагара еилкаауп, уи аҵәы илаҵара шәаҟәыҵ! Лакоба зҿимҭуазеи? Нестур, угәы ишԥаанагои?
Лакоба. Сара, амилаҭқәа зегь рхатәы бызшәеи, ркультуреи, рҳәынҭқарратә шьаҭақәеи реиқәырхара садгылоит. СССР иӷәӷәоу ҳәынҭқарраны иҟаларц азы, амилаҭқәа зегь еиқәырхатәуп, бзиа еибабо, еимактә рымамкәа, ҭоурыхла ирықәнаго астатус рыҭатәуп!
Бериа (дацраланы). Ҳбызшәа-шәбызшәа ҳәа иааиҳәо зегь ҳхаҳаршҭроуп! Кавказ ақырҭ бызшәа хадара амазароуп...
Сталин (дԥышәырччо). Лауренти... излазбо аԥсуааи ауаԥсааи ургәаауеит, агырцәагьы...
Жваниа. Ииашоуп авожд ииҳәауа...
Бериа (дҟааны).
Сталин. Ииҳәазеи уара ари гыршәала?
Рудзутак. Ыы, қырҭшәала акәӡами дышцәажәо? Агыршәа ыҟаӡам имҳәози?
Хубулиа. Маӡак иҳәарц аниҭаху иаацәыригоит игыршәа.
Сталин. Уара, Лауренти, агырцәа рхатәы бызшәа рымаӡам уҳәеит, арахь сара исзеилымкаарц азы... Ари шԥеилкаатәу, Лауренти.
Бериа.  Сталин! Абри Хубулиа агырқәа зыҽрылаӡҩаны ирылоу аԥсуоуп.
Лакоба. Убригьы шпионс дрылазгалаз сара сакәзаап?..
Бериа. Ахәыблы иаанаго – аԥсышәала аҩныргылараҿы рхы иадырхәо амаҭәахәқәа иреиуоуп. Ажәакала, ари аԥсуа казказ-цқьа иоуп, арахь агыруа ҳәа дҭаҩуп умҳәозар...
Рудзутак. Ус анакәха, Жваниеи Хубулиеи агырцәа ирыбзоураны ассимилиациа рыхьзар, иаанаго агыруа жәлар хаз милаҭны иҟоуп!
Бериа.  Сталин, арҭ Қырҭтәыла аимыжәжәара иашьҭоу, Лакоба Гыртәыла дацәнымхошәа, Қырҭтәыла азқәа иалаирҟацарц иику аҵәымӷ жьакцақәа имхтәуп!
Лакоба. Сара исҳәеит, иеиҭасҳәеит агырцәа Кавказ иқәынхо амилаҭқәа зегь реиԥш, рхатәы автономиа рықәнагоит! Иагьрыҭатәуп. Аҩызцәа, азакәан ҳақәныҟәап! Сара аиаша сашьҭоуп! Аҷараа зхатәы бызшәа змаӡам ареспрублика анроу, агырцәа зқьышықәсала зхатәы бызшәа змоу израҳамҭари?
Сталин. Аҷараа рыԥсылманратә фактор ирнаҭеит, урҭқәа ухоумыршҭын.
Лакоба. Ареспубликатә статус зраҳҭо ажәларқәа рдинхаҵара аҳаҭыр азы аума? Рмилаҭтә хаҿреи рбызшәеи рзы акәӡами?
Сталин. Иазхоуп, Нестур, уацрамлацәан! Ибзиоуп, нас, ираҳҭап агырцәа автономиа, уи ус шаҭаху агәра ҳургеит. Уи анаҩс, Бериа ддәықәаҳҵап Гыртәыла иуаажәлар напхгара риҭалааит.
Бериа. Маап! Маап! Сара сақырҭуоуп, сҭыԥаҿ саанхоит!
Сталин. Дабааго Жваниа?
Бериа. Уи иҭыԥ сара исыԥшаауеит.
Жваниа. Издыруеит, аҩыза Бериа, абахҭаҿ сҭыԥ рхианы ишумоу.
Сталин. Умыццакын, Жваниа.
Бериа.  Сталин, Жваниеи Хубулиеи шәразҵааишь равтономиа аҳҭнықалақь абаҟалои ҳәа.
Сталин. Аҩыза Хубулиа имдыруеи аҳҭнықалақь ахьыҟало... Агырцәа реиҳабыра ахьдыртәо... Аа?
Хубулиа. Аҩыза Сталин! Макьана иӡбам уи азҵаара, џьоукы Ԥоҭ рҭахуп, егьырҭ Жәыргьыҭ.
Бериа (игәарԥханы дыччоит). Макьана иӡбам уҳәама? Аҳҭнықалақь азҵаара еимакны шәшеибапҟаз атәы зумҳәозеи... Аа?
Сталин. Рҳәатәы еиқәымшәеит уҳәама? Ҳарзыԥшып, нас, иҟәышхаанӡа, аҳҭнықалақь алырхаанӡа... Насгьы Аполтбиуро азхәыцып агырцәа равтономиа анасыԥ... Зҳәатәы еиқәымшәо амилаҭ ахатәҳәынҭқарра аиоура иазхиамзар ҟалап! Аха, иазхоуп! Сшәырааԥсеит! Шәеимпы! Шәдәылҵ! Ҳаибаркареит... Аҭыԥҳа! Астенографистка боуп сызҿу, уи ианыбҵақәаз сара сыда аӡәгьы ибымҭан! Уаҟа иану ацәажәарақәа... Сара саԥхьоит, уаҵәы исзааг! (Зегьы ашә ахь рҿынархоит.) Аҩыза Ежов, уаангыли, усҭахуп! (Адәылҵра иаҿыз зегьы ааҭгылоит.)
Жваниа. Даара игәкажьгоуп ублақәа ишырбо ужәлар рыбз анҭахырҵәо, ианықәӡаауа...
Бериа. Мусс рагаданк, онџьӷоре уеичқыно бошь?
Сталин. Лауренти, зегьы еилаҳкааша абызшәала уцәажәа!
Бериа. Уржьоит, саҭамыз, шәыржьоит! Шәареи сареи ҳаӷацәа, Орџьоникиӡе хадара ззиуа, изышьҭоу ҽакуп... Сыгәра жәга! Серго иҭыԥ ицәҭшәахазшәа игәы иабоит, еиҳа иҳараку деиԥхыӡуеит...
Сталин. Аа... Урҭқәа зегь злаурҵабыргуа иумоузеи?
Бериа. Дааҟәымҵӡакәа дышәхыччоит, дҵарадоуп ҳәа ауаа дрылоуп!
Сталин. Ани иашьа аҩыжәҩы дахьҭаскыз азы дсыцәгәаан дыҟоуп уи Сергожәгьы (Сталини Бериеи рыда, егьырҭ цоит. Ԥыҭк иааҭынчрахоит)...
Бериа.  Сосо! Лакоба... (Даахәыцны.) Дҭактәуп.
Сталин. Уи иахьа ицәажәашьақәа сгәамԥхеит. Зымч ӷәӷәоу Қырҭтәыла ибар иҭахым.
Бериа. Сааҟәымҵӡакәа убри амзи ишәасҳәоз.
Сталин. Макьана уиламкьысын! Уи СССР ЦИК аилазаара далахәуп. Ленин иорден ианашьоуп. Аполитбиуро аҿы ҳаҭыр иқәуп, насгьы дызхурҟьогьы умам.
Бериа. Дзыхсырҟьашагьы сыԥшаауеит. Ааи, уи Ленин идҵала Ҭырқәтәыла дыҟамзи. Ататиурки иареи еиԥымлеи? Атәым ҳәынҭқаррақәа драгентуп ҳәа дҭасымкуеи?
Сталин. Уаҟәыҵ наҟ. Уи мацара азхом...
Бериа. Азин сышәҭар зегь еиқәсыршәоит, иҿагылаша агентцәагьы сыԥшаауеит. Уи Аԥсны далгатәуп, Қырҭтәыла аиҳабыра рҳәатәы хеиҵом. Ихала дыҟоушәа, еиҳаб димамшәа ихы ныҟәигоит. Сиԥхьар Ҟарҭҟа днеиӡом. Арахь шәара шәгәы имоуп!
Сталин. Лауренти, Лакоба уихымццакын. Ишсоуҳәара, арҭ иахьа ицәажәоз агырцәа ишԥарызныҟәатәу?
Бериа. Рҩыџьагьы «ажәлар раӷацәа» ҳәа инаган иҭаскуеит.
Сталин. Урҭ ҭоукыр – агырцәа ургылоит. Урҭ рҭакра аамҭа мааицт. Гыртәыла иалгатәуп. Ауаҩы дануҭахым, аҭыԥ ду иуҭошәа, даԥыругароуп. Жваниа Уаԥстәылаҟа аобком амаӡаныҟәгаҩыс диага! Хубулиа Ҟарҭҟа диаганы нхамҩак днахаргыл! Нестор уиламкьысын! Уи иқәгара аамҭа анааилак, даҽакала изныҟәатәуп. Иеилукаау?..
Бериа. Иеилкаауп, тквени чириме... Ҳгәыӷырҭа ду, шәара шәаныҟам...
Сталин. Ҳм... иазхоуп Лауренти! Раԥхьа уанызба угаӡаз џьшьаны ауп аҭыԥ зусҭаз, уажәы?..
Бериа. Агыруа дыҟаӡам... Сара шәыбзиабара иарлашәыз ақырҭуа цқьа соуп,  Сталин!
Сталин. Аԥсуаа ишырҳәало удыруоу?
Бериа. Лакоба раԥхьа днаргыланы еиланҵәааит!..
Сталин. Аԥсуаа абасгьы рҳәалоит: «Агаӡа ихы амацара ирҽхәоит, аҟәыш еиҳабы дирҽхәоит» ҳәа. Уара, сара сырҽхәара узлаҿу ала, уҟәыш-ҩысҭаауп...
Бериа. Иаашәҭаху хьӡыс исышәҭа, амала шәааигәара сааншәыжь! Шәара шәыда сҭахоит, ԥсҭазаашьа сымам с-Коба ду!
Сталин. Аҭахара азы уҭасырхом, амала амц уҳәаргьы...
Бериа. Ишԥасҭаху есымша абра шәааигәа сыҟазарц...
Сталин. Москва уаанхар уҭахуп акәу?
Бериа. Шәмардуанқәа ирныло шәеимаа ашьҭақәа срыкәыхшоуп!
Сталин. Наҟ, наҟ... (ихазы). Аха уи сҳәеит ҳәа, ари иеиԥш иҟоу ауаагьы ухы иахьаурхәаша аҭыԥқәагьы маҷхума. Арахь Москваҟа диагатәызаргьы ҟалап!
Ицәоит алашара
