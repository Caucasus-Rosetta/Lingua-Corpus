Синаҭ Гәланба Мсыгә иӡыхь ақыҭан диит, ихәыҷрагьы
ихигеит,
аха қыҭала дааӡамызт ҳәа ирԥхьаӡон иҭаацәа
рнаҩсангьы хаҭала дыздыруаз. Дҩеидасуа даналага нахыс
ақалақь ахь ихы дырхахьан – ақыҭан ашкол дааҭыхны уахь
дҭарҵеит, акы ибап, акы иаҳап ҳәа иазыԥхьаӡаны. Аха,
данхәыҷыз зажәа ҟәышқәа дырзыӡырҩлоз иабду данԥсы,
аамҭала дыҭганы аҩныҟа дахьааргаз
дамаханы дыҟан.
Рацәак даанхарцгьы игәы иҭамызт ақыҭаҿы, днызкылашаз
ҭагылазаашьак дақәымшәазҭгьы. Иаб, аԥсра ианақәшәа, игәы
каҳашәа дҟалазаап, иҷкәын заҵәы ԥыҭрак аҩны димазарц
иҭаххеит…
Синаҭ иабгьы аԥсра ашьҭахь такә анааҵ, иҷкәын аҵара
даԥырҟьаны дахьимаз гәниго далагеит, аха аамҭала дахьынӡарымихыз
даанкыланы даман.
Синаҭ есааира дарԥысхон. Еиҭах аҵарахьы дцараны
дыҟоуп ҳәа рылаҩхьан Мсыгә иӡыхь ауаагьы. Иара деилҟьа-еилӷәыцәӡа,
уагьы-ҭынхагьы, усгьы-ҳәысгьы дрыхьӡо
дыҟан. Аха абри ақыҭан ауаа иаазқәылаз раҳаидеи маҷхон,
аԥсшьарамшқәа раан имҩаԥыргоз алахҿыхрақәа еиҳа-еиҳа
ирцәыхьшәашәахо иаауан. Уаха, аҵх агәазы лак шыргьы,
џьоук аакылсны, иаарбаандаҩтәны иргарашәа, рыԥсқәа
ӡаны риарҭа иаалахон, ахәыцрагьы иалагон, иины адәы
иаақәлеижьҭеи, Сталин атәыла напхгара аиҭо даналагаз
аахыс, уи адышьман изы џьара ажәа наак рамхаҳәахьоу
ирымҳәацу ргәаладыршәарц. Досу игәыла, иуа-иҭынха
гәрамгарҭас дҟаҵаны, рҿқәа аӡы нарҭарҭәазшәа иҟәызгаӡа
иаанхон, аӡәы инаилацәажәар рҭахӡамкәаны. Ажәлар
ашәаӡыӡа иатәнатәит, ауаҩытәыҩса игәрагара рцәыӡны,
ируа-ирҳәо рзымдыруа ишәаҟьеит.
Ауаҩытәыҩса зыгәра иго акы дахьыԥшуазароуп, убри
цәымзаҵас
иԥхозароуп, амҩагьы арлашозароуп, уи амҩагьы
иара данызароуп хара дцарц азын. Зегьы рҟны агәрагара
аницәыӡ, гәаҵәа иӷраӡамшәа дҟалоит, ихгьы агәра имго
даналагалак, аԥслымӡ ихшыбаҩ иҭаԥсоушәа, дҟәызгаӡа
даанхоит. Убас рыхьны иҟан Мсыгә иӡыхь ауааԥсыра, егьырҭ
ақыҭақәа зегьы рҟны аиԥш. Иара ақыҭа ахаҭа акәзар, хыхь-хыхьла иҟәызгаӡа
иҟазшәа убон, аха ашҳам зҿыҵыҳәҳәоз
ауаацәгьақәа рҽырмашьца ирылан, хыхьынтәи иаарыдырҵоз
ҟаҵо. Абарҭқәа зегьы уи ақыҭа дырхәаԥсон.
Синаҭ Гәланба абра иҟазаара, џьара инеира-иааира,
адгьыл ахәаԥсара хнаҩозшәа избоз рацәаҩын, избанзар,
акы – иԥшра-исахьа, иҟазшьа рыла ақыҭа агәадура ҳәа
изырҳәартә дыҟан; ҩбагьы – ахацәа маҷҩхо иахьаауаз ргәы
иланыркылон, жәаха уахык абрыгь-абрыгь дыргеит, иаха
абри ауаҩ даарыԥхьан дахьырга ҳаздыруам ҳәа ажәабжь
бааԥсқәа аарылаҩуан. Уи даара иеиҵаӷәӷәа иҟанаҵон
азы, Синаҭ иеиԥш иҟаз, уаҩ илаԥш иҵашәоз аҵеицәа
иреигәырӷьаларц, дара ирзынхарц рҭахын.
Хәылԥазык, Синаҭ иаб Саҭбеи аусурахьынтәи аҩны данааи
амра ҭашәахьан, аха макьана алаԥш-ҿаԥшы ыҟан.
Ааԥнын. Алаҵара аамҭа иасакьаҳәымҭан азы, ацәмаа икын
иаргьы. Иҷкәынгьы архаҟа усура дцаны дыҟан, амхырҭақәа
хызкаауаз дрыцхраауан, макьанагьы дыхнымҳәыцызт.
– Уаха цәыкьа уаазцазеи, уара? – ҿаалҭит Саҭбеи иԥҳәыс,
ажәқәеи
аҳәарақәеи ахьеиллыргоз ажәҭраҟынтәи.
Саҭбеи аҭак ҟамҵаӡакәаны ишьапқәа иӡәӡәеит, иҿгьы ӡык
нақәиҭәан, ашҭа днықәлеит. Убасҟан ауп зеигәышә зыхәда
иқәкны иаауаз Синаҭ агәашә данааҭала.
– Саԥхьа уааит, саб, ҳара аандаҟаҵаҩцәа ирласны
ҳзеиԥырымҵит, – иеигәышә аԥынҵа ивара адгьыл
иналаирҟацан, дааҭгылеит Синаҭ, иаб иааигәа данааи.
– Уара ара уаангыларц угәы иҭоукит акәу?! Ақалақь ахьгьы
аҵара ҵаны… – аб иажәа намыгӡаӡакәаны иҽшааникылазгьы,
Синаҭ идырит уи ииҳәарц ииҭахыз. Дахьынеиҿаԥшыз,
иакәӡамшәа дыҟан иаб, зны ихаҿы гәахәарак, иааирак
аныԥшуан, аха рацәак нҵра амоуазшәа ибон, уи ихаҿы еиҭа
имашьцаны дахьынаҿаԥшуаз. Днаиазҵаарцгьы иҭаххан, аха
игәаӷьаанӡа, аб ииҳәаз инацлырӷызит иан:
– Ахәыҷы дааганы аигәышә иуркит, дышнеиуа аҽагеи
абаҳаи иуркуеит, мацқьа-шьацқьа иаҳааӡаз… – ажәҭра ашә
ныдҵаны лҿаалхеит.
– Уи усым, нана, – ибжьы уахь иналԥигалеит Синаҭ, – сара
уигьы сылшоит, амч азы сашшуам. – Абригьы иҳәон, аха иаб
иакәын дызҿаԥшуаз. Аб, уи диҿаԥшыцыԥхьаӡа, гәадурак
ихаҿы инаныланы, нас иныҵаба ицон. Иҷкәын иахь акы
иҳәарц дшахыццакуаз инибаалон азын, Синаҭ инациҵеит: –
Саб, иҟои иахьа ҿыцс?
– Ҳнапқәа анаҳҵеит… – иҳәеит, иажәа дназыгәдуны.
Нас илахь неиқәиҵеит: – Иаха дыргеит Џьгәанаҭ… Акгьы
зхараӡамыз ауаҩы… Ҳқыҭан иара иаҟара изықәгәыӷуаз
дрымаӡамызт. Диашаҳәаҩын, иахьилшоз дуцхраауан, дахьузмыхәоз
дуԥырхагахомызт…
Ҳаамҭа ҿыци апартиеи
драрӷьажәҩаны дҳаман. Ажәлар рмаҵуҩы иаша иакәын.
– Ишԥа? Ҳколнхара апартиачеика амаӡаныҟәгаҩ Џьгәанаҭ
Нанба ддырбаандаҩн? – иџьашьаны иаб днеизыԥшит
аҷкәын.
– Унаан, Џьгәанаҭ хәашабга! Уи данырга нахыс, зыгәра
уго ҳәа адунеи уаҩ данымзаап!.. – иаалцәымыӷхеит ангьы,
лыҷкәыни лыԥшәмеи днарзааигәахан.
– Ааи, аха шәара шәнапы знышәҵаз иарбану, Џьгәанаҭ
шәиқәӡбану?! – дҵааит уажәы Синаҭ ишицәымыгхаз мҩашьо,
иҿы акуа-иашьҭуа.
– Ус Анцәа иаҳҟәырхуп, ус ҟаҳҵарын ицәгьак аадыруазар,
аха ибзиарада ицәгьарак аӡәгьы издырам Џьгәанаҭ.
Аписар иҩын, иаргьы саргьы ҳнапқәа аҵаҩны араион ахь
идәықәаҳҵеит ашәҟәы, иаҳҭиуа ҳақабла ҳара ишаҳтәу ала
ақәыршаҳаҭгазы иара иҟны сахьнеиз. Уи иаирбеит Џьгәанаҭ
акгьы шихарамыз, дышуаҩыцқьоу.
Синаҭ ауаа рылаԥш дыҵашәаны дызлаҟаз ала, аусҳәарҭаагьы
аконтораагьы иӡбахә рдыруан, уимоу, араион аҟынӡагьы
ихьӡ наӡазаап, аха ус имырзаӡакәаны иааиуан, дагьԥыршәон.
Абарҭ аамҭақәа рыла, уи иԥышәара иазкыз ауаа ибзианы дырҵахьан:
мацқьа-шьацқьа дшааӡоу, аҽеилаҳәара бзиа ишибо,
иара дахьнеиуаз ачарақәа, аԥсхәрақәа, азеиԥш ҭыԥқәа рыла
иеилыркаахьан ахьӡ дшашьҭоу, дналкаазарц шиҭаху, иӡбахә
бзианы ианырҳәо цәанырра ҿыцк шиоуа, убарҭқәа рыла
ихыхрагьы
џьабаа цәгьак шаҭахым. Арахь уихәаԥшыр,
агәаарт, агәызиан, ихала ихәыцны мҩа хәахәак анылашьа
издыруамызт. Ус шакәу араион ахьгьы ирдыруан, аха акгьы
ахымҳәаакәаны иааиуан, Џьгәанаҭ Нанба инаигәҭасны
дҭаркаанӡа. Уажәы, уи данырга, нас, уи ихьчаразы ашәҟәы
иаб Саҭбеи инапы ананиҵа, игәаларшәара арццакзар
акәхап.
– Синаҭ, араион ахь иуԥхьоит уаҵәы, – иҳәеит аусҳәарҭа
анапхгаҩы, Синаҭ иҩызцәеи иареи аанда ахьыҟарҵоз ҽыла
данаарыдгыла.
Зегьы реигәышәқәа нарымпыҵышәшәарц егьаарыгымхеит.
Рыԥшшәахәқәа рхыгга иаарыдгылаз инаиҵаԥшит.
Егьи, игәы азҩеит ирыхьыз, иажәагьы инациҵеит, дааччашәа:
– «Уаҵәы» анысҳәа, цәгьара шаҵам еилкаауп ҳәа
сыҟоуп, аҽакы иазҳәоу аусқәа ус акәӡам ишеиқәдыршәо.
Насгьы уаргьы-саргьы еицҳаԥхьоит. Ашьыжь сара сҟны
унеир ҳаиццоит.
– Аа, ус акәхап, уара иумдыруеи ишеиӷьу, – иааиларԥсеит,
рыԥсгьы еиҳа иааивыргеит. Аха гәаныла изҳәақәозгьы ыҟан:
«уара иумдыруеи ирӡтәу шырӡтәу, аҵх агәазы ишгатәу, ақҭ
шырзыҩтәу… уажә иауубах…» Абри ашьҭахь шәиԥхьыӡкгьы
наишьҭарҵон, ргәы иҭахәаҽны, иаҳартә ирамхаҳәарҳәа
иацәшәаны.
– Абри арԥыс иоуп, арԥыс бзиаҵәҟьа!.. – ҿааиҭит
асҭаршын Чаҳмаҭ Ҭарлышба, араион аҟны иахьнеиз зыҟны
иҩналаз даныҩархаҵгыла.
– Синаҭ Гәланба? – диазҵааит, инапгьы рыӷәӷәаны
иааимихит
уи.
– Ааи, – Синаҭ ибжьгьы аамырдуцәакәаны, аха инапы
ахьирӷәӷәаз гәалаҟазаарак инаҭеит.
– Абас ауаҩы еиҿамс ҳишьҭоуп ҳара, дагьыҳаԥшааит
ҳәа сыҟоуп, – Чаҳмаҭ иахь даацәажәеит. – Шәтәақәа! – наҟ-ааҟ асқамқәа инапы нарықәикит. Даргьы натәақәеит. Иара
инациҵеит: – Арекомендациақәа акы ҳара ҳҟынтәи ишәоуеит,
аҽакы – шәқыҭа акомҿартә иачеика иҟанаҵааит, егьи – уара
ухаҭа, аҩыза Ҭарлышба.
– Исзеилкаауам!.. – ицәажәоз днеиҿаԥшит Синаҭ.
– Сталин ипартиа уалаҳҵоит.
Синаҭ даахәыҵит, ихы нышьҭацалашәа.
– Узызхәыцуа здыруеит, – инациҵеит егьи, – Сталин
ипартиа ҳәа иашьҭаӡам, ус иагьумаҳаӡац, излазбо ала, аха
Ленин иеиҿикааз
акоммунисттә партиа, Сталин иеихеиҳаит.
Убри ауп исҳәазгьы иаанаго.
– Хымԥада ииашангьы ишәҳәеит, авожд ихьӡ иадҳәалатәзар
акәхап ҳара ҳпартиа, – инақәирӷызит Синаҭ.
– Синаҭ Гәланба зегьы еиликаауеит, абӷьааҳәа еиликааит
шәара шәажәа ҟәышқәагьы, – дныбжьалеит, ихылԥа аҵыс
ҭаҳәуазшәа, ихаҿы ааилыбзаа-ааилыбзаауа, иблақәагьы
аалашан,
Чаҳмаҭ.
– Убри ауп зегьы ҳаззааиуа. Нас ари дкоммунист иашахар
ами, ус дагьыҟалароуп, сталинец иашаханы даныҟала, убри
ауп зегьы ирыцку. Уи иаҵахо иакәны дызбом сназҿаԥшыз
арԥыс еилҟьа, – дцәажәон зыҟны итәаз. – Убри аҟнытә
уаҵәыҵәҟьа уа акоммунистцәа ааизганы дшәыдышәкыл, ари
иҩыза арԥыс идкылара ыргәагәатәым.
– Мшәан, амаӡаныҟәгаҩ дамаӡамеи уатәи апартиачеика?
– даанаԥшы-ааԥшит, ииҳәаз цәгьаны иҳәоу ибзианы иҳәоу
ихаҭагьы
изеилымкаакәаны.
– Уи узлацәажәаз уажәы иаҭыԥым… – ихы шьҭымхӡакәаны
аҭак ҟаиҵеит астол иахатәаз.
– Саҭамзааит…
– Мап, арԥыс, – ихы дааҩахеит уажәы уи, – аҭамзаара
ашьҭаҵара абаҭаху…
– Иеилаҳкааит, ҳцалап… – дҩагылеит Чаҳмаҭ. Синаҭгьы
днаишьҭалеит.
Синаҭ апартиахь данрыдыркыла, еиҳагьы ибӷа ӷәӷәаны
ибеит иаб Саҭбеи. «Сара сиашоуп, аиаша ааԥшуеит…
хымԥада, иааԥшуеит. Џьгәанаҭ Нанба дышуаҩыҵәҟьоу,
дышкоммунист иашоу ааԥшуеит. – Игәы иҭиҳәаауан уи.
– Снапы зҵазҩыз ашәҟәы иашоуп ҳәа ирымԥхьаӡазҭгьы,
сыҷкәын игәра ганы апартиа даларҵарымызт» – абас игәы
иаанарганы ауха данышьҭала, адырҩаҽны ажәабжь ҿыц
иаҳаит: «Иаха иаакылсын, аписар дыргеит!»
Убасҟан игәы каҳаит Саҭбеи: «Саргьы иаасыдгыломашь,
анаџьалбеит». Аха иаарласны даҽа хҭыск ҟалеит. Аписар
дшыргаз анраҳа, адырҩаҽны Чаҳмаҭ ихаҭа Синаҭ диԥхьеит.
– Уаатәа, – иаԥхьа игылаз аҟәардә наиирбеит данааҩнала.
Нас инациҵеит: – Араион аҟынтәи ргәаанагароуп иуасҳәо.
Ишудыруа, аколнхара апартиачеика амаӡаныҟәгаҩ Џьгәанаҭ
Нанба ҳ-Совет Еидгыла даӷан, ажәлар драӷан. Иҭыԥ уажәраанӡа
иҭацәуп, уи уара иаанукылароуп, ус аҳәеит апартиа.
– Мап, мап, сара исылшом уи. Уажәоуп апартиа саналала,
аԥышәа сымам, макьана исылшом! – дааӷьаҵәыӷьаҵәит Синаҭ.
– Хыхьынтәи иузаацҳауп, хыхьынтәи… насгьы аколнхара
ахантәаҩы иаха дыргеит… аамҭала уи иусқәагьы наугӡалоит.
Нас, аԥышәа ануоулак, уи иҭыԥ уара иутәуп.
– Ҳқыҭа ажәлар рнапхгара сара исылшом, насгьы саб
излеиҳәо
ала, Џьгәанаҭ Нанба акгьы ихараӡам, ирласны
дхынҳәуеит, ҳаизыԥшыроуп! – дзымтәазт, дгыланы
даагәаҭеиит.
– Угәы ԥумжәан, арԥыс, урҭ шцаша ицеит, хынҳәышьа
рымаӡам. Сталин изакәан иаҿагылаз хир шимбо удыруаз.
Аписар дзыргеи зугәахәуа? Ажәлар раӷа Џьгәанаҭ Нанба
дихьчарц ашәҟәы инапы ахьаҵаиҩыз азы иаргьы дшыгәрагам
еилыркааит азоуп.
Синаҭ уажәы, асҭаршын итапанча ҭҟьаны инеигәыдиҵазшәа,
даауалуашеит, иԥсы ауада иазымкыкәан, икьаҿ
аҳәынҵәрақәа ԥиртлеит, абар, абар даақьызқьызып уҳәаратәы
ихаҿы аалашьцан,
илабжышқәа нхаддылеит.
– Саб… Саб дсымкәкәааны сара маӡаныҟәгаҩыс сҟаларцу?..
– дныҩныҵәааит. Аха, нас ицхахә еихамгыло
дрыхьҭашьит.
– Уҽырҭынч, Синаҭ, – иҳәеит асҭаршын арԥыс иахь, –
сара издыруеит узыргәамҵыз.
Синаҭ дааҭгылан, илақәа ҭырхаха асҭаршын днеиҿаԥшит.
Аиқәара зхыҩуаз Чаҳмаҭ ихаҿы амалахазгьы иқәацаӡомызт,
абриаҟара иара деилашуанаҵы, уи ибла еиқәаҵәақәа
ирҭассы ирҭажьыз иџьымшь ахәыцқәа џьара иаамҵысит.
Ишьапаҵақәа нықәырсуа, изиацкқәа ирҷыжь-ҷыжьуан.
Иӡара ҭаҳаҳа иакәыршаз амаҟанаа хьынҳалаӡа иҟамларц
азын, уажәы-уажәы иқәырԥшы-нацәа навҵишьуан.
– Уааскьаны ара саԥхьа уаатәеи, акы усырбоит, – истол
амгәа дынҭалеит Чаҳмаҭ.
Синаҭ данаатәа, аҩыра зныз бӷьыцк ааҭыганы иаԥхьа
инықәиҵан, иара аԥенџьыр ахь ԥшырҭас иныҟаиҵеит. Уи
данаԥхьа, уамашәагьы имбаӡеит, иаб иеиҳәахьан аписари иареи
рнапқәа аҵаҩны Џьгәанаҭ дшырыхьчоз, аха иџьеишьаз,
ари, араион аҟны ирыдкыланы иҭаҩыз ашәҟәыбӷьыц, зегьы
иаарылхны Чаҳмаҭ изизаарҭиз акәын. Ус аҭахызар акәхарын
ҳәа азиӡбеит Синаҭ. Дзызхәыцуаз, ари ашәҟәы аниирба ашьҭахь,
уаб даага, аписар дахьагаз ахь ихы ҳархароуп ҳәа иеиҳәоу
иеимҳәоу акәын. Ауаҩы зегьы дырзыԥшызароуп. Синаҭ
иаб абахҭахь ддәықәҵаны, иара апартиачеика унахагыл ҳәа
наиарҳәар? Аха, мап, мап, уи аҩыза аԥсҭазаараҿы имбац,
иагьимаҳац: аб, ажәлар раӷа дихьчоит ҳәа дырӡны, аԥа, апартиачеика
амаӡаныҟәгара идыргало. Аҽакуп – иаргьы уахь
дишьҭаргалар.
Абри аҵыхәтәантәи еиҳа дазыԥшын уажәы
иара. Иблақәа аарҭааны, рыцҳарак ихаҿы ианыԥшуа, Чаҳмаҭ
инаиқәикит.
– Синаҭ, уара уарԥыс бзиоуп, уеилҟьоуп, уӷәӷәоуп, аиҳабырагьы
аиҵбырагьы бзиа урбоит, – Чаҳмаҭ иқәыԥшынацәа
хыхьҟа иҩаирххан, дҩагыланы, иаԥхьа итәаз ижәҩа инапы
нықәикит. – Уара уаҳаҭыр деиқәнархеит уаб Саҭбеи, аписар
дишьҭамгалакәаны даанрыжьит…
– Уи ишԥа? Саҳаҭыр азы акәымзар, саб дшәырӡуану? Нас,
саҳаҭыр збаз дарбану? – дҩаҵҟьеит Синаҭ. – Саб анхамҩада
акгьы издырӡом. Ажәлар ираӷоугьы диздырӡом.
– Оот, убри ауп сыззааирц исҭаху, – инапы иҩыз абӷьыц
инақәирххеит, – абри аписар иҽидкыланы инапы ахьаҵаиҩыз,
игәрамгоу уаҩуп ҳәа дазырԥхьаӡеит аиҳабыра, уара
ишуҳәо иҟаӡам аусқәа, дад. Анапынҵарагьы идыруеит уаб,
ҷышәрақәак имҵахьази. Ажәлар ираӷацәоугьы идыруеит,
раӷашьас уаҩы иҟаиҵогьы идыруеит ҳәа дрыԥхьаӡеит.
Аписар дахәыртәит. Ари, сара сҽаҿажьны деиқәсырхеит,
ҳқыҭа зықәгәыӷша аҵеи димоуп, уи аҵеи идагьы ԥсыхәа
ҳамам ҳәа сықәгылеит. Уи удыруазароуп уара. Сыбла
ааҵысызҭгьы, уаб инаҭәҳәаны ажәҩан иналарҵаз абыбыц
еиԥш, ишьҭамҭагьы убараны уҟамызт…
– Нас иҟасҵараны иҟои сара? – ибжьы аарлаҳәа инҭикааит
Синаҭ, асаара дышьҭаԥшуа.
– Уахагылоит апартиачеика, нас аколнхара ахантәаҩра.
Умбои,
ачаижәла ахькарԥсоҵәҟьа, иаԥырхагаз шаҟаҩ ыҟоу?
Ачаижәлала рмакәанқәа рҭәны иганы абнахь иржуеит иаароураӡар.
Урҭ ажәлар ираӷаӡами, Сталин иеиҿикаауа аколлективтә
нхамҩа иаӷацәаӡами?
– Сара… Сара араҟа сыҟоуп, аха уи аҩыза аӡәы иҟаиҵеит
ҳәа смаҳаӡац…
– Иҟаимҵацзаргьы иҟаиҵар ҟамлои. Ажәлар драӷоуп ҳәа
ахара здыло убригьы ихароутәыр ҟалоит. Аписар нахьхьи
дахьнаргаз
иҿы иқәшаҳаҭхеит ачаижәла ганы абна агәҭа
анышә ишеиҭаз ала.
– Аха, мшәан, ус иҟаӡамызтеи?!
– Сара сеаҿажьны деиқәсырхеит уаб, убри алагьы ухаҭагьы
уеиқәсырхеит, уаб дантроцкьистха уаргьы ушызнымхоз
еилумкаауеи… Уаахәыци! Агәра зладхаирҵарыз уаб Саҭбеи,
аписар ачаижәла ганы ианижуаз иара дышицмыз ала?
Синаҭ ицәа дааҭӡыӡааит, уажәеиԥш ахаангьы игәы ҭрысны
дҟамлацызт, ихьыз ихаҭагьы изымдыруа, иқьышәқәа аақәац-қәацеит.
«Уи дышицмыз агәра ганы сыҟоуп сара, аха дсыцын ҳәа
диҿагылару? Ус ҟаиҵар ишԥаиуеи саб?» – игәы дынҭахәыцит
Синаҭ.
– Макьана сара ара сыҟоуп, ҳқыҭа сеиҳабуп, сҳәатәы
акыр ԥхылнадоит, убригьы удыруаз… – ибла цырцырқәа
рыла дихәаԥшуан Чаҳмаҭ.
Синаҭ ддәылҵны данца ауп Чаҳмаҭ ихаҿы анирчча.
«Аԥсыӡкҩы
аҵәгәыр шаҟа ирхианы, ирманшәаланы
иӡааиршәло аҟара, ирласны аԥсыӡ аҿашәоит!» – игәы инҭиҳәааит
ашә ахьаартыз аҟынтәи, аусҳәарҭа ашҭа инҭыҵхьаз
Синаҭ иахь ихы шьҭыхны дыԥшуа. «Ах, ианшьа… –
инапы астол инықәикшеит, – ианшьа Сеилаҳ иҵыхәа знык
ақәыџьмақәа исызрылакыр, рыц еихысқәа исзырҿаршәыр,
нас дызҭарҵәахыша аҳаԥы дара ирыԥшаауан!
» – уажәы
иџьымшь жәпақәа еиҭах иԥардаха иблақәа инарҭаҳаит.
–
«Ашьауразы аамҭа ааины иҟоуп, уи сара исаҩсмыжьроуп.
Лыԥха шәымазааит, шәара сышәмаҵуҩуп, сыԥсы ҭанаҵы
шәарҭ аӷәреи аҟамчи сыркны сҽыжәызҵаз аҟарлышқәа.
Иҟоу умбои, Синаҭ, санбадырӡуеи ҳәа угәыҭҟьа-ԥсыҭҟьаха
утәазар аҵкыс, ҳанбаирӡуеи ҳәа игәыҭҟьа-ԥсыҭҟьаха уара
иухәаԥшуазар еиҳа иеиӷьуп. Уара сыҵәгәыр узаҿасыршәаз,
уаншьа Сеилаҳ иҟны сшьа кәапеила истарц ауп».
Ианшьа ҳәа уи дызҿыз, уаҩы еибагак иакәын. Чаҳмаҭ Ҭарлышбеи
иареи еиқәлацәан, иагьеиҩызцәан. Сасык диҭааргьы,
асасцәа рацәаҩны иҭааргьы, Сеилаҳ дрыдимыртәалар
иуӡомызт.
Аамҭагьы иман Сеилаҳ, дҭаацәараӡамызт. Иара
иҳәалон
еиԥш, «ажәҩан аҟны аԥсаатә ахы ишақәиҭу еиԥш,
адгьыл аҟны иара ихы дақәиҭны» ибон. Ԥшреи сахьалеигьы
деиқәшәан, иаҳәшьаԥа Синаҭгьы «ианшьа иахь дцеит
ҭеиҭԥшла» рҳәон дыздыруаз. Чаҳмаҭ ԥҳәыс данааигоз иара
дақәымшәеит, аха, ашьҭахь днеит ҭацабара. Издырхиаз
астол ирԥшӡеит, ажәалыԥшаахла дцәажәеит уа, аҭаца
хәыҷы диныҳәеит ишақәнагаз. Аха аҵыхәтәаны
лынасыԥ
анлыдиныҳәала, илгәамԥхацәакәаны иаалылыжжит,
дагьаацәажәеит:
– Изаҭахыз, мшәан, абриаҟара ачара ду ируз, сара насыԥ
сымамзар?!
Иаҳаз игәамԥхеит Сеилаҳ, аха акгьы ахымҳәаакәаны ус
дцеит, рҩыџьагьы еиманы иара иахь сасра инеирц аҳәара
ҟаҵаны, уи анакәхо иара адырра шриҭо нараҳәаны. Чаҳмаҭ
иакәзар, иааиҵаҟәалаӡеит, имҵарсны иааигаз иԥҳәыс,
уажәраанӡагьы имкьыкьханы
иибоз, уажәгьы, иҩыза
гәакьа иҟны ас иаахтны илҳәаз аниаҳа. Абри ашьҭахь аҭаца
хәыҷы лыԥшәма дыхәшаха диацәажәо дыҟан азы, иара
игәынҷыхьагьы ныҵаба ицеит, еиҳа-еиҳагьы лыгәрагара
далагеит. «Гәаартла» ианеицәажәақәа ашьҭахь, Сеилаҳ иахь
сасра ҳанбацои ҳәа диазҵааит.
– Иара адырра анҳаиҭо, – налаҭеикит иаргьы дааигәырӷьаны.
– Ихароума дахьынхо?
– Аладахьала ҳқыҭа уахьналагыло, аҩбатәи аҩны иара
итәоуп.
– Пҳәыс дзааимгои?
– Иҭахым. Дыҷкәыноуп, дныҟәоит.
Абас реицәажәара ашьҭахь, ҽыла аӡәы агәашә даалагылеит.
Уи Чаҳмаҭ иаб иашьа иԥа иакәын.
– Лажәба Ҳамид уаҵәы дыржуеит, шәышықәса дреиҳан,
хәашабга. Иаҳцарҭоуп. Уаҵәтәи амш иқәумырӡыргьы ауратәы
излаҟоу ала, уажәы ҳнабжьысны ҳаар, ҳус ҳалгон, ҳҭаца
хәыҷы лгәы иалымсуазар, – инеимда-ааимданы днарҿаԥшит
уи дааҽыжәҵын.
– Иауазеи, – лҳәеит аҭаца дааҿамхаӡакәаны. Аҭаца
абас дҿабӷӡа аҭак ахьилҭаз ааџьеишьеит иҽыжәҵыз, аха
акгьы ахимҳәааит, «иҟалазеи, аԥсуа ҵас зынӡаск илцәыӡны
дыҟоума?» ҳәа шигәахәуазгьы. Анцәахша илҩызаз ари
аԥҳәызба уаалызхәыцыр,
хшыҩлагьы дмаҷуп ззумҳәашаз,
лҟазшьақәа агәылацәагьы ианыргәамԥхалоз ыҟан ара дыҩнанагалеижьҭеи,
аха иланарыжьуан, дымҵарсны дҿаа-ҿаауа дахьааигаз иавырбон. Данаарга ашьҭахь лҭаацәа
ишыҟалазҵәҟьа анеилыркаа, (зны, лара илҭахханы диццеит
ҳәа рарҳәеит, аҽазны, уажәыҵәҟьа илҭахымызт, аха
длыргәыӷхьан, уи дақәгәыӷны дигеит ҳәа рарҳәеит), лан
раԥхьа днагыланы, ауаа лыцны дааит. «Шәахьааз шәца, сара
стәы сара избап» ҳәа аҭак рыҭаны илышьҭит лара.
Ауха аҵх такәгьы имцакәаны ихынҳәит ҽыла аԥсрахьы
ицаз Чаҳмаҭи иаб иашьа иԥеи. Чаҳмаҭ иҽи икәадыри
наԥхьакны акәаҷаб ахьаркыз амаҵурҭа данҩнала, иани иаби
изыԥшны итәан.
– Аҭаца хәыҷы агҿаҩра цырцыруа иеилырганы даналга,
акәасқьахь дхалеит, алампагьы каххаа иаркуп, – лҳәеит иан,
аҭаца иҵахылҩаз ихәы аацәырганы инаизықәыргыло.
Акранифагьы, такәаамҭа иани иаби драцәажәо дтәан, ирласны
иԥҳәыс лахь дхаларц шиҭахызгьы, урҭ раҳаҭыр азы
иҽынкыланы.
– Аҵх цеит, нан, уԥсы шьа! – иан ианидылҵа, ашьшьыҳәа
дындәылҵит.
Рышьҭаларҭа ауадаҿы алампа ҭааӡа иаркны ауаџьаҟ ахы
иқәгылан, риарҭа ҟаҵаӡамкәаны, ақәыршә шықәршәыц иеиқәхаԥс
иҟан. Даауалуашеит ас ианиба. Азали ауадақәеи
ааимирҟьеит,
аха ҷытбжьы џьаргьы иҟамызт, иԥҳәысгьы
дибомызт.
Чаҳмаҭ иани иабигьы иреимҳәеит макьана,
знымзар-зны агәылара имнеицыз иԥҳәыс қәыԥш ҵхыбжьон
гәыларак дшыҟамыз дырны, џьаргьы дыдымҵаалеит.
Дышиашаз иаб иашьа иԥа иҿы днеины дҩаиргылеит.
Уигьы дмыцәаӡацызт, аԥсрахьынтәи
ианыхынҳәгьы лассы
дышьҭамлазаап.
– Иҟалазеи цәгьарас? – ахьышәҭҳәа дҩаҵҟьан иҽааилеиҳәеит,
Чаҳмаҭ илахь еиқәны даниба.
– Алиас, – иҳәеит егьи, – уҭаца дыҟам аҩны…
– Нас иҟаҳҵои? – даауалуашеит.
– Хымԥада, дыбналеит… лхабар аҩны ааигәа-сигәа иҟаӡам…
– Ус угәы изаанагои?
– Сеилаҳ даҳҭан иацы… Лцәажәашьа сгәамԥхеит… аха…
– «Аха» закәызеи?
– «Аха» зысҳәаз, уи данца ашьҭахь, еиҳа лҟазшьа бзиахеит,
еиҳа лыҽлырхааит… Аха баша сгәы сырҭынчзаап.
– Уеизгьы, иугәамԥхаз арбану Сеилаҳ данышәҭаз?
– Уи, лара дныҳәаны, лынасыԥ анлыдиныҳәала, ҿаалҭит:
– «Изаҭахыз, мшәан, абриаҟара ачара ду ируз, сара насыԥ
сымамзар?»
– Лҟазшьа бзиахеит ҳәа угәы изаанагои, аҩны шәхала
шәанааизынха?
– Дсыцәнымхошәа лхы слырбеит. – Алиас даахәыцит.
– Ус ҟалҵар лылшон лыгәҭакы анагӡаразы.
– Дахьаанагаз лҭахымзар, илулакгьы ауеит, аха машәырк
лыхьу лыҩныҟа дцаҵәҟьоу еилымкаакәаны ҳкаииа ҳазлацәари
шьоук рыӡӷаб…
– Ҳашнеиуа Сеилаҳгьы дышьҭаҳхып. Лҭаацәа рҟны
ҳахьнеиуагьы аӡәы дҳацзар ами. Угәы ишԥаанагои?
– Изаманоуп, Сеилаҳ акреилызцо уаҩуп. Егьа умҳәан,
ари ус мариам.
Аҵх агәазы Сеилаҳ иҩны ашҭа иааҭалеит, ихьӡ ҳәангьы
ҿырҭит. Дҩаҵҟьеит иара, харԥзаҵәы абарҵагьы дааҵаххит.
– Алиаси сареи ҳауп иуҭааз. Уҽеилаҳәа, џьаранӡа уҳацымцар
ҟалом… – иидыруаз ибжьы акәӡамкәаны, иҭахәаҽны
иааиаҳаит Чаҳмаҭ ибжьы, уимоу, иқыџьқыџьуазшәагьы
иҟан.
– Уааласы, Сеилаҳ, уҽгьы укәадырроуп, – нациҵеит Алиасгьы.
Сеилаҳ агәра игеит ҩызараҳәа ада аҽакала гәҩарас дышрымамыз
иҭааз ахацәа. Иара изын мдыршьас иҟааз уажәшьҭа
Шьасиа лыԥшаарахь ишиԥхьоз. Иҭагылазаашьа даарак деигәырӷьаӡомызт
уажәы. Ҩ-мцакы дрыбжьагыланы абылра
даҿын. Аҭаацәа ааилатәоны аамҭазы, лара диҭааит. Ахухуҳәа
ала аншы: «Уарбан уа иааиуа!» – ҳәа ибжьы нарганы,
амаҵурҭа ашә шаартыз адәы днықәлеит. Шьасиа илбон
амаҵурҭа заҵәык аҟны шакәыз акәаҷаб ахьаркыз. Аӷәтәы
кәаскьа хәыҷы еиқәылашьца
иҟан. Иагьылдырит Сеилаҳ
имала абри аҭыӡҭыԥ дшахыз, гәыбӷангьы лхы иалҭеит,
зымала иҟоу ахаҵа иҟны аҵх лҽалакны дахьааз азы.
Лара амҩан лгәаанагарақәа аҽакӡан. Днеип иацы илбаз
Сеилаҳ иҩнаҭа. Иҟалап ҳәа дгәыӷит иан, иаб, ма иаҳәшьак,
иашьак. Аҳәса иреиуаны илбо, лҽыналгәыдлыршәлап,
дрыцҳаршьап, дырҵәахып уаха, иара Сеилаҳ дидырып,
дызусҭоу реиҳәап, арыцҳара дзықәшәаз аҟны илыдгылап.
Уаҵәы лыҩныҟа дыргарц азын дрыҳәап, драшьапкып,
срыцҳашәшьа азалымдара иақәшәаз аԥҳәыс, лҳәап. Аха
уажәы аҭагылазаашьақәа злаҟалаз ала, илҳәо лҿамшәо, лыбз
мҟәуа лҿы иааҭахеит Сеилаҳ данаалԥыла.
– Бызусҭада, бара?! – дналазҵааит, ахухуҳәа ишуаз ала
анаалҟәица, амза каҷҷа ишыҟазгьы дизымдыркәаны.
– Сара соуп, Шьасиа, иацы сасра уахьыҟаз, Ҭарлышаа
рҭаца! – лгәы ааиқәҳәаланы инаиаҭалкит, лыбз акуа-иашьҭуа.
Цқьа дылзааигәаханы дналҿаԥшит Зӡара еихышәашәо
иаԥхьа игылаз аԥҳәызба. Лхаҿы хагьежьаа гәыкы-ҵәыкуан,
лыбла гәыҭбаақәа ҭшаша дизыԥшуан. Абар, иацы Чаҳмаҭраа
рҟны даныҟаз, аҩы изынаҳауа, ихагьежьуа имаҵ зуаз Чаҳмаҭ
иԥҳәыс қәыԥш!
Лара лаҵкыс иара деицәахеит. Измааназ изымдырит
уаха аҵх лҽалак, дзаҵәха, знык ада иимбац Ҭарлышаа рҭаца,
макьана агәылараҵәҟьа имнеицыз, абра дахьибо. Зҵаарас
илиҭарызеи, мшәан, уажәы? Иибо џьашьо дгылан. Нас
даанапырҟәыҷы-шьапырҟәҷит, аҩныҟа бааи ҳәа леиҳәару-илеимҳәару дақәымшәо.
– Амаҵурҭахь снеир ҟалома? – лҳәеит аԥыжәара лара
иаанкыланы.
Амаҵурҭа ианыҩнала днатәан, иаргьы днартәаны иалҳәеит
зегьы-зегьы, иҭаацәараҿы ԥҳәысҳәа аӡәыр дыҟазар
лхы рыдылкыларц
дшааз, насгьы иара длыцхраарц
дышиқәгәыӷыз.
– Аешьара сызныҟәугап ҳәа сақәгәыӷит, уқьиара сақәгәыӷит.
Унапы сануп. Ишубо сзаҵәуп! – дааӷьаҵәыӷьаҵәит
аҵыхәтәаны.
Сеилаҳ уажәы-уажәы иԥшшәахәы иԥсахуан, илеиҳәарыз
ихаҿы изаагомызт. Акыр дҳәаҵәыҳәыҵәит дахьтәаз, дгыланы
длеиҩеит,
дхәыцит, аҵыхәтәаны иагьиҳәеит ашәахьгьы иҿынахо:
– Шьасиа, сҭаца, сҩыза гәакьа иԥҳәыс ҳәа сбыхәаԥшуан
шәара шәҟны саныЙаз, аха уи мап анацәыбк ԥҳәыск
бысзыӷалатуам, арысҟак бсықәгәыӷны банаа, бҳәатәы
насыгӡоит. Сҽы скәадырып, аҽакы сымам, аха сҽыхәда
бнықәкны бызгап бани баби рахь, мамзар, Анцәагьы
исаҭәеишьарым…
– Уаагыл, иҟалозар!.. – диашьапкуа дҩаҵҟьеит лара. –
Уаха аҩныҟа цашьа сымаӡам. Санырымбалак, Ҭарлышаа
сани саби рахь икылнамгарц зыҟаларым. Сара уа сырбар,
схынҭа-ҩынҭара еиҳа ирацәахоит. Срымбар иаахынҳәып.
Ашацкыразы сымҩаԥугароуп, сани саби сышьҭаларц
идәылҵаанӡа!..
Еиҭах деилаԥаҭеит Сеилаҳ. Ддәықәлеит, дхынҳәит, деиҭадәықәлеит,
деиҭахынҳәит. Аха, нас, дныкҿалан алампа ааԥшааны
инаиркын, лаԥхьа днагыланы акәасқьа дынхалеит.
Азал ашә ааиртын, иаԥхьа днашьҭны алампа налиркит:
– Азал бныҩнысны, ашьҭахьтәи ауада хәыҷы быҩнала.
Акаруаҭгьы гылоуп, ацәарҭагьы ануп. Бахьыныҩнало ашә
аҩныҵҟала
алыкә ныларшәны быԥсы шьа. Ашацкыразы
сара бсырҿыхоит…
Уажәы, имцақьоуқьадха ижәлон арахьгьы анахьгьы –
арахь, иара ида хьчаҩ дызмам аԥҳәыс; анахь, иҩыза бзиа аӡәы
илеиҵарц игәы изызҭам. Аҽеилаҳәара даҿуп Сеилаҳ, арахь
ихшыҩ блаҟьа-блаҟьо аҩны иҩнагьежьуеит. Иҽеилаҳәаны
ашырҳәа азал дныҩнысын, ауада хәыҷы ашә днас-насит.
– Издыруеит узықәшәаз, – ҿаалҭит уахьынтәи Шьасиа, –
аха уҩны сааит сыԥхьоукырц. Ирҳәоит, аԥсуа иԥа дызшьыз,
уи иаб шиакәыз изымдырӡакәа дыԥхьеикырц даниҭаа,
аамҭала иахьынӡахәҭаз чарҳәара изимуит ҳәа. Иааиз рҟны
иумырзан сыӡбахә…
Имшаӡацызт арҭ ахҩык арԥарцәа Шьасиа лыҩнаҭа ианҽыжәҵыз.
Аха уахь дшымнеицыз еилкааны ихынҳәит, уаҳа
иҟарҵарыз. Сеилаҳгьы иҽырмашьцаны дрыцын. Ани аби
агәҭыха роуит, аха лхабарк рмаҳакәаны џьаргьы рхы рзырхомызт, ашьыжьгьы Чаҳмаҭраахь иааны уҳәан-сҳәанқәа
ирзыӡырҩуа
изтәомызт азы рҽаанкыланы иҟан. Сеилаҳ
иаацәылашоны
иҩны дааит. Шьасиа дыхианы дыштәаз
аниба, ауаа амҩадуқәа ирнылаанӡа, ҽыхәдала дымҩаԥганы,
лыҩны ашҭа дынҭаргыланы дхынҳәит.
Иеигәныҩқәеит аҩҭаацәаракгьы. Иҟаиҵахуаз Чаҳмаҭ,
ауаа иманы дцеит-дааит, Сеилаҳгьы уи дышицӡаз дицын,
рыбжьаҟазаразгьы
даара иҽишәеит, аха акгьы злыҵуаз
акәмызт. Аус ззеилахаз аҩ-ҭаацәарак акгьы рзеилымхкәаны
ус иааицәыхарахеит.
Абна алымҳа амоуп. Чаҳмаҭ абри еиԥш
аус данақәшәа ауха, ашарԥазы Сеилаҳ ԥҳәызба ссирк иҩны
ашҭа дынҭганы, иҽыхәда дықәкны дигеит ҳәа иаҳаит.
«Ааи, иуцәызӡом, уаргьы убас уақәшәеит, аха саргьы
абас ауп сшақәшәаз», – иҳәан, иҟалаз шыҟалаз зегьы
иеиҳәеит хаҵаҵас. Уи нахыс ажәақәа нарбжьыс-аарбжьысуа,
абзҳәацәагьы инадырҵәи-аадырҵәиуа, аҿыбгарра инаҿадыргылеит,
иааҵысыр, инаҿаԥыххаа ицаратәы: Чаҳмаҭ иԥҳәыс
лцара Сеилаҳ рыҩны иааира иахҟьазшәа, урҭ убасҟан
еигәаԥхеибашьазшәа. Иҩныҟа днеирц убраҵәҟьа иеибырҳәазшәа,
ауха лара ауадахь акәымкәа, ианизҿырҭуаз
ииарҭаҟынҵәҟьа дышьҭазшәа, Сеилаҳ амаҳагьара ныҟәигазшәа.
Арҭ аиҩызцәа аҩыџьа хәыҷ-хәыҷы инеилыӡаа ицеит,
иахьагьы-уаҵәгьы. Аха Чаҳмаҭ агәаӷ шиӷрагәаз даанхеит,
ишьа кәапеила
атара дазыԥшын ес-иаашар. Чаҳмаҭ
аҭаацәара далалеит, ахылҵгьы Анцәа иаҭәеишьеит. Ашьҭахь
асҭаршынра анирҭа, аҟамчгьы ӷәӷәацаӡа ианидыркы, иҟалаз
арӡрақәа раамҭа датәнатәӡо
даналага, Сеилаҳ иҟынгьы ишьа
аура ирццакыр цәгьа имбо аҟынӡа днеит. Уажәы Сеилаҳ
иаҳәшьаԥа иара иҵәгәыр данаҿаиршәуаз, абри дзызхәыцуаз
игәҭакы ихаиршҭуамызт.
Синаҭ ихы-иԥсы зегьы ақәҵо иусура ҿыц напы аиркит.
Амч-алшара иара иман, аԥшра-сахьа игмызт, изхаша
ҵаралагьы
деиқәшәан. Даашьомызт, ажәларгьы бзиа
дырбон: «Дышԥақәнаго
ианаршьаз амаҵура!» – изырҳәон
жәпаҩык. Апарторганизациа
амаӡаныҟәгарагьы аколнхара
ахантәаҩрагьы еилагӡо даауан хантәаҩыс дшыҟамызгьы,
аҟаларагьы дшашьҭамызгьы.
Аколнхара ахантәаҩык дазырԥшаарц
Чаҳмаҭ иҟны ианаацәыригоз, абӷьааҳәа дахьирхәуан:
«Иҟаҳҵо дыҟам, рҳәеит, араион ахь! – иҳәон, – уара
иуқәкуп!» – нациҵон.
Саҭбеи иакәын уажәы агәаанагарақәа ирылахаз, избанзар
иара кьыс имаӡамкәа дызлаауаз ала, аписаргьы иаарласны
дхынҳәуеит ҳәа дшыԥшыз ихабар аныҟамлаӡа, дшыбжьаӡыз
еилкаахо ианалага, лассы-лассы гәҭыхас ишьҭихуа далагеит.
– Уара Синаҭ, – иҳәеит уахык, аҭаацәа анааилатәа, – абри
ҳписар дзыхдырҟьаз ҳәа иеилукаахьои?
Синаҭ ари азҵаара аҭак аҟаҵара марианы ибеит иаб
иҿаԥхьа. Уамак дымхәыцӡакәангьы аҭак ҟаиҵеит:
– Уи иус аилкаара снапы ианӡамеи, саб…
– Аха усгьы, аус-ҳәысқәа рҟны узлаҟоу ала… – иажәа намыгӡакәангьы
иаахиркәшеит аб, иҷкәын димыруадаҩцәарц.
Иан лакәын уажәы гәылагьы, ҩнгьы, гәарагьы зегьы наҟ
инышьҭаҵаны, лыҷкәын заҵәы инаизхәыцыз.
– Аписар, асҭаршын, аиачеика, ачаижәла уҳәа рыӡбахә
ахаангьы
инҵәаӡом. Урҭ ихы ааҵырхӡан, Аҟәаҟа ашкол ахь
ицара
аамҭа шааиз ааихашҭӡазшәа збоит. Уаргьы уи ааугәалаумрышәацт
уҷкәын амаҵура анирҭа нахыс, – лыԥшәма
дааиҿагылеит, лсаанқәа рыбжа шылмыӡәӡәацызгьы, ус
агәыблаа инаныргыланы даахьаҳәын.
Синаҭ ихы инапы аҵыргәашәа дахьтәаз ҿимҭӡеит.
– О, бара, уи уажәшьҭа уахь дрышьҭуама!.. – ибжьы
ааларҟәшәа
ахәышҭаара дныҽҳәаԥшит аб.
– Ус аҭахуп, рҳәеит, – дҩагылан, дындәылҵит аҷкәынгьы,
иаб раԥхьатәи изҵаарахьы уаҳа дахьмиасыз еиҳа иԥсы ааивнаган.
– Нас, ҳаҟәыҵгәышьап, шәара зегьы шәанеицҿакха, –
маҷк лшьа-лда шааибарххаз мҩашьо, лнапы анырхьыс
лсаанқәагьы хыла-гәыла иааилалеит.
Саҭбеи имала аҿыцәаара иаҿыз аҽҳәа данахаанха, еиҭах
аписар итәы хәыцырҭас иҟаиҵеит. Аписари иареи рнапы
зҵарҩыз
иашамзар, Џьгәанаҭ Нанба ажәлар драӷаҵәҟьазҭгьы,
иныҵак-ааҵакны ишиаҳахьаз еиԥш, аписар уи даӷаҵәҟьазар,
иара деиқәырханы дызмои? Иҷкәын иаҳаҭыру? Ааи, аха, ус
акәызҭгьы аписар дааныркылахьан ашьҭахь аупеи иҷкәын
амаҵура анирҭаз! Абас дшазхәыцуазгьы, зегьакоуп, иҷкәын
иаҳаҭырк даҵанакуазшәа ибеит. Дҩагылан, ашьшьыҳәа дындәылҵит
иаргьы.
Амра ахьҭашәаз, ашәаԥшь хиаала, амҵәыжәҩақәа мраҭашәара
зегьы рыҵакын. Алашьцара анарха аиурц аҭахызшәа,
раԥхьа адгьыл аҟны аҽышьҭарханы, нас ишьҭыҵызшәа
аҿанаанаха, алашара хьаҵуа иалагеит, ашәаԥшьгьы акы
наԥыраҳауашәа иҟанаҵон уи. Амши аҵхи анеилыҵуатәи
аԥсабара амаӡақәа зегьы
аҵидыраарц иҭахызшәа, убарҭ
аилыхарақәа ҭиҵаарызшәа, илаԥшҳәаа иҵакны икын Синаҭ,
иаб иара иахь данааскьоз.
– Аписаргьы саргьы ҳнапқәа еицаҵааҩын… – иҳәеит
уи, иџьыба иааҭигаз, аҭаҭын ххы зҭаз ацәа лых қьаса ахы
ааԥыртланы,
нас, зны инапсыргәыҵа инаниԥсалеит аҵәаԥшь
иаҩызаз аҭаҭын, ашьҭахь асигар бӷьыц илаҳәаны инеиҿеикын,
асԥычка анынацраирс, аҭаҭын фҩы ааиҿаҳаит, дааццакны
иқьышәқәа инарыбжьеикын, апақ-апақ аахиргеит.
– Асԥычкахь сиасит, аихымцеи ацәымсеи нкажьны,
уҷкәын аиҳабыра иманы уара цәымсала уҭаҭын амца шԥауркуеи
ҳәа аӡәы исаҽԥникылар ҳәа сшәаны, – лафԥшрак наҭаны
даацәажәан, дааҭгылеит аб, аԥа данизааигәаха.
– Уи змааноу иуҳәаз акәӡам, саб, асԥычкахь зегьы ыиасуа
ианалага, уаргьы уиасит, сара ҽыҵгас сҟоумҵан, – ихәыцрақәа
даарылҵны, ихаҿы аалашеит Синаҭ, аб илаф игәы иаахәаны.
– Уи зысҳәо умбои, уаҳаҭыр сарҳәазошәа збоит, аписари
сареи ҳнапқәа еиҵагылан… Иара дызгаз уи акәзар…
– Мап, мап, саб… уи акәхарым дызгаз… – азныказы даауалуашан,
аха нас иҽаҵамырхакәаны, аттаҳәа аҭак наииҭеит
Синаҭ, ицәа дааҭаӡыӡаны ахьышәҭ-хьышәҭҳәа ладеи-ҩадеи
даалеиҩеин,
нас деилазыршыз алеиҵәахырц иаб иахь
дааскьаны днаидгылеит, рыӷәтәы кәасқьахь днаԥшуа.
– Аҟауар хыб ақәбааит ҳаҩны. Аӡынрагьы аауеит, арахь
акәын ақәа ннакылом. Чаҳмаҭ сақәиргәыгхьан араион аҟны
ашифер ҳәа изышьҭоу сызрымпыҵихырц, аха уи еиԥш абзиара
ҳқыҭан уаҩы имоуӡац, сара салкааны изласзиԥшаарызеи.
– Аа, уи бзиами… – днақәшаҳаҭхеит, игәы ҩба-ҿабашәа
дшыҟалаз иныԥшуа Синаҭ, – уи бзиоуп…
Саҭбеи уажәы инагӡаны агәра игеит аполитика алацәажәара
шицәымӷыз иҷкәын, иажәа аҽаџьара изиеигазгьы убри азы
шакәыз. Усгьы, иҷкәын ииҳәаз игәы иамыхәеит узҳәом.
– Ибмаҳауеи бара, ииҳәо, – иаадәылҵны абарҵахь иааҵалаз
иԥшәма лахь ибжьы наиргеит, – ашифер ҳаур ҟалап,
иҳәеит.
– Ус акәзар, ауасҭа сашьа Сеилаҳ даҳзааигоит Аҟәантәи.
Аус ахьызуа ауасҭацәа бзиақәа ыҟоуп ҳәа даҿын жәаха даныҟаз.
Сеилаҳхеит, ҳаҩны ахыб аԥсахра ҳалзыршои, сымҳәахи.
Ас ҳшеиқәшәоз иалыздырааи, – илаҳаз дааигәырӷьеит
ангьы.
– Бшаҟәыҵра, ҳаҷкәын изеицәахаша иҳарҟаҵарым.
– Унан, ус иҟазар, иабаҳҭаху ахыб.
– Шәымшәан, сара акгьы сыхьуам, – амцхә даламлацәакәаны
анапыӡәӡәарҭахь иҿынеихеит Синаҭ. Уи акрифонаҵы
ҩынтә аҭаҭын дахеит Саҭбеи, аха уаҳа ҿиҭуамызт.
Иҷкәын иахьгьы рацәак ԥшырҭас иҟамҵаӡакәаны, илаԥш
аҽҳәахь инаиршәлон.
– Сгәы иалоу удыруоу, – уажәы уи иахь днаԥшит, уи
акрыфаны
даалгон еиԥш, – аизараҿы саргьы убра ажәлар
рыгәҭаҵәҟьа стәан, ажәлар ззумҳәара иҟои, еиҳараҩык
аҳәсеибацәа ракәын, зхацәақәа дырӡыз. Апартиачеика амаӡаныҟәгаҩыс
уаналырх (уажәы апарторганизациа азырҳәо
иалагеит) иузырҳәоз узырымҳәозаап
уажәы. Сахьтәаз
сышьҭахьҟа иналк-ҩалкны исмаҳар еиӷьыз бжьқәакгьы
слымҳа инҭасқәон: «Синаҭ иаабац иакәӡам, хантәаҩыс
дызҳарҭо иаанхазгьы ҳирӡырц аума?» – ҳәа.
– Азакәан сзаҿагылом, саб. Аусҭҵааҩцәа еилдыргахьеит
ҳқыҭаҟынтәи ирӡу ауаа ахара шрыду. Рҿахәы рҿырххьеит,
рҿы рықәшаҳаҭхахьеит, саб, иумуӡозар, – игәы еиҟәыҷҷо
даацәажәеит Синаҭ, дагьыҩагылан, ццакрала инапы ҟьаны
дындәылҵын, ркәасқьа ашҟа ихы нарханы, амардуан днаҿалеит.
Убри ашьҭахь Саҭбеи хынтә раҟара инеиқәырццакны
аҭаҭын асигар илаҳәаны дахеит. Амаҵурҭа алҩа ҩнаханы
иҟан. Иԥшәма данышьҭалоз акәаҷаб лырцәахьан, аха иара
ихәыҵаимыҳәҳәацыз
амца, амцабз ахылымҵуазаргьы,
аԥырӷқәа ахьыкәеицеиуаз лашарак иҿанарԥхон. Ацәыцә
нарыкәшаны рыкәеицеира ҭанаҳәҳәарц
ианалагалак, алаба аҵыхәа нарылишьуан, дара, ацәыцә нархыббы ицон,
ацәыҵалашьцараҟны ақәыџьма аблақәа шыкәеицеиуеиԥш,
иаакәалыкәаџьон. Ус зыҟаиҵоз ддырԥхарц акәӡамызт,
ахьҭагьы абаҟаз, аха ирхылҵуаз алашара хәыҷы
дазгәышьуан.
– Иуршома уаха? Иуҷаԥшьода? – иаагәамҵхашәа
иааиаҳаит, акәакь икҿасаз ацәарҭаӷәы аҟынтәи иԥшәма
лыбжьы.
Ԥыҭрак ақәҿимҭӡеит Саҭбеи, лыбжьы дназхәыцит,
дцәамхьаны ишылымҳәазгьы идырит.
– Сара – сара соуп, аха бара бызмыцәаци?
– Саргьы суаҩуп, агәы сызҭоуп.
– Сара сзызхәыцуа ҳазҭагылоу аамҭоуп.
– Ааи, аха ҳаҷкәын ииҳәаз умаҳаи: «Азакәан сзаҿагылом,
азакәан иашоуп, иҳәеит».
– Ега мап ацәукыргьы ируам, – иҽырҟасаӡаны ибла дхыԥшыло,
истолгьы днахыҵны дааиԥылеит Чаҳмаҭ зны Синаҭ
ашә ишьапы анаахигаҵәҟьа.
Синаҭ илахь еиҵыхымызт, илакыҵақәа ҭакәаҳа дыҟан.
Араион
анапхгара ахьӡала ииҩыз арзаҳал еиларҟәыҷы инапсыргәыҵа
иҵакын. Уажәы, аусҳәарҭа анапхгаҩы ииҳәаз
шиаҳазгьы, «изакәи ирымуа?» ҳәа дымҵааӡакәаны, иарзаҳал
неиҵыхны иаԥхьа инықәиҵеит:
– Сцоит сара уажәы уахь, сшьамхнышгыланы срыҳәоит,
аҵарахьы сымцар зуам, уи ҽыҵга бзианы исзыҟалоит, схы
сақәиҭыртәырц азы…
– Уи ҽыҵгахаӡом иахатәи ахҭыс ашьҭахь, – арзаҳал
илаԥш нахганы Синаҭ днеиҿаԥшит. – Уи акәӡам иҽыҵгахо,
иаха уаргьы саргьы ҳнапала ҳқыҭа иалаагаз ажәлар раӷацәа
ухьчоит ҳәа акәхоит иаанаго. Уаргьы уахьынтәи арахь
узымгьежьыр ҟалоит… Уабгьы ашәит ихыҵраны дыҟаӡам,
инапы ҿаҿаӡа аписар инапы зну ашәҟәы иаҵагылоуп. Уи сара
сҟны иҟоу џьумшьан, аамҭала акәын ишсырҭаз…
Синаҭ зны дцәышхоит, нас деиқәаҵәахоит. Игәы ҭыԥсаа-ҭыԥсаауа
дгыланы инарҳәы-аарҳәуа асҭаршын иикыз
иарзаҳал дахәаԥшуан.
– Схы сшәиуеит сҵара кажьны абра сахьаангылаз азын.
Исылшом сара сҽыжәланы ауааԥсыра абахҭахь рдәықәҵара,
аҳәсеи ахәыҷқәеи еилаӷызуа иеиларханы. Ҳқыҭа ауаа
бара-барақәа зегьы ажәлар ираӷазар, аколнхара аиҵаҟьара
иашьҭазар, иеиҿаҳкааз аколнхараҿы аус зуада? Напхгара
заҳҭода иара ҳаргьы?..
– Уҽыжәланы ауааԥсыра абахҭахь рдәықәҵара улшом…
Урҭ рҭыԥаны уара удәықәыргалар… Уаб днаушьҭаргалар?..
Иулшару? – асҭаршын асԥычка неихьишьын, иакыз амцабз
Синаҭ иарзаҳал иназааигәеитәит. Нас зныкыршәа, изҩыз
днаихәаԥшит. Синаҭ убри амца зкраны иҟаз ақьаад аԥшшәы
ааихәахьан. Ахантәаҩы дмыццакӡакәаны амца нацраирсын
ибылны иалгаанӡа дахәаԥшуан. Ашьҭахь аҩыра ахьаныз зегьы
шбылхьаз ангәеиҭа, днаҭәҳәаны иааҿырцәааны, ишьҭахьҟа
агәамсам каԥсага аиашьыкь хәыҷы инҭаиршәит. – Мап
ацәукыргьы ауам… ухаҭагьы уҭаацәагьы… – уа иааҿахҵәаны
дааҭгылеит, еиҭах цқьа иблақәа днархыԥшылан.
– Џьгәаҭан Нанба ҳааизыԥшып, нас иамуазар… Издыруада…
Ахантәаҩы ихы инапы аҵыргәаны дтәан, нас ҿыц
икылкааны
иаԥхьа игылаз днеизыԥшит:
– Џьгәаҭан Нанба ачаижәла абна агәҭаны иганы изжырц
иҟаз анхацәа хадас дрыман, даргьы, иаха иҳарбаандаҩыз
роуп. «Ҳколнхара зыхьӡ аху Сталин иакәын уи аҩыза
зықәнагоз» ҳәагьы реиҳәазаап.
– Нас урҭгьы ҿааҳәыра рмоурцу?!
– Ааи.
– Аписар?
– Уи, Џьгәаҭан иарӷьажәҩа иакәын.
– Сабгьу? – дныҩныҵәаарц егьааигымхеит Синаҭ.
– Ааи, аха уи деиқәырханы дҳамами…
– Абрысҟатәи зегьы зҿагылада мшәан, ажәлари-ажәлари
еиҿаҳауама? – уаҳа ииҳәарыз акгьы иҿамшәеит.
– Урҭ Сталин иконституциа иаҿагылоуп, – инациҵеит
ахантәаҩы, ирбага нацәагьы хыхь инаркьакьаны, – уи,
изакәан еилазго аӡәгьы ианаижьуам. Адунеитә револиуциа
еилазго, иаҿагыло роуп урҭ, ирыцқьамзар ада ԥсыхәа змам.
Уареи сареи иҳалшои, нас? Аа? Уареи сареи ари азакәан
лаша ҳҭахыми? Иаҳҭахуп. Ус анакәха, азакәан иаӷоу ҳаргьы
дҳаӷоуп. Иҳахьчарыма нас урҭ? Ҳалагаргьы иаҳзыхьчарым.
Урҭ ажәлар раӷацәа ҳхы ҳазрықәҵом. Иҳахьчо ҳалагар, ахара
ҳадымлаӡои? Иҳадлоит.
Синаҭ, Чаҳмаҭ иҿаԥхьа ахара идны ибеит, уимоу, авожд
иҿаԥхьагьы. Ахыгәҳәа днатәеит Чаҳмаҭ истол акьыԥшь
азааигәара.
Ихшыҩ аҭыԥахь иааиуамызт, ашыӡ ихьызшәа
инапқәа ҵысуан, иқьышәқәа аҵәынҵәлаӷь аԥшшәы аархәон.
– Абри зегьы иашоума? – аарла иҿы ааихыԥхьеит.
– Ааи. Иҿахәы иҿырххьеит, дпатахьеит Џьгәанаҭ. Аха…
уиаҟара ихьааумган, Синаҭ, – дҩагылеит ахантәаҩы. – Уара
уусқәа маншәалоуп, уабгьы ушәшьыра дыҵанакуеит.
– Нас, Џьгәанаҭ иҭыԥаҿы снымхар руам?..
– Уи акәӡам, Синаҭ, мап ацәукыргьы руам.
– Нас? – дҩагыланы иҿынеихахьан еиԥш, даахьаҳәит.
– Аколнхара ахантәаҩроуп сызҿу…
– Апарторганизациа?
– Уигьы макьана уара унапаҟны иаанхоит.
Аҵх цахьан Синаҭ аҩны данааи, аха иани иаби шьҭамлаӡацызт.
– Шәызмырцәои? – инеимда-аамидо днарзыԥшын,
мчылашәа дааԥышәырччеит. – Рҿахәы рҿырххьеит, рҿы
рықәшаҳаҭхеит ирӡу ауаа… – иҳәеит.
– Убри азоуп ҳазҭагылоу аамҭа хәыцырҭас изсымоугьы, –
иажәа еиҵимхцәеит Саҭбеи.
Синаҭ данышьҭала, иани иаби рымала иааидхалеит.
– Синаҭ сикәхшоуп, мычхарак ыҟазҭгьы иара имдыррыз,
ус иҳәаӡомызт, – лҳәеит ан, Саҭбеи иахь.
– Аха дабакылсуеи, ахантәаҩра дақәшаҳаҭхарц зынӡаск
игәы иҭаӡамызт, мчымхарак дақәшәеит акәымзар, –
инхәыҵакны даақәыԥсычҳаит Саҭбеи.
– Сгәы иаанаго удыруама, уара?
– Ыы?
– Аколнхара ахантәаҩцәа арра иргаӡом, аброн рымоуп,
рҳәеит.
– Синаҭ убри дацәшәану? Исызхаҵом.
– Ҳамала ҳаанижьырц иҭахымхазар?
Саҭбеи илабала аԥырӷқәа ахәа рықәԥсаны инхәыҵаиҳәҳәеит.
Арҭ аԥшьышықәса рыла Синаҭ акыр иҭааҭыӷьоу хаҵа
еибаганы
дҟалеит. Мсыгә иӡыхь ақыҭан лак иасра аӡәыр
дыҟазар, зегьы дырдыруан. Абжьааԥнык аиԥш акәзар,
ҭаацәарацыԥхьаӡа иаԥшәымоу ауаҩы ҳәа зегьы ргәашәқәа
ҟьаҟьаӡа изаадыртуа дҟаларгьы ҟаларын, аха ауаа ргәамҵратә
ҭагылазаашьа злаҟаз ала, ргәы идыркыло дышзыҟамлаз
ихаҭагьы ибон, азныказы уи дагьаргәамҵуан, ҩныҵҟала
деимырхха дакын Мсыгә иӡыхь ҭацәуа иахьцоз. Далҵны,
абри ихы ацәганы, такәаамҭа иқыҭахь дахьызхьамԥшыша
ҭыԥк аҟны дыҟазар иҭаххон, игәы иханы дама ицозшәа ибон
иуаажәлар рхьаақәа ахьимбоз, иахьимаҳауаз бжь-шьхакы
рнаҩсҟа. Амала, идыруан схы сақәиҭышәтәҳәа арзаҳал
шизымҩуаз, уи аниҩ нахыс аҵх алашьцара рҽалак, раԥхьа
игыланы иааиуа Чаҳмаҭ ихылԥарч ақәцәа днықәԥшуа,
ашҭа ианбаҭало, сабгьы саргьы ҳанбарҳәынҷо ҳәа аԥшра
шиқәшәоз. Дышнеи-шнеиуаз, игәы иҵхоз арзаҳал аӡбахә
зынӡаск ихы инҭырԥссааны, «азакәан» днахагылеит. Иҽи
икәадыри ааиқәыхны ҟамлаӡеит. Уахазны дынгәарларгьы,
ашара адәы ианықәлоз дындәылҵуан, ҭынч днатәаны
какалкгьы имкыцызт ааигәа-сигәа.
– Ҳаи, нанхеит, уацәажәарҭаҵәҟьа ҳауамеи?! – даагәамҵлон
ан, илулак зны шарԥазыла деихьыс-еиԥысуа лҽынаихьыгӡаны.
– Абыржәы ҳааилгақәапишь, ҳааилҩрқәапишь, сан, –
иҳәон, убриҵәҟьа аҳәахагьы имамзаап лҳәаратәы иԥси-иԥси
еихьымӡо.
Ларгьы уаҳа акгьы иамҳәаӡакәаны даахынҳәлон, аха
«ҳааилгақәапишь» ҳәа дызҿыз аамҭа ааиӡомызт, лара еиҳа-еиҳа лгәы кыдгылон. Саҭбеи иакәзар, диҟәаҵхьан «ихы
доуижьхьан», аусурахьгьы ихатә нхамҩаҿгьы илшоз ала
иеилеигӡон. Чаҳмаҭи
Синаҭи егьырҭ ауаа изларылукаауаз
аҽакгьы ыҟан уахьынархәаԥшуаз.
Ргалифе еиқәақәа
ршьамхҭақәеи ртәарҭақәеи асахҭан лых рықәҵаны иӡахын,
иахьҽыжәлоз иахьҽыжәҵуаз урҭ аҭыԥқәа ирласны имхарц
азын.
Уи аиԥш асахҭан лых, шамахамзар, уаҩы иауамызт азын,
ирыҵашьыцуаз рацәаҩын.
Арҭ рҩыџьагьы иахьнеиуаз аҩнаҭақәа рҿы иреигәырӷьаны
акәӡамызт рашҭақәа ишырҭарыжьлоз – рымбаразы ахә ршәар
еиӷьыршьон.
Синаҭ ихахәы ашла алаԥсо ианалага, иани иаби рылахь
еиқәнаҵон. Егьырҭ, уи аџьашьареи ирыцҳашьареи рцынхәрас
«ашлара
акәым, зынӡаск ицәҳәааит!» – рҳәон. Ҽнак
шьыжьымҭан
ҽырххыла Чаҳмаҭи иареи еиқәшәараны
иахьыҟаз данааи, Чаҳмаҭ дыҟамызт. Иҽы аӷәра наҿархханы
дааԥашашеит, аха данимбаӡа, иҩныҟа дцарц, ихьызгьы
ибарц инақәикит, аха аамҭацк аҩныҵҟала дахьхәит. «Уи
дабасыцәцои, аус ахьыҟоу
аӷьараҿ ауп, издыруада иара
уахь днеихьазаргьы», – ҟаиҵан, ачаижәла ахьыларҵоз ашҟа
дааццакит. Уаҟагьы данимба,
дышиашаз аусҳәарҭаҿы
дааит. Чаҳмаҭ иҽы уаҟа аӷәра ақәыршәны, амгәархақәа
ркәаданы ашҭа ишҭаз аниба, иаргьы
дынҽыжәԥан, иҽы
аԥсы арганы иноуишьҭын, иҟамчы ааиҩырҿаны инапаҿы
иаанкыланы, аусҳәарҭа амардуан днаҿалеит. Изиацкақәа
ҷыжьҷыжьуан дахьхалоз. Ихәажәхахьаз амардуан
аҿаԥсақәа ҭаҟәаҭасуан. Данхала, дахьынаԥшыз, Чаҳмаҭ
ихылԥарч ақә днықәԥшит. Иагьааџьеишьеит уи уажәы
ахылԥарч ихымхӡакәаны дахьтәаз,
аӡынраан усгьы
ихихӡомызт, аха ааԥынра ҟаланы аԥхарра ҵысижьҭеи
ихыхны дтәалон.
– Сара ҽырххыла сушьҭоуп, уара уаахьахзаапеи! –
дныҩнашылт.
– Ыыҳ?! – дааизхьаԥшит, гәырҩа дук даланы даалиԥаазшәа,
нас иџьымшьқәа лашьҭӡаны илақәа инарҭаижьын, уахьынтәи
илақәа цәырҟьацәырасуа иаацымцымит. Аҩны ирымаз ацгәы
еиқәаҵәа ду аблақәа ааигәаланаршәеит Синаҭ, ччарахагьы
акы ааизцәырҟьан, аха иҽааихеигәеит.
– Аҩны сауҟахыз, сылацәақәа ааихьысшьхьоума
мамзаргьы.
– Чаҳмаҭ дҩагылан иааины ихагылаз уаҳа
илаԥш наизмырхаӡакәаны, ишьҭахьҟа инапқәа ныҟаҵаны
даалеиҩеит, нас дааизхьаԥшын, инациҵеит:
– Иҟалаз умаҳаӡеи?
– Изакәи, мшәан? – иааицәымыӷхеит Синаҭ.
– Ачаи жәла ганы абна агәҭаны анышә иарҭеит.
– Ишԥа? – азныказы дааилышшеит, нас деилашәаны амцабз
неиҿықәлеит Синаҭ: – Убри иакәҵәҟьоуп ажәлар раӷа!
– Ааи, ааи! – абӷьааҳәа днаизхьаԥшит, аха, нас акы
наиқәӷәӷәазшәа, даангылеит. – Уи уҳәеитҳәа, ихарамзар? –
иҽааирԥсыҽит.
– Ианбарҭеи анышә? – уаҳа ииҳәашаз иҿашәомызт Синаҭ.
– Иацуха акәзаап, иацы ашьыбжьышьҭахь иларҵоз ачаи
рымҵәаны иеилатәазаарын…
– Иахьа ашьыжь саннеигьы уаҩ дықәыршәымызт аӷьара.
– Ааи, умбои. Ацәгьа зуз иаха дрымкызҭгьы, уаргьы
саргьы абри ҳлақәыӡ ҳцон, ҿааҳәыра ҳмоуа.
– Дарбану аколнхара иаӷахаз, мшәан, иҟоугьы рымбаӡои?
– Излаҳҳәарызеи? – ибжьы аалаҟәит Чаҳмаҭ. – Ихьӡ ҳҿы
иҭарзза иаҳҳәар акәхагәышьеит…
– Дызусҭада, мшәан, зыхьӡ сцәуӡо? – иааицәымыӷхеит
Синаҭ.
– Сеилаҳ, мшәан, ианбанӡауцәааӡари.
Синаҭ дахьгылаз зны иблақәа лашьцакит, нас дгазҽазит,
аха ииулак ихы инапаҿы иааганы, аҟәардә ахь днаскьан,
ахыгәҳәа днатәеит.
– Саргьы даарак агәра згаз џьушьома? Уи днаҳкыларгьы,
баша иаамҭа ҳарӡуеит ҳәа расҳәеит наҟынтәи иааны дызгоз.
Аусҳәарҭа
снықәҵны сқьыԥаха аҩныҟа санцоз абра ашҭаҟны
иааины игылан урҭ, алашьцара рҽалакны.
– Нас дабаҟоу уажәы Сеилаҳ?
– Ҵхыбжьон ауп даныргаз. Уимоу, аҩны дааны дшыҟазгьы
рдыруан! Џьоук уи дыргеит, иаанхаз аҩыџьа срыма рҿыҩархеит
ианаацәылаша. Абна агәҭаны сынкылыргеит. Ижыз
ачаигьы ааҵаҳҳәеит, аусҳәарҭа аҟарул абаҳа ишьҭырхны
дрыцны дыргеит. Изҭаз ааҵәа сҽы инақәҳажьын, инаганы
иахьынтәиӷьычыз аӷьара инықәԥсаны ҳааит. Дара цеит, сара
абра стәоуп.
Синаҭ дҩагылан, ихы икәае дындәылҵит.
– Уара арԥыс, арахь уаахьаҳәи, – ибжьы наиргеит Чаҳмаҭ.
Егьи дааҭгылеит, дагьхьамԥшӡакәаны, ихгьы шьҭымхкәаны.
– Ус ауаа ухы думырбан. Уаншьа даарак хьаас думкызшәа
ҟауҵароуп. Ҳазҭагылоу аамҭа умбаӡои?..
– Чаҳмаҭ, – иҳәеит, уаҳа илахь ааиҵымхӡакәаны Синаҭ, –
ицҟазҵаз зусҭцәада?
– Уиак сыздырам, Анцәа исҟәырхуп, аӡәгьы гәҩарас
дсымам.
Днеиуан Синаҭ ихы шьҭыхны иҽы ахьҳәуаз ахь, аха
илаԥш акакаҷ аныҵашәалак, дшьацәхныслон: «Саншьа
ицҟазҵарыдазшь
абри аиԥш? Ҳқыҭан иуацәа иреиӷьеишьоз
саб иакәын. Мап, мап, иацуха саб аҩны дыҟан, џьаргьы
дымцаӡеит, саргьы заа аҩныҟа сгәарлахьан. Цәгьарак
згәы иҭоу иԥшра имамызт саб. Сеилаҳ хазына ҳәа зыӡбахә
рҳәоз абри аиԥш аус палҳаҭ иҽалеигалазарцу, еиҳаракгьы
иаҳәшьаԥа – сара хантәаҩыс сызмоу аколнхараҟны?
Чаҳмаҭ, хымԥада, саб гәҩарас дҟаиҵон, сара сахь имҳәеит
акәымзар. Ҳәарада, сара иҷкәынк иеиԥш ҳаҭыр сықәиҵоит
акәымзар, сабгьы, аписар инапы ахьану аҵаҟа иҿаҿаӡа инапы
зну ашәҟәгьы неиҿакны, уажә иҟалаз аҟынгьы гәҩарас
дныҟаҵаны, ҿааҳәыра имоургьы ҟалон».
Иҽы даназааигәаха, аҳәра иааҟәыҵын, иџыџӡа иаагылт.
Абла ҭшашақәа наихәанарԥшит «уажәы ҳабадәықәлои?» –
ҳәа аанарго.
– Уҽаанкыл, уҽаанкыл! – иеихаԥсы-еиҵаԥсы иҟаз
иқьышәқәа
ааихирԥхьан, еиҭанеихеиџьгәеит. Ишьҭахьҟа
даагьежьын, дыццакны аусҳәарҭа дынхалеит. Чаҳмаҭ аҭел
амаа ҿарӷәӷәаны икны дцәажәон:
– Уи ҟалашьа аманы избом… Аа?.. Зынӡаск ааигәа дыҟам
ҳәа ауп ишыздыруа… – илымҳа иаадыхны, зны атрубка
дынҭаԥшит, агәаӷ икызшәа илахь ааимарццеины, нас аҽыгәҳәа
инықәиҵеит.
– Саб иацуха аҩны дшыҟаӡаз дыҟан, шьаҿак џьара
иҟаимҵаӡеит… Абри удыруазарц сҭахуп… – дааӷьаҵәыӷьаҵәит
дшыҩхалазҵәҟьа.
– Мшәан, уажәы абра аҭел аҟны исҳәоз закәыз? Иумаҳауази?
Сеилаҳ Агәҭба имаҳә гәакьа уа дынхоит, уи далаҟьашьӡамзишь
ҳәа иҵаауан араион ахьынтәи. Аҭакс исҳәаз убеит, – инап
ҟьаҟьа ааиҵыхны инапсыргәыҵа дныҵаирԥшит зхы зыкәаҽ
иаԥхьа игылаз, даирԥшырц иҭахызшәа.
Рҟар хҽны иааилатәон Саҭбеи иҭаацәара, Сеилаҳ ихабар,
ишьҭамҭа ныбжьаӡ ицеи уажәи рыбжьара. Синаҭ иан
лашьазаҵә игәырҩа дыкны дагон, иаб ҩ-гәырҩак деилаԥах
дыркын. Аб иаахтны иԥҳәыс лҟны дызлацәажәоз лашьа
итәы акәын, арахь гәаныла ихгьы игәырҩон, иҷкәынгьы
иаргьы амаҵә-ҩа иқәгыланы иԥхьаӡон: иабхәында ихҟьаны
иаргьы гәҩарас дааҟаҵаны, инапы зҵаҩу, Џьгәанаҭ Нанба
дызлаихьчоз
ашәҟәгьы
неиҿарԥаны ишьапы днықәырҟьар
ауан, усҟан иҷкәынгьы иара днаишьҭаргалон, рыҩнаҭагьы
ашә маатуа, иԥшәмагьы ақьаԥҭа иаххалаз алажә аиԥш дҟууа
даақәхон, илгәырҩара руа дарбану лзымдыруа. Имаҷӡамызт
ус иҟалахьаз аҭаацәарақәа. Иара еиҳа игәы канажьуан,
иԥҳәыс лаасҭагьы. Избанда, иԥҳәыс
агәыҵәҟьа дықәханы
дыҟамызт, ега умҳәан лыҷкәын дизыгәдуун, лхаҵа ижәҩахыр
дыҵагылан, лашьагьы ихабарк шԥаҟамлари ҳәа дгәыӷуан,
абри аиԥш аус ихҭнырҟьаз иара далаҟоуп ҳәа амалахазгьы
лхахьы иахьаалымгоз иабзоураны.
Синаҭ дыштәоу ианшьа иӡбахә анаацәырыргалак, ихы лаирҟәуан,
уаҳа далацәажәаӡомызт, даргьы рцәажәара аҵыхәтәа
уа иааԥырҵәон. Хаҵеи-ԥҳәыси рымала ианааидхалалак:
– Уара, угәы иаанагои, с-Сеилаҳ акыр дахароума? –
ҿаалҭуан, иӡбахә аацәырлымгар лзымычҳаӡакәаны.
– Ҳаздырам, бымбои… – ҩынтәны даақәԥсычҳауан
Саҭбеи, дындәылҵны адәы днықәлон.
Синаҭ акгьы инирԥшуамызт ауаа рахь, уимоу, еилахарак,
чаи жәлак ахьымӡарак ааҟаларгьы, «ажәлар раӷацәа иганы
ирымжызааит» ҳәа анналеиҵозгьы ыҟан, илаф-бжашәа,
иҵабырг-бжашәа.
Ҽнак шьыжьы Синаҭ уаҳа џьаргьы дымҩахымҵкәаны,
мхурсҭак
ахьгьы дымнеикәаны аколнхара аусбарҭаҿы данааи,
иусурҭа ауада дыҩналаанӡа, ишыҟаиҵалацыз аиԥш,
аусҳәарҭахь днаԥшит. Ашә ыҵарҟаца иаркын. Ԥыҭрак ашьҭахь
ддәылҵны деиҭанаԥшит, убас ҩынтә-хынтә, иибоз,
идырӡыз аписар имцхәрас аус зуаз аԥҳәыс лакәын. Иара,
амхырҭақәа рахьгьы дымцакәаны, Чаҳмаҭ иааира дазыԥшын,
дшизыԥшызгьы ихәлозаарын, араион ахьынтәи аҭел
изамысыр.
– Сзырҩуеит…
– Ажәлар раӷа, атроцкист Чаҳмаҭ Ҭарлышба иаха
даанкылан.
Атроцкист Сеилаҳ Агәҭба ачаи жәла абна
агәҭа ианижуаз аҵхыбжьон ицызжыз иара иакәын.
Сталин изакәан дадгылозшәа иҽыҟаҵаны, хацәнымырха
даҿагылан, Агәҭба дызлаз аҳәаанырцәтәи ачарҳәарақәагьы
дицрылахәын. Ақыҭсовет
ахантәаҩ ҿыц дҟалаанӡа ақыҭа
инеизакны уахылаԥш, иеиламҳааит, ажәлар раӷацәа
ихуаадашәа рбар, иеицәоу аҟаҵара рҽазыркыр ҟалоит… –
атрубка иааҭыҩит.
Иара, «атроцкист Чаҳмаҭ Ҭарлышба» ҳәа илымҳа ианҭаҩ
нахысгьы, дгыланы мацара акәын аҭел дшазыӡырҩуаз,
иаҳауаз ихаҿы изаамго. Атрубка «тҩҩ-тҩҩ-тҩҩ» ҳәа
абжьы го ианалага, инарҳәы-аарҳәуа акраамҭа икын, аха,
нас еиҭа аҽа каамеҭк ҭыҩуа иалагар ҳәа дшәазшәа, инапы
ҵысҵысуа, ашьҭыбжь мыргаӡакәаны
инықәиҵеит. Ашәахь
днаскьеит, деиҭахынҳәит, деиҭанаскьеит, деиҭахынҳәит.
Акы, игәаӷьны аӡәгьы иахь изырзомызт
иаҳаз, ҩбагьы
Чаҳмаҭи Сеилаҳи еиӷацәеижьҭеи, рыҿқәа неизырханы
ишымеицәажәацыз идыруан иахьа уажәраанӡа,
уажәы ачаи
жәла еицыржрызма?
Аӡәгьы акы ааиамҳәаӡакәаны, иуада ашә наркны дналбаан,
дышиашаз амҩаду ахь дкылсит.
Амра халацыԥхьаӡа ашоура ҵысуан. Ииун мза ҩажәи акы
азы акәын. Иԥсы ихәламӡошәа аниба, ихәдаҿы иҳәынҵәрақәа
ԥиртлеит. Асаба карчы еидарамҩангага машьынак шааиуаз
иааникылан,
араионтә центр ашҟа дышцоз уа иааиқәшәаз
аҳасабеилыргаҩ инаиаҳәаны, ахьышәҭҳәа аныҟәцаҩ
днаиватәеит.
– Сзааиз уиоуп, – иҳәеит илахь ааиҵымхӡакәаны, аиҳабы
иусурҭа уада дшыныҩналазҵәҟьа, – Чаҳмаҭ Ҭарлышба иаха
дааныркылеит…
– Издыруеит, издыруеит… – диҿамԥшӡакәаны даацәажәеит
егьи.
– Аха, хымԥада, гхак ҟалеит… ихароу ҳәа акыҟоуп ҳәа
сыҟам…
– Излаурҵабыргуа умоума?
– Ааи, исымоуп…
Аиҳабы аҵәҵәа днақәыгәгәан, иааҩналаз амаӡаныҟәгаҩԥҳәыс
иналыдиҵеит:
– Аҟәша аусзуҩцәа баарыԥхь. Утәа… – иара иахь
даахьаҳәын, дахьтәашаз наиирбеит.
Аамҭацқәак рышьҭахь иааҩналаз аҩыџьа «абри ииҭаху
еилшәырга» ҳәа нараҳәаны днарыциҵеит. Рҭыԥ аҟны
даннарга, иаргьы днадыртәан изҵааит:
– Иуҭахыз?
– Ҳқыҭсовет ахантәаҩы Чаҳмаҭ Ҭарлышба дааныркылт
иаха…
– Ааи, даанкылоуп.
– Аха акымзарак ихарам ҳәа ауп ишыздыруа…
– Излаурҵабыргуа?
– Ачаи ажәла ганы абнаҿы Сеилаҳ Агәҭба ицызжыз
Ҭарлышба зиакәхомызт…
– Избан?
– Агәыҭбеи иареи еиӷацәоуп, иеицәажәаӡомызт…
Аҩыџьагьы неихәаԥшы-ааихәаԥшит.
– Ус шакәу еилкааны иумоума?
– Ааи. Уи хьаҳәа-ԥаҳәада исырҵабыргырц сылшоит.
Сара сзыргәамҵуа уи арҵабыргра акәӡам. Аиӷацәа ари аиԥш
аус рзеицҟаҵомызт. Ус анакәха, Сеилаҳ Агәҭбагьы Чаҳмаҭ
Ҭарлышбагьы уи аус иахараӡамкәаны рыцҳарала рыцәгьа
ҳәоуп. – Заԥхьа дтәаз еиҭах инеихәаԥшы-ааихәаԥшит.
– Угәра аагарц ҳҭахуп, аха адокументқәа аҽакуп ирҳәо,
– иара днеизыԥшит, аҩыџьа рахьтә маҵзурала деиҳауп
ззигәахәуаз.
Егьи истол амгәа дынҭалан, иҩыз ҩ-қьаадбӷьыцк ааҭиган,
иара иаԥхьаҟа даахеит. Руак Чаҳмаҭ инапҩыра шакәыз абӷьааҳәа
идырит. Уи иаҳәон ачаи жәла ганы абна агәҭа абрыгь-абрыгь аҭыԥан ижит Сеилаҳ Агәҭба ҳәа адырра шиоуз. Егьи
ақьаад зҩымҭоу изеилымкааит. Уаҟа излаҳәоз ала, ачаи жәла
аныӡыз ауха аҵхыбжьон убри абна Чаҳмаҭ даалҵны иҽӡа-ҽӡо
иҩныҟа дышцоз дшибаз, аха ицыз рацәак дшизеилымкааз,
деилажәжәа-еилаԥԥа дшеилаҳәаз, илаԥш цқьа дыҵашәаанӡа
зымҩа дбыжьҟьаны дышцаз.
– Ҭарлышба иара дамкырц азы заа ицыз Агәҭба дирӡит, –
иҳәеит заԥхьа дтәаз.
– Аха, мшәан, Ҭарлышба дызбаз усҟанҵәҟьа иҩит,
иаҵагылоу арыцхә излаҳәо ала, уиаахыс иҵуазеи, нас акгьы
захҳәаамыз уажәраанӡа? – иааџьашьаны днарҿаԥшит.
– Аамҭа ццакӡом, аҩыза, – игәыбжьынацәа ашьҭыбжь
мыргаӡо, ҭынч-ҭынч астол инықәирсуан, – Ҭарлышба ихәарҭаз
уаҩын…
– Нас, уажәшьҭа ихәарҭоу уаҩӡами? – дагьыҩагылеит
Синаҭ.
– Аполитика уҽалоугалацәоит, аҩыза Гәланба. Сеилаҳ
Агәҭба уажәшьҭа дузыхьчом, иԥсы аиқәырхаракәым,
ицәеижь уашьҭаларгьы иузыԥшаауам. Ҭарлышба духьчарц
уҭахызар… уи иҿы иқәшаҳаҭуп… – еиҭа инеиҿаԥшы-ааиҿаԥшит аҩыџьа.
– Аха Сеилаҳ Агәҭбеи иареи еиӷацәан. Агәҭба уи
дицӡамызт, акгьы ихараӡамкәаны иԥсҭазаара далышәхит…
Синаҭ уаҳа акгьы ацимҵеит, аха деицрашәаны ддәылҵит.
Дышиашазгьы амашьынақәа раанҿасырҭахь ихы ирхеит.
Такәы данынаскьа, ихшыҩ аҭыԥахь еиҳа иааиуа ианалага
ауп даназхәыц иқәыԥшра шихьӡаз, ихазы иакәым ҳәаны
дышдәылҵыз. Хымԥада агәра ганы дыҟан ианшьа
Сеилаҳ, Чаҳмаҭ
дицны абри аус ҟьашь дшалахәымыз, аха
рҵабыргышьас иаиҭараҳәа акымзаракы ихахьы иааиуамызт.
Дахьазхәыцыз, иагьидырит Чаҳмаҭ ихаҭа иҟаҵаны, згәаӷ
имаз иаӷа Сеилаҳ дшаиркыз. Аха зышәҵатәқәа еилажәжәа-еилаԥԥы ицыз ауаҩы дызусҭхарыдашь?
Абас ахәыцрақәа деимырхха дыркит Синаҭ амашьына
аангыларҭахь
дахьцоз. Уажәы игәалаҟазара злаҟоу ала,
ақалақь иара усгьы дызналаԥшуам. Уеизгьы, џьарак
дзымгылакәаны, хықәкыкгьы имаӡамкәаны, асоиузстранс
аныҟалонӡа ҳәа ус илаԥш ахьхаз иҿынеихеит. Дышнеиуаз,
дымцхәхазшәа ибеит ари ақалақь аҟны. Игәы ҵшьаауашәа
дааҟалан, какалк икырц, аамҭагьы алеигарц аресторан
дныҵалеит. Иҭахкаашәа, ҩыџьа рҭыԥ змаз столк днахатәеит.
Ахәыҭаҩ данааи изаалгашаз анлеиҳәоз шә-граммк
ауаткагьы даҳәеит. Уи анижә, аҽа шә-граммк изаалгарц
налыдиҵеит, ашьҭахь – аҽа шә-граммк. Аҵыхәтәаны, еиҭах
изаалгарц анлеиҳәа, даагәамҵит лара: – Умгәа азага заа
иудыруазароуп!
Иаҳаз игәы ԥнажәан, иҭаҷкәым аараҵәаны астол инықәикшеит,
дагьыҩагылеит. Иаахыџхыџыз астол иқәгылаз
афатәқәеи
асаанқәеи ааилаххит. Иаргьы ибеит иижәыз
ишьапқәа ихымхәыцуа
дшааҟанаҵахьаз. Ашәхымс дынхыҵаанӡа, амилициа
рформала иеилаҳәаз хаҵа пылтыҟсак
дааиԥыххылан,
дааникылеит.
– Аҩыза, саԥхьа угыланы уцала, – имахәар аанкыланы
дааирхыџхыџын, диаԥызарц наидиҵеит.
– Сара… – дааҭгыланы акы иҳәарц дналагеит Синаҭ,
иџьыбахьгьы инапы ндәықәиҵан, документкгьы ахы ааҭирҳәҳәеит.
– Уи, нас уа иеилдыргалап… Сара сус унагароуп. Уақәл
абрахь! – иаарыдԥалаз егьи амилиционер ҳаракгьы иаргьы
ааицхыраан, дааилышьны, амашьына днақәыргәеит.
Аамҭацқәак рыла арыжәтәхырԥсаарҭаҿы днаган. Уаҟа,
дшеилаҳәаз аиарҭа дныларгәеит, иухыԥсаар ҳаицәажәап ҳәа
наиаҳәаны.
Данааԥш, астол цәыххаа хәыҷы иқәгылан алампа, афҭил
ҭааӡа. Ашырҳәа даахықәтәаланы данаанаԥшы-ааԥшы, дахьыҟаз
агәҩара икит.
– «Здорово, парнышек!» – ибжьы аагеит егьи акәакь
аҟынтәи аӡәы. Уи, иԥаҵа иҿачы, илақәа ҭчаа дхықәтәалан.
Игәы нҭаҳа ицеит Синаҭ, аҭӡамц ахь ԥшырҭасгьы
иҟаиҵеит.
Игәы аҳәынҵәа ықәшьшь ихәашьын, ихы ҭууа
ихьуан. Ахаан имыхьыцыз изыҟалеит уажәы, ихьааигоз
арыжәтәхырԥсаарҭаҿы
дахьнанагаз мацара акәӡамызт,
абриаҟарагьы
ыжәны, абриаҟарагьы
илсны даныҟаз ҳәа игәалашәомызт.
Уи зыхҟьақәаз зегьы данрызхәыц, ауха аҩныҟа
дахьымцаз еиҳагьы
иеиӷьеишьеит. Зашьа дшыршьхьоу
ззымдыруаз иан дышԥалҿаԥшрыз, акгьы шихарамызгьы
ҳәашьас имоузеи. Арахь, акы зоуҳәараны иҟада, Чаҳмаҭ
гәымха иакәзар, Сеилаҳ ишьҭра ишьҭрартәхьеит, уажәшьҭа
зыҟны аус уоурыда? Ицыдазшь Чаҳмаҭ ачаи жәла ганы
абна агәҭа ианижуаз? Ауаҩы еилажәжәа-еилаԥԥы дарбану?
Иара, ус иидыруа аӡәызаҵәык иоуп – аусҳәарҭеи, аконтореи,
амагазини зыхьчо Џьафар. Уи, иуалафахәы аколнхара
ишашәогьы, аиҳабы ҳәа дзыххәыцуаз Чаҳмаҭ заҵәык
иакәын, ҟарулс аус ахьиуаз иаҷыдангьы, иҩныҟа дцаны
ақыдқәа изирԥԥон… Ега инықәиҵазаргьы-иаақәиҵазаргьы,
ақыҭсовет ахантәаҩы ацәгьа аниуаз ицыз уи иакәу иакәму
злеиликаашаз ҳәа акгьы ихаҿы иааиуамызт. Ицыз ихаҭа,
уи дышицыз иҳәар, иаргьы днаишьҭаргалоит, абжьарак,
еилкаашьа ыҟам. Чаҳмаҭ иакәзар, абзиара дуқәа изиухьеит.
Иара уажәыгьы игәы иаанагом уи азакәан даӷоуп ҳәа. Ус
ианакәзаалакгьы акгьы идимбалацт. Ари аиԥш ахәымгара
зыҟаиҵаз, хымԥада, ашьауразоуп – Сеилаҳ иҟны ишьа
иурц. Ус анакәха, уи ажәлари аҳәынҭқарреи
драӷаӡам,
дӷьычҩуп, дагьӷьычҩӡам, дшьауҩуп. Убри азы мацароуп
изыҟаиҵа. Деилкаазар, аусҭҵааҩ бзиа диқәшәар, харас идҵахозеишь?
Аӷьычразы? Ашьоуразы? Мап, мап. Аҵыхәтәа
зланҵәаз ала иахәаԥшуазар, ауаҩшьразы! Ажәакала,
Чаҳмаҭ уаҩы дириашартә дыҟам. Акгьы зхараӡамыз саншьа
ԥсаҭацәгьа Сеилаҳ данриашамха, егьи ишахәҭоу аиԥш
дҭызҵаауада, иқәнагоу
ашьауаӷа иқәызҵода? «Ажәлар раӷа.
Атроцкист. Аҳәаанырцәтәи ачарҳәара иалахәу»… – ҳәа
ахарадҵареи ашьреи роуп инеибеиԥшны усҭҵаарас иахьа
иҟоу, аусҭҵаараҵәҟьа аӡәгьы инапы алакӡам, аршьынк ала
зегьы рхарадҵақәа шәоуп. Абасқәа зегьы ҟамлар ҟаларын
иеиҭазҳәо аӡәы дыҟазҭгьы, Сталин илымҳаҟынӡа инагазҭгьы.
Ишаашалак, абрантәи ахараԥса
шәаны дызрыцәцар, уаҳа акы
дазымхәыцӡакәаны, џьара днатәаны
Сталин иахь ашәҟәы
иҩып, Сеилаҳ Агәҭба ахара иду-идму еилымкааӡакәаны
ашьра шиқәырҵаз, дагьшыршьыз, Чаҳмаҭ Ҭарлышба
ашьоура инарҟаҵаз ахәымгара еилымкааӡакәа
«ажәлар раӷа»
ҳәа дышдырӡыз. Убарҭ иреиԥшу азалымдарақәа
рхыԥхьаӡара
ҵҩа змам шыҟоу аҭыԥанқәа рҟны.
Нас, аҭӡамцахь иҿы нарҳәны диеит, илацәақәа ааиқәыԥсаны
авожд иахь ииҩышаз ашәҟәы гәаныла еиқәыршәо. Ианша,
ахараԥсагьы ишәеит, аус ахьиуаз адресгьы имырхит, асеиԥш
анапхгараҿы аус зуа ара даанагар иқыҭахь акәымкәаны араионтә
напхгарахь адырра шыҟарҵозгьы наиарҳәеит.
– Абзиала!.. – иҳәеит иара, иацәажәоз иахь дынхьаԥшын,
нас иаарласӡаны дындәылҵит. Агәашә хәыҷы дынҭыҵуан
аамҭазы, насҭха ашьаҟа ҳарак ақәцәан иҭыкка икнаҳаз
арадио хыҭбаа иааҭыҩит алахьеиқәҵаратә бжьы: «Иахьа
ииун 22, ашьыжь, асааҭ ԥшьба рзы, афашист Германиа
гәҽанҵарада иақәлеит ҳ-Совет Еидгыла… Зегьы афронт ахь,
зегьы Ҳаԥсадгьыл ахьчарахь!..»
Синаҭ даауалуашеит, ари абжьы хьанҭыџьӡа инаиқәӷәӷәаны днеизҟәҿызшәа ибеит азныказы. «Аԥсадгьыл ахьчара,
Сталин ихьчара! – игәы инҭиҳәааит. – Аԥсадгьыл ахьчара
аиԥшҵәҟьа Сталин ихьчарагьы аҭахуп, аиаша ҟаларц азы,
азалымдарақәа иҟоу риааира зылшараны иҟоу уи аӡәзаҵәык
иидеиақәа роуп, иара аӡәзаҵәык иоуп. Имаҳарц залшом
аиакәымқәа иҟоу ртәы, урҭ рҭыԥ иқәызҵараны иҟоу иара
иоуп…» – араионтә арратә комиссариат ашҟа дааццакит:
«Ихараӡамкәаны зашьа дҭадырхаз сан ллакҭа сҭамԥшыкәаны,
ԥсадгьыл хьчара сцар еиӷьуп» ҳәагьы игәы иааҭеикит.
– Ара инхо Синаҭ Гәланба иоума? – дҵааит ахҩык рахьтә
руаӡәы, ашҭа агәҭаны аԥшәма харԥзаҵәы данаарԥыла.
– Ааи, ааи, иара иоуп, – аԥшәма дизымԥшӡакәаны
дыццакны аҭак ҟаиҵеит, еилажәжәа-еилаԥԥы урҭ ирыцыз
аҟарул.
– Џьафар, ари сара сакәхап дзызҵаауа, уара шәахьеицыз
амҩан дуазҵаахьеит, – Џьафар иахь днаԥшит Саҭбеи, цәалашәара
бааԥсык шиоуз ибжьы ианыԥшуа. Нас, иҵааз
ихы наиқәикит: – Ааи, Синаҭ Гәланба иҩнаҭоуп ара. Иара
дахьыҟоу сашәҳәар ҟамлари?
– Ҳара ҳаума узазҵаауа, уара ҳуазҵаарц ҳгәы иҭоупеи? –
имҽыӷны даацәажәеит уажәраанӡа ҿызымҭыцыз руаӡәк.
– Уахыла дгәарымлаӡои уҷкәын? Дызҿузеи уаха аҵхыбжьон?
– инақәирӷәӷәеит аԥхьа ицәажәазгьы.
– Иацы ашьыжьымҭан индәылҵыз, уаҳа ихабар ыҟам,
ухаҵкы.
– Дызусҭада, уара, ицәажәо, Сеилаҳ даазар? – дышцәамхьаз
мҩашьо, амаҵурҭахьынтәи лыбжьы ааҩит ан.
– Уԥшәма зыӡбахә лымоу дызусҭада? – дҵааит аԥхьатәи.
– Уи макьана дцәамхьоуп, лыҷкәын дааз џьылшьеит.
– Лашьа иами, мшәан, Сеилаҳ Агәҭба, уи иоуп зыӡбахә
лымоу! – ҿааиҭит Џьафар.
– Ааи, аеҳәшьа лтәы ижәбац… – дақәшаҳаҭхеит Саҭбеи.
– Дахьыҟазаалакгьы дыԥшаа уҷкәын, уаҵәы шьыбжьаанӡа
араион анапхгараҟны дыҟазароуп. Абри унапы анҵа,
уаҵәынӡа дыԥшааны дшынаушьҭуала, – иџьыба бӷьыцк
ааҭигеит аԥхьатәи.
– Снапы анысҵап, аха зыҟны днеиуада? – Саҭбеи ихәда
икәаҽ дҵааит.
– Иахьааиҭаху. Араион аиҳабыҵәҟьа иҟынгьы акәзааит…
Ауха цәарас иҟаиҵаз акгьыҟам Саҭбеи, аха иԥшәма лахь
акымзарак имырӡеит. Ианааша:
– Аусҳәарҭаҟынӡа сцап, аџьыкеи асапыни ҳамҵәеит ҳәа
сыкны сбымоуп, насгьы Синаҭ дынзырхазгьы ааилыскаап, –
иҳәан, дындәылҵит.
– Сеилаҳ ихабарк иаҳаны араион ахь дцазаргьы
ааилкааишь нас, уанцах, – наишьҭалҳәеит изҿыҭуа.
Аусҳәарҭаҿы данааи, ашҭа агәҭа ашьаҟа ақәцәан
иадҳәалаз арадио абжьы ауаа аднаԥхьалахьан. Иаҳәоз
лассы-лассы иеиҭанаҳәон. Зегьы рылахь еиқәын.
Аибашьра ишалагаз ала ауаа еиҳа-еиҳа иеигәныҩуан,
рылахь еиқәын. Ари ажәабжь еиҳагьы илахь еиқәнаҵеит
Саҭбеи, аха убри инаԥшьынгьы дуалуашон, дгәаҟуан,
илақәа ԥшаауа, зегьы инарыдырхало дрылан – иҷкәын
џьаргьы дрылибаауамызт.
– Араион ахьынтәи ауаҩы дааит, шәҽааидышәкыл,
– лыбжьы аарылаҩит аписар ԥҳәыс. Уи илыдиҵеит
апарторганизациа амаӡаныҟәгаҩ, Џьгәанаҭ Нанба дандырӡ
ихаҭыԥан аҽаџьарантәи иаарышьҭыз, иара аԥсшәа
ахьизымдыруаз азы.
Араду амҵан иааизҩҩит. Ааԥхьаҩ заа ақыҭа дрыларҵахьан
азы, еиҳа-еиҳа ауаа рыжәпара рацәахон. Саҭбеи џьарак
дызгыломызт,
илаԥш ауаа жәпа инарылеикуан, аха Синаҭ
џьаргьы
дыҵашәомызт. Араион ахьынтәи иааз дцәажәон.
Иреиҳәеит ҳ-Аԥсадгьыл ашәарҭа ӷәӷәа ишааҭагылаз, ахацәа
хьыӡҳәала ирыԥхьаанӡагьы рхала арратә комиссариат ашҟа
рымҩа шаарту.
– Арадиодырраҭара жәабжьбааԥс шааҟалазҵәҟьа, ҳраион
аҟны зегьраԥхьаӡа арратә комиссариат ашҟа инеиз дышәқыҭантәуп,
– дцәажәон уи. – Шәқыҭа амацара адагьы ҳраион
ахьӡ ҭигеит, аҿырԥшы зегьы идирбеит…
– Дарбану?
– Дызусҭада, иаразнак иахьӡаз?
– Ҳаи, иараби, ԥхыӡла имбозҭгьы дагьанбахьӡеи? –
Абжьқәа еишьҭаԥса-еишьҭаԥсо игон.
– Синаҭ Гәланба, шәколнхара ахантәаҩы!
Саҭбеи иԥсы ааиҩигеит, ҿыц дины адунеи днықәлазшәагьы
ибеит.
– Саргьы!
– Саргьы!
– Саргьы!
Рнапқәа ирҩахон ахацәа, рхатәгәаԥхарала ԥсадгьылхьчара
ишцо ала адырра ҟаҵо. Саҭбеигьы дымԥшӡакәаны инапы
дҩахеит,
аха иаарласны аларҟәра иқәшәеит.
– Ара избо, – днарылаԥш-аарылаԥшит араион ахьынтәи
иааз, – ҩынҩажәижәаба иреиҳаугьы шәҩахеит, аԥсадгьыл
ахьчара шәҭахуп, уи еилкаауп, аха шәықәра шәашьҭӡом,
шәыҷкәынцәа афронт ахь ицо русқәа шәара инашәыгӡалар
акәхоит…
Синаҭ адәыӷба дагаанӡа иҭаацәа ихьӡеит.
– Схынҳәаанӡа абзиараз! – иан дааигәыдиҳәҳәалеит,
ллакҭақәа дырҭамԥшӡакәаны. – Саб, – иҳәеит нас, уи
иахь днаҳәны, рҩыџьагьы лаԥшыла иеимдо, – сара
схьаашәымгалан…
Ан лыблақәа ҭырхаха лыҷкәын дизыԥшуан. Иааныжьны
адәыӷба данҭалоз инаишьҭалҳәеит:
– Нан, Синаҭ, сашьазаҵә ихабарк убозар угәы дҭаз… –
Адәыӷба наҵысит. Аԥенџьырқәа знапқәа ҭырҳәҳәаны изҟьоз
дыруаӡәкын Синаҭгьы.
…Икылкааны ихысуаз снаиперны дҟалеит Синаҭ Гәланба
афронт аҟны. Зны аукраин дгьыл аҟны, жәыларак аан, ибеит
афашист-ры рыкәшара ишаҿыз. Иснаипертә хысрагьы акы
иахәоны ишимбозгьы, икылкааны ахысра далагеит, зааигәа
дыҟаз авзвод жәыларада аҽа мҩакы шамамыз аниба. Ҳар
залпла ихысуан. Алемс снаипер ихыҭҟьа дамԥыхьашәеит
авзвод акомандир. Абри аамҭазы, ишимчыз дхәааит Синаҭ:
– Аԥсадгьыл азы, Сталин изы! – дагьыԥеит аҵлаҟынтәи.
– Ԥхьаҟа, аҩызцәа! – акоманда ҟаиҵеит, ар маҷ ргәы рхаҵо,
раԥхьагьы днагылеит. Иаарласны, ашьҭахьҟа иааиуаз ҳар
рыхьӡан, алемс жәылара аанкылан. Авзвод аполитрук
иахьахәҭаз аинстанциахь иеиҭеиҳәеит абас:
– Кавказ аҵеи, Сталин ду иԥсадгьыл аҵеи аснаипер ифырхаҵаратә
еилҟьа-еилӷәыцәрала иааирыԥшыз афырхаҵара
иабзоураны
авзвод аиааира агеит!
Синаҭ афицартә хьӡы иҭан, Ленин иорденгьы ианашьан.
Уи нахыс ар раԥызара маҵзураҿы дыҟан: зны авзвод
акомандирс даман, нас – арота. Зныкымкәаны дырхәхьан,
агоспитальқәа акыр дырҭалахьан, аха имахашьаха еибганы
далҵуан, еиҭах деиҵамхаӡакәаны афронт днаҿагылон.
…Аиааира ааигәахон, аха алемсаа шыцҳац ицҳауан,
ихәу амшә арахь ишугәыдло аиԥшҵәҟьа ижәыларц иалагон,
рхымҭа иагозгьы маҷҩымызт. Синаҭ адҵа иоуит жәыларак
аҟны ҳархәҭақәа руак ирота адихаларц, ацхыраара рыҭаразы.
Уи акәхеит – Гәланба ирота жәылеит, изыцхраауаз архәҭеи
дареи алемсаа ԥхьарцеит, ԥхьаҟа ацаразы амҩа аадыртит.
Ажәылара анеилга ашьҭахь амедеҳәшьцәа ахәцәа ацхыраара
рырҭон, агоспиталь ахь иргон. Синаҭ, иԥсыԥ ихәлач, игәахы
еиҟәыҷҷо, хыԥхьаӡарала имаҷхоз ир дрылаԥшуан.
– Аҩыза акапитан!… Аҩыза ака-ап-итан!.. – ибжьы
ҭахәаҽуа иаагеит рацәак иҭбаацәамыз, аха абӷьыжә ихҩаны
иамаз ҭабиак аҟынтәи.
Синаҭ уи днеихаххит. Зыԥсы аизгара иаҿыз асолдаҭ
иузеилымкаауа еилеиҟәаҟәон.
– Асолдаҭ, исоуҳәарц иуҭахи? – иҽылаирҟәит Синаҭ.
– Иа руски не знаиу… Адрес карман…
– Уабанӡатәиу? – шаҟа илшоз ала илымҳа
неизааигәеитәит.
– Абхаз-ииа…
– Уаԥсуоума? – ибжьы наиқәиргеит аԥсышәала.
– Ааи, ааи… – еиҳа-еиҳа иҭахәаҽуан ибжьы, аха нас иблақәа
мчыла иаахитит. – Синаҭ!.. – иқьышәқәа инарыбжьышәшәан,
илақәагьы аацәаакит.
– Џьафар, уанаџьалмбеит, сабаухәари… – инапқәа ихы
инаҵаҵаны иҩышьҭихит.
– Адырра сызрыҭ… нышәк самада… уԥсаҭа уаԥшы… адәы
сықәумыжьын… – даацәажәеит. – Иуасҳәоит сара амаӡа…
Анцәа саҭоумҵан сымдырра… «Чаҳмаҭ ачаи жәла анижуаз
са… сара сицын… Анцәа, исхых агәнаҳа…
– Аха, мшәан…
– Аха… ыыҳ… – инапқәа игәы инықәԥсаны иҽааиҵихит.
Зны бӷьыжәла дынҭеиҳәҳәеит, ихаҿы мацара ааныжьны,
нас ичабра ааҭыганы инеиҿаиршәын, аҭабиа ахықә
иамԥыҽҽуа, нышәла дхиҩеит,
Зныкыршәа дааҭгылеит Синаҭ, агәы ҩылгашәа иҟаиҵаз
анышәынҭра дазԥшуа: «Чаҳмаҭ ԥсаҭа-шәиԥхьыӡ, абри ицхырааралоума
саншьа дышҭаурхаз!..»
…Аиааира ашьҭахь аҩныҟа дхынҳәит акапитан Синаҭ
Гәланба. Игәырӷьарахеит Саҭбеи иашаҭаҿы: ани аби рыҷкәын заҵәы хәышықәса зыбла иҭамԥшыцыз афронтахьынтәи
деибга-деизҩыда дхынҳәит, кьылкгьы имаӡамкәаны, ахьӡ-аԥша рҳаны. Аррамаҵура аҟынтәи ихы дақәиҭыртәит
ихәрақәа ирыбзоураны.
Мсыгә иӡыхь ақыҭан иибахьаз ауаа ыҟамызт уажәы.
Аҳәса рылабжышқәа ҭабахьан, ирҭаххаӡаргьы лаӷырӡ
кәармак рзаауам уҳәарын. Уи ақыҭаҟынтәи афронт ахь
ицаз ахацәа, аҷкәынцәа хыцҩыцқәак хынҳәхьан, аха иара
урҭгьы аӡәы длашәын, аҽаӡә дцыркьын, знапқәа зшьапқәа
уахь иаанзыжьызгьы маҷҩӡамызт, зыԥсӡы ааҩхьаз ранацәеи
рабацәеи рыблақәа еиҵыхны инаԥшааԥшӡомызт.
– Уара ула насыԥ сыман, – ихы лгәыҵаҳәҳәа иаанкыланы,
аҳәҳәыҳәа дҵәуон иан.
– Насыԥ ҳаман, баба, ахлымӡаах ҳаламӡыкәаны ҳаиқәхеит,
– ихы шьҭыхны Анцәа диаматанеиуан аб.
Уажәы зҿы ааихызхлакгьы аибашьра шеилгаз атәакәын
ирҳәоз, аибашьра ирзаанагаз аԥсҭбарақәа рыӡбахә
аацәырыргар, рылахьқәа неиқәаҳа ицон, 37-тәи ашықәсқәа
рҭыӡшәа ргәаламшәозшәа
ибжьарыжьуан уажәы, усҟан
идырӡуаз зыӡбахә дырцәоз
ажәлар раӷацәа ракәын ҳәа
агәра хаҵаны иҟан, аибашьра иннарҵәеит гәнаҳа змаӡамыз
аԥсадгьыл аҵеицәа ҳәа ирыԥхьаӡон.
– С-Сеилаҳ ихабар уахьгьы иауҟахыз? – лгәы иауа-иамуа
дизҵааит иан, дааижьҭеи ҩымшҟа ааҵуан еиԥш, уажәраанӡа
дымҵаакәаны лгәы иҭаҵәахны ишлымаз лныԥшуа. Синаҭ
ҿимҭӡеит.
– Ҿуҭӡом, – лҳәеит ашьҭахь, лылахь ааиқәҵаны, – уи
дабоубахуаз, иӡбахә аҳәарагьы азин ыҟамзар акәхап…
– Саб, Чаҳмаҭ иӡбахә ҳәа акыр ҟалаӡама сара сышьҭахь? –
дизыхьчозшәа ааҟаҵаны дҵааит Синаҭ, аҭынчра иҟалаз ааилеиган,
уи разҟыс иоухьаз изымдырӡозшәа.
– Ажәлар раӷацәа аӡәыр итәы ҟалазар, уи итәгьы ааҩит…
Еиҭах ԥыҭрак ҭынчран. Нас:
– Аҟарул Џьафар ихабаруи? – иаб деиҭанеизыԥшит.
– Иԥсӡы ааҩхьеит, рацәаӡакгьы ҵуам… дыҵарҟәаҟәааит,
џьаракыр нышә дамадазар…
– Избан? Хара идума уи џьаракыр? – инапала дшижызгьы
имҳәаӡеит.
– Идымзаргьы ахара идушәа даабоит уангьы саргьы…
– Ыы…
– Афронт ахь уаҵәы уцараны уахеиԥш аҩны ушыҟамыз
ауп. Аҵх агәазы ҳашҭа иааҭалеит ҩыџьа иаҳзымдыруаз… иара
амҩа дирбеит. Иахьааизгьы, уан, лашьа лгәы дыҵымхози,
дызусҭада, уара, ицәажәо, Сеилаҳ даазар ҳәа лыбжьы
анлырга, зыӡбахә лымоу дарбану ҳәа дсазҵааит иеицыз
руаӡәы. Уи дцәамхьоуп, лыҷкәын дааз џьылшеит анысҳәа,
Џьафар иаасымидан, лашьа иами, мшәан, Сеилаҳ Агәҭба, уи
иоуп зыӡбахә лымоу ҳәа нареиҳәеит. Сара гәҩарас иҟасҵеит
Сеилаҳ уаншьа шиакәыз шырдыруаз араион ахьынтәи иааз.
Бзиарак азы ишумыԥхьазгьы здырын, изусҭцәаз уан иласымҳәаӡеит.
Ауха урықәшәар, атроцкист ҳәа удырӡуан,
арратә комиссариат ахь уахьнеиз уеиқәнархазшәа ауп
ишызбо.
– Ааи, сдырӡуан, – иҳәеит, ибжьы аармаҷшәа, – Сеилаҳ
иеиԥш акгьы схараӡамкәаны сдырӡуан…
– Ари Чаҳмаҭ? Ихараз ҳәа акраадыруазма Чаҳмаҭ?
Уаҩбзиара
игмызт… ауаа рырӡра иара инапала шьоукы
идырҟаҵон акәымзар, баша уаҩызма? Уаншьеи иареи
шеиӷацәазгьы, инапы уқәыргыланы уиман….
Ԥыҭрак ҿиҭуамызт Синаҭ. Ашьҭахь ихы дааҩахеит:
– Сталин дуӡӡа иакәымзар, абри аибашьра ду аҟны ҳаҵахон.
Аибашьраҿы асолдаҭ инаиркны зегьы авожд ихьӡ ҳәаны
атака иазнеиуан. Уи имч ду ҳаиқәнархеит. Абас сара исҳәоит
асовет фицарк иаҳасабала. Изхысҳәаауа, 37-тәи ашықәсқәа
раан ажәлар
раӷацәа ирыцқьахьан. Уигьы акы ихәарҭазар
акәхап. Аха урҭ ашықәсқәа рзы азалымдарақәа рацәаны
иҟан, иара илымҳаҟынӡа изынамӡацыз. Иеилымкааӡакәаны
идырӡқәаз ҟалеит,
иара ихьӡ рхы иархәаны. Сара ашәҟәы
изызҩырц сгәы инҭаскхьан ауп аибашьра шыҟалаз. Сталин
идырыр, иалиршомызт урҭ реиԥш азалымдарақәа рыҟаҵара,
ус ҟазҵозгьы ахлымӡаах иҭаирԥшрын.
– Сыздырам, баба, ари иузыӡырҩуа уангьы саргьы аполитиказы
зынӡаск ҳлашәхазшәа збоит. Ҳаилархәеит зынӡа, маҷк
еилыскаауаз шџьысшьоз, иҳаӷоуи иҳауоуи сзеилымкаауа
санеиладырԥаҭа,
аполитика схы иҭсырԥссеит. Насгьы,
аибашьра анҵысы, уи агәырҩа ҳаманы ицаӡеит. Ҳаууаӡа
ҳтәан, ҳқыҭа акәзар, иҭацәит, аӡәи-аӡәи аиҿаԥшраҵәҟьа
ҳцәуадаҩын, аӡәгьы ҳагәра еибагомызт, ишудыруа,
аибашьра ҟалаанӡагьы. Аха зегьы ҳхашҭызшәа ҟаҳҵоит уара
уахьҳзааз.
Зыԥсы ҭоу акримфаргьы ауӡом, дымччаргьы изычҳаӡом,
ус Анцәа иақәиҵахьеит акәымзар, Мсыгә иӡыхь ақыҭан
аччара-ахәмарра ргәалашәоит ҳәа иҟадаз. Унеишь-уааишь
зарҳәоз «ажәлар раӷацәа» ҳәа ахьӡ рыхәда инахшьны,
инықәга иргахьан, иаанхаз аҿаргьы аибашьра инахәлабган,
аӡы зҵабаз аԥсыӡ еиԥш, инхаз ахацәа хыцҩыцқәеи аҳәсеи
еиқәҟьашо хандеирақәак ирҿын, Аха аиааира амш, хәыҷгьы-дугьы, зтәы далаӡызгьы, зтәы дхынҳәызгьы, шьапыда-напыда инхазгьы, зегьы ргәы шьҭнахит.
Синаҭ Гәланба ар рымаҭәа ишәимхӡацызт, иаргьы уамашәа
инаалон, ижәҩа иқәыз ачынқәа цырцыруан, аеҵәа ссақәа
ԥшьба ықәҷҷаауан. Абарҭ зегьы ихаҿы убас ианаалон, аҳәса
хәыҷқәа иблақәа инарӡаакәкәала ицон. Иаргьы уажәшьҭа
аԥҳәысаагаразы
иаамҭа дҭагылан азы, урҭ илаԥш рхын,
ԥыҭк анижәлак нахыс
лафҳәараха исуан, даарылҵырцгьы
иҭаххаӡомызт.
– Барамыжда, аԥҳәызба, сара сзаҵәны сынхеит! – абас
даазыдҽырбалозгьы ҟалон.
Усҟан, инцәыҵачча-аацәыҵаччон, нас, инеимыҵ-ааимыҵуан
дара. Уи зныкымхеит, уи ҩынтәымхеит. Ихы
игәҩарахагьы даақәхон, игәалаҟазаара бжьысны иҟәныз
итапанча ирҽеиуашәа, инацәақәа рыла имаҟа давхо, иҩныҟа
амҩа днықәлон. Ақыҭаҿы
иҟаз иқәлацәагьы идҳәаҵаланы рхы
иқәдыршәомызт, рыҽицәхьаркуан, егьырҭ ҳәсеи-хацәеигьы
дәыԥсшәак неигәықәыршьуан,
рыла днаԥырыргон. Ари
иара игәеиҭо далагахьан аррантәи даныхынҳә аахысгьы.
Иани иаби ракәын уи зызгәамҭоз. Урҭ иеигәырӷьаҵәа, рнапы
дықәыргыланы дрыман, иреигьӡаз аԥҳәызбагьы рхәыцра
далашәон иара изын.
– Илшәуҵо лнаало, илҿоуҵо лхаҳауа, ԥҳәызбак
дҳаланагалар
уаҳа ҳҭахума, зегь иреигьу ҳаулышьҭаху, –
лҳәалон ан.
– Ҳоу, абзиа блышьҭаӡамзаап, ббауоу?! – налаҭеикуан
Саҭбеи, илҳәақәоз дырзыгәдуны.
Иара аԥхьақәа ақәҿиҭӡомызт, аха ишигәаԥхоз, игәаҿы
иххаӡа иԥхоз мцакы шеибанаркуаз мҩашьо, иаармаӡашәа
ихаҿы ааирлашон.
Аҵыхәтәаны ишьа-ида еибанарххо иалагеит.
Ус акы анаацәырыргалак, дҩагыланы дындәылҵуа
аҟынӡа днеит.
– Ари аӡәк аԥҳәысаагара зынӡаск игәы иҭаӡам, бара ибҳәо
сыздыруам, аха… – игәы наӡомызт усҟан Саҭбеи.
– Макьана иразҟу диқәымшәацт, ҳара баша ҳҳәацәоит, –
лгәы лыжьжьон ан.
Аколнхара ахантәаҩы, аибашьраан ақыҭа ҭынхадахо ианалага,
ҽаџьарантәи иаарышьҭыз, афронт ахьынтәи ирхәны
ихынҳәхьаз иакәын. Уажәы рқыҭа уааԥсырала, аибашьрахьынтәи
ихынҳәқәази изызҳаны зарԥысра иааҭагылази рыла иеиныло
ианалага, ҳқыҭантәык даҳхагыландаз рҳәо иҟалеит
аколнхацәагьы. Ари, иара илымҳаҟынӡагьы имнеиуа
иҟамызт, аҭыԥ аниоу, Мсыгә иӡыхь ааныжьны дцеит.
Ҽаҩраҭагалара рҽаздырхион ауаа. Амрагьы шаҟа шәсыршоушоуз
шәызхоит, шәҽаҩрақәагьы исылшоз ала исырҩеит
аҳәарашәа, аҽарԥсыеуа иалагеит, аԥхын аасҭа лассгьы амшын
аҽыныхнарӡло. Аԥшагьы амра аԥсыҽра Анцәа исирбеит
аҳәазшәа,
иааҿыхьшәашәахо, аҽарӷьыргьы цәгьа иамбо
ахы аацәырнагеит, ажь афҩы хаа лаҳалаҳауа иама инықәс-ақәсуа. Аԥснытәи ашьхақәа рыцәқәақәа хышлааӡа иубартә
сқәак нарықәнаԥсахьан.
– Ԥанаҩ асы анықәнаршәшәа нахыс гәырҭынчрак
ҟаҵатәым аҭагаларақәа рзыҳәан, ҳамчқәа зегьы еизаҳкыроуп,
ԥхынҷкәын иалагӡаны ҳҽаҩрақәа рҭыԥ иқәаҳҵароуп, –
зԥаҵақәа хьыдышьшь,
зыблақәа ҭҳаца иҟаз абырг, дцәажәон
мчыбжьык аԥхьа Саҭбеираа рҳаблантәи абригадаа
реизараҟны.
Зегьы уи иақәшаҳаҭын. Раԥхьаӡа аҳәсеибацәа
рҽаҩрақәа рыцҭаргалеит. Нас, аколнхара мыхқәа уҳәа
ирҿын! Ахантәаҩы аҽаџьара дшиаргаз ала ажәабжь
ираҳаз ақәҿымҭкәаны изтәомызт
уеизгьы. Ҩыџьа-хҩы
ахьааидтәалозгьы, уи аҭыӡшәа аацәырыргон. Дырҭахын
аӷьараҳәа инархагылаша, рқыҭа иаҵеиз хантәаҩык.
Ақәаҵаԥшӡа амхы ԥызҽуаз ахацәа шьыбжьонҳәа
ианаатәагьы, уи иналацәажәеит.
– Ҳара иаҳҭаху ахантәаҩы зегьрыла иеибаго иоуп.
Ауаа ргәы кыдгыланы иҟоуп, рацәажәашьагьы здыруа,
рымаҵушьагьы иақәшәо, ажәакала, аиҿкаара бзиа злоу, –
ҿааиҭит ҽаҩраҭагала-еингаларақәа ирхыццакуаз быргык.
– Зегь раԥхьа иргыланы иара хаҭала иҵҩақәа цқьазароуп,
умбои, ажәлар уанырхагыло, угәра ргар ами, – иациҳәеит
аҽаӡәы.
– Ааи, ааи, ишәҳәақәо зегьы иашоуп, убарҭ инарыцҵаны
аԥсҭазаараҿы аԥышәа имазароуп ҳколнхара дуӡӡа ахантәаҩы,
– ҿааиҭит Саҭбеи ивара итәаз аҽа быргкгьы.
– Ус иҟақәоу маҷзаргьы, уаанапыршьышьыр,
иумԥыхьамшәар ҟалом, агәамчгьы змоу, аибашьрахьынтәи
ихынҳәхьоу, – нациҵеит аԥшьбатәи.
Саҭбеи игәаԥхон арҭ ирҳәақәоз, зегьрыла иҷкәын
дақәшәоны дибон, «аԥышәа змоу, аибашьрахьынтәи
ихынҳәхьоу, агәамчгьы
змоу сыҷкәын ицназго уаҩ дроуам»
ҳәагьы игәы иҭиҳәаауан, еиҳаракгьы ус агәаанагара изҭоз,
ари аус дшахагылаз абџьар
аашьҭыхны ицаз, даныхынҳәгьы
иара иҭыԥуп ҳәа акәын. Аха, избан? Иӡбахә аӡәгьы ибзгьы
иаақәмыххитеи? Уажәы зегьы
иара ихәаԥшуазшәа игәы
иааинаҭеит, ииҳәарызеишь ҳәа.
– Ааи, ааи, – иҳәеит иара, дрыламшԥӡакәаны зымҩа
дыԥшуа, – иҟамкәаны ишԥаҟам, афронт ахьынтәи ихынҳәыз,
аԥышәагьы агәамчгьы змоу…
Абри ашьҭахь уаҳа аӡәгьы акгьы ацимҳәеит, ахантәаҩ
иӡбахә
аархаршҭны, рцәажәара зымҩакы иниаргеит. Уи
ааџьеишьеит Саҭбеи,
гәанылагьы акыр дрызгәааит, аха
иреиҳәагәышьоз, иаргьы
уажәтәи рцәажәара иҽналаирхәын,
игәаара хиҩарц дналагеит. Аҩныҟа данаауаз ауп еиҳа хьаас
ианышьҭих, аха иӡбеит дахьааиуа иԥшәма лахь зынӡаск уи
аӡбахә имырзарц, хьааны илызцәыримгарц. Избанзар, иара
усгьы лара хьаас илоухьан уи, Синаҭ даныхынҳә инаркны,
дназхыҵны аибашьрахь
дцаз иҭыԥ аҽаӡә дахагылоуп, иара
дшаазгьы рбомеи ҳәа лажәа иналалҵон, иагьнацылҵон: –
Иараби, дара ауаагьы абри зырхашҭызеи?!
Усҟан, иара Синаҭ анҿимҭлак, ацәажәара аҽаџьара
ианахигалак,
Саҭбеигьы акгьы ацымҳәакәаны
иҽааникылон. Синаҭ иакәзар, аҵыхәтәантәи аамҭақәа
рзы аҽа гәаанагарақәак иоуа далагахьан. Игәеиҭаз уи ауп,
афронт ахьынтә даныхынҳә, иқыҭауаа зынӡаск даҽакала
иԥылозар ҳәа агәыӷра иман. Адәыӷба данҭыҵҵәҟьа,
иқыҭахь иаразнак ихы мырхакәаны, дышиашаз араион
анапхгараҿы днеит. Аиҳабы иусурҭа уада дныҩналан,
данцозтәи шиакәмызгьы ибеит, ишьапқәа неидыԥсалан,
инапы иашахәҵәаӡа ихы инадкыланы: – Аԥсадгьыл азы,
Сталин ду изы! – ҿааиҭит.
Аиҳабы уи днеихаҵгылан, инапы ааимихит. Иҭахын,
аҳамҭақәа
рыла згәы чаԥаз, Ленин иорден згәышԥы
арцырцыруаз, Аԥсадгьыл хьчаны ихынҳәыз арԥыс зегь
рыла дицхраарц. Аҭел аашьҭыхны Мсыгә иӡыхь аколнхара
ахантәаҩы дизасит:
– Рақма, – иҳәеит уи, игәалаҟазаара бзианы, – уара
зҭыԥан унеиз Гәланба, Ленин иорден ианашьаны, хьыӡла-ԥшала афронт
ахьынтәи дхынҳәит. Иаарласны иуаажәлар
аусҳәарҭаҟны иԥылартә иеиҿкаатәуп. Ақыҭсовет
ахантәаҩԥҳәыс араинагӡком аизараҟны дыҟоуп, уара унапы
ианысҵоит ари аус.
– Азамана! – ибжьы ааҭыҩит Рақма,
Апартиа араионтә комитет иамаз амашьына дааҭыҵит
Синаҭ.
Рақмеи егьырҭ ԥыҭҩык аконтореи ақыҭсовети
русзуҩцәеи еиманы иааиԥылан, дрыма ашкол ахь инеит.
Арҵаҩцәеи аҵаҩцәеи
ааизырган, иара, афронт жәабжьқәа
такә рзеиҭеиҳәеит. Игәы иаанагон уи ашьҭахь аусҳәарҭаҿы,
араион аиҳабы адҵа шыҟаиҵаз аиԥш, иуаажәлар еизаны
изыԥшуп, уахь днаргоит ҳәа. Аха уи аиԥш зыҟамлеит,
ашкол аҟынтәи иҩныҟа дрышьҭит. Амҩан дхәыцуан араион
аиҳабы идҵа зынаимыгӡазеи Рақма ҳәа. Аха акгьы ихаҿы
изаагомызт.
Ашьҭахь такә анҵы, аҳәсахәыҷқәагьы неиԥырҵ-ааиԥырҵуа ианалага, уҳәан-сҳәанны данааз аҽынгьы иқыҭауаа
иԥыларц ишымеизаз (Рақма ауаа рылеиҵагәышьеит, аха…)
иаҳауа даналага,
иаҳаҭыр шкаҳахьаз гәеиҭеит, аха ихахьы
изаагомызт иуаажәлар рҿаԥхьа хара дук идуп ҳәа. Абри азын
акәын, ега ус иҟазаргьы, араион аиҳабыра дызрықәгәыӷуаз,
Рақма данцо аамҭазы, ԥыхьатәи иҭыԥ днахагылоит ҳәа. Ауаа
ракәзар, инеидыхәыҭхәыҭло
иалагахьан, иани иаби рҿы
ирҳәомызт, иара иахьгьы идырзомызт акәымзар, ар рфицар
маҭәа зишәимхуа, атапанчагьы зиҟәнимхуа ддырԥшӡаларц
мацарагьы акәӡам, ар рҟны дышкомандирыз аиԥш, араҟагьы
ԥыхьатәи икомандирра дазыԥшуп, нас ишәихуеит ҳәа.
Саҭбеи амхырҭаҿы иҷкәын иӡбахәк ахьаацәырымҵыз,
шаҟа ган рыла дазхәыцуаз здырхуада аҩныҟа данаауаз, убри
азы игәалаҟарақәа хҽны аҩны данааи, иԥшәма лҿи-лнапи
еиқәыԥсаны
дтәан, ахьурӡгьы кнамҳаӡакәаны.
– Ҳшыла нҵәама, уахҭаԥсагьы ҳазнымхаӡеи? Ибҳәар,
аӡлагарахь сымцоз ашьыжьӡа. – Амаҵурҭа данааҩнала, амца
дҩаҵханы иааиҿеикит.
– Хьшәашәала ҳааилгап, – дҩагылан акҿаҩра дныкҿалеит
ихәы изцәырылгарц, – ҳаҷкәынгьы дыҟам егьим… –
нацылҵеит ашьҭахьы.
– Ыы, дабацеи Синаҭ, дындәылҵзаргьы дмааиуеи? –
анапыӡәӡәарҭахь
иҿынеихеит, ҩныҵҟалатәи игәамҵрақәа
ҵәахуа.
– Уи Аҟәаҟа дцеит.
– Избан?
– Иумаҳаӡаци ҳхантәаҩы дышцаз?
– Исаҳахьеит… – ибжьы аалаҟәит. Нас, гәыӷрак иоузшәа
дааҟалан, инациҵеит: – Аҟәаҟа иԥхьама уи азын?
– Имыԥхьакәа, – лыбжьы гәамҵрак наныԥшит. – Иаргьы
уаргьы шәыԥшны шәыштәаз, аа иҟалаз. Саҭбеи, уҷкәын апатын
дааг, днахаҳаргылоит ҳәа шәарҳәеит… ус рҿашәааит.
Ахантәаҩгьы
дыргеит, иҭыԥан иҟарҵашаз иӡбахәгьы рҳәеит.
Нас ара иҟаиҵои с-Синаҭ. Ақалақь ахь дцеит иқәнагоу
ҭыԥк иԥшаарц. Аҭыԥ изымԥшаарҳәа ушәауоу, акаптан ҳәа
ахьӡ ду зху. Ленин иорден змоу, иара иуаажәлар рҟны аҭыԥ
ирымҭазар?
– Хықәкыла иаба? – дааины ихәы днахатәеит.
Саҭбеи ара ицәыримгаӡеит ргәылацәаҵәҟьагьы, ахантәаҩра
аҭыӡшәа анцәырҵ, уи иӡбахә ражәагьы ишаладмыршәыз…
Асасааирҭаҿы аҭыԥ ылхны дындәылҵын, ақалақь дналс-аалсит Синаҭ. Амшын аԥшаҳәахьгьы дцеит. Зыҟны днеирц,
ҭыԥк ирҭарц дзыҳәарц ииҭахыз, шәахьала акәзаарын ианидикылоз
азы, игәы ирҭынчхьан. Аҩныҟа ацарагьы иҭахымкәаны,
ашәахьанӡа араҟа иҽааникыларц иӡбеит (ақыҭахь даарц иҭахӡамызт ахантәаҩ ҿыц дҟаҵаны иеилгақәаанӡа. Ус еибырҳәахьан
иани иареи). Аԥшаҳәаҿы дааиқәшәеит афронт аҟны
ицыҟаз Аҟәатәи аурыс ҷкәын Феодор.
– Аҩыза акапитан! – диеигәырӷьаны днаидххылеит,
– Афронт аҟны шәшыҟазҵәҟьа шәынхеит. Сара, ара
асқьалаҟны
аус зуеит. Саҭамыз сеилаҳәашьақәа рзын, сусуга
маҭәақәа рыла аҩныҟа сцарц сдәылҵит.
– Афронт ахьынтәи ушыхынҳәызҵәҟьа аусура нап ауркит,
афырхаҵа! – дааирҽхәеит, ижәҩа днас-насын Синаҭгьы.
– Шәара шәсасуп ара Аҟәа, сара соуп уажәы иаԥшәымоу,
насгьы, мшәан, чынла сара сшәеиҵбымзи афронт аҟны?
Ҳаиқәшәара
азгәаҳҭап шәкы-шәкы грамм рыла. Аԥсуаа
шәҟны сааӡеит, иҵасхәым ус шәсышьҭыр, – даҳәеит.
Шәкы-шәкы анааныркыла ашьҭахь аҽа шәкы-шәкыла
аагара иалагаз Синаҭ иоуп. Иржәит иамцхәны, рқьафқәагьы
такәы иҟанаҵеит.
– Саҭамыз, суада хәыҷы аҟны сыԥшәма лымала дысзыԥшуп,
насгьы уаҵәы усурамшуп, сыԥсы аасшьап, – аара ихы
инадҵаны днеиԥырҵит аҷкәын.
– Аԥҳәысаагарагьы уахьӡахьану? – наишьҭаҿиҭит.
– Ааи, аҩыза акапитан!
– Афырхаҵа!
Синаҭ аԥшаҳәа иаваршәны дышнеиуаз, Басла аӡиас
амшын иахьалало дназааигәахеит. Уаҟа, инаваршәны
баҳчарашәа иҟаз адәы агәҭаны ныҵаларҭак ыҟан, арыжәтәгьы
рхы иадырхәон. Уантәи идәылҵыз ԥшьҩык аҷкәынцәа
ргәы ааибаган, аевкалипт ҵла амҵан рыбжьқәа дуцәахеит,
ишнеи-шнеиуаз, рыхәдацәақәа
ааибакит, иааидшыланы
ҭаҷкәымқәакгьы ааимырдеит.
– Смир-наа! – акоманда ҟаиҵеит Синаҭ, аха урҭ рлымҳахь
имнеит. Деиҭаҟааит ибжьы ҭцаӡаны, аха изаҳауадаз. Иара,
иԥсахы ааилалан, итапанча ааҭԥааны аҵықь-аҵықь-аҵықьҳәа
инеиқәырццакны хынтә ирхыкны дхысит. Иааилаҩҩыз
амилициацәа
ахҩык рахьтә сержантки аҽаӡәи неин, иеисуаз
аҷкәынцәа ааимыхны иаадырбаандаҩит, ахԥатәи
(уи
дфицарын) Синаҭ днаидгылт.
– Амилициа алеитенант Агыхба! – иҽынеидыԥсаланы
иҽиирдырит.
– Вольн-аа! – ҿааиҭит аурысшәала Синаҭ, итапанча аҭра
инҭаҵо.
– Аҩыза акапитан, азин сышәҭ шәдокументқәа рыхәаԥшра!
– дааскьан днаидгылеит.
– Сара скапитануп, уара уанӡа умнеицт, адҵа суҭартә
уҟаӡам!
– Аха сара амчра ахаҭарнак соуп, шәара арратә фицаруп,
насгьы Аҟәа шәсымбаӡац, арыжәтә шәылсынгьы шәыҟоуп.
Исшәырба шәдокументқәа!
Хҩык амилиционерцәа ажәҩан иналбааԥазшәа иаарыдххылеит.
Алеитенантгьы днарыцхраан, дааилышьны, итапанчагьы
аҭра амацара ааизныжьны, дрыма идырбаандаҩтәхьаз
аԥшьҩык аҷкәынцәа ахьыргоз шыҟоу рҿынархеит.
– Сара сеибашьуан… Сара шәара шәсыхьчон… Шәыкапан
аҳамҭақәа сгәышԥы икыдуп!.. – иҽирххарц даҿын.
– Ҳара ҳуал аҟәшаҟны унагароуп, нас ишуҭаху! – иажәа
ааҿахиҵәеит амилициа алеитенант.
Аҟәшаҟны даанырымкылаӡеит Синаҭ. Идокументқәа
ианрыхәаԥш,
ҳаҭырла изныҟәеит. Асасааирҭахь дымҩаԥызгашаз
ауаҩгьы
дицырҵеит. Амала, итапанча иоуоу имоуоу
аҭак аилкааразы
уаҵәы амилициа аҟәша аиҳабы иҟны
днеирц иарҳәеит. Адырҩаҽны уи иҟны даннеи, атапанча
аныҟәгара азин шимам иеиҳәеит, ар рымаҭәагьы уажәшьҭа
иааишәихырц шахәҭоугьы иирдырит.
Уантәи дандәылҵ, дыхрааӡраауа даанхеит, инапқәа наивеиԥсеит.
Изынханы иҟаз аҭрагьы амилициа истол инықәҵаны
дышдәылҵыз, итапанчеи иареи наӡаӡа ишеиԥырҵыз
агәра анига, дҭацәӡа дааҟалазшәа ибеит. Ар рымаҭәагьы
ушәых ҳәа аниеиҳәа нахыс, уигьы дшалыхәдааз ибон. Изынхеи
нас, уажәшьҭа? Иарбанзаалакгьы
командак злаҟаиҵашаз
акгьы изнымхаӡеит, ижәҩа иқәқәоугьы анаақәихлак, командак
ҟаиҵаргьы аӡәымзараӡәгьы
инеигӡараны дыҟаӡамызт.
Убри азын акәын еиҳаракгьы дҭацәуазшәа зибоз. Аҩныҟа
дцарц инақәикуан, аха изымгәаӷьыкәаны даахынҳәуан. Дахьнеиуаз,
уабџьар абаҟоу ҳәа изҵаар иқыҭауаа, иреиҳәои? Сыкны
исымырхит изҳәару? Иҳәаӡаргьы, нас дышԥарыԥхьаӡари?
Уажәраанӡагь азин имаӡамкәа
акәын ишиҟәынҳәалаз ҳәа
инеимырҟьа-ааимырҟьо ацәыҵаҳәара
иналагап, иблақәа
ихырбаалалап ихәҭаёамкәаны ишидҳәалаз.
Абас ихәыцрақәа дыргәылархаланы дышнеиуаз ауп
дзыцәшәашаз
аҽакгьы ихы ишынҭапапаз: «Сеиҭааныркылар,
счынқәагьы
аақәхны соурышьҭуеит. Нас, Мсыгә иӡыхь унеи,
акьитаи рбаӷь ахәдеиԥш уцәхәраԥсӡа!»
Ахәылԥаз аусура мшы анынҵәа, аулицақәа рҟны
ауаа еиҳа ирацәаҩхеит: џьоукы рыҩныҟақәа иццакуан,
аҽа џьоукгьы аԥшаҳәа инавалон ԥшахьырсра ҳәа.
Абар, иаԥхьаҟала днахараны
дааиуеит ԥҳәызба еинаалак.
Аха уи, еиҳарак илаԥш злыдхалаз леилаҳәашьа мацаразы
акәӡам, лхаҿсахьа идырит, дыццакынгьы дышиашаз
дналԥылеит цқьа дигәалаиршәарц,
еиҳаракгьы арахь
дааижьҭеи афронт аҿы ицҟаз аурыс ҷкәын ида иидыруаз
уаҩы диқәмшәацызт.
– Сима!.. Симона!.. – ҿааиҭит длеигәырӷьаны, лара
шлакәыз агәра анига.
Аԥҳәызба дааҭгылеит, иаалԥылаз дизыԥшуа, аха, нас днаивсырц
лҽыназылкит, дшылзымдырыз мҩашьо.
– Сима, мшәан, сыбзымдырӡеи? – дналыԥгылеит. Лара
деиҭааҭгыланы
данынеиҿаԥшы:
– Синаҭ!.. Ари уара уоума?! – иааџьалшьеит, акыркырҳәагьы
дааччеит. – Сгәы иаанагомызт абас ҳаиқәшәоит ҳәа. Аибашьра
ушцаз саҳахьан, аха ушыхынҳәыз смаҳацызт. Иҳацҭаз аҷкәынцәа
рахьтә уараӡәзаҵәык уоуп избахьоу аибашьра еилгеижьҭеи,
егьырҭ рахьтә, изыхнымҳәқәаз ыҟазаргьы ҟалоит,
– лылахь ааиқәҵаны днеиҿаԥшит.
Иара, уи илҳәаз аҭак изыҟаҵартә дыҟамызт, избанзар,
Аҟәа аҵара данҭазтәи иҩызцәа рлахьынҵаҳәа акымзаракгьы
издырамызт,
иара абыржәы, аԥҳәызба ианаацәырылга адагьы
дагьрзымхәыццызт.
– Сыздырзом, Сима, – даахәантеи-сантеиит.
– Уара уеилаарцыруа уҟоуп, иреиҳау аорденгьы угәышԥы
иаркуп, ҳ-Аԥсадгьыл зыхьчаҵәҟьаз уара уакәзаап.
– Бысхыччошәа збоит.
Лыблақәа раӡа ихәаԥшуан, иҭбаа-ҭыцәӡа, агәкра
рхыҳәҳәыла. Ақалақь иазшоу аӡә лоуп уҳәарын уахьыналыхәаԥшуаз.
Усҟан азы реиҳа имодаз аҵкы лшәын, ижәпацәамыз
аба цәиаҵәа иалхыз.
– Сима, баб аус абеиуеи?
– Ыы, мшәан… – лхы аалалырҟәит, «иумаҳаӡаци»
лҳәарызшәа, аха ахӡырымгарагьы аалныԥшны.
– Исыздырӡом, Сима, Аҟәаҟа сҿырхасрҭамижьҭеи иҵуа
бдыруеит.
– Ақалақьхыс дыҟами, – лбжьы аалырмаҷит ԥагьарак
лнымԥшырц азы.
Синаҭ раԥхьа изымбатәбарахазшәа дааҟалан, даауалуашеит,
дагьаашаҟь-шаҟьеит, ашәахьанӡаҳәа дыздызымкылаз
уи шиакәыз ихаҟны ианааи. Убри аамҭац хәыҷы иалагӡаны
дагьаагәырӷьеит,
уажәшьҭа иусқәа еиҳа иманшәалахозшәа
гәыграк ааинырын.
– Сима, уи сигәалашәару уажәшьҭа?
– Ҳанеицҭаз, аҩны уаннеиуаз, саб хәыҷ бзиас уишьон,
изласгәалашәо ала.
– Уажәы дышԥасзыҟаларишь?
– Сыздырам, анцәеиныс.
– Баргьы бхәыҷы бзиан, абантик злаԥаз бхахәы ҩбаны
иԥаны бшьамхы иахысуан.
– Усҟан, ус сшыҟаз соуҳәаӡомызт.
– Аха лассы-лассы шәыҩныҟа быцнеира хҭакны
исыман…
– Ус анакәха, уажәгьы уаалоит, – аҩныҟа дналыԥхьеит.
– Мап, уахь анеира азин сымаӡам.
– Избан, мшәан?
– Баб иҟны асиа сҽанысҵеит, ашәахьаҽны сидикыларц
азын. Уажәшьҭоуп уи баб шиакәыз аныздыр.
– Узыргәамҵыз соуҳәар ҟамлари, имаӡамзар?
– Ибцәымӡакәаны ибасҳәоит, Сима, исҭаху.
Исықәнагахаша ҭыԥк сҭахуп абра ақалақь аҟны, усурҭада
сабанӡаҟазаауеи…
– Изеиԥшра ҭыԥуи уара иуҭаху?
– Сыздырам, анцәеиныс, – дааҭгылеит Синаҭ, даахәыцны.
– Убриакзаҵәык аума узыҳәо, уаҳа акгьы? – лгәалаҟазаара
шыбзиаз мҩашьо акыркыр дааччеит.
– Бысхыччоит акәу? – мцабзк неиҿықәсит.
– Уареи сареи аҵара еицаҳҵон, сшухымччогьы удыруазароуп.
Уеилыскааит. Уаала, Синаҭ, абар, ҳаҩны ааигәараҵәҟьа
ҳааихьеит. Саб уибар, зегьы рзын дуазҵаауа далагоит.
Иныбжьаршәны
уи аӡбахәгьы наиоуҳәап, илшо угижьрым,
– иеицны ашҭа инҭалеит.
Сима лан аԥсшәа бзианы илдыруан, Қарҭынтәи арахь
Аџьарбақәа
рыҩны дыҩнанагалеижьҭеи акрааҵуан азы.
Синаҭ игәеиҭеит иара ара аҵара аниҵоз, урҭ рҟны данааилоз
аҵкысгьы аԥсшәа шылҳәоз.
– Сышԥауеигәырӷьеи, нан, – лҳәеит, данеилылкаа, – џьара
узбаргьы усыздырӡомызт, ҳәарада ушԥарԥысхеи, уара уеиԥш
аҷкәын афронт иалҵны дыззааз уани уаби уаҳа гәырӷьарас
ирҭахузеи. Уҭаацәарахахьазаргьы акәхап? – дизҵааит.
– Мап, мап, – аҭак налиҭан, идырбаз аҟәардә днықәтәеит.
– Мшәан, уажәшьҭагьы шәхәыҷқәоу џьышәшьозаап
Симагьы
уаргьы. Умбои, Симагьы хаҵа дымцаӡакәаны
лҽылражәырц даҿуп ҳәа алаф лылҳхуеит. Илгәаԥхо длымбац
ауп. Илыгуи илыбзои ҳәа уҵаарауазеи? Акымзаракы! Лаб
иакәзар, ҳақалақь зегьы инапаҵаҟа иҟоуп, лусура ыҟоуп,
лтәарҭа-лгыларҭа. Арахь, лынасыԥ аӡбахә аацәыраагар,
дшыччо лкьатеиах ааԥыҵәҵәоит, уаҳа акы ҳалҳәараны
дыҟаӡам.
Ишынеицәажәоз, Сима лабгьы дааит, ирҭаз асасгьы
гәахәарала
дидикылеит. Акрыфаразы иантәагьы, акраамҭа
дмыццакӡакәаны диацәажәон, афронт аҿтәи ахҭысқәа
рыӡбахә ала иазҵаара игәы ақәԥҵәаӡомызт Комуна
Џьарба.
– Аҟәаҟа уаазгеи, цхыраараҳәа акруҭахызар, исцәумӡан,
исылшо ала сухәап? – днаиазҵааит аҵыхәтәаны иҿцәажәара
даараӡа игәаԥханы.
– Иакәым изыруит араҟа, ддырԥхашьеит, – абӷьааҳәа уи
инацылҳәеит Сима лан, абжьаршәырҭа анылба.
– Ыы? – иԥшәма лахь дынхьаԥшит.
– Абриаҟара афронт иаҿагылаз ауаҩы иацы иабџьар
амилициа имырхызаап.
– Уи акгьы амам ҳәа исыԥхьаӡарын ахьымӡӷ акәмызҭгьы,
итапанча имхны даарышьҭит сзырҳәоит сқыҭан, – ихы днахашшаит
иаргьы.
– Иазааӡыбри, мшәан? – даахәыцит Комуна.
– Амилициа знапаҟны иҟоу уара уакәӡамшәа иуцәажәашьои?..
– иԥшәма иара иахь дааскьеит уажәы.
– Амилициа рахь аусура даласыргап, уи ауп ирықәнаго
урҭ, – дахлафааны иаԥхьа астол иахатәаз днаихәаԥшит.
– Сақәшаҳаҭуп! – ихаҿы аалашеит Синаҭ, итапанча ааганы
иааиҟәнырҵазшәагьы игәы инаҭеит.
Синаҭ Аҟәаҟа дцеижьҭеи есуаха даауоушь ҳәа агәашә
ахь иԥшуан Саҭбеи иԥшәмеи иареи. Уи афронт ахьынтәи
дхынҳәаанӡа
аҩны рымала иашьцылан, аха уажәы аҽҳәаҿы
ианаатәалак, аӡәы дышрыгу аарныруан, зыԥшрак хьухьууа
ргәы иааҵалон. Еиҳарак агәашә ахь ԥшырҭас измаз Саҭбеи
иакәын, избанзар, иԥҳәыс лыҷкәын мчыбжьык аҟара дмааргьы
шауаз лдыруан. Данцозгьы иалҳәахьан дмыццакырц.
«Мышқәак уҽаанкылишь уа, арахь иааилгақәаанӡа!» –
лҳәеит, лгәы еиҟәыҷҷо, зегьы дрызгәааны. Саҭбеи идыруан
уажәшьҭа дааргьы, иаҳҳәап, иацы даазҭгьы, мамзаргьы зынӡа
дмааӡаргьы, аус аҽшамԥсахуаз – ахантәаҩы иаалырҟьаны
далырхит, аусурагьы нап аиркит.
– Бара биашазар ҟалап, – илызгәамҭартә ҩныҵҟала
даақәыԥсычҳаит
Саҭбеи, уахык аҽҳәа ианааҽҳәатәа.
– Иззы? – илԥоз аласалых лшьамхы инықәкны лыԥшәма
дааизҿлымҳахеит.
– Быҷкәын мышқәак Аҟәа уҽаанкыл ҳәа ахьиабҳәаз ауп.
– Уи сара саԥхьагьы иара иҳәеит.
– Ус акәзар, иаргьы диашоуп.
– Иуҳәарц иуҭаху умҳәои, мшәан, иаахҵәаны. Абас
шәнавала-аавало, шәнаскьа-ааскьо шәышгылоу ауп зегьы
наҳавҩрны ишцо, – лгәы намӡо даацәажәеит.
– Ихацхәзҭгьы иоуан Синаҭ уи аҭыԥ, аха…
– Ыы, Чаҵә Лагәысҭан афронт ахьынтәи дхынҳәит, аха
Синаҭ иаҟара ачынқәа имазма?
– Ажәлар дырҭаххеит. Ирҳәо бмаҳахьеи «ажәлар зхәаԥшыз
аус ахәда ԥуҟаргьы ашьа ааӡом» ҳәа?
– Ыы, ажәлар дырҭахны аума дшаарышьҭыз Нанба
Џьгәанаҭ бзиа ихаҭыԥан апартиа аиҳабыс иалырхыз,
ҭырџьманда ауааи иареи зеицәажәаӡомеи, аԥсшәа иҵарцгьы
игәы иҭаӡам ҳәа ауп ирҳәо.
– Уи, нас, заҵа аԥсшәа имҵара, иара ибызшәа аԥсуаа ирҵарц
иҭахызаап. Ишәҵала еиҳа ишәзеиӷьуп, шәышнеиуа
ишәымҵар
ада ԥсыхәак шәмоуа шәааҭаҳаргылараны ҳаҟоуп
ҳәа иршәақәарцгьы
далагахьазаап, дызӡааԥшыло сыздырам,
аха.
– Дызӡааԥшылахуеи, уҳәан-сҳәанны ирҳәо умаҳауеи,
ахәыҷқәа
қырҭшәала аҵара иаладыргараны иҟоуп ҳәа? Убри
дӡааԥшылозар
акәхап, – аффаҳәа аԥара дналагеит.
– Ега уҳәан-сҳәан рҳәоит ииашахозар, аԥсуа ибз хҵәаны
ақырҭуа ибз ааганы иаԥыршьуа изыҟаларым, џьоушьҭ… –
даагәынқьит Саҭбеи.
Уҳәан-сҳәан анакәха, ажәлар рҿы узкуам, абна алымҳа
амоуп шырҳәо аиԥш, џьара инааны ҷыт бжьык гаргьы, ауаа
рлымҳаҟынӡа имнеир ауӡом, еиҳаракгьы уи иҽеим акы акәны
ианыҟала.
– Саҭбеи иҷкәын Аҟәа дахьнеиз амилициа ааикәшан
дыцәдырҳәит азы, дыԥхашьаны арахь дзымаауа дықәханы
дыҟоуп, – аарылаҩт азныказы.
– Иабџьар ауп имырхыз, нас уи хьымӡӷыс иалоузеи? –
рҳәон џьоукы.
– Иабџьар мацара акәындаз, ичынқәагьы ықәрыжәжәеит,
– нацлеит ашьҭахьы.
– Акапитан ҳәа ахьӡ имаӡамзаарын, идокументқәа
ангәарҭоуп данцәдырҳәы!
– Ҳаижьозаарын, убама!
– Уи аума, Ленин иорден аахәаны игәышԥы
иаиркызаарын.
– Ҳқыҭа зынӡаск далцатәуп усҵәҟьа ҟаиҵазар, ҳирԥхашьеит
ԥсуа зхыло зегьы.
– Хантәаҩыс дҳаургьы, арҭқәа зегьы абаадыруаз, ҳаиҳабы
ҳәа ҳихәаԥшуа ҳаанымхози, уара!
– Иҵабыргхарым, џьоушьҭ, урҭқәа зегьы, – ихарҵомызт
шьоукгьы.
– Ишԥаҵабыргым, уи дҽеизу дҽеимзу аибашьра дцаанӡагьы
дҳамдыруаз, ауаа рыҩныҟақәа инашьҭра иаҟәыҵхьан,
Чаҳмаҭгьы
иаргьы рзы ргәашәқәа адыркхьан.
– Ишԥаҵабыргым, Аҟәа ар рымаҭәа ишәӡамкәан дызбақәахьоу
иҳарҳәоитеи.
Дызбада-дзаҳада хықәкыла ҳәа ианҵаалак, аӡәгьы аҭак
изҳәаӡомызт, зегьы «ирҳәоит» ҳәа акәын ирҳәоз. Арҭқәа
зегьы аартны иани иаби рахь аӡәгьы иҳәаӡомызт, аха
Саҭбеи гәҩарақәак иоуны дыҟан, хьаасгьы иҟаиҵон. Иӡбахә
иалацәажәозгьы иара данырзааигәахалак, иааҳәны аҽакы
иналагон. Уи рыҵибаауан аб, аха ҵаашьа изыҟаҵомызт.
Ан лакәын згәы рҭынчны иҟаз, аха аамҭагьы такә цацәеит,
жәамш ҵуеит уажәшьҭа лыҷкәын уахь дыҟаижьҭеи.
Дынхацәеит. Ларгьы лассы-лассы агәашә ахь дыԥшуа
далагахьеит. Хәылԥазык, Саҭбеигьы аусурахьтә даныхынҳә,
«Авилис» ҳәа изышьҭоу амашьына ашьҭыбжь ааигәаӡаны
иаҳаит. Дааҭгылан, ахьурӡы иаҵшьуа амца иахагылаз иԥшәма
иналықәҿиҭит:
– Бара!
– Иуҭахузеи? – амца даахыҵны даадәылҵит.
– Амни амашьына ҳара ҳахь иаауашәа збоит.
– Синаҭ иакәзар! – даагәыргьеит, уи дшақәымгәыӡозгьы.
– Быҷкәын ахантәаҩра сырымҭеит ҳәа дыбналаны дыҟахуп,
уажәы «Вилисла» даарцгьы бҭаххахт!
– Иуцәажәашьоузеи, мшәан, дыбналаны захьӡузеи? –
дизгәааит лара.
Амашьына ргәашә ахы азырханы, ианазааигәаха иаангылт.
– Унан, мшәан, ари закәызеи, амилициаа ҭыҵуеитеи?
Убз ахы шьшьааит, ҳаҷкәын амилициа ишьҭаланы иаама? –
даашәаӡыӡеит
ан.
– Былақәагьы ирыгхама, Синаҭ иоупеи иҭыҵыз, – лара
лахь дхьамԥшӡакәаны, иҟалаз изымдыруа уахь дыԥшуан
Саҭбеи.
– Закәи узлацәажәо?
– Ааи. Излазбо ала, быҷкәын дмилициахеит, бгәы рҭынч.
Синаҭ агәашә ааиртын, амашьына наскьаны иаагылеит. Иара
агәашә ныдҵаны, ҭынч-ҭынч дааиуан. Амашьына иааҭыҵит
аҽа хҩык. Ауаҩы ҳарак, ашлиапа зхази ҽаӡәи ирышьҭагыланы
рҿаархеит
аҽа ҩыџьа аҳәса.
– Арҭ сасцәоуп, сан, – даалԥыххылеит, игәцаракны
аԥсшәа ралҳәарц иҭахны.
– Бзиала шәаабеит! – рнапқәа аарымихит Саҭбеигьы.
– Саб, ари Аҟәа ақалақь-хы иоуп, Џьарба ижәлоуп!
– Унан, сызкәыхшоу ҳаҷкәын, асасцәа дахьқәа ҳзааигеит,
умбои! – лхаҵа иқәкны дцәажәон, аха асасцәа рахь лнапы
лыргьежьуан иан.
– Ари аԥҳәызба ссир дара дыртәхап? – лнапқәа
аалыкәыршаны Сима даагәыдылкылан, Синаҭ днаиазҵааит.
– Ааи, сан, рыӡӷаб лоуп.
– Асасцәа ҳәа ауԥшәылқәа ҳашҭа иҭоумгалеи, нан, –
аԥсшәа калырҵәон дааҟәымҵӡакәаны.
– Шәааи арахь, акәасқьахь, – днараԥгылеит Саҭбеи.
– Ихьшәашәарахеит, ауаџьаҟ амца ҭаҳҵап, саб.
– Аиеи, амҿы аҩнаҵаҟа иҵоуп, уажәыҵәҟьа зегьы-зегьы
ҟалоит, – иҷкәын иахь дынхьаҳәит аб.
Аџь-мҿы еиҿажьны ихәажжаӡа иеиқәыз амца рҿацеиуа,
фатәы-жәтәыла ихиаз астол иахатәан асасцәагьы аԥшәмацәагьы
сааҭқәак рышьҭахь. Рнапқәа адыркаанӡа, Синаҭ иаб
дахьтәаз днеин днаиахәыҭхәыҭит:
– Саб, асасцәа инарыдҳартәалоз хацәақәакгьы ҟамлаӡеитеи?
– Адырра рысҭеит, аха, ишубо, изымааит, – уигьы
иныҵакны, асасцәа ирмаҳартә аҭак ҟаиҵеит. – Џьоукы
усурантәи иааԥсаны
иааит, аҽа џьоукы еилахазар акәхап.
Аимхәыц хыҳәҳәала фырџьанк-фырџьанк ажьаӷь уатка
ааныркылеит зегьы.
– Иаҳҭоу асасцәа, шәареи ҳареи Анцәа ҳаигумырхан.
Зымшала ҳаибадырыз Синаҭгьы шәымаҵ аура даԥсахааит.
Шәара шәеиԥш ауаа шьахәқәа ҳашҭа иагымзааит. Ауаа
зыдгалатәыз сасцәоуп шәара, аха ҭаацәашәала ҳааидтәалап
ҟаҳҵеит, агха ҳахьзаргьы сыздырам, аха… – игәылацәа рымааира
ааиршшеит Саҭбеи.
– Иахьԥоуҳәои, Саҭбеи, – ифырџьан ааимҟәыҵаикит асас.
– Ауаа рацәа заҳҭахуи, амца хәажжаӡа ҳахьахатәоу аҵкыс
иеигьу иарбану? – дҩахан ижәит.
Уи, зегьы ианааныркыла ашьҭахь, аԥшәма ихы наизирхеит:
– Саҭбеи, ари аџь-мҿы маҷымкәаны иршьшьаны укәасқьа
аҵаҟа ыҵырҭәаауп, аџьра ааигәамкәа иҟам ара?
– Иҟахымкәа, иҟамзи, уажәшьҭа иабаҟоу акәымзар. Амала,
уажәазы аџьымҿыла даара ҳаиқәшәоуп.
– Ыы, уажәшьҭарнахыс иҟамлаӡои?
– Ихыршьааит. Атрақтор дуқәа ирыцраҳәаны ианадырхалак,
рдацқәа инадыркны иҵыжәжәаны аххы еилаҳауан.
Мҿысгьы акыр аагеит, агәыцә бзиақәа змаз ракәзар, аидарашьҭыхга
амашьынақәа рыла иҭҳәаны иргаӡеит Аԥсны иалганы.
– Изхыршьааи аџьра? – ибласаркьақәа аамихит, цқьа
аԥшәма диҿаԥшырц иҭаххазшәа.
– Аргылара ҿыцқәа ирыламгои. Хышә ҭыӡҭыԥ адгьыл
рыздырхиоит,
Қырҭтәылантәи ауаа хырҵәаны иааганы индырхоит,
рҳәеит, амҳаџьырра иҭанарцәыз ҳадгьылқәа урҭ
ихадырҭәаауазаап.
– Иаарго ҳәа ззырҳәо Гыртәылаа роуп, Қырҭтәыла амраҭашәарахьтәи
акәакьқәа рҟынтәи. Ус ауп сара ишсаҳахьоу.
– Дныбжьалеит
Сима.
– Гыртәыла ҳәа ыҟаӡам уажәы, Қырҭтәыла ҳәа иашьҭоуп
уаҟагьы. Насгьы излеиԥшымзеи, урҭгьы ақырҭцәа ҳәа рҽанырҵозар,
аҵара зларҵо уи абызшәала акәзар? – нациҳәеит
Синаҭ.
– Ааи, ус саҳахьеит саргьы, – ирмаӡашәа даақәԥсычҳаит
Сима лан.
– Ааи, аха ахарџь ду аиуеит аҳәынҭқарра, рыҩнқәа рыргылара
уҳәару, рышколқәа уҳәару. Уахьынтәи аҿыцнхацәа
раагара Аԥсны қыҭацыԥхьаӡа иалагоит ҳәа ауп ишсаҳауа.
Иабаҟоу ариаҟара ахарџь, аибашьра ицәнарҳәыз ҳтәылаҟны?
– Синаҭ асас ԥҳәыс дналзыԥшит.
– Ашколқәа рыргылара аҭахымхошәа ауп ишыздыруа,
Қарҭҟа
сҭаацәа рахь санцало ишсарҳәахьоу ала, аԥсуа
хәыҷқәагьы қырҭшәала аҵара дырҵара иаладыргоит, рҳәеит.
Уи макьана уҳәан-сҳәануп, аха абанҭ иаарго рхәыҷқәеи дареи
анеилаԥсаха, аԥсуаа рхәыҷқәагьы уи абызшәа дырҵара
еиҳа имариахоит ҳәа ирыԥхьаӡозаап.
– Ааи, аха аԥсуаа қырҭшәала аҵара зларҵагәышьои, дареи
ҳареи ҳбызшәақәа зынӡаск ихаз-хазупеи?! – иааџьалшьеит
Синаҭ иан.
– Абласаркьа… Абни абласаркьа… – аҵанӡа даақәыԥсычҳаит
Саҭбеи.
– Азакәан ианаҳәа, иҟаҵатәуп, саб! – наиаҭеикит Синаҭ
иааҿахҵәаны.
Саҭбеи абӷьааҳәа иҷкәын иахь дынхьаԥшит, аха егьи,
асас илахь даԥшуан.
– Азакәан… азакәан… – илацәақәа неиқәыԥсашәа, ибжьы
ааирмаҷит Комуна.
Илахь аԥхӡы иааз злақәирбаша ачабра ҭигарц иџьыба
дынҭалеит. Ишьапқәа аҵаа иқәгылазшәа иаахьҭакит.
…Ауха иаанымгылаӡеит асасцәа. Синаҭгьы дрыцны дцеит.
– Саҭбеи, уҷкәын аҭыԥ бзиа ааникылеит амилициа рҿы,
ауадақәа риураҿгьы ҳицхраап, – иҳәеит Комуна, амашьына
данҭалоз.
– Иҭабуп, уара унапаҿы уи сицәшәом, – аԥсшәа нкаирҵәеит
Саҭбеигьы.
– Синаҭ, нан, уаҵә сабшами, уаҵәашьҭахьгьы мҽышоуп,
ҽнак иадамзаргьы аҩны уаангылар амуӡои? – нас иаармаӡашәа
илымҳа дааҭахәыҭхәыҭит: – Учын шкәакәақәагьы ауаа
ирымбарыз.
– Уажәтәи сусураҿы асабша, амҽыша ҳәа ԥсшьара ыҟаӡам,
сан, урҭгьы усура мышқәоуп.
– Ибзиагәышьоуп. – Нас Сима лани лареи днарыдгылеит:
– Аҭыԥҳаҳәа ассир дбымазаап, сбыкәхшоуп, – ан лахь
даацәажәеит.
– С-Сима илзымдыруа ҳәа акгьы ыҟаӡам, аҩны-гәара
реилыргара,
афатә хыкқәа рыҟаҵара, абысҭаҵәҟьа убас
итаруа илуеит, иааҟалҵо зегьы унацәахы нарыдуфалартә
ишԥаҟоу ҳәа лаб есқьынгьы лырҽхәара даҿуп, ланшьцәа
рахь данцалогьы, аԥсуа бысҭа бзиа ирбоит азы, ачуан
дшахагылоу дахагылаӡоуп. Иазыбуеи, бхаҵкы сцеит, маҳәык
ҳара ҳзыҳәаны дҟамлеитеи.
– Шәара ишәықәнаго амаҳә дабаҟаху, ахазына шәнапы
дакупеи,
– рҩыџьагьы аагәыдылкылеит.
Мышқәак ааҵхьан аипш, Саҭбеии иԥшәмеи адырра роуит,
шәыҷкәын ақалақьхы иԥҳа дигеит, диманы абрахь Гагроума
Пицундоума џьара дцаны дыҟоуп ҳәа.
– Сима ҭацас дҳаума, мшәан?! – агәра цқьа илгомызт ан.
– Быӡӷаб дыссируп, дхазыноуп ҳәа блыдгыламыз лан,
уажәшьҭа бзымгәырӷьозеи! – иԥҳәыс илаԥш дныҵигеит Саҭбеи.
– Уара умгәырӷьахуашәа, – наиаҽԥнылкылеит лхаҵа, ус
аниҳәа.
Синаҭ иусураҿы ахьӡ-аԥша иманы дҟалеит, уимоу,
шықәсык анааҵ «Амилициа аусураҿы иалкаахаз» ҳәа
аҳаҭыр хьӡы иоуит, амаиоррагьы ирҭеит. Абарҭ ахьыӡқәа
аҩбагьы зырласыз аурымцәеи
аҭырқәцәеи Аԥснынтәи
ианахыргоз иааирԥшыз ифырхаҵаратә усурақәа роуп. Аҟәа
ахәҭак ааизыԥҵәаны, асиа наиркны ақалакь анапхгара
днарывадыргылеит, ақырҭуа милаҭ иреиуаз шьклаԥшҩцәас
инаишьҭаргыланы. Ахгара ззыҟалаз рус инапы ианҵан.
«Азакәан ианаҳәа, инагӡатәуп» – иҽааибиҭеит зегь рыла.
Илакҭа уаҩытәыҩса дызҭаԥшуа изыҟамлеит уи нахыс.
Дыздыруаз, иидыруаз аӡәымзар-аӡәы дрымбо илашьцакит
уи ауха, аиха иалху роботызшәа дҟалеит, икаҭәоз алаӷырӡи
хыхьынтәи
зны-зынла иааланаршәшәоз ақәеи изеиԥшхеит,
алаӷырӡ шҵааз, ишыџьбараз гәеиҭартә агьама имбаӡацызт.
Илақәа
ирбоз аӡәызаҵәык иакәын – ақалақь анапхгара рахьтә
адҵа изҭоз.
Иабхәа Комуна Џьарба атәанчарахьы дрышьҭхьан. Уи
ибӷа уажәшьҭа иара ихәартә ибомызт, аха иаргьы уи шьҭа
дазхьуа дыҟамызт, ихатәы «бӷа» ирӷәӷәахьан иусураҿы,
ашәалҟьамреиԥш
зегьы дрылԥшны иаԥхьаҟатәи имҩақәа
дырныԥшылон, уахь рныларазы амҩахәасҭақәа ылиԥшыхәаауан.
Иара, ауаа анахигоз аухагьы, изблак ала акәын
адҵа изҭоз аиҳабгьы дшибоз, егьи илала иаԥхьаҟагьы
мҩакы данԥшылон. Уи, еҵәа ҟәазын – ижәҩаҟны ичынқәа
ирықәыз аеҵәа ссақәа аԥшьба рымцхәрас иқәҵахараны иҟаз
акәын. Абри, аҵх лашәаангьы иеилаарцыруа имш арлашон.
Адырҩауха зны иҩныҟа дгәарлеит, унаиҭәҳәар, дхышәҭны
днаумҵаҳап уҳәаратәы дааԥсаны. Иԥшәма Сима лылақәа
ҭчаа дтәаны дҵәуон.
– Нана, ибыхьи, уажәшьҭагьы баҟәымҵӡои аҵәуара? –
уажәы-уажәы дналыдыххылон хышықәса зхыҵуаз иҷкәын
хәыҷы Баҭал. – Папа, папа, нана аҵәуара даҟәыҵӡом, –
днеиԥыххылеит уи.
– Сара сылақәа ҭчаазаргьы, иаха смыцәеит ауп, аха бара
бхы зыхбырҟьозеи? – ишьнел ишәыхуа дҵааит Синаҭ.
– Еуан Пантулиди иҭаацәеи иареи ахызгаз уара уоуп,
рҳәеит, блақәас ирыхәаурԥшрызеи урҭ? – инеималҭәеит
еиҭах Сима.
– Азакәан абла еицакшьа амаӡам, ибхабмыршҭын сара
сышзакәануаҩу, – иеиҳабы иҿаԥхьа дгыланы арапорт
ииҭозшәа, иҽыриашаны даагылеит, иблақәагьы ааихамырҟәысӡакәаны.
– Еуан ухәыҷы имшәхәы анкеиԥсоз, ахьтәы лымҳарыҩқәа
ҳамҭас иансиҭоз, илахь уагәӡуан, иаха имаҭәақәа ҿаҳәаны
инапала дрыҵоуҵон… – ллымҳақәа ирымхны лкалҭ ианԥсалаз
ахьтәы лымҳарыҩқәа аалҟәшәааны иеимбӷьыжәаа адашьма
инықәлԥсеит. – Сара игәаӷьны слымҳақәа исызрыхьнырҳалом
арҭ, иахьуҭаху ига, иҭины рыхә ыҵх!..
– Сеилкаа, Сима, азакәан хырԥашьа амам…
– Ега ус акәзаргьы, ухаҭа иара иҟны умнеир ауан… Излоугәаӷьи
ҭаацәала рахгаразы рыҩныҟа ушьапы аихгара?..
– Уи базҳәада бара? – игәахы ааиҟәыҷҷеит.
– Уара ула ҭухит, аха игәылацәа рыблақәа хтын.
– Иахыжәгагәышьама аурымқәеи аҭырқәцәеи, дад? Ееҳ,
аамҭацәгьак ҳҭахеит, убауоу? – илахь еиқәыршьшьы егьи
ауадахьынтәи дара рахь дааҩналеит Саҭбеи.
– Саб, нана дышԥаҟоу, лхьаа еиҳа даргәамҵуама иахеижьҭеи?
– Мап, дад, иахеижьҭеи ҳашҭаҿы ахатә хьаа уаҩы игәалашәом,
лаӷырӡкаҭәароуп иҟоу. Ирыцҳаҳшьоит урҭ иахыжәго,
забацәеи занацәеи рҳаҭгәынқәа кажьны, зыҩны
згәара, зымаҭәа ааныжьны, зхаҭақәа наганы аешелон аҩныҵҟа
иеилашәыжьыз. Иуаами ҳара ҳаиԥш, ирыцҳаҳамшьар
ҟалома… Ҳара ус ҳзырур, ҳашԥаҟалои?..
– Азакәан иаҳәар иуки? – анапыӡәӡәарҭахь днаскьеит
Синаҭ.
– Ааи, шьҭа, – даақәыԥсычҳаит Саҭбеи. Нас ишьамхқәа
нарсны, ихы аҩада иҩышьҭихит: – Шьарда зымчу, сумыҳәои,
ҳалоумырӡын ҳабз ҳҿыхра иаҿу ари аамҭа еиқәаҵәа!..
– Угыл, саб, мшәан, – имҩатәшәа даахьаԥшит уи иахь, –
ҳара
ҳаиӷьхозар ҳәа ҳгәыӷуеит, уара узҿу закәызеи. Ҳуадақәа
ҭшәоуп ҳчымазаҩи ҳареи, атәарҭаҵәҟьа цқьа иҳамам анысҳәа,
даара ҳрыцҳаишьеит иаха сара зыдҵақәа насыгӡоз апартиа
ақалақьтә напхгара ахаҭарнак. Иаха иҭацәқәаз рахьтә ауада
бзиақәа ԥшьбаны иҟоу срықәиргәыӷит уи. Ҳааилгақәар, уахь
ҳаиасуеит, нанагьы еиҳа инеиҵыху, илашоу уадак аҟны
днаҳариап, лыԥсы еиҳа инеивылгап.
– Ииҳәаз баҳама, бара? Ари ауада лашьца аҟынтәи
илашоу ахь бганы бышьҭасҵоит, иҳәеит, – адашьмахьы
дышьҭаԥшуан Саҭбеи.
– Нан, сара абра сындәылҵны, ихдырҵәаз аурымқәа руада
ааныскыларцу? Уи Анцәа иумҳәан!.. – лбжьы ҵаӷаӡа иааҩит
иан.
– Мшәан, азакәан ихнарҵәеит урҭ, бареи сареи ауҳакәху,
азакәан иаҳнаҭо мап ацәаҳкуама? – игәы иныҵаххит.
– Саргьы уахь сзыҩналагәышьом… – ҵаҟа дшыԥшыц
дыԥшуан Саҭбеигьы.
Арҭ аҭаацәа зыҩназ ауада ҩбаны иҟан – азали ашьҭаларҭа
уадаки. Иан дычмазаҩхеижьҭеи (дҳәыҳәикны дзымныҟәо
дҟалеижьҭеи),
ашьҭаларҭа уадаҟны риарақәа ҟаҵан иани
иаби.
Арҭ ауадақәа анирҭоз, иара дшазхәыцуаз уахәаԥшуазар,
диашан,
изхон макьаназы ҩ-уадак, иани иаби ақыҭан инхон.
Игәы иаанагон уахьгьы аҩны имоуп, араҟагьы арҭ ауадақәа
изхап ҳәа. Лҟазшьа бзиан, ауаҩра ыҟан, лхаҭа дшеи-шеиуа
аԥҳәыс хазына дизыҩнагылан. Аҭыԥ бзиагьы лыман уи –
ақалақь библиотека деиҳабын, ақырҭшәа ахьылдыруаз азы
уи дахыбаамызт. Сима уи иццара, аԥсуала уахәаԥшуазар,
иаарласны иҟалеит ҳәа угәы иаанамгарц залшаӡом. Ццакрыла
иагьыҟалаҵәҟьеит. Иара аҩныҟа
данаалыԥхьа (лабгьы
лангьы уи данқәыԥшыз аахыс дрымдыруаз), лассы-лассы
днеиларц иабжьаргеит, уи еиҳарак аусурҭа изыԥшаара
иадҳәалан. Раԥхьатәи инеираан данцагьы Комуна, ԥыхьа
данхәыҷыз зны дхәыҷбзиоуп шизиҳәахьаз аиԥш, уажәгьы
ҷкәына бзиоуп изиҳәеит, иԥҳагьы лангьы ишраҳауаз. Ангьы
ус ицылҳәеит…
Сима аӡәгьы дихәамԥшуа, аӡәгьы лара длышькламԥшуа
уажәраанӡа
дауаах. Аҵара лыцызҵоз, Амзаратәи Арнауҭ
зыжәлаз ҷкәынак Капыҷа зыхьӡыз, аха ашколтә журнал аҟны
Капитон ҳәа ианызи лареи гәаԥхеибашьон. Иқәыԥшқәамзи,
акино ахь иеиццалон, аԥшаҳәаҿы иеицылеиҩеилон, знызынлагьы
ҩызак иаҳасабала, лыҩныҟагьы днеилон рҵатәқәа
еицырҵаларц. Ас еиԥш рышьҭибахраан Синаҭ аамҭала дҭыҵны
ақыҭахь дцахьан.
Сима ашкол аҟны аҵара шылҵозгьы, амузыкахьгьы аныҟәара
далагеит. Зны Капыҷа иҩызаки иареи амузыкатә школ
ашҟа иднагалеит, иҩналаны ирбарц-ираҳарц. Азалқәа руак
аҟны иахьыныҩнашылаз, амузыкаҿы ибзианы аҵара зҵоз
рпатреҭқәа кыдын. Даргьы урҭ инарыхәаԥшырц уахь инаскьеит.
– Капыҷа, ари дубоо?! – аҭӡахьы дынхьаирԥшит иҩыза.
– Сима Комуна-иԥҳа лакәу? – иааџьеишьеит Капыҷагьы.
– Ааи, мшәан, лара шлакәу умбаӡои?! Уара уалкааны
духәаԥшлошәагьы збалоит.
Сима лпатреҭ дуны иҟаҵан, апианино даҿатәан. Лхаҿы
гәыкы
хәыцрала иҭәын, лыблақәа иара ишибалоз аҵкысгьы
иҭыџьџьаауан
араҟа, лылахь аҟьаҟьара иаҵԥрааны ицарашәа.
Лхахәы
лаԥхьаҟа ииаганы, лшьамхқәа инархысуан, лнацәкьара
кахәхәақәа апианино аклавишқәа ирхьысуан.
– Дыссируп, уара! – ааиҿыҵҟьеит Капыҷа.
Абри аамҭазы аҽа уадак ахьынтәи пианинок абжьы ааҩуан,
ихаакәакәараӡа аԥсуа ашәа амелодиа рлымҳа иааҭасит,
ԥҳәызба
бжьыхаакгьы ацны.
– Уара, араҟа аӡӷабцәаҳәа ассирқәа ыҟазар ҟалап, изакәытә
бжьы хааузеи иааҩуа?! – иҩыза иахь даацәажәеит егьи.
Рҩыџьагьы апианино абжьы зыҩныҩуаз ауада иныҩнашылеит.
Абар, Сима дахьаҿатәоу! Иаашанхеит дара. Лара
ишгәалҭаз
аиԥшҵәҟьа, лус ааныжьны дҩаҵҟьеит, дуалуашогьы
даанхеит.
– Инагӡа, Сима, башәа, ҳазыӡырҩырц ҳҭахуп! – длыҳәеит
Капыҷа, дшырцәыԥхашьаз ангәеиҭа.
– Ашәа ацуҳәозар, иацсҵоит, – акыркыр даарыхәлаччеит
ларгьы, еиҳа лхы лнапаҿы иааганы.
– Иацысҳәоит! – аҭак днахыццакит иара, илҳәаз дааигәырӷьаны.
Сима апианино деиҭанаҿатәеит, лыхцәқәа лаԥхьаҟа иниаганы.
Лыбла ҭбаақәа ааҭыԥха-ҭыџьџьеит. Зны иара днаихәаԥшын,
нас лнацәкьара кахәхәақәа аклавишқәа иахьынарықәылкыз,
иааҵысызшәа
ибеит. Уи акәхеит. Амелодиа
ауада ааҩннарҭәааит. Иара инацирӷызын, ссиршәа ибжьы
шақәшәоз аниба, ларгьы даныналҿаԥш, ԥхыӡла лакә ссирк
дынҭанагалазшәа дааҟалан, иоуразоуроу даашьҭнаԥааит.
Шаҟа аамҭа уи алакә далаз изгәаҭомызт,
аха данаалҵ, иҩыза
дыҟаӡамызт. Сима лнапқәа рыԥсы дыршьо иналывалкын,
лшьамхқәа неидыԥсаланы дахьтәаз дымҵысӡакәаны,
лыблақәа
ҭырхаха иара диҿаԥшуан. Урҭ ҭыџьџьаауан,
агәыкра
рхыҳәҳәыла-рхыҳәҳәыло лхаҿы убасҟак идырлашон, Капыҷа
игәы иаанагеит зехьынџьара лашьцараны уи ауада лара
лымала заҵәык илырлашозшәа.
– Сима! Симона! Бара бцәымзоуп, бара блампоуп, бара
ббырлашуп! – иажәақәа ихымхәыцӡо, иқьышәқәа ирыбжьышәшәон.
– Капитон! – лҳәеит лара. Абжьааԥны «Капыҷа» ҳәа
иалҳәалоз ихәыҷыхьӡгьы дааҟәыҵны. – Ашкол ахь ҳцара
аамҭа ааит, ҳцалап!..
Убри нахыс ашкол аҟынтәи лыҩны агәашә аҟынӡа днаскьеигалон
аурокқәа рышьҭахь, ашкол ахь ацара аамҭа
анааилак,
лара, аҩны ашҭа дҭыҵны дахьнаваҵәиуаз, иара
дылзыԥшны дгылан.
– Угәы ԥымҵәаӡеи ушыԥшыз, Капитон? – аара лхы
инадҵаны днеизыԥшлон, дынхацәаны дандәылҵлоз.
– Мап, Симона, бзыԥшразы сгәы ҿыӷьӡом… иаахәлаӡаргьы,
– дналыхәаччон дразӡа…
Саҭбеи иԥшәмеи иареи ақыҭахьынтәи ихҵәаны ианаауаз
рыҩны рҭиит. Аколнхара иаанахәеит хьаҳәхьачарак ҟамҵаӡакәаны.
Уи ахьгылаз аҭыԥ маншәалан, ашкол дук иацәыхарамызт,
амҩаду иазааигәан, дгьыл каршәран. Ашкол ахь ҿыц
иаарышьҭыз арҵаҩцәа ԥыҭҩык уа иныҩнарҵеит. Урҭ лассы-лассы рыҩныҟақәа рахь изцаӡомызт. Аԥсны анҭыҵтәқәан.
Жәыргьыҭ ҩышықәсатәи арҵаҩратә училишьче ццакрыла
иалырганы
арахь иаарышьҭуан аԥсуа рҵаҩцәа рҭыԥаны,
қырҭуа рҵаҩцәаны аԥсуа хәыҷқәа инархадыргылон.
– Абри шԥаҟалеи? Уҳәан-сҳәануп шырҳәоз иҟалаҵәҟьеитеи.
Иаалырҟьаны ҵашьас иарҭозеи аԥсуаа рхәыҷқәа
ақырҭшәа? Уара амчраҿы аус ууеит, иуаҳауеи? – дизҵааит
Саҭбеи зны, иҷкәын дахьааиз, рыҩны рҭиаанӡа.
– Азакәан, саб, азакәан. Азакәан ииашам ҟанаҵаӡом.
Сталин
дуӡӡа агха иоуны аҭоурых иамҳәаӡацт, иаҳәарангьы
иҟаӡам, – иаб агәра ииргон.
Саҭбеи иҩны ҭины ақәҵра ихахьы иааиуеитҳәагьы дыҟамызт,
мчымхарахеит акәымзар. Иԥҳәыс дҳәаҳәикны данышьҭалагьы, илшоз ала иара лымаҵ иуан: лхәы ҟаиҵон,
акрылҿеиҵон.
Иҷкәыни иҭацеи лассы-лассы изаауамызт,
иааргьы иццакы-ццакуа уахь амҩа инықәлон, мамзар, Баҭал
хәыҷы хьҭак рыцәилаларҳәа ишәон, ҩбагьы, Синаҭ иусурахь
дыццакуан.
Уахык иаалырҟьаны ачымазаҩ деицәахеит, илызмырҵысуаз
лыбаҩқәа ирҷыданы, лыӷра акы ааҭагьежьын, агәаҟра далагеит.
Анс иҳәеит, арс иҳәеит, дықәгьежит, ддәылҵит-дыҩналеит,
аха игәылацәа рырҿыхара изымгәаӷьит. Иҵегьгьы
данҿаз акәызҭгьы,
агәылацәа (урҭгьы иааигәаҵәҟьа инхомызт,
аха) даарылагьежьыр,
ихамҵгыларыз иҟадаз, иаргьы
убасҵәҟьа дырзыҟан азы, аӡы иӡаагылатәызар иӡаамгылози.
Аха уажәы, реизыҟазаашьақәа аҽакала иҟалахьан, Синаҭ
хантәаҩыс
дҟаланы Чаҳмаҭи иареи ахьнеиуаз, ауаа ргәашәқәа
адыркуа иалагазижьҭеигьы. Саҭбеи игәылацәеи иареи
ухахьы уџьымшь ыҟоуп ҳәа еибырымҳәацызт, аха гәыла
ахьшәашәара – аԥхаррахь
аиагара еиҳа иуадаҩуп, аҽакала
шәыгәқәа еизынханы ихьшәашәаз агәы арԥхара аасҭа.
Саҭбеи урҭқәа зегьы иҷкәын ихҟьаны шакәыз идыруан,
аха ақәҿиҭӡомызт, иҷкәын заҵәы ега хара идларгьы дизкажьуам.
Аҽакгьы, уи харас имоу ҳәа инҭкааны акгьы
имбошәа
дыҟан. Уажәы, ацхыраара аниҭахха, дышиашаз
днеины аӡәгьы дзынаидымгылеит, еиҳаракгьы аҵх агәазы,
ауаа рыцәа аԥсымҭазы. Ииулак ауардын ҵаҳәаны, ихала
дышьҭыхны днақәҵаны амҩачаԥаҟынӡа дкылиган, ауардын
уа иидыруаз аӡәы иҟны ашҭа инҭаргыланы, аԥшәмагьы дааицырхырааны,
машьынак ала Аҟәаҟа дааигеит. Акьатеилашә
лымазаарын, имԥшӡакәангы дԥырҟеит аҳақьымцәа. Дԥахны
дҽаҳәазшәа лыбаҩқәа шылзмырҵысуазгьы, аҵәҩан быцаҵас
ихаурҟәалараҳа дшузхамырҟәалоз, лыԥсы еиқәдырхеит,
Сима иҟалҵаз ахылаԥшра бзиагьы акыр илыцхрааит.
– Уахь шәахәарым, саб, уажәшьҭа, аҳәса русгьы ахацәа
русгьы урыхәарҭахарым, сангьы снапы лыгхап, уаргьы
цхырааҩ дуоурым, – ҿааиҭит Синаҭ уахык, аҵх ԥыҭк цахьаны
шакәызгьы аусурахьынтәи данааи.
– Нас иҟахҵари?.. – даалеиҩеит Саҭбеи.
– Ара шәыҟаз наӡаӡа, уажәшьҭа сангьы уахь лгара иаԥсахарым,
аҳақьым инапгьы лыгыжьтәым.
Акыр ҵыхқәа ари дазхәыцуан Саҭбеи, аха акаҿы дызкылсуамызт.
– Сажәымҭыҽха шәаазықәсыршәазеи зегьы, – даалаӷырӡышеит
ан.
Агәылацәеи дареи реизыҟазаашьа Саҭбеи игәеиҭахьаз, лара
илызгәаҭомызт, илцәиҵәахуан. Иҩны аҭира азхәыцраҟны
аизыҟазаашьақәагьы хара иацәгылоны ибомызт. Зегьы изеилахеит.
Ишәеит, изеит, аха имч зықәхоз ҳәа акгьы ибомызт.
Ачымазаҩ ара дырбап ес-иҟарҵалакгьы, аха иара ихала
дныгәнысуа
аҩны дааҩнахап. Есҽныла Аҟәаҟагьы дзааларым,
иԥҳәыс чымазаҩ лыла ҭаа аҭуан даҵаԥшуа, акы ааганы
инсҿазҵарыдашь ҳәа аиарҭа даалахап. Лыҷкәын уахазны
дааины, иаашар дындәылҵуеит. Аҭаца зегьы узлылагӡом,
илылоугӡалакгьы
ашьашьмаҟынӡагьы изымнеиуа анхәа лтәы
цәгьоуп.
– Уаргьы ара уҟазааит, саб, шәыгәқәа ааибарыӷәӷәалап,
иҳалшо ала шәымаҵ ааулап, ашьҭаларҭа ауада абарҵахь ала
ашә аатуеит. Иануҭаху удәылҵлап, уҩналалап, ишуҭаху
уҟазаап, – излаилшоз ала, иаб игәшәа-мшәа иҳәеит Синаҭ.
Саҭбеи иҷкәын ииҳәозгьы иаҳауан, аха ихатә хәыцрақәа
дышрылахаз дрылахаӡаны дыҟан.
– Сара неиҭамҳәа. Уара уда ԥсыхәас исымоузеи? –
лыблақәа аацәаакит, зегьы-зегьы аартны лхаҵа ианлеиҳәа.
Уаҳа акгьы ахымҳәаакәаны дазааит Саҭбеи, игәы днанамгошәа
шибозгьы.
Иҩны ҭины дшаара арахь данаа, иҭаца лгәы иахәашаз
акы ҟаиҵарц иҭаххан, еиҳа дзеилаҳауаз апианино шакәыз
анеиликаа, иаахәаны иааганы иныҩнаиргылеит.
– Сыԥсы апианино иаӷроуп, – дгәырӷьаҵәа лабхәа иҭабуп
ҳәа иалҳәеит Сима.
Уи иара игәы арҭынчуан, иҭаца лҿаԥхьа аарак иднахуазшәа
ибон азы, иаргьы игәалаҟазаара еиҳа иеиӷьхеит, имаҵ ахьылуаз
ихы ахимбаауа дҟанаҵеит.
Сима апианино днаҿатәацыԥхьаӡа, лгәалаҟара шьҭыҵуан,
аха даланахаланы арҳәара дшаҿу днарылашыҩкуан
амузыкатә школ аҟны Капитон қәыԥш, лнацәкьарақәа
ирыбжьышәшәоз лмузыка ашәа анациҳәозтәи аминуҭқәа.
Усҟан
ауп аԥырԥырҳәа кәицк былуа лгәаҵа ианҭашәоз,
ҿыцәаара ақәӡамшәагьы ианлыцралоз. Абарҭ аамҭақәа
лгәаҵа ныҭшьааны имцарц азын, амелодиа заҟа лылшоз
ала илроууан. Асеиԥштәи амелодиа ҿыха иарлахҿыхуан
ашьҭаларҭа уадаҟны изаҳауаз ланхәеи лабхәеигьы. Аха,
ашьҭахь,
уи инаԥшьны игәыҭшьаагаха аҿаалырхон
зынӡаск
иаҽакӡаз мелодиак. Уи, Капитон аибашьра хлымӡаах дышлымнахыз
анлаҳа ашьҭахь изкны иаԥылҵаз ауазашәа акәын.
Иаарцәымыӷханы, рыблақәа ҭаа иааиҿаԥшуан ашьҭаларҭа
уадаҟны иеиқәыӡырҩуа зиарҭақәа рҟынтәи зыблақәа
ҭхаха
иԥшыз абыргцәа. Сима лакәзар, лыблақәа цәаакуан, лылаԥш
хьанҭақәа аҭӡамц аҟны иԥшаауан.
– Нана, икыдуи ари аҭӡамц? – дылҿагьежьуа лазҵаара далагон
Баҭал хәыҷы.
Амелодиа ааҿахҵәон. Лнапқәа Баҭал ихахәы иналалон
иԥшаауа, аҭӡамц аҟны илымбаз уаҟа илԥыларызшәа. Иагьылԥшаауан.
Баҭал иԥхарра лгәы шаҳәшаҳәуа иҟанаҵон.
Еиҭах длахҿыхӡа лыҩнусқәа ҟаҵо дааҩналон, апианино ашҟа
такәаамҭа дхьаԥшырцгьы лҭахӡамкәаны. Абас ицон аамҭақәа.
Раамҭақәа гәагәон Саҭбеигьы иԥшәмагьы. Иԥшәма дышьҭан,
дызҵысӡомызт, иара дындәылҵны даалеиҩеилон, аҵхқәа
дара рзын шә-ҵхыкны иеихалон. Ачымазаҩ уахыки-ҽнаки
рахьтә знык акәын лқьышәқәа анааччоз – лыҷкәын ичынқәа
цырцыруа аусурахьтә уаха зны данааҩналоз.
– Сан, бышԥаҟоу? – дналхагылон, иблақәа ааԥса-икараха
усҟан.
– Шәысмыргәамҵи, сара иԥсыша, – абасгьы лҳәон, лыбжьы
агәыр аҵа икылсуазшәа иҵаӷаӡа, аха лқьышәқәа ччаԥшьк
нарықәхәмаруан, лхаҿы аалашон, аҵх иалхәхәа мрахәагак
ааины иналҿагәыбзыӷуазшәа.
Ашьыжь данцоз дылбаӡомызт, еимаа шьҭыбжьқәа налаҳауан
ауп.
Убригьы лызлырхон гәышьҭыхгас.
Синаҭ лассы-лассы аӡбахә цәыриго далагеит аурымқәа
руадақәа
иҭацәыз рахьтә х-уадак иеимадоу акы иара
ишизалырхыз,
иаарласны документла еиқәыршәаны иара
дшақәиҭыртәуа, уахь ианиаслак, ртәара, ргылара, рышьҭалара
уҳәа зегьы маншәалаӡа ишыҟало.
– Ее, сыҷкәын, – иҳәон усҟан Саҭбеи, – иахыргаз рҳақ
зыҩноу ауадақәа ҳара иҳахәарым…
– Шәаасԥеиԥш, шәаасԥеиԥш… – даагәынқьуан иангьы, –
адунеи сақәлахап ҳәа шәыҟоу, нас уахьгьы шәцап, иамуӡар.
– Дад, ухы уахә. Иузеиӷьу уара иумдыруеи. Атапанчеи
ачынқәеи уҭахын, уҳәатәы акыр ԥхылнадо уҟазарц уҭахын,
ҳаргьы
ус уҟазарц ауаҳҭахымыз. Уагьыҟалеит. Ауадақәа
уҭахуп, иаабоит, уангьы саргьы ҳуадаҩха, ашьҭаларҭаҵәҟьа
шәымамкәа шәеиларханы шәҳамоуп. Хәыҷызаҵәык думоуп,
уи иҵегьгьы аишьцәеи аиҳәшьцәеи имазар уԥшәмеи уареи
ишәҭахымкәаны шәыҟаӡам, аха рааӡарҭа аҭыԥ шәазыԥшызар
акәхап. Ига, дад, иурҭо ауадақәа. Уқьыԥаха уанааилак,
уҽынеиҵыхны уԥсы ушьалароуп,
сҭаца ишылҭаху лыҩны
еиллыргалап, Баҭал хәыҷы
ишиҭаху дтәап, дыхәмарып.
Уани сареи араҟа ҳаҟазааит. Сара макьана снеиҭаҵлартә
сыҟоуп. Уаргьы уааҳхылаԥшлап, – уахык данааи, днаиртәан
абас иеиҳәеит.
– Иҭыԥ бзиоуп. Амшынгьы иазааигәоуп. Бара ибдыруеит
иахьыкәу, – Сима лахь днаԥшит усҟан Синаҭ. – Еуан
Пантулиди иуадақәа алсхит, алаԥшра азин ансырҭа.
– Схәыҷы имышәхәы казыԥсаз, ҳауа гәакьа ҳәа
иаҳаԥхьаӡоз аурым, унапала иахганы аешелон иҭаужьыз
иуада схәыҷы дыҩнасааӡарцу? Уи ҟалашьа амаӡам! – амамеиқәара
налҿатәеит Сима.
– Адокументқәа ҟарҵахьеит, мшәан… Иара дҳауамзи,
тәымуаҩык иаасҭа ҳара ҳаҩналар еиҳагьы иеиӷьеишьап…
– Уи ауп шәҟәыбӷьыцкгьы заҳзиҩхьоу, игәы ҟаҵаганы
душьҭызаап, убама?! Мамзар, уахык димбар ичҳауазма
ҳ-Баҭал, уажәы дышԥаҟоу ҳәагьы анҵаны бӷьыц хәыҷыкгьы
ҳзааимышьҭыц умбаӡои. Уи иуадақәа ҳрыҩналарцу?
Иҟамло усуп.
– Аԥсны анҭыҵынтәи иааганы ирҩнарҵоит егьырҭ
иҭацәыз аурымқәа рыҩнқәеи руадақәеи, ишәымуазар, Еуан
иуадақәагьы урҭ нарыҩнарҵап, – дҩагылеит Синаҭ.
– Папа, арҭ ҳуадақәа Ҳалыл иаҳҭома? – днаидԥалеит
Баҭал.
– Уи дарбахын? – ихы ааишьышьит, дааччашәа
ааҟаиҵан.
– Амна ихәыҵатәоу, амна, ҳгәыларантәи аҩны ҵаҟа
қьаадла зыстол рҭәны ихәыҵатәоу Ҳалыл, дузымдырӡои?
Аконфеҭқәа сиҭалоит.
Зҵаарала Сима дналзыԥшит Синаҭ.
– Ҳгәыла иҩны аҵаҟа ахә шәо дыҩноуп Ҳалыл ҳәа
Нарҭбак. Аинститут далгеит, аус иуеит, анаука даҿуп, заочно
ҳасабла аспирантура дҭоуп, рҳәеит. Ихы аарылҳәҳәо архивтә
қьаадқәа дрылатәоуп. Дышԥарыцҳасшьои, уада хәыҷыкгьы
дақәиҭны иоуам.
– Нас уи сара дабасусу?
– Дуусуп ҳәа аума, аха иҭбаау уадақәак ҳаур, ҳуадақәа
урышьҭал ҳәа иасҳәахьан, уи ауп Баҭал дызҽу.
– Ари сани саби ирзынҳажьырц ами.
– Сара џьаргьы сцаӡом, аӡәы иҳақ сзаҵагылом, насгьы
дҳацәтәымуаҩхындаз,
– мап лкӡеит Сима.
– Анс сҳәан, ижәуам, арс сҳәан, мап, уаҳа иҟасҵари? –
дгәаан, аԥенџьыр ахь днаскьаны даагылт.
– Ара ҳаҟоуп, џьаргьы ҳцаӡом, анаука аусзуҩ Нарҭба
ф-метрԥшьыркцак далаӡозар, ҳара ара ҳзаламӡари, аҳақ ҳзаҵалари?
– лхәыҷы даашьҭыхны шьҭалараҳәа азал ахь днеит
Сима.
Синаҭ дтәан дынкахәыцуа, ҿымҭ-ԥсымышьҭ. Иан
лыблақәа кыдырхало аҭуан даҵаԥшуан. Саҭбеи иакәын
уажәы зышьҭыбжь
мыргаӡакәаны, ҭынч-ҭынч илеиҩеиуа
ауада иҩназ.
– Ишуҭаху, дад, ҳара улаԥш усгьы иаҳхуп, ҳааихалартә
ҳаҟоуп, – ааиҳәалон зны-зынла.
Уахык, абжьааԥны аасҭа, заа иҩныҟа дааит Синаҭ, шәҟәык
иҩыҵршьны.
– Ҳалагап, Сима, – иҳәеит, агәалаҟарагьы иҿнубаало,
абӷьыцқәа ааихиршәшәан, – бара бырҵаҩуп, сара сҵаҩуп.
Баншьцәа рбызшәа бдыруеит. Ари ақырҭуа нбан шәҟәы
ауп.
– Ари аҩыза ашәҟәы аԥшаара уадаҩуп уажәы. Ишуҭахыз
уҳәар, абиблиотекаҟынтәи сара иузаасымгоз, уа иҳамоуп
иҭаҵәахны.
– Иуадаҩуп, бҳәахт. Меигӡарахда иҭыжьны Аԥсны иааргеит.
Шаҟа бҭаху га. Ҳаиҳаб иҟынгьы инаганы ишьҭарҵеит
ирацәаны. Акака ҳаиҭеит уа аус зуа аԥсуаа зегьы. Иаарласны
аԥхьареи аҩреи шәҵароуп, иҳәеит. Нас ацәажәарагьы
ибзианы ианышәымҵа, аусура шәамаҳхуеит, иҳәеит, абас
иҟоуп азакәан, иҳәеит, акурсқәагьы аадыртуеит, иҳәеит. Аха
сара уахь сшымныҟәоз иасҳәеит, аҩны дыҟоуп уи абызшәа
сзырҵаша, сҳәеит. Ажәакала, бсырҽхәеит, – лафшәагьы акы
налеиҵеит.
Есуаха сааҭк-сааҭк Синаҭ аҵара илырҵон Сима, иаргьы
дҵаҩ бзианы ихы ааирԥшуан.
– Ахәыҷқәа ракәӡами, дад, аҽа бызшәак ала аҵара
иаладыргаз,
уара узықәшәеи нас? – игәы намӡо дизҵааит
Саҭбеи.
– Аиҳабыра рыдҵа нагӡатәуп, Сталин ду ибызшәа
ҵатәуп, рҳәеит, уи уаҩ дзагәҭасуам. Уагәҭасыргьы Анцәа
иуанеишьом, саб.
– Нас саргьы исҵароума?
– Уара мап, аха умаҭа хымԥада иҵароуп. Уи ашкол дҭалар
идырҵап.
– Уи смаҭа ҳәа узҿу, ԥшӡала, ахәыҷқәа иоуртә дҟалар, урҭ
рхатәы бызшәа акәымкәаны аҽа бызшәак ала иеицәажәо ара
иҟалома, дад?
– Аҽа бызшәак избан. Аԥсуаа ақырҭцәа ирхылҵшьҭроуп
ҳәа рымҩи ақырҭуа наука аусзуҩцәақәак, уи дақәшаҳаҭны
ашәҟәы ҭимыжьи Аԥсны анапхгара ируаӡәку ани Ҟаранба
ду? Ус анакәха…
– Уи зыжәла зыԥсахыз ҳәа изҿу иоума?
– Сыжәла сыԥсахт, иҳәама, сыжәлаҵәҟьа уажәоуп ианыҟасҵа,
Сталин ду ибызшәала аҵара заҳамҵари, иҳәеит
ҳәа саҳауеит. Дагьиашазар ҟалап, уи адуӡӡа ибызшәа
хәынгаҳшьома…
– Акгьы сзеилкаауам, дад, сара сгаӡахазар ҟалап.
– Угаӡамхаӡеит, саб, уара угаӡахазар, ҳаԥсуа
газеҭқәагьы гаӡахама? Ирҩуа сузаԥхьап уҭахызар.
Иаҳәо умбои, – астол иқәыз агазеҭ аашьҭихит, – ажәа
«ажәахә» аԥсышәаӡамзаап, «амохсноба» акәзаап ииашоу,
«аколнхара ахантәаҩы» ҳҳәахуан, ииашоу  акәзаап.
– Ассир уҳәоитеи, дад!
– Акьыԥхь иаҳәоит, сара сакәӡам, азакәан иаҳәоит.
– Анцәа срыцҳашьа, – ашьҭаларҭа ауадахь дныҩналт
Саҭбеи.
Уахык зны, хәыцрала деиҵаҭәы дааит Синаҭ. Иҷкәын
дзымтәо,
дзымгыло акы дшаргәаҭеиуаз аниба, дизҵааит аб:
– Иухьзеи, дад, акы угәы иҵхошәа узбоитеи?
– Акгьы, саб, сааԥсоуп, заагьы сышьҭаларц сҭахуп.
– Какалк иркы, Сима баба, дкарахеит иаргьы, – иҳәан
аб, зҵаарала уаҳа дыхҭамккәаны, ишьҭаларҭа уадахь
дыҩналеит.
Синаҭ данышьҭалоз Сима иналыдиҵеит уаҵәазы иформа
маҭәақәа уанҭаны излырхиарц. Лара игәалҭон лыԥшәма
уажәаҵкысгьы
дааԥсаны данаалоз дынҭаҳәахаа дшыцәалоз
аиԥш, уаха дшызмыцәоз, лассы-лассы дшынаҳәааҳәуаз, акы
дшабылуаз.
Инаҳәааҳәымҭак иақәыршәаны дизҵааит:
– Узмыцәои? Иухьзеи?
– Ыы?.. – иҳәазшәа иун, аҭӡахьы иҿы наирҳәит, дцәамхьазшәа
лырбо.
Ларгьы уаҳа даламцәажәеит. Ашьыжь дҭаҳаны дшыцәаз
анылба, иусура дагхар ҳәа дшәан, длырҿыхеит. Дгылеит
иара, ажәжәаҳәа акәымкәаны, ҭынч-ҭынч, мацқьа-шьацқьа
иҽеилеиҳәон.
Лара уи џьалшьон. Ас дмыццакуа лымбацызт,
есымша
дыццакӡаны ддәылҵуан, аҭел изасны ҵхыбжьонла
даныргалозгьы солдаҭҵас аамҭацк иалагӡаны иҽеилеиҳәон.
Усҟан уабацои ҳәагьы дизҵааӡомызт, дашьцылахьан азы,
иусура ус ишыҟаз лбон.
– Мшәан, иахьа ариаҟара аԥсшьара узҭеи? – илзымчҳакәаны
днаиазҵааит, иҽеилаҳәаны асаркьа иҽшадирхалаз анылба,
иааџьашьаны.
Ашьыжьтәи амра ашәахәа иҭасаз асаркьа иалԥханы Баҭал
хәыҷы иҿаҷҷон. Уи иблақәа зны иааиртуан, аха ашьыжьтәи
ацәа алҵра ицәуадаҩын. Сима длырҿыхарц даҿын, лара лусурагьы
дагымхарц, ианаамҭоу ахәыҷбаҳчахьгьы дылгарц.
– Абри иԥеиԥш азы! – иҳәеит Синаҭ, днеины Баҭал
иблақәа днарҭагәӡны.
– Ыы, иахьашьыжь ахақәиҭра умазар, ҳхәыҷы иԥеиԥш
иатәума? — даахәмарит Сима.
– Сара еиҳау акахьы схы дырхозар, схәыҷы иԥеиԥш
аиӷьхара иатәуп!
Ҟаранба иҟны даныҩналоз, итәаз истол даназааигәаха,
диашахәҵәага даагылан, иарӷьанап ихы инадикылеит:
– Амилициа амаиор Синаҭ Гәланба!
– Бзиала уаабеит! – дҩаихаҵгылеит егьи. – Сузызырҩуеит!
– нациҵеит ашьҭахьы, днатәо.
– Еилкаатәқәак сыман, ауаажәларратә уск азыҳәан,
снашәацәажәарц
сааит, – уажәы инапқәа иваԥсан, аха
диашахәҵәаӡа дышгылац дгылан.
– Утәа, – ҟәардәык днахьирԥшит.
– Аԥсуа милаҭ ирызҵаароуп сыззааиз.
– Изаманами, – иблақәа еиҳа иааҭбаахан, иаашәаӡыӡаны
рыҭра инҭагьежь-нҭагьежьит (аԥсуа зҵаара аӡбахә шааиаҳалак,
ицәа дааҭрыхьҭшьаалон уи есқьынгьы!).
– Сара ҭыԥ ҳаракык сыдыргалеит…
– Зынӡа ишьахәуп, – иԥсы ааиган, иблақәагьы иԥшшәгьы
рҭыԥ аҿы иааиуа иалагеит.
– Сшәазҵаап ҳәа акәын…
– Уеизгьы?
– Галау араион аҟны амилициа реиҳабыс уҳашьҭуеит,
иҳәеит, ҳминистр снеиԥхьан… ужәла анҵәамҭа еиҭоукуазар,
иҳәеит…
Ҟаранба даахәыцит. Иара иҟны дзааи, мшәан, ари? Иара
ижәла Ҟаранбаӡе ҳәа ишыҟаиҵахьоу идыруеит азы ауп, аха
аҭакс иеиҳәари?
Абӷьааҳәа иҟалашақәаз зегьы ихы иааҭеигӡеит: «Ишуҭаху
» ҳәа иеиҳәар, уашьҭан дахьхәыр, Ҟаранбаӡегьы саниазҵаа,
исабжьеигеит
иҳәар, ужәла еиҭак ҳәа Ҟаранбаӡе
исабжьеигеит ҳәа инарылеиҵар ҟалоит (иҟазшьа издырам,
ихәыцшьа гәеимҭацт,
дкылгәгәа дабаизааи уҳәарауазеи?!),
уашьҭан аҵыхәтәа
шыҟало издырам.
– Уи, ҳәарада, уара иуусуп, уаҳа аӡәгьы иус алаӡам, уара
уоуп иазхәыцша, аха иудыргалаз цәгьаӡам, – ҿаԥшырҭас
дымкцәакәаны даацәажәеит Ҟаранбаӡе, идыргалаз иусура
акәу ижәла аԥсахра акәу ицәгьам еилкааны ианмырԥшуа,
ахы ахьурхалакгьы ицо.
– Ибзиоуп, иеилкаауп, – дҩагылеит Синаҭ, ихәыцрақәа
ицәеилаханы. Аха дандәылҵ, дук мырҵыкәаны зыҟны днеиз
иажәақәа иара дырхымԥо рҵакы шьақәиргылеит, ужәлагьы
ԥсах, иудыргалазгьы унахагыл ҳәа, дышиашазгьы аҭыԥ
идызгалаз иҟны днеит.
Уи дтәан Синаҭ инеира иҽазыҟаҵаны дазыԥшызшәа,
деиқәхаԥс,
ашырҳәагьы днеихаҵгылан инапы ааимихит.
– Аиҳабыра рахь исыԥхьаны сыҟоуп, сындәылҵырцгьы
егьсыгмызт, аԥенџьыр ахьынтә угәасымҭазҭгьы. Сара сахь
ушааиуаз дырны сузыԥшуп.
– Иҭабуп, – иҳәеит, ихаҿы аалаша-лашан Синаҭ, аминистр
абрсҟак дахьизҿлымҳау гәахәас иҟаҵаны.
– Нас? – дҵааит иаргьы, Синаҭ иҿанԥшыларала ииҭахыз
аҭак шиаҳауаз агәра го.
– Сақәшаҳаҭуп! – наиаҭеикит.
– Азамана, Галау араион амилициа аиҳабы аҩыза Гәланбаӡе.
Уҽазыҟаҵала умаҵзура ҿыц ашҟа ацара. Уажәазы
абзиаразы! – дындәылҵит аиҳабы. Уи инаишьҭарххуа абарҵа
дыбжьаланы днеиуан иаргьы.
Галау араион ацентр аҟны изалырхыз, ԥшь-ҿыкны иҟаз
ауада ацаԥха анидыркуаз дахыццакны дҵааит Синаҭ.
– Арҭ ауадақәа иахаагаз аурымқәа ма аҭырқәцәа зыҩныҵыз
роума?
– Мап, – иҳәеит араисполком ахантәаҩы, – ари, зҭыԥаҿы
уааиз дзыҩназ ауп, иара, Аҟәаҟа усура дахьиаргаз ауадақәа
ирҭеит.
Иаҳаз акыр дарҭынчит, Сима лҿаԥхьа уи азын ҽԥныҳәак
ахьимоуа азын. Иус днахагылеит Сима лҟны ишиҳәаз аиԥш,
аӷьараҳәа. Сима лхәыҷгьы ларгьы уахь ииасит. Лара, уаҟа
араион ацентр библиотекаҟны аҭыԥ лоуит, ԥыҭрак ашьҭахь
уи аиҳабысгьы дҟалеит. Баҭал хәыҷы ашкол аҭаларазы
иқәра ааины иҟан, ашкол ахь дрышьҭит, аха русқәа ирцәгьо
иҿааихеит.
– Сара уаҳа ашкол ахь сцаӡом, – иан ашкол ахьынтәи
лусурахь данылгоз маӡа-аргама дцәыҵаҳаҳауа илеиҳәоз, иаб
данааигьы аҿынаирхеит.
– Иҟалеи? Ихьи? – Сима длызҵааит аб.
Баҭал иқьышә хәыҷқәа еимахәа-еимахәо, илаӷырӡқәа
аахаддылеит.
– Зҿыбымҭуазеи?! – инақәырӷәӷәаны иԥшәма деиҭаналзыԥшит.
– Иара уиазҵаа, – агәамҵра аныԥшуан лыбжьы. Нас, лхы
лықәжь
акҿаҩрахьы дныкҿалеит, лхаҵа лылахь дынҭамырԥшӡакәаны.
– Сара ашкол ахь сцаӡом сҳәеит, – неиҭеиҳәеит Баҭал,
илақәа ҵырхәны адашьма дышьҭаԥшуа, – уа исзеилымкаауа
бызшәак рҳәоит, рыбжьқәагьы дууп, исацәҳауазар
акәхап…
Синаҭ идырит иҟалаз. Ишьнел ааишәыхны иныкнеиҳан,
дааццакны шәҟәык аацәыригеит.
– Уааи, Баҭал, – астол днадтәалеит, иааигаз ашәҟәы еихырԥхьо.
Баҭал уи дышнахәаԥшызҵәҟьа, ишьҭахьҟа деихеит:
– Абри аҩызаҵәҟьа ашәҟәы уаҟагьы исырҭеит, ана
сышәҟәыҭра
иҭоуп, иану сзеилкааӡом.
– Сара иусырҵоит, Баҭал, анбанқәа, ажәақәа аԥсышәала
иеиҭаганы иуасҳәалоит…
– Арахь ҳаауган, ахәыҷы дҳарҟьалеит, – даагәамҵит Симагьы
уажәы, дара рахь дааскьан.
– Ибҳәо сзеилкаауам, Аҟәагьы ахәыҷқәа қырҭшәала аҵара
дырҵара иалагахьеит. Аԥсны зегьы ашколқәа рҟны уи
абызшәала аҵара шьақәдыргылахьеит…
– Уа ма иидыруаз агәыла хәыҷқәа дрыцны ашкол ахь
дымцаларыз, еиҳа ҳгәы ҭынчын.
– Араҟагьы дрышьцылап иҩызцәа.
– Аха иддырҵо абызшәа изҵомеи?
– Ахәыҷқәа зегьы аԥсацәами, мшәан, Галау анҭыҵынтәи
иааны инхаз рхәыҷқәа рыда. Ашкол анҭыҵ аԥсышәала
иеицәажәалап.
– Галау анҭыҵынтәи иааз ҳәа узҿу рхәыҷқәа гыршәала
ицәажәоит, ашкол аҟны иддырҵо ақырҭшәа ауп. Зынӡаск
рхы еиларгеит ахәыҷқәа.
– Ибҳәахт. Ҳара ҳхәыҷы изын мацароума ара ауадаҩрақәа
ззыҟоу, агырцәагьы рбызшәала акәымкәаны қырҭшәала
ирҵароуп.
– Аха урҭ ақырҭцәа ҳәа ауп рыҽшҭаргалахьоу!
– Ыы, сара сыжәла шԥаҟасҵеи? Ақырҭцәа ҳәа ҳҭаҩра
акәӡами сыжәла анҵәамҭа аԥсахра змааноу?
– Амшә аҿы анараҳалак, ашьабысҭа ыԥаны иҭаԥалаӡом,
уара зҿы аазраҳаз улахәлабга уцоит, – акҿыҩрахьы
деиҭаныкҿалеит Сима.
– Ибхабмыршҭын азакәан ашьапаҿы сышгылоу, амчра
ахаҭарнакратә маҵзура сшахагылоу. Уи азакәан ахаҭоуп
амчра сыҭаны абрахь саазышьҭыз, баргьы аамҭа кьаҿк
иалагӡаны ҳаҭыр бықәны, абиблиотека аиҳабыс бҟазҵаз, –
ибжьы еиҳа-еиҳа ицәгьахон, дгьежьуа ауада дахьыҩназ.
– Ахәыҷы думрырҿыхан, алым аиԥш ухәааны, уара амилициа
реиҳабыс арахь уаазышьҭыз убжьгьы дақәгәыӷит ҳәа
ауп сшыҟоу. Ҳхәыҷы ақырҭшәа ирҵараҿы сара ацхыраара
ҟасҵоит,
саншьцәа рбызшәа ибзианы излаздыруала, аха ҳгәылацәа
рыбжаҩык агырцәоуп, сызларацәажәалари рбызшәа
сызҳәомеи?
– Ибҵаанӡа ҭырџьманла брацәажәала, дара ақырҭшәа
рзымдыруазар.
– Уамашәа иҟоуп ари уҽызҿушьаауа «узакәан»..
– Ҿыбымҭын! – дааҭгыланы дныҩныҵәааит Синаҭ.
– Ибҳәо закәу бдыруама? Насгьы амилициаа реиҳабы
иуадаҟны? Амчра ахаҭарнак иҟны? Сталин изакәан уаҩ
дзавалаӡом, абырцкал икылхуп, ақәыӡбара аӡәгьы азин
имаӡам, азин аӡәгьы исҭом сара схаҭагьы, снапы ахьынаӡо
Галау ақалақьи араиони рҟны.
– Ҳабзқәа ааҭахуҵәар, ацәажәара ҳаҟәыҵып Баҭалгьы саргьы.
Галау араион аҟынгьы зегьы рыбзқәа ааҭухыр, уараӡәк
уцәажәалап, дара узыӡырҩлап. Уааи, Баҭал, – лҳәеит нас,
иқьыпшәыпуа акәакь ахь џьара икҿагылаз рхәыҷы инапы
данкны
астол ахь дааго, – сара иаарласны уи абызшәа
усырҵоит.
– Ашкол ашҟагьы бсыццалома, нана, есымша?
– Суццалоит уашьцылаанӡа.
– Арҵаҩы алинеика лымх нас…
– Алинеика лкума? – дааҭгылеит Сима.
– Илҳәаз анысзеилымкаа, схы дасит иахьа уи ала…
– Ишԥа? – атәара зҽазызкхьаз Синаҭ ибжьгьы нҭигеит. –
Араион амилициаа реиҳабы ихәыҷы линеикала ихы иасуану?
– Уҽырҭынч, – даанылкылеит уи Сима, – зегь шәызҿу
даушла аусура, уи арҵаҩгьы илҵахьазар акәхап, алинеика
шьҭылхзар, уаҵәы дсыԥшаауеит, ахәыҷы дызԥоугьы дналасҳәап,
уара уҽаанкыл…
Саҭбеи иԥҳәыси иареи Аҟәа иаанхеит, изыҩназ ауадаҟны.
Амла рҽадыркуамызт. Иара, изымҵысуа аиарҭа илаз
иԥшәма
лымаҵура уамаӡакгьы ицәуадаҩмызт. Ларгьы
дгәаҟҵәҟьо дыҟамызт
азы, дцәажәо дышьҭан, лхаҵагьы лгәы
имырҿыӷьырц ажәабжьқәа леиҳәон, аха ианакәзаалакгьы
уи лахь ирзомызт рыҷкәын дахьиз-дахьааӡаз Мсыгә
иӡыхь ақыҭан иаҳаҭыр каҳаны ишыҟаз, насгьы уи
зыхҟьаз. Инарҵаулаҵәҟьаны
ихаҭагьы издырамызт
вба бааԥсыс ажәлар ихҭнырҟьоз, аха игәы зызҩақәоз
рацәан. Иҷкәын иҟазшьақәа игәаԥхаҵәҟьогьы дауҟахыз,
уеизгьы
иага дхәыцыргьы иаартыҵәҟьаны иҿеикуаз
ҳәа акгьы ихахьы изаагомызт. «Азакәан – закәануп, –
дназхәыцлон уи, – давалангьы иҟаиҵараны иҟоузеи?»
Абри ала игәы ижьжьон, игәы иҟажон. Игәалашәон Синаҭ
данқәыԥшыз, амаҵурақәа рахь днеиаанӡа «аҷкәын бзиа
духылҵны дыҟоуп, Анцәа дузиааӡааит!
» – ҳәа лассы-лассы ишидныҳәалоз, аколнхара ахантәаҩыс даныҟарҵа
ашьҭахь рыхқәа ларҟәны, рылаԥш шицәхьаркуаз ҽыла
данырԥылалак, ақәыџьма рԥылозшәа, имбаразы абна
ишасуаз, аибашьрахьынтәи даныхынҳәызгьы хантәаҩыс
дшыҟарымҵаз. Зны-зынла дрызгәаауан урҭ иуаажәлар.
Абас дыхҵәа-ԥҵәаны, деиԥхьытта иҟалара урҭ ирывибо
далагон. Ахантәаҩыс дҟарҵазҭгьы иԥсҭазаара аҽакала
акәын ишышьақәгылоз. Иибац, дзышьцылац иқыҭан
дынхозаарын уажәгьы. Иԥҳәыс дычмазаҩызаргьы, ҳауа
цқьак ма илҿасларын. Иҷкәын ақыҭа иашьашәалоу аӡәы
дааигарын, бысҭа ԥхак рзызулашаз, иаргьы мҿеидарак
усгьы иааигаларын, иуаажәлар днарылатәо, днарылагыло
дыҟазаарын, уажәеиԥш дынҭаҳауа, ачуанқәа рыххо
акҿаҩра дыкҿаларымзт… аха иааг.
Дындәылҵны ақалақь дналалон Саҭбеи, абаҳчақәа рҟынгьы
днатәалон, даалеиҩеилон. Уахь игәы анҿыӷьлак, аҩныҟа
дхынҳәуан.
– Иубазеи, уара, уахьныҵыҵыз? – длырцәажәаларц азы
дыхҭалкуан ачымазаҩ, лхаҵа данааилак.
– Акымзаракы, зегьы шыҟац иҟоуп, – иҳәон, адәы
анықәԥшра гәхьааганы иҟаз ачымазаҩ лахь.
Иҭахӡамызт адәахьы иҟаз лахтырак ибазаргьы лара лахь
аҳәара, лгәы ԥшаауа даанхар ҳәа дшәаны.
– Синаҭ иеиԥш зчынқәа цырцыруаз аӡәы дызбеит ԥхыӡла!
– иҳәаларын зныхгьы, лгәы иахәарц азын.
– Уи змааноу удыруоу, уара? С-Синаҭ арҭ аҩымш руакы
даараны дыҟазар ҟалап, уи ауп! – дгәырӷьаны лхаҿы аалашон
лара.
– Ибдырит, дмааижьҭеигьы иҵуазеи, уажәшьҭа иаамҭаҵәҟьоуп
иаара – днаскьаны аҟәардә днықәтәон.
– Смаҭа дааигарушь? – дҵаауан, Саҭбеи уи идырырц
ихәҭазшәа.
– Дышԥааимгахуеи, амҽыша ааигәамхеи, Баҭал ихы
дақәиҭымхои, – лгәы ааирӷәӷәон.
– Ее, уи сеидроу. Синаҭ ихы дақәиҭымхар? Сима даалгар
иуасҳәои акәымзар, – даагәжәажәон лара. Нас инацылҵон: –
Иараби, Асовет мчра иара ихагыламзар, ԥсгахак змауа дубахьоу?
Азакәан ихы нақәимҵар иуамеи?
– Азакәан дахыԥарҳәа дымшәои!
– Уи сҳәеит ҳәа исымдыргәышьои аҳәынҭқарра амаҵ
шиуа, – длыриашарц далагон ашьҭахьы.
Араион амилициа аиҳабы ус даудыртәахуа… Синаҭ
иныбжьаршәны даабжьысны иани иаби ибалон,
еиҳаракгьы Аҟәа еизарак, ма иусура иадҳәалоу уск
рҵыхәала данаалоз, аха шамахамзар, ҭынч уахык-ҩаха
даарылаԥхьаны дзыҟалаӡомызт.
Ус ирзаанҿаслоз Симеи
Баҭали ракәын. Урҭгьы есмчыбжьа аашьа рымамызт.
Ианааилакгьы, Сима лани лаби рахьгьы днабжьымсыр,
Баҭал днадылмырбар ауамызт азы, рҭацеи рмаҭа
хәыҷи
заҟа рҭахыз изырмацәажәоны рбон, аха уахь бымцан ҳәа
лаҳәашьагьы ыҟамызт.
Синаҭ есымша деилахан иусураҿы, иара иҳәашьала,
иусқәа нҵәара рықәӡамызт. Аха аҵыхәтәантәи аамҭақәа рзы
гәҿыӷьрак изааиуа далагахьан.
– Амаиорра сзахымсит, арахь аамҭа ықәҳа ицоит, –
ааиҿыҵҟьо далагеит аҩны дахьааиуазгьы.
– Нас уи азын иҟоуҵараны иҟоузеи? – дизҵааит Сима зны,
ус аниҳәа.
– Иҟоуҵахуеи, акгьы. Есҽны ҳазҿыц, иаабац-иҳаҳац…
Игәыԥҵәагахеит.
– Иуҳәаз ҳзеилымкааӡеит, Баҭали сареи, – ахәыҷы ихы
аалшьшьит Сима.
– Хҭыс ҿыцк ҟалароуп, уаҩы ихы злаҭигаша, ичын
иацызҵаша.
– Аа, – даазхәыцшәа ҟалҵеит Сима. – Уеизгьы уигьы ҳара
иаҳзеилымкаауашәа збоит.
Аамҭа цон ус. Сима уамак лҽалалгалацәомызт лхаҵа иусура.
Баҭал аԥсшәа анаҩсангьы ашкол аҟны идырҵоз абызшәа,
данцәажәоз иналаҵашәа ихы иаирхәартә аҟара иҵахьан. Уи
Синаҭ игәы ҭнагон.
– Бара боуп изыбзоуроу, Сима. Уи абызшәа бара иахьыбдыруа
иарласит ахәыҷы ирҵарагьы, – иҳәон, игәалаҟара
бзианы аҩны данааилоз. – Араҟа аԥсуаа реиԥш агырцәагьы
нхоит, ԥыхьашәа иаахьаз, уажәгьы Гыртәылантәи нхараҳәа
иаауа рацәаҩуп, рҭаҩра ҳахьӡом, убасҟак бзиа ирбоит арахь
иааны анхара, рарзаҳалқәа снапы анрыҵасҩлак, игәырӷьаҵәа
апаспорттә стол ахь иццакуеит. Саргьы аӡәы бзиарак изыҟасҵар
сҭахыми, исыруадаҩӡом. Дара, абзиара рзуур, ацкы
аҟаҵашьа иақәшәоит.
– Аа, уи акәзаап зны-зынла уџьыба узамеигӡогьы, –
дааччеит Сима.
– Нас, ҭаацәа гәарҭак ара ҳаҟоуп, Аҟәа акәзар – аҭаҳмада,
ҳчымазаҩ, шаҟа уадаҩ ҳамоу бымбои. Аха, уи акәым исҳәо,
изхысҳәаауа, егьырҭ аԥсуа раионқәа, аҽа милаҭк ахьрыланымхо,
рхәыҷқәа ирцәуадаҩхап иртәым абызшәа аҵара.
Иззымҵаз
ҭыҵны ацара иаҿызаап. Аҟәатәи ҳаиҳабы иҳаиҳәон.
Аколнхарагьы ауаа аҭахыми, иҳәеит. Диашазаргьы ҟалап.
Синаҭ абас агәалаҟазаара бзиа иманы дцәажәон, иформа
маҭәа ҿыцқәа рыла аҽеилаҳәарагьы даҿын.
– Уабацои, мшәан, уусура мшы нымҵәаӡеи? – днаизхьаԥшит
Сима.
– Адҵа ҿыц, – иҳәеит иара, днацԥыҳәаны, ддәылҵырц
ашәахьгьы
иҿынахо, – аполитикатә ҵакы змоу адҵа ҿыц!
Ушьҭаланы уцәар ҟалома? Анапхгара аҭатәуп, иеиҿкаатәуп!
Имаҵуратә машьына «Вилис» ашҭа анҭыҵ игылан.
Дшынҭалазҵәҟьа
аввы аахган инаҭрысит. Убри ауха, уи
«Авилис» араион зегьы еимырҟьо иқәын. Аҟәантәи инашьҭыз
иара аҩызцәа
амашьынақәагьы иаргьы, ашьыжь иубар
иузымдыруа акәын ишыҟаз, убасҟак аҳәынҵәа ргәыдҭәалан
– шаҟа аӡҭатәақәа ирҭысыз, шаҟа жра ирҭаҳаз здырхуада,
аха иааҟәымҵӡакәаны ныҟәаран изҿыз. Урҭ ирҭатәаз ауаа –
амилициа аформа зшәызгьы
изшәымызгьы рылақәа ҭакәаҳа,
рышәҵатәқәа цәашьны,
икараха, ацәа нарықәҳауа иҟан.
Араион ахи аҵыхәеи ирылыргаз
апаспортқәа еизакны акы
иақәырҵан, иаманы Аҟәаҟа ицеит. Синаҭ амилициа аусбарҭа
аҿаԥхьа амашьына дааҭыҵын, иҭыԥ ахь дынхалан, абнацә
атәыҩеиԥш, ихахаӡа иқәгылаз аҭел ааирҵәиит.
– Иаарласны аминистр сиацәажәартә иҟаҵа, – аҭел
зыбжьы ааҭыҩыз аԥҳәызба иналыдиҵеит.
– Аҩыза аминистр, – арапорт ҟаиҵоит Галаутәи араионтә
милициа аиҳабы Гәланбаӡе, – Синаҭ уи днаиацәажәеит.
– Шәыдҵа нагӡоуп аҵх иалыршаны. Араиони ақалақьи
иаланхоз аԥсуаа рпаспортқәа еизакны инашьҭуп.
– Афырхаҵа! – бжьы гәаҩак аҭел иааҭҟьоит аҭакс. – Мызкы
аҩныҵҟала апаспорт ҿыцқәа харҭәааны ирзынаҳҭиуеит,
ишқырҭцәоу нарбаны!
Синаҭ дҩагыланы асаркьахь днеит. Иаха ахәылԥазы иҩны
дандәылҵуаз ишьеиҵаз ибатинка цырцырқәа аҳәынҵәа
иаганы иҟан, иԥҳәыс иуанҭаны ишәылҵаз имаҭәақәагьы
цәашьын, иеилажәжәа-еилаԥԥы ичынқәа руак аҟны аеҵәа
жыцә инавакны ишәытазтәуаз ҳәынҵәа кәаԥк ахьнақәҭәаз,
иадшәыланы иақәгылан.
Инацәала уи аақәихит: «Абри
аҭыԥаны, исзықәгылоу иаҩызоу аҽа еҵәа жыцәк ықәгылароуп,
«аҩыза аподполковник» ҳәа сусзуҩцәа сацәажәалартә аиԥш.
Уи ҟанаҵароуп ҳәа сгәыӷуеит иаха хеигӡарак ҟамҵакәан
сызҿыз сусура. «Афырхаҵа» ҳәа баша исзимҳәеит уи
ҳаиҳабы», – игәы дааҭахәыцын, дзызхәыцуаз ачынқәа ижәҩа
инықәлазшәа даакәаӷчаӷын, иҽынеиҵыхны иаагыламҭазы
уаҩ быргык дааҩналеит. Уи иԥаҵақәа хьыдышьшь иҿан,
ихҭарԥа ырқьақьаны ихан, инықәсхьаз палтакьаҿк
ишәын.
Ацәа жәпа иалхыз имагәқәа рышьҭыбжь аниаҳа, иааҩналаз
иахь дынхьаԥшит. Уи абырг ҳарак ихаҿы ҵаӷа данаҿаԥшы
нахыс гәалак ааиҿнибаалеит. Илакыҵақәа узырҭаԥшуамызт,
убасҟак иҭылашьцаан, иԥшшәы ихыгга дыҟан, аха уажәы-уажәы мцак неибакуа инеиҿықәлон.
– Иҳахьзеи, ҳзыниазеи, дад, ҳпаспортқәа ҳалганы
ижәгартә еиԥш? – ҿааиҭит уи, шьыжьыбзиа-хәлыбзиа
ыҟаӡамкәаны, дахьааҩналаз
илабашьа неиԥышьҵаргыланы.
– Уара иҟоуҵаз адҵалоуп, рҳәеит, уусзуҩцәа сара сҭаацәара
рпаспортқәа зларымырхыз.
– Сара адҵа сыман исеиҳау рҟынтәи, – иҭыԥ ахь днеины
днатәеит.
– Измааноуи уи, ирҳәо ҵабыргума?
– Ирҳәои? – ихы дҩаханы днаиҵаԥшит.
– Шәаԥсуааӡам, шәпаспортқәа ирну иашаӡам, ириашаны,
шәышқырҭқәоу анҵаны ишәзааргоит, рҳәеит.
– Иуазҳәада, апаспортқәа шәылызгоз роума? – дааҭиҵааит.
– Мап, дад, урҭ ракәӡам, аха ажәлар ирмаҳауа акгьы
ыҟаӡам.
– Сара исусу сеиҳабацәа рыдҵа анагӡароуп, шәара, ҳара
ҳадҵа нашәыгӡароуп!
– Нас, ҳабз аԥсышәала имҟәуа аҟаҵарагьы дҵалоума
ишыҟало?
– Шәыбз аӡәгьы ишәымихуам.
– Илҭахҵәазар еиҳа еиӷьми, ахатә бызшәа аҳәара азин
анамоух?
– Ыы, Галау араион ишәыланхаз ауаа рбызшәала
шәрацәажәо збахьеит, убри ала шәрацәажәалоит – уаҳа
акгьы.
– Ҳара ҳтәала ицәажәода нас?
– Агыршәа – Бериа ибызшәоуп, ақырҭшәа – Сталин
ибызшәа. Урҭ абызшәақәа ҳрыгәҭасып ҳәа аума исоуҳәарц
угәы иҭоу?
– Икаҳажьуама нас, ҳара ҳбызшәа?
– Уи сара исыздырам, иҳарҭо адҵа наҳагӡоит, – астол
дықәԥшуан.
Егьи данымца, иара акнопка днақәыӷәӷәеит. Иааҩналеит
ҩыџьа амилициацәа.
– Абри абырг иҩныҟа амҩа ихашҭит, игәашә
днадыргыланы шәаа, – адҵа нариҭеит.
Наҟ-ааҟ имахәарқәа аанкыланы, дындәылыргеит.
Мызкы ааҵхьаны апаспорт ҿыцқәа рзишарц адҵа иоуит.
Аха уи уиаҟара ирццактәыз усны ибомызт, ихаҭыԥуаҩ
идиҵеит.
– Удҵа нагӡахоит, аҩыза аподполковник! – иҽааидыԥсаланы
адҵа идикылеит ихаҭыԥуаҩгьы.
«Аҽа дҵа ӷәӷәак соур, аполковникра сазхәыцыртә
сҟалоит», – иусурҭатә уадаҿы даалеиҩеит Синаҭ.
Уи нахысгьы адҵа ҿыцқәа маҷымкәаны иоулон Синаҭ.
Иагьынеигӡон
хьаҳәхьачарада. Галау араион аҟны зегьы
деицырдыруа
дҟалеит. Иҳәатәгьы акыр ԥхылнадон, ихаҭа
ииҳәозгьы неимыгӡар иуӡомызт, адҵа ниҭаны иназмыгӡазгьы
уаман дзыниашаз.
Урҭ ашықәсқәа рыла агыршәагьы акырҭшәагьы
иҵеит. Абык иаҳасабала, Баҭал аҵара ахьиҵоз
аҭаацәа реизарақәа раан, арҵаҩцәа абжьагарақәа иҟарҵозгьы
акы ицхраауашәа
ибон урҭ абызшәақәа рҵараҟны.
«Шәхәыҷқәа аҩнгьы аԥсышәала шәырмацәажәалан, нас
еиҳа ирзымариахоит ақырҭшәа аҵара
», – рҳәалон урҭ ес-еизарацыԥхьаӡа. Аҵыхәтәантәи
аамҭақәа
рзы Галау ақалақьи
уи акәша-мыкәшеи аԥсуааи агырцәеи
еилаӡҩахо иалагеит,
ҳәаала издыз Гыртәылантәи
иаауаз ԥымкрада
рҭаҩразы
адҵа иман Синаҭ, урҭ рарзаҳалқәа инапы
рықәҵара ҭахак
ааинаҭомызт. Баҭалгьы иҵеит урҭ имодахаз
аҩбызшәакгьы.
Аҩны аԥсышәала дцәажәон иаб ианимаҳауаз. Ицқьаны
иудыруа иарбан бызшәоу ҳәа уиазҵаар, ииҳәара дақәшәомызт,
арҭ ахбызшәак рахьтә акгьы цқьаны ишизымдыруаз ибо
дҟалахьан. Иаб қырҭшәала иҷкәын иацәажәара
далагон
аусурахьтә данааилак…
– Ҳаисап еиҳа иеиӷьны изҳәо ҳәа, – днатәон игәалаҟазаара
рбзианы.
Баҭал ихы лаирҟәуан, иқәҿиҭӡомызт, аха даниацәажәалак,
аттаҳәа аҭакҟаҵара далагон, иаб иаҵкысгьы иеиӷьны иҳәо
иҵахьан.
– Ҳәараҭахума, ушыхәыҷыз ашкол аҟны ухы аҭаџьгәара
иналаган, уажәгьы иаҿуп, сара саҵкьыс иудыруазароуп! –
дыччон аб.
– Саб, шаҟа игәааны иҟоузеи абыргцәа? Саргьы сгәааны
ауп сшыҟоу, – днеиҿаԥшит Баҭал.
– Избан, уара, шәзыргәаазеи абыргцәагьы уаргьы? –
игәалаҟазаара
шыбзиац ибзиан аб.
– Рмаҭацәа аҩныҟа иргаразы ашкол аҟны ианнеилак,
шаҟантә иаӷьуа саҳахьоузеи!
– Иззаӷьуада, уара?
– Аамҭа иазаӷьуеит.
Синаҭ ихаҿы алашьцара нахҩит, иџьымшьқәагьы иблақәа
инарҭаҳаит, иқьышәқәа хәаԥ-хәаԥӡа иаачит.
– Ирҳәои урҭ, Баҭал? – ибжьы аалаҟәхеит.
– Абри еиԥш аамҭа ҳҭазыргылаз ҳәаны, уҿы иузҭамыгӡо
ажәақәа рыла ицәҳауеит.
– Иавырбои аамҭа, мшәан?..
– Ҳмаҭацәа иртәым-ирымаам абызшәа рылазгалаз аамҭагьы,
ус еиԥш аамҭа ҳҭазыргылазгьы ҳәа ауп ишыцәҳауа.
– Урҭ иҽеим уаауп! – дҩаҵҟьеит аб.
– Ишԥаҽеим. Иагьуаа кьиақәоуп. «Сбабараа шәара» ҳәа
ҳхқәа шьышьны, ҳаргәыдырҳәҳәалоит есымша ианнеиуа.
Абригь иҳәеит, аԥенџьыр ахь дыԥшуа даахәыцхәыцын
«уара
сҩызцәа уанрывсуа аиԥш, ицәқәыршаԥаны иҳаҩсӡом!»
– игәы инҭиҳәааит, аха иаб иахь имырзакәаны: «Ҩбақәа»
ахьроуа рҭахӡам, рмаҭацәа ибзианы ирҵозар ауп ргәы ианахәо.
Ҳазҭашәаз аамҭа ауп изхароу, рҳәеит! – нациҵеит.
– Аа, жәбома?! – ихы ыршаҟьшаҟьо Симеи Баҭали
инеимда-ааимдо днарҿаԥшит Синаҭ. – Исымҳәеи урҭ иҽеим
уаауп ҳәа? Шәымбои, рмаҭацәа аҵара рҵаӡом, дара, аамҭеи
уи ҟазҵази рзы рҿы ацәа ахырхуеит.
– Уи бзиоуп, аха, Баҭал, уаргьы урҭ реиԥш сгәааны
сыҟоуп уҳәама? – Сима Баҭал дахьтәаз ахь дааскьаны ихы
лнапы нықәылшьит.
– Сгәаауп, – дагьыҩагылеит Баҭал. – Избан, сбызшәала
аҵара зсыдмырҵои? Урҭ абыргцәа ҳәа ҳазҿу, рбызшәала
рмаҭацәа аҵара ддырҵозҭгьы ҩбақәа» роулаӡомызт. Сара
схаҭагьы убарҭ реиԥш “ҩбақәа” соуа акәын сшыҟалоз,
нана, бара ақырҭшәа бзымдыруазҭгьы, сара бсыдтәаланы
исыбмырҵалозҭгьы. Зани заби уи абызшәа ззымдыруаз
рхәыҷқәа
бжамҽамха ашкол иҭоуп. «Иҭоуп» сҳәахт,
икажьны ицахьоугьы шаҟаҩ ыҟада? Уи абызшәа рхахьы
ианымааи, ашкол нкажьны, рани раби амхырҭахьы иахьцо
ирыцуп.
– Иуаҳауоу, уара арԥыс, ахамаԥызара згәы иҭоу, сабду
ииҳәалоз ҳәа исаҳахьоу? – инақәырӷәӷәаны даацәажәеит,
аԥенџьыр
ахь иҵегьгьы днаскьо Синаҭ. Нас, даахәыцхәыцын,
ԥыҭрак ус иҽаанкыланы, имашьхәылҵ аԥенџьыр ахышә
инықәикит.
– Изакәтәуи уи, саб? – илацәақәа шеиқәыжьыц
иеиқәыжьны дҵааит Баҭал, астол иқәыз ирҵага шәыҟәқәа
еидкыланы ишәыра
инҭаҵо.
– Ашколқәа хтуа ианалага, аҵара дацәшәазаап сабду.
Ахәыҷқәа зегьы ашкол ахь ианеиха, «абарҭ зегьы аҵара рҵар,
ҳҳаблантәи аӡлагара иахатәода?!» – иҳәазаап.
– Уи саҳаит, аха ахамаԥызара сгәы иҭаны злоубаз ауп
исзеилымкааз, исоумҳәои ус сзубаз? – шәҟәыла ирҭәыз
ишәыра астол иаақәихын, ашьқаԥ ахахьы инаирххеит, шьыжьынӡа
абзиала иҳәарц иҭахны. «Саб игәы цәымҟьакәаны
ҳзеилганда!» – ааигәахәт, ҭынч-ҭынч ишәыра ашьқаԥ ахахьы
дҩахо.
– Иухьи уара, иузааи, уажәшьҭа ухәыҷума, абар, ихарҭәаам
абжьаратәи ашкол уалгоитеи? Иахьатәи ҳаамҭазы
иакәым шҳәатәым, аҳәара мацара акәым иагьшазгәаатәым,
Сталин
изакәан зегьы рзы ишзакәану уажәшьҭа ухалагьы
иеилукаауазароуп, – иҽаариашашәа инапқәагьы иҟьон,
ишьапқәагьы
џьарак изынкыломызт аб. Нас, днеин,
ԥаҭлыкак «Ауадҳара» ашьқаԥ иааҭиган, дышгәамҵуаз мҩашьо,
хаԥыцла иркьынааны ахҩа анахиршәа, ахҩа адашьмаҿы
икәыркәыруа аҿынанахан, Сима лшьапаҿынӡа ианнеи,
иаанҿасит.
– Уажәшьҭа аԥаҭлыкагьы анҭаурцәлак, адашьма иқәыркәрааны
аҿаарха! – даагәрымит Сима, днаскьаны лнапқәа
лӡамҩа инадкылашәа дахьгылаз.
Синаҭ ихы ныҳареикын, аԥаҭлыка неиҿеикит. Ихәда
аҟәырқь ҳәа абжьы гацыԥхьаӡа, иҟырҟмыџь ладеи-ҩадеи
иԥо аҭарцәра дналагеит.
Рҩыџьагьы уи ихәаԥшуан, аԥаҭлыка ҭыкка иааҟаҵаны,
аҟыгәҳәа астол инықәиргылаанӡа.
– Сҟырҟы шны ишԥаҟаз, иаасырԥсаҳәеит шьыр-шьыр,
анапыларшыра
ауатка иҭнаблаахьан иахьа. «Гусарҵасла!»
– иҳәеит ани схаҭыԥуаҩшәа иҟоу Ҵаланџьыхантәи
иаарышьҭыз алеитенант, ачаи ҵәыцақәа ҟасҟасо ирҭәын.
Нас иумжәын ухаҵазар.
Ауатка имжәит иҳәо џьышәшьома
дургәаар аминистр илымҳа данҭацәажәо, ауатка шижәуаз
удҵа гәыгәҭаижьит ҳәа иеиҳәоит, нас ухы урқьиара уҟоуп уи
иҿаԥхьа. Ууф гәышьа! – абасгьы дцәажәон, аха аҵыхәтәаны
иԥсы шааиҩгазгьы дирдырит.
– Саб Ҵаланџьыхантәи дзаарышьҭи ухаҭыԥуаҩыс, Аҟәантәи
леитенантикк даарышьҭыр ҟамлаӡози? – днаиазҵааит Баҭал.
– Шәгаӡақәоума уара, уангьы уаргьы? Ҩыџьа аԥсуаа
амилициа анапхгараҟны идыргылома, аԥсуааи агырцәа ԥыҭҩыки
ахьеиланхо Галау араион аҟны? Иара ҷкәына бзиоуп, рҳәеит, данаарышьҭуаз. Уажәы ухаҭыԥуаҩыс, рҳәеит,
уашьҭан, ԥшӡала уара тәанчара уанцо уҭыԥ дазырхиатәуп,
рҳәеит. Саргьы иазыҟаҵара саҿуп.
– Уажәнатә иарҳәахьеит Галау амилициа реиҳабыс дшыҟало,
уара излоуҳәо ала уи алеитенантик? – ашьқаԥ днаԥырҵит
Баҭал, аха ҽаџьара дымцакәаны, даԥырымҵцәакәа азварак
ашҟа днаскьаны даагылеит.
– Исымҳәеи, мшәан, ишиарҳәахьоу.
– Уанӡа иакәым ак ҟаиҵар, ишԥеизыруеи?
– Иакәым ҟаиҵар, раԥхьа изҳәаша сара соуп, аха исҳәаӡом,
исҵәахуеит.
– Избан?
– Шәыбзамыҟәқәоуп сҳәан, ижәуам, арахь закәытә зҵаароу
исуҭо убоит. Иуасҳәап иумуазар: иара иҳәатәоуп еиҳа
ихарҵо азын, сара мыцҳәаҩхоит усҟан. Иеилукаау?
– Иеилыскааит, саб. Уара аԥсшәа ибзианы иумдыруеи?
– Аиеи, – еиҭа ашьқаԥ дынҭалеит аҽа ԥаҭлыкак «Ауадҳара
» ҭигарц.
– Иаанагои абыржәы иҭугаз аминералтә-ӡы «Ауадҳара»
– егьырҭ реицәажәарақәа зегьы ааныжьны иҽааирлахҿыхит
Баҭал.
– Угаӡома уара, зынӡа, «Ауадҳара» ԥсуа бызшәоума? –
аԥаҭлыка аҩыра ахьаныз наимҵеикит: – уаԥхьеи қырҭшәала
иану убжьы рдуны?
– «Авадхари» – днаԥхьеит Баҭал.
– Убома? Иаанагои ажәа «авадхари»! «Учмазаҩуп» ҳәа
ауп қырҭшәала ари ажәа иаҳәо. Ари аӡы ихәшәтәыгоу ӡуп
ауп уи иаанаго!
– Абри азоуп сызуазҵаазгьы, ишузымдыруаз здыруан
азын,– иан лахь дхьаԥшуан Баҭал.
– Иаанаго ҳаҳәеи, Баҭал, саргьы ак саҳақәахьеит, аха цкьа
исыздырӡом, ҳабз еиларымгахьеи, – лҩымсаг ишьҭылхыз
ала аԥссара даламгакәаны, лыҷкәын днаизҿлымҳахеит Симагьы.
– «Ауадҳара» – ауп иахьӡу ари аминералтә-ӡы ахьыҵыҵуа
аҭыԥ. «Ауад» – зыхьӡу ҵиаа жәлоуп, «ҳара» – иаанаго ари
аҵиаа рацәаны, аҽакала иаҳҳәозар, иҳаны иахьамоу аҭыԥ
ауп. «Ауадҳара» дыркьынаан, «Авадхари» алырхит, дара
рбызшәа аҳәошәа иҟарҵеит! Нас умгәаан шәҳәеит шәара.
– Иудырқәо убауоу! Ҳаҷкәын ҵарауаҩхаргьы иудыруазеи,
иан дикәхшоуп, – днеин, ихы дааханы лхы инадылҵеит
Сима, аха дшылхыҳәҳәоз анылба, лхы дҩаханы диҿаԥшуан.
– Иуазҳәада уара, абри аиԥш амцқәа? – днеины адиуан
днықәтәеит Синаҭ, ибӷа нкыдҵашәа.
– Умилициа маҭәа ааушәыхны уҽаарласӡа уаатәар, уанаџьалымбеит,
угәгьы ахымшәаӡеи уахгьы-ҽынгьы ишушәыз?
– аҽԥныҳәа наиҭаны, ларгьы лааигәа игылаз ҟәардәык лыҽнықәылкит
Сима.
Уи, адиуан аҟны дахьтәаз абжа ааимҽхеикит. Ишьапқәа
еимыртаӷа, иуаҭәа шәпақәеи, ижәҩахыр ҽаҽақәеи, ихаҿ
кьакьеи ичынқәагьы анрыцла, дыҭбааӡахеит. Амала, бзиарас
имаз, имгәа кылшьшь дыҟаӡамызт. Уажәы Сима
дахьихәаԥшуаз, лара даниццозтәи иплан-исахьа днарызхәыцит.
Дкалаӡа, иӡара еихытаруа, аҽарҳаиԥш дгылан
усҟан. Уажәы иахьицлацәаз, деилакәаҳа дҟанаҵан, дкьаҿ-пылтыҟсахазшәагьы лбон. Иара, иԥҳәыс иалҳәаз хьаасгьы
имкӡакәаны, Баҭал ииҭаз азҵаара аҭак дшазыԥшыз мҩашьо,
илаԥш уи иқәкын.
– Жәаха, – лҳәеит Сима, лыҷкәын ашьқаԥ акәакь дахьадгылаз
ашҟа днаскьан, лхаҵа дизыԥшуа, – ашкол аҟны
аҭаацәа реизара аныҟаз, схынҳәны сшаауаз ҩыџьа абыргцәеи
сареи ҳаиқәшәеит, ҳаимҩалацәазаарын. Гыршәала исацәажәо
иалаган, аха сара ақырҭшәоуп издыруа анысҳәа, дара,
уи абызшәа ҳаздырам, рҳәеит. Ашьҭахь ҳаилибакаақәеит.
Иаԥсацәазаарын. Уара у-Сталини у-Бериеи ракәыз џьушьома
зыӡбахә рымаз?
– Нас? – абӷьааҳәа дналызхьаԥшит.
– Амилициаа ракәын ирызхымгоз. Иҳақәызҵаз ҳара дҳаздырам,
аха рҳәеит, амилициа наҳақәлан уахык, ҳпаспортқәа
ааҳамхны ирган, ҳмилаҭ еиҭакны инанҵаны, апаспорт ҿыцқәа
ааганы иааҳзыршеит, рҳәеит, Галау араион аԥсуа ҳәа иҭаҩу
уаҩ дыҟаӡамкәаны иааҳалгеит, рҳәеит. Ҳаҷкәынцәагьы
Аԥсны анҭыҵынтәи иааны иҳаланхаз рҭыԥҳацәа аарго
иалагеит, ҳмаҭацәа ракәзар, ранацәа рбызшәахьы иаган,
ҳаргьы гыршәала ҳрацәажәо ҳааҭагылеит, рҳәеит.
– Нас, уи абызшәа раҭәарымшьои? Бериа ду ишибызшәоу
рзымдырӡои?– ибжьы ирдуцәомызт уажәы Синаҭ, иара
апаспортқәа рҵыхәала хыхьынтәи адҵа шиоуз нас, Галаутәи
амилициа адҵа ихаҭа ишриҭаз уҳәа ибжьы ладырҟәуан..
– Уи сара исыздырам, аха ирҳәаз ауп иуасҳәо, агыршәа
ҳҵеит, рҳәеит, арахь, ақырҭшәа ҳзымдырӡо ақырҭцәа ҳәа
ҳҭарҩыхт. Ҳзыниазеи, мшәан уара, ҳәа иуазыруеит.
– Уигьы збызшәоу дырзымдырӡои, нас, изыруазыруазеи?
– Иауоу, мшәан, иубызшәам мчыла иудыргалар? – илызџьашьатәшәа
дҵаауан Сима.
– Мчыла акәӡам, хаалоуп. Авожд двождуп, имилаҭ шьҭаҳамхыр
ҟалома? Уи анзакәанха, Асовет закәан зегьы иаҳзеиԥшзароуп.
– Аха, мчылоу? – еиҭанеиҿалырхьит.
– Хаала… Иҟамло акгьы ыҟаӡам… – ибжьы иҵегьгьы
иаармаҷшәа,
дагьацымҵҟьаӡакәаны аҭак ҟаиҵеит Синаҭ,
адашьмахьы ԥшырҭас иныҟаҵаны.
– Саб, уара уоума адҵа ҟазҵаз, уара уами нас, амилициа
иреиҳабу? Сара изысгәаламшәои уи? – Баҭал изҵаарақәа
нҵәаӡомызт.
– Усҟан уара иҵегьгьы ухәыҷын, – наиаҭалкит иан.
– Уара иуусу, Баҭал, – ибжьы аамҽыӷхеит уажәы Синаҭ,
сызуазҵааз аҭак аҳәароуп. Узжьада умҳәои, нас аминералтә-ӡы «Авадхари» аҵыхәала?
– Аӡәгьы симжьаӡеит. Амц иҳәаӡом аԥсуа бызшәа ҳзырҵо
ҳарҵаҩы, Аҟәантәи иаҳзаарышьҭыз. Жәаха Риҵаҟа ныҟәара
ҳанигоз, Ауадҳараҟагьы ҳхеигалеит. Убра иҳаиҳәеит, «ауад»
зыхьӡу аҵиаагьы ҳирбеит.
– Абри сара Асовет милициа араионтә ҟәша аиҳабы сыҩны,
Асовет мчра аҿагылара ҵысны иҟазаап, сара исзымдырӡо,
ани аԥеи рымчала! – ибжьы дуцәахан, дԥаԥашькны
дҩагыланы
азал дааҩналеит Синаҭ. Ԥыҭраамҭак инапқәа
ишьҭахьҟа иеиларшәны,
аҿҿа рхырго длеиҩеиуан. Нас,
ибжьы аармаҷшәа, ихаҭагьы дааҭгылашәа инациҵеит: –
Ианызҵо акы ҳаҩны џьара иахьышьақәыргылам Анцәа
иџьшьоуп, мамзар, шәаргьы саргьы ҳанҭаҳәахаа ҳдырӡуан!
Сыҩны арҭ рҩызцәа ацәажәарақәа рҵыхәа ԥҵәароуп! –
инапы ашырҳәа иааиҟьеит. – Уи шәырҵаҩы хамабжьысшәа
иҟоу, ицәажәашьҭыбжьқәа исшәырҳақәаз рыла, ҳвожд
диҿагылоуп, шәара, уи ииҳәо хазҵазгьы ҳвожд шәиҿагылоуп…
иеилышәкаауоу?…
– Уи дҭактәуп, уара утәала, аиаша ахьиҳәаз азы. Уи шәадыршьцылахьеит
ачын ҳаракқәа узықәзҵаз… – лӡамҩақәа
ҭыҵәраауа дааҟаԥшьхеит Сима.
– Уи бара дбашьаӡам, дагьбҭынхаӡам! – аӷьара аалыхиргеит.
– Аиаша зҳәо ижәлар дагьрашьоуп, дагьрҭынхоуп.
– Баншьцәагьы бырҿагылоит акәу, бымч заҟароу гәамҭаӡакәаны?!
– Саншьцәа срыдгылоит ианиашоу, ианиашам сызрыдгылагәышьом.
Уаниашам ухаҭагьы сшуҿагыло гәоумҭаӡаци?
– Ақырҭшәа бзымдыруазҭгьы абиблиотека беиҳабны бзыҟаломызт…
убригьы мап ацәыбкуама?
– Аиаша аиааирц азы иаҭаххозар, абиблиотекагьы касыжьуеит.
– Быӷәӷәаӡо џьыбшьоит, бымбои!
– Саб, ҳарҵаҩы иҭакракәым, игәацәыхьак уара уганахьала
ианиаҳа, сара уара суҷкәынӡам, – аԥенџьыр ахь иҿынеихеит
Баҭал.
– Сзинқәагьы сымышәх шәнеилаланы уаха, – адиуан
деиҭанықәтәеит аб.
– Уҽааилыхны ушьҭал, уԥсы ааиҭоукып, еиҳа иузеиӷьуп,
– инеиҿалырхьит Сима.
– Сара еснагь сыхиазароуп, зымаҵ зуа сыԥсадгьыл исышәнаҵаз
амаҭәала сеибыҭаны.
– Арҭ ачынқәа уаароуп, саб! – иаб иахь дхьамԥшӡеит
аԥа.
– Умаҟа ааԥуртлар, уԥсы умгози, уеиқәҿаҳәа узтәоу, – азал
аҟынтәи ашьҭаларҭа ауадахь дныҩналеит Сима, ашьҭалара
ишаамҭоу илырдыррацы алашарагьы ырцәаны.
Аиарҭақәа ҟаҵаны данаахынҳә, еиҭах аҽыԥҳәа алашара налыркит.
Баҭал дахьгылац аԥенџьыр дадгылан дымқәацаӡо.
– Ушьҭаларҭа ауадахь узымцои, ацәа уамкӡаци? – днаидгылеит
иан.
Иара ҿимҭӡеит. Синаҭ ихәда ахырҳәа абжьы аагеит, ихы
ахьынкыдиҵаз дыцәахьан.
– Нана, сынтәа аа-классктәи ашкол усгьы салгоит, ицәгьамкәангьы
салгоит, уи азын бгәы рҭынч. Исылшоит сҵара
иацысҵарц. Аха аҽаџьара сҭахым, Аҟәатәи арҵаҩратә училишьче сҭашәҵа, сырҵаҩхарц сҭахуп, салгар, аҵара зсырҵо
аиаша расҳәаларц сҭахуп. Сабдугьы ихала уаҟа ауадақәа
дрыҩнахеит, игәгьы аасырҿыхалап, саргьы аҵара сҵалап, –
иан дналзыԥшит.
– Уанду ԥсаҭашкәакәа лыԥсы анҭазгьы, арахь ашкол
дҭашәҵа,
ҳаргьы аӡәы ҳәа ҳнаихәамԥшлари, лҳәалон, аха
уабду џьабаас уҳазимҭеит, уанду усгьы дызҵысуа дыҟамызт.
Аҽакгьы иақәскын, аха урҭ ргәы иалсырҳәа сшәеит, ргәы
сзамысит акәымзар.
– Уи закәи, нана?
– Сара сангьы сабгьы рықәраҿы инеины рхала аҩны
иҩнамхеи, шаҟантә исарҳәахьоузеи шәхәыҷы даҳзаашәышьҭ
ара дҭаҳҵап, аҵара иҳарҵап ҳәа, аха егьырҭ кажьны урҭ рахь
усыздәықәымҵеит. Ԥшӡала уалга ихарҭәаам абжьаратәи, нас
арҵаҩратә училишьче уҭаҳҵап, ус ануҭахха.
– Урҭ сабдуи сандуи аиаша рдыруоушь? – длызҵааит.
– Иарбан азы?
– Ҳбызшәазы иҟоу аиаша?
– Иҟалап. Саб абриаҟара амаҵзура ҳаракқәа ныҟәигахьан.
Уабгьы Аҟәа раԥхьа аҭыԥ изызыԥшаазгьы иара иоуп. Иқәра
иахьынӡахәҭоу инаӡаанӡагьы иусураҟынтәи ихы дақәиҭыртәит
уажәы Аԥсны имодахаз, уаб дызхыбаауа
абызшәа уздырам ҳәа вбас иҭаны. Аха ажәак иҿыҵиршәом,
далацәажәаӡом. Уи алацәажәара
ҟамлаҵәҟьозар ҟалап, уаб
ииҳәоз умаҳауаз. Сара аус ахьызуа абиблиотекаҿгьы иаартны
уи аӡәгьы далацәажәаӡом.
– Ус акәзар ҟалап, нана, – ишьҭаларҭа ауадахь иҿынеихеит.
Синаҭ адиуан аҟны дыцәан.
Аҵх ууаӡа ицон. Иасуаз аԥшаҵәыҵәы ада шьҭыбжьы
уаҳаӡомызт.
Аҩнқәа зегьы рыҟны алашарақәа ырцәаны
ишьҭалахьан.
Амза аҭахамҭазы шакәыз мҩашьо, ашәшьгьы
нацхраан, адәахьы ула аҵәыршы ҭаркуазар иумбо
илашьцан.
Ааԥынрахь инеиуа ианалага, ашколхәыҷқәагьы мчыбжьык
аԥсшьара анроу, Симеи Баҭали Аҟәаҟа иаарц рҭаххеит.
Уи азин Синаҭ ианриҭа, Сима мчыбжьык ҳәа аусураҟынтәи
дрымҵит. «Авилис» инҭаиртәан, иҭаацәа Аҟәаҟа иааигеит
Синаҭгьы. Аха руада ашә ыҵарбаҟа иаркны ианырба,
Саҭбеигьы ихабар
аныҟамла, иаарцәымыӷхеит зегьы. Ауада
ашә аартны иахьыҩналаз иагьырбеит аҩ-уадакгьы
ицқьашәқьаӡа
иеилырганы
ишыҟаз. Агәылацәа ирарҳәеит
анышәынҭрахь сцоит, снықәыԥшып ҳәаны дышцаз Саҭбеи.
Уи иаанагоз Мсыгә иӡыхьахь дышцаз акәын. Ирдыруан
лассы-лассы уахь ацара хҭакны ишимаз иԥҳәыс дганы анышә
днаҭаны иаахынҳәижьҭеигьы.
Синаҭ иан данԥсы, иаби иареи аимак роуит:
– Аҟәа даажып, анышәынҭрагьы ааигәахоит, лассы-лассы
анеира-ааира ҳзымариахоит, – иаб иабжьеигеит иҷкәын.
– Уи иҟамло усуп, – иҳәеит иаахҵәаны аб. – Схаҭагьы
санԥслак, уахь сыжәгар ауп, Гәланаа ҳҳаҭгәынқәа рахь,
ларгьы уа дызжуеит.
Синаҭгьы иамеимкит иаб ииҳәаз, амала, уи аахыс иара
ҩынтәҟа рыда анышәынҭрахь дзымцаӡац. Аамҭа имаӡамызт
уахь ацаразын. Шаҟантә игәы иҭашәахьааз иҭаацәагьы
аашьҭыхны
дааины, иабгьы амашьына дынҭартәаны, анышәынҭраҟынӡа
инеирц, уимоу, шаҟантәгьы аҿҳәара ҟаиҵахьааз
абрыгь-абрыгь амҽышаҽны ҳцоит ҳәа. Усҟан
Сима илымаз ааидгаланы ачыс ҟалҵон, уи раԥхьа ианиҳәаз
иаалхәаз акониак надлыргылон, алумааҭ хыкқәа нацылҵон,
ланхәа лҳаҭгәын аҟны лыхьӡала инықәлыргыларц. Аха
Синаҭ дҵа ҿыцк наиоуны дама ицон. Ихәло ианалагалак,
ацәа-цәашь иҟалҵаз наркны, ланхәа аишәа налызлыргылон.
Убри ала иааилгон.
Саҭбеи аҵыхәтәантәи ашықәсқәа рзы уахь ацара бжьеимыжьӡацызт,
ҩымш, хымш, мчыбжьык уахь данцоз
агәалаҟазаара бзиа иоуан. Ижәлантәқәа днарылаԥхьа-аарылаԥхьон, ақыҭа жәабжьқәа иаҳауан. Убарҭ иуаажәлар
ргәыблра мацаразгьы уахь ацара хҭакны иман.
Уажәгьы уахь дцаны дшыҟаз анеилыркаа, гәҿыӷьрак
нархаԥан,
ирыцәҭынчрацәаханы, иҟәиҭ-шәиҭуа иааилахеит
аҭаацәа.
– Бабаду иахь ҳцап, папа, машьынала, – иргәаламшәоз
акы игәалаиршәазшәа длахҿыхханы ҿааиҭит Баҭал.
Аҷкәын ишибоз иаб ихаҿы лашарак нықәлан, дагьыҩагылеит.
– Аа? – лхаҵеи лыҷкәыни инеимда-ааимданы днарҿаԥшит
Сима, Баҭал ииҳәаз лгәы иҭиҳәаазшәа дааҟалан.
– Ҳцап, зегьы уи шәҭахушәа збоит, саргьы цәгьа изымбо
аҟынӡа сгәы азцеит, аха ҳцаны, иаарласны дҳама арахь
ҳхынҳәыроуп, уаха Галау сусураҿы сҟамлар ауам, – дрықәшаҳаҭхеит.
Аҽны амра ԥхон..
Рқыҭа ианалала, еиҳа длахҿыххеит Синаҭ. Анаԥш-ааԥшра
хҭеикит, иидыруаз аҭыԥқәа игәы рызхьаауа далагеит.
Ишнеиуаз, амҩа аҿықәан игылаз иеиԥш-еиԥшыз аҩнқәа
инарылагылеит.
– Арҭ аҩнқәа зегьы зеиԥшуи, папа? – дҵааит Баҭал.
– Уажәы ара инхо ԥыхьа зны Гыртәылантәи ихырҵәаны
иааргаз роуп, – аҭак ныҟаиҵеит.
– Нахьхьи Галау ҳахьынхо уахьынтәи иааны инхаз
рацәаҩуп, арҭи урҭи рбызшәа акоума?
– Рбызшәа акоуп, – иҽаарҽеины даатәеит аб, инеираны
иахьыҟаз аҭыԥ ахьааигәахаз азы амашьына аҭыҵра иҽазырхио,
– аха излеиԥшым ыҟоуп.
– Изла? – азҵаарақәа иҭара даҟәыҵуамызт Баҭал.
– Арҭ хырҵәаны иааргеит.
– Егьырҭ?
– Егьырҭ хыдмырҵәаӡеит, рхала иааны инхеит. Гыртәыла
аҳәаа иадымзи, ирызгәамҭаӡакәаны аԥсуааи дареи ааиланхеит,
рбызшәақәагьы неилаӡҩеит.
– Абызшәазын аԥсуаагьы агырцәагьы, Галау ақалақь
иаланхо, ргәы азҭам, – аби аԥеи реицәажәара лыҽналалырхәт
Сима.
– Ыы? – аԥхьа дахьтәазынтәи ишьҭахьҟа даахьаҳәит
Синаҭ.
– Урҭгьы аҵара ҳхәыҷқәа изладдырҵо ҳара иаҳбызшәам,
рҳәеит, арҭгьы ус рҳәеит.
– Асовет еидгыла акоуп, – иҳәеит, инапгьы днаҩахашәа
Синаҭ, – авожд ибызшәала зегьы ҳцәажәозар еиҳагьы
иеиӷьын. Шәымбои, – деиҭаахьаҳәит Синаҭ, – хықәкыс иҳамоу,
ҳазқәу амҩа акоуп, ҳажәа акуп, ус анакәха, бызшәак
ала Кавказаа зегьы ҳцәажәозар, еиҳагьы еиӷьхон.
– Ари уаб, иеиҳабцәа иаарҳәо заҵәык ауп ихы инҭашәкәа
ицо, ҳара баша гәыбӷан иаҳҭоит, – лыҷкәын днаихәаԥшын,
дааччеит Сима.
– Сара скомҿар иашазар, ҳбызшәа зырхәанчо сызидгылом,
– аҿааирхеит Баҭал.
– Аа! Убасҟан ауп уанкомҿар иашоу, – деиҭааччеит
Сима.
– Ҳааит, Анцәа иҟынтә, – аныҟәцаҩ ихы наиқәикит Синаҭ,
Гәланаа рнышәынҭрақәа ианынарыдгыла.
Амашьына анаангыла, рыхҩыкгьы ааҭыҵын, иззааиз
аҳаҭгәын
рхы азырханы рҿынархеит. Уахьынтәи ианыхынҳә
ишиашаз
амашьына иҭамлакәаны, инавагыланы иаанаԥшы-ааԥшит. Гәланаа нхон ана-ара, рышҭақәа ҭбааҭыцәӡа. Зыҟны
инеирыз акәын ирзымдыруаз. Иаб зыҟны дҟаларыдашь?
Сима лзын зегьакакәын иахьнеилакгьы. Инҭкааны аӡәгьы
длыздырамызт, иара, игәы унҭаԥшны уцәажәозар, џьаргьы
анеира иҭахӡамызт, дтәымуаҩхахьан. Ара далҵны данцазгьы,
дабацеи, дызцазеи ҳәа аӡәгьы дишьҭамҵааӡеит, уажәшьҭагьы
тәымуаҩыс дыршьахьан. Уи азмырхакәангьы, дҳамбааит
ҳәа ажәа изырцҳахьан Галауҟа усура даниарга ашьҭахь. Уи
иаҳәаразы инарышьҭыз, азныказы днахыкәша-аахыкәшо
далагеит, аха Синаҭ даҿеикӡеит:
– Сзыхдырҟьо аиаша сҭахуп, – иҳәеит.
– Иуасҳәап ирҳәаҵәҟьаз, сара сыцҳаражәҳәаҩуп, –
дналагеит уи.
– Ааи, ааи, аиашоуп исҭаху, уи здыруазароуп, сара
закәанда акгьы ҟасымҵацт, – илахь ааиқәҵаны даатәеит.
– Ҳажәла зхызхыз, иахьарнахыс дҳашьам, рҳәеит, изуцәызӡагәышьарызеи,
– иаартны иеиҳәеит.
– Рыблақәа хымтӡац сыжәлантәқәа, – ичҳара хыҵны
дцәажәон усҟан Синаҭ, – ҳвожд ду ибызшәахьы аиасра
ҳшаҿу рымбаӡои, рхәыҷқәа ашкол аҟны иддырҵо дара
ирмаҳаӡои. Атәым жәла сыжәласымҵеит сара, ҳвожд имилаҭ
рыжәлақәа рынҵәамҭак ала исыԥсахит сыжәла анҵәамҭагьы.
Уаҳа акгьы…
Уажәы, ари анигәалашәа, аӡәы иҩныҟа анеира акәым,
абра дахьгылоугьы ижәлантә иреиуоу дибар, ицәа дынҭаӡыҭуа
дҟалеит, сагьырзеилкаауам ҳәа иԥхьаӡаны. «Саб
дахьыҟоунтәи дааԥхьаны, уаала ҳәа иасҳәап… убри ауп…» –
игәы инҭҳәааны дааԥашашеит, игәы иаанагаз зланеигӡашаз
акы иӡбарцы.
– Хаз ицаз руа дзыҷкәындашь ҳажәлантә рахьтә?
Сима лахь дынхьаԥшит дзызхәыцуаз уи акәызшәа лырбо,
нас ирбага нацәа наирххеит аҳаҭгәынқәа дукгьы инарцәыхарамкәаны
адәҳәыԥш агәҭа алҩаҵә зхылҵуаз ақәацә ҿыц
ашҟа. Уи ашҭа хкаан ахәажә быцала ишшыз гәарала. Иҭагылаз
ақәацә ҳәа ҳазҿу аҩн хәыҷы, шьамханынӡа
инаҳаракны, аџьтә
шьаҟа шәпақәа зҵагылаз, уигьы хәажәбыцала ишшны ца
жыцәкгьы авагылан. Ашҭа инаҵшьны, инеилагәа-ааилагәоу
гәарала иҭахкааз адәаӡа, аббы ахга трақторк ықәланы
иԥнажәон.
– Сара усазҵаауеит, аӡәыр дыздыруашәа, абарҭ сыжәлантәқәоуп,
сашьцәа роуп ҳәа исурдырхьома зныкыр? – лгәы
намӡо днеиҿаԥшит Сима.
– Шәсышьҭаланы шәаама, сбабараа! – Саҭбеи ибжьы
ҳалалӡа иаараҳаит.
Зегьы уахь инаԥшит. Саҭбеи дааиуан аҳаҭгәынқәа
злахкааз абаа лых кәырша даваланы. Иԥаҵа хьаша-ԥаша
илашьҭын уажәы, зны-зынлагьы инхьаҵәиуазшәагьы убон,
дгәырӷьацәаны иқьышәқәа ахьизеихамыргылоз иахҟьаны
иқәацқәацон. Ашла злаԥсаз иџьымшьқәа рҽоужьны иахьыҟаз,
иԥаҵақәеи урҭи еиқәҽыҭны иеибарҿыхазшәа, иааҭрыслон.
Дара идрымбалацыз усуга маҭәақәак ишәын, жәытә маҟа пак
иблуза иақәҿаҳәаны, уи иахьынҳалан акадифа лых қьасак
ахы еимарҷыхәны, ихәаԥӡа, ахч тата хәыҷы асахьа аҭаны.
Зцәа зхыдды иҟаз ҳәызбаҭрак иҟәнын, ҳәызбак шҭаз мҩашьо
амсатә хәы ҭыҳәҳәо. Данырзааигәаха, иеигәышә аԥынҵа
анышә ианныҵаиркьакьа, икамҳакәаны аҽааннакылеит.
Иара, игәы шгәырӷьаз мҩашьо, ихаҿы ихаччо, дара рахь
дааццакит.
– Саб! Угәы бзиоу? Ушԥаҟаӡоу? – игәы ԥшааны
днеиԥылеит Синаҭ. – Уанаҳамба ҳушьҭалан… – уажәы иблақәа
иԥҳәыси иҷкәыни ирцәиҵәахуан Синаҭ, илабжышқәа
шхаддылаз димырбарц, ианбыкәыз абасҟак уангәыблҩыз
ҳәа изырымҳәарц азын.
– Са… сара исыбаргәызеи… – илақәа аацәаакит Саҭбеигьы.
– Сдада, бышԥаҟоу, дад бара? – иҭаца лхы днагәӡын
имаҭа иахь иҿынеихеит: С-Баҭал, уабду дукәхшоуп… –
дааигәыдыҳәҳәалан
дааникылт.
– Бабаду, уаргьы саргьы ҳаиԥшуп, бабаду, саргьы ақыҭа
бзиа избоит, – дыҵәрышкәаӡа иаԥхьа даагылт Баҭал, иабду
данаауишьҭ.
– Ҳаи, уабду дукәыхшааит, усымбеижьҭеи зынӡаск
уарԥысхеит,
– лассы-лассы иԥаҵа инацәақәа налшьуа,
аҽыгә-ҽыгә дыччон уажәы. Нас рыхҩыкгьы лаԥшыла
иааимидан: – Тәымџьара шәыдсыргылаӡом. Мап, мап!
Џьаргьы… Аҩныҟа ауп шәахьнасыԥхьо, шьыбжьон
ҳәа абысҭа зун икнаҳауп. Уалыр жыцәк ахы аахыхны
иаазган жәаха Аҟәантәи, ҳаешьара рыҳәса акапусҭа
сзеиҵарҵеит. Уамашәа агьама бзиагьы аиуит. Аҟәыд
уажәшьҭа ижәхьеит, иаразнак исчаԥоит, ирҩаны
исызнажәгахьаз ашәхақәа арахь иаазгеит… – Сима ихы
налықәикит. – Арыжәтә ауп исымам, аха гәылак иҟны
сныдыххылар, исиҭоит…
Саҭбеи дцәажәонаҵы, рыхҩыкгьы дџьашьаны ихәаԥшуан.
Нас алҩаҵә зхылҵуаз ақәацә ашҟа днараԥгыланы иҿанынеиха,
еиҳагьы иџьаршьеит.
– Саб?! – дааҭгылеит Синаҭ, зҵаарала ихаҿы ҭәны.
– Агәылацәа, нас ҳашьцәа сыцхрааит, – иҳәеит иҷкәын
иахь даахьаԥшын, аха даанымгылаӡакәаны зышә ҟьаҟьаӡа
иаартыз аҩн хәыҷы ашҟа ихы рханы дцон, – исыцдыргылеит,
агәарагьы сыцакәдыршеит.
Зегьы еилкаан. Саҭбеи иқәацә ԥшӡа хәыҷы ахь дцон даныҷкәыназ
аиԥшҵәҟьа ишьамхқәа ҵарны. Дара, неихьыс-еиԥысуа ишьҭан. Аҟәатәи руадақәа рҟны ианааилоз «даҳцәажәит
» ҳәа ргәы иззаанагалоз дабаҟоу.
– Убома? – ишьҭахьҟа иҷкәын иахь даахьаҳәит Саҭбеи, –
аҿар аиҵагылара иаҿуп. Аибашьра ашьҭахь ас аиԥш уажәада
иҟамлацызт. Абанҭ, ашкол ахьынтәи иаауа ахәыҷқәа зегьы
ҳҳабла иатәуп, реиҳараҩык ҳажәлантәқәа роуп.
– Ахбыџцәа маҷҩушәа збоит,– иеицәхасуа, иеихәмаруа,
ршыкьбжьы нымҵәаӡо иаауаз ашкол хәыҷқәа днарзыԥшит
Синаҭ.
– Ахбыџқәагьы ыҟами, аха ашкол зшьапы алызхыз
рацәаҩуп, уахь ус рымамкәаны иҟалеит…
– Избан, саб?
– Дара ирыбызшәамыз ала аҵара рзымҵеит. Зхала иҭыҵыз
дубап, иҭырцаз дубап… Ҳабз ҳҿыхра иаҿыми џьоукы. Ахәыҷқәаҵәҟьа
идурбо рымҵар иабацои, аха ажыцәцәа акгьы
рзыҟамҵеит, ҳхатәы бызшәа ҳамазааит, рҳәеит, аха иалоухи,
ируам.
– Мшәан, ҳвожд ибызшәа ҳадшәымгалан рҳәар ауама?
– Ҳвожд моу, уи иаб ибызшәоуп ҳәагьы рхы иҭагалала,
зегьакоуп дара ишыртәым иаанхоит…
– Убжьы рмаҷ, саб, иуҳәаз аҽаӡәы иумырҳан…
– Уара ухы хьчала, сыҷкәын, сара исурхьуеи.
Синаҭ уаҳа ҿимҭит, аха игәахы ааиҟәыҷҷеит: «Издырӡом…
Издырӡом иара дыӡуаны дшеиқәҳархаз Чаҳмаҭи сареи…
Усҟан иара дыӡыр, саргьы сишьҭаргалон, уажәгьы иара
дыӡыр саргьы сшыԥхасҭартәуа издырам. «Ухы хьчала»
иҳәеит…»
Синаҭ иҷкәын Аҟәатәи арҵаҩратә училишьче данҭеиҵа,
Симагьы Аҟәаҟа дааит Галаутәи лусура шьҭаҵаны.
– Сима, бара уаҟа бус ула, Баҭал ҳара ҳҟны дыҟаз, ҳагәгьы
ааирҿыхалап. – Сима лан даара илҭаххеит ус.
– Бара ара быҟазар аиԥшҵәҟьа анапы идаҳкылоит, бара
быҩны быҟаз, бусурҭа кәаԥӡа иҟоуп ақалақь аҟны. Синаҭгьы
дууаӡа уаха аҩны даагәарло дзыҟабҵарызеи, – инацирӷызит
лабгьы.
Баҭал уи еиҳагьы деигәырӷьеит, иандуи иабдуи рҟны аангылара
иԥсеиԥш ибон, аха Сима дақәшаҳаҭымхеит, Баҭал
длыманы Аҟәа ҩ-уадакны ирымаз аҟны даагылт.
– Ахылаԥшра шәыгсыжьрым, шәаргьы уажәшьҭа ишәылшом,
– лҳәеит лара, лани лаби илабжьаргаз аҭакс. – Зегь акоуп,
мышкызны арахь ҳхынҳәыроуп, – нацылҵеит ианылҳәоз.
– Араҟа Сима ареспубликатә библиотекаҟны аусурҭа
аҭыԥ лырҭеит. Уи аиураҟны џьабаа цәгьакгьы лымбаӡеит, аха
рыцҳарас иҟалаз, аҟәша аиҳабы лҭыԥ ыҟоуп ҳәа илаҳаз ашҟа
неишьа лзыҟамҵеит, Галау араионтә библиотека аиҳабыс
аус шылуаз ала ашәҟәқәа аҿҿаҳәа ицәажәо ишлыцызгьы.
– Мшыбзиақәа! – дныҩналеит аиҳаб лҟны Сима.
Қырҭшәала аҭак ҟалҵеит егьи, дагьлазҵааит иара уи
абызшәала:
– Акры бҭахызма?
Симагьы аҟәша аиҳабы лҭыԥ ҭацәуп ҳәа лаҳаны
дшааз лҳәеит зҟны дгылаз лыбызшәала, усс илухьазгьы
налзеиҭалҳәеит.
Аиҳабы лыблақәа аалхаччеит, дҟәатаԥсатаӡа дааҟалан,
инацылҵеит:
– Абри абызшәала акәын ишалагатәыз!
– Аха сара саԥсуоуп, уи сԥырхагазар? – дҵааит, лгәахы
еиҟәыҷҷо, аҽа ажәак нааны илаҳар, инеимаҭәаны
дшындәылҟьара лҽаазырхианы.
– Уи акгьы амаӡам, – лҳәеит егьи. – Иаарласны ақырҭшәа
зымҳәо аԥсуа дҟалаӡом, нас урҭ зегьы амаҵура раҳамҭо
ҳалагар ауама? Ҳбызшәа анырҵа, аҭыԥқәагьы раҳҭароуп.
Аказы сбазҵаашан, – Сима лҽаалзааигәалтәит аиҳабы, –
излабҵазеи ҳара ҳбызшәа, уи дырҵара ианалагоз бара ашкол
балгахьан сыԥсымзар?
– Сан дқырҭуоуп, Қарҭтәуп. Санхәыҷыз уахь аанҿасра
сылгалон.
– Саргьы Қарҭынтәи саашьҭын абиблиотекаҟны аусуразы,
аха уажәшьҭа аратәуп. Ара хаҵа сцеит, сзыццараны сыҟазгьы
Қарҭынтәи арахь усура данаарышьҭ. Изласаҳауала, бара
ҳара баҳтәуп нас, бҳаҳәшьаԥҳауп. Шаҟа сылшо сбыцхраарц
сҭахуп, аха, бымбои, ара аҽакгьы ыҟоуп, рыгәра ганы зегьы
исызрамҳәо, бара ҳара бахьаҳтәу азы ибасҳәоит, зыжәла «ба»
ала инҵәо аҟәша аиҳабыс дықәаҳмыргыларц ҳарҳәахьеит
ҳаиҳабацәа. Егьыс, ҭыԥк ыҟоуп, багьаласыргоит. Нас, ҳара
бшаҳтәыҵәҟьоу урҭгьы ианеилыркаалак, аҟәша аиҳабрагьы
боуеит. Иныжь барзаҳал, уаҵәы усура баауеит.
Сима лҿы лзеихымхуа даанхеит, аха ларзаҳал уахь иналыркны
даахынҳәит.
Баҭал Аҟәатәи арҵаҩратә училишьче аҟны «аԥсуа ҟәша»
дҭалеит. Уаҟа аԥсышәала изыхрыжьуаз маҭәар заҵәык акәын,
ахьӡгьы ахьыӡхаланы излаҟаз убри ала заҵәык акәын, егьырҭ
амаҭәарқәа зегьы қырҭшәала иддырҵон. Баҭал уи абызшәа
бзианы иҵахьан, ашкол раԥхьа данҭала инаркны аԥсуа
бызшәа амаҭәар заҵәык ада зегьы уи ала иахьырҵоз азы.
Аҵараҟынгьы дхәыдамкәаны дҟалеит. Амала данҭалоз, иаб
даара дшәон иҷкәын дызҭамлар ҳәа. Аусшәҟәқәа ралаҵара
аамҭа ааиуа ианалага, Синаҭ дааит.
– Ицхраатәуп, ас ҳҿи-ҳнапи еиқәыԥсаны ҳазтәарым, –
иҳәеит аб, Сима лахь ихы наирхан.
– Изла, папа, аԥышәарақәа сара сами изҭиуа, узласыцхраауеи?
– дизҵааит уи заҳауаз Баҭал.
Симагьы лхаҵа зҵаарала днеиҿаԥшит.
– Иҟоуп мҩакы, иманшәалоу. Упаспорт сзааги, Галауҟа
изгоит
уажәазы, саанӡа ушәҟәқәа алоумгалан, уареи сареи
иеицалаҳҵап нас.
– Избан, папа?
– Упаспорт сыԥсахуеит аҿыц ала, уи сабжьеигеит Аҟәатәи
сеиҳабы.
– Ыы, ҩымз роуп иҵуа апаспорт згеижьҭеи, уажәы ишԥаҳаԥсахуеи?
– иџьеишьон аҷкәын.
– Уи аԥсахра сара сзын уадаҩра ҟалаӡом, апаспорттә стол
снапаҿоуп иахьыҟоу.
– Аха, избан?!
– Сыжәлала уҭазгалоит. Апаспорт анугоз усмазҵааӡакәаны
ухала уцаны иҟоуҵеит, сыжәла шыҟасҵаз еиԥш уара
ужәлагьы
ҟасҵарц акәын. Шәаԥхьаҟа ҳәа шәхәыцӡом уангьы
уаргьы. Нас, ианаашәыдыӷәӷәалалак, ижәдырырц шәыҟоуп.
Аҳы, уажәшьҭа шәҩыџьагьы шәхарала сара уажәы убри
сашьҭалар акәхеит. Уҭалара еиҳа имариахоит ус ианыҟасҵа.
– Ужәла Гәланба акәӡами, папа? – дагьыҩагылеит Баҭал.
– Акәын, аха, ашьҭахь Гәланбаӡехеит!
– Избан? – илакыҵақәа ҵшәаауан Баҭал.
– Угәы ишԥаанагои, Галаутәи амилициа реиҳабыс
сдәықәзҵаз сыжәла Гәланба ауп угәахәуама? Маап, џьым,
Гәланбаӡе ауп. Ус иҟаҵатәуп уара ужәлагьы. Сара идсырҟаҵартә
амч сымоуп уа. Уи, уара аҵарагьы унарҵоит,
уаналгалак амаҵура бзиагьы унаҭоит. Уани уаби есқьынагьы
ҳумоу џьумшьааит.
– Сара схала исҵоит аҵара, изысҵогьы рҵаҩыс сҟаларц
азы ауп, Галау аԥсуа бызшәа ҳазҭоз арҵаҩ иеиԥш, иҟоу
аиаша ахәыҷқәа идсырҵаларц. Идсырҵома, нас, саб ижәла
еиҭеикит амаҵура иоурц азы ҳәа?
– Уаԥхьаҟа узырҳәазашоуп сызҿу?.. – дҩагыланы ауадаҿы
даалеиҩеит Синаҭ.
– Изыҟалаӡом сара сыжәла аҽакала иеиҭаскырц, бабаду
ижәлала сынхоит. Уи иуаажәлар рҟны, ижәлантәқәа рҟны
дцаны
дынхеит. Саргьы сырҵаҩхар, уахь сцоит. Ҳгәылацәа
рхәыҷқәа
аҵара дсырҵоит, иҟоу шыҟоу расҳәалоит. Сара
исҭахӡам
сыжәла уара уеиԥш сарҳәазаларц. «Аԥсуа дгьыл,
– иҳәеит ҳарҵаҩы, – иԥшьоу дгьылуп, аԥсуаа ықәын адунеи
анырша
инаркны, егьаҩы иеицаркырц рҭаххаргьы иауӡом,
ус иалаго аԥсуа иҳақ ихьӡоит». Ааи, ҳабз ҳҿызхырц иаҿу
ҳадгьылгьы
ҳамеикырц ауп ииҭаху. Уара уеиԥш, ҳазгарц
иааиуа аӡы ҳзаццом, ҳажәлақәа ҳхыхны, ҳадгьыл ҭины!.. –
Иан дналыдыххыланы дааигәыдиҳәҳәалеит: – Нана, иҭабуп
сара акгьы анысзеилымкаауаз сыжәла ахьыбымԥсахыз.
Уажәшьҭа сара сымч ақәхоит сыжәла аиқәырхара, сашьцәа
Гәланаа сыԥхамшьо рылагылара, бабаду иеиԥш!..
– Уҽынкыл, Баҭал, угәы ԥумжәан, – лыҷкәын дылгәыҵаҳәҳәан
дахьгылаз ихы аалшьшьит Сима.
– Излоуҳәо ала, Гәланаа сара исашьцәаӡам сыжәла
еиҭаскзар,
маҵурак соузар? – ибжьы нҭицеит Синаҭ. – Уара
макьана ахш уқьышә иқәымбаӡацкәаны уааҳәны усҿагылеит.
Дудыруама збызшәа уаҿагылоу? Иҟасҵаз сыжәла ҿыц авожд
ду ижәла иашьашәалоу шакәу?
– Сара издырырц сҭахӡам, сызҿагылоу иарбан жәлоу,
сара исҭахуп сыжәлаҵәҟьа сыжәлазарц. Схәыҷӡам уажәшьҭа,
ишуҳәаз аиԥш, ахш сахәо стәаӡам, ахш санахәоз сыжәла
еиқәхеит Анцәа иҟынтә, уажәшьҭа сара апаспорт соухьеит,
уара мап сцәукыргьы, напыла аус уны, исфаша аарыхны схы
ныҟәзгартә иҟоу ақәраҿы снеихьеит, аҵара сызҭамлаӡаргьы.
Сима лылаӷырӡқәа лӡамҩа иаҿысны ицон.
– Аӡәгьы мап уцәикӡом, сыҷкәын… – игәы ааԥшааит
Синаҭ, адашьмаҿы ҭыԥк кылкааны дазԥшуа.
– Аха Гәланаа уара мап уцәыркызшәа збеит, амӡырхақәа
рҟынтәи иааԥшны ҳарбон бабаду ҳишьҭагыла иҩн хәыҷы
ашҟа ҳаннеиуаз, аха аӡәгьы дааины аԥсшәа ҳаимҳәаӡеит, –
илабжышқәа аахаддылеит Баҭалгьы.
– Уи дара ирусуп, – ибжьы аалаирҟәит аб.
– Ааи, аха ужәла аиҭакра уабжьазгада?
– Сара исеиԥшӡам, акыр иҳаракуп ус ҟазҵақәаз. Сара
сымҵаакәаны акгьы ҟасымҵеит. Аԥсны аиҳабацәа иреиуоу
«аду» иҟны сцеит, сизҵааит, дақәшаҳаҭхеит. Ихаҭагьы ус
шыҟаиҵахьаз
здыруан азы ауп сызиазҵаазгьы. Уи баша-маша уаҩӡам, имаҵура ду аиԥш, аҵара дугьы имоуп,
иҟалашагьы блаҵарыла ибоит. Збызшәахьы ҳаиасуагьы закә
уаау изымдыруа рыжәлахь ижәла ыиаигарымызт…
– Сара сыжәла уаламкьысын, саб!..
Синаҭ иҷкәын аҵара иҭаларазы ацхыраара злаҟаиҵашаз
ҳәа игәы иҭеикыз анынамӡагьы, ус изынмыжьит – иҷкәын
иара дитәуп! Аҟәатәи иеиҳабы аҭел даирсит аучилишьче
ахь.
– Аллоу… Адамаӡе уоума?
– Ааи.
– Сара аминистр соуп, аҩныҵҟатәи аусқәа рминистр…
– Сзырҩуеит, ухаҵкы…
Аҭел абжьы ахьҭаҩуаз инапала иааижәагәан, Синаҭ днеизыԥшит
аминистр, нас деиҭанҭацәажәеит:
– Ҳара ҳтәык иԥа дҭалоит убра…
– Ҳара ҳтәы ишԥа? Уара дууоума?
– Мап, мшәан, даԥсуоуп, иаб ҳара даҳтәуп, ҳажәлақәа
иреиԥшугьы ижәлеиҵеит…
– Ижәлои?
– Аб Гәланбаӡе ҳәа иҟаиҵахьеит… Иҷкәын, уаҟа иҭало,
Гәланба ҳәа дыҟоуп макьана… аха, нас… иудыруеит, ҳәарас
иаҭахузеи…
– Иеилыскааит… Урҭ ҭаланы ҳара ҳтәы рҵозар, мап
рцәаҳкуам, зегьы ҳрыцхраарц адҵагьы ҳамоуп аҵара Аминистрраҟынтәигьы…
– Ҳо-ҳо! Ишудыруеиԥш… – аҭел нықәиҵан, Синаҭ иахь
даахьаҳәит: – Акы уацәымшәан. Анбанқәа реихшьалашьада
акгьы изымдырӡозаргьы, дцоит.
– Ибзианы иҵоит сыҷкәын… – дҩаҵхахеит уажәы аб,
иеиҳабы ииҳәаз игәы иааҵаххын.
– Уҽырҭынч… Зегьы бзиахоит, сҳәеит…
Синаҭ Аҟәа данааи, дышиашаз аҩныҟа дымнеиӡакәаны,
иеиҳаб иахь дхалеит. Деишәара-еиҵараха, илакыҵақәа ҵшәаа
дыҟан. Даныҩналоз, еиҳагьы илахь еиқәиҵарц иҭаххан
иҽааимаирџахәт,
иџьымшьқәа дларыханы иблақәа инарҭаижьит,
урҭ амамеиқәара еиҳагьы иааиҿықәырҵеит. Ичча-ччо ҭелла ицәажәоз
аминистр, уажәы ари даниба, уигьы
иҽааимаирџахәын, илакҭақәа ныҵиршәааит.
– Абзиараз, уашьҭан ҳаицәажәап! – иаарԥшқаны ҭелла
дзацәажәоз инаиеиҳәан, атрубка нықәиҵеит.
– Ҳвожд иԥсра зегьы ҳахәдақәа хнаҽит, аҩыза аминистр,
– иҳәеит иҩналаз «шьыжьбзиа – мшыбзиа» ыҟаӡамкәаны. –
Иҳаԥсыхәо ҳәа иудыруеи аринахыс?
– Аилаҵәара, аподполковник, аилаҵәара! – дҩагылан,
наҟ-ааҟ иеиқәа аџьыбақәа инапқәа нарҭакны, даалеиҩеит.
– Ҳишьит, ианаџьалымбеит, агәы ҳақәырханы
дҳацәцеит. Ари аиԥш ансаҳа аминуҭ азы сшыҟалаз ҳәа
акы сгәалашәом. Счынқәа ықәсыжәжәарц акы аасыгымхеит.
Исҭаххеит убарҭгьы
ықәыццышәааны, схаҭагьы
аԥенџьыр ахьынтәи сыԥарц. Ауаҩытәыҩса аамҭац заҵәык
ауп деиқәзырхо, убасҟан сусзуҩык иҽааҩнаимыжьызҭгьы,
изгәаӷьуан, иахьагьы ара субомызт. Ҳвожд иҿаԥхьа
суалԥшьа насыгӡон…
– Уҽааиқәк, усҵәҟьа аҭаххарымызт, аподполковник. Зегьы
ҳҽаҳшьыр, иусқәа назыгӡода?
– Убри зҽааҩназыжьыз алеитенант мӡышәа иакәымзар…
аԥсразы егьсыхьуамызт аҩбатәи аихагылаҟынтәи сыԥеит ҳәа,
аха ихьӡала сгәаҟырц сҭахын, ахәшәтәырҭа сҭазаарын, сҭыҵыргьы
синвалидхарын, аха авожд ду ихьӡала шакәыз ауаа
ирбарын. Абни алеитенант цәыршәага иҿырҟьара еимӷьырӡа
дыччо данааҩнала, иччара сзыгәыԥжәарахан, сгәы иҭаскыз
сыхнаҟьеит.
– Дыччо дааҩналеит, уҳәоу? – ишьа-ида анеибархха,
иқьышәқәа
аақәацқәацеит аминистр, – Ижәлоузеи иара? –
дныҩныҟааит.
– Абгарба, мшәан, ааигәа алеитенантра зоуны амилициа
ашкол иалганы иааз, усураҳәа сара сахь инашәышьҭыз.
– Арапорт ҩы, аподполковник, алеитенант Абгарба авожд
иԥсра дшахыччаз ала!
– Уажәыҵәҟьа, аҩыза аминистр, – икалам аархианы астол
днадтәалеит Синаҭ.
Аамҭацқәак рышьҭахь, арапорт иеиҳабы инаимҵеиҵан,
дцарц ашәахь иҿынеихеит.
– Уаагыл, аподполковник! – дааникылт егьи.
– Сӡырҩуеит! – иҽынеидыԥсала даагылт.
– Акрааҵуеит аподполковникраҟны унханы уҟоуижьҭеи,
аҩыза
Гәланбаӡе. Иуҭахымхари аполковникра? Ҳаԥсадгыл
апатриот
ду, мычрала сара исеиҳабу Ҟаранбаӡе ааигәа
зны, иара иахь снаԥхьаны уск азы дсацәажәон, уӡбахәгьы
аасгәалаиршәеит.
– Ааи, аха, еиҳау аҵара умамкәан иауам ҳәа соуҳәахьеит
уара ухаҭа.
– Уи ԥсыхәак уаҩы иазиуп… сара исҭаххар… еиҳау аҵара
нагӡаны акәымзаргьы, хԥаҟа курс дырзыӡырҩхьеит ҳәа
ашәҟәы уцзар, ҿарԥас иазхоит.
– Иуҭаххар?..
Абас данҵаауаз Синаҭ, аминистр аҭел ааирҵәиит аинститут
адиреқтор иахь:
– Аҩыза Хәрциӡе?
– Ҳо, уздырит, аҩыза аминистр!
– Судыр сумдыр, умҳәыр сҭахуп! Ауаҩы днасышьҭуеит
уажәы. Уамакгьы акәӡам исҭаху, аха иҳахәо ауп. Ианҵа:
«Гәланбаӡе Синаҭ Саҭбеи-иԥа!»
– Уи иаанагои?
– «Аҭоурых факультет аҟны х-курск дырзыӡырҩит» ҳәа
нарбаны, умҳәыр ааурхоит… Ааи, ааи, ҳара даҳтәуп… – нас
ибжьы ааларҟәны: – ижәлеи ихьӡи, иабхьӡи иеидкыланы
урызхәыцыр, акгьы уарымҳәаӡои?
– Иеилкаауп…
– Араҟа амеханизмқәа зегьы аус дсыруеит, аподполковник,
уашьҭан уанааиуа «аполковник» ҳәа уасҳәарц азы.
Уажәшьҭа уцар ҟалоит ушиашоу аинститут адиреқтор ишҟа.
Иуиҭо ааганы, сара сҟалом, аха смаӡаныҟәгаҩԥҳәыс илызныжьны
уца. Ани алеитенанат арахь дысзаашьҭ уаҵәы,
хаҭала сара сышиԥхьо иаҳәаны. Дышиашоу дысзааиртә
иҟаҵа. Имцхәра, нас сара дузынасышьҭуеит.
Мышқәак рышьҭахь Синаҭ иуадақәа рҟны дахьаакыдгылаз,
Баҭал диқәшәеит, Сима усура дыҟан.
– Иаха уӡбахә ҳаман нанеи сареи, саб. Угәхьаагеит,
умааижьҭеи иҵуазеи?.. – днеигәыдхахалеит Баҭал.
– Мшәан, уара устудентуижьҭеи уажәшьҭа акыр ҵуеит,
ухәыҷума сыгәхьааугартә. Сеилахоуп, акы шаҳҳәо даҽак
ҟалоит, уажәы ҳзыниаз агәаҟра умбои?
– Иҟалеи, саб, улахь еиқәуп, уабантәаауеи? Бабаду
дышԥаҟоу?
– Бабаду ибаргәи, – мчылашәа иқьышәқәа ааирччеит. –
Аус злоу уи иоума, адуӡӡа дҳаԥхеит, умбои?
– Ҳа-ҳа-ҳа! Ҳа-ҳа-ҳа! – иныхҵаны дыччон Баҭал. – Саб,
уи саргьы сгәы далсит, ианҳаҳа ҳҵәуон астудентцәа зегьы.
Аха, ашьҭахь, аԥсуаа ҳабз ҳҿызхуа ируаӡәкыз дыԥсит ҳәа
ахьӡ ихырҵеит. Ииашоума, саб?
– Иуазҳәада ари аиԥш? – илакҭақәа ааҵшәааит Синаҭ.
– Ҩымыш раԥхьа бабаду ибара ҳаигеит нанеи сареи машьынала
аратәи сабду, бабаду игәы бзиам ҳәа ҳаҳан. Убра
исаҳаит.
Синаҭ даахәыцит, иҷкәын иччашьа ихаҿы иааго. Абас
ччашьак
иаҳахьеит авожд иԥсра анеилкааха ашьҭахь.
Иааигәалашәеит:
«зынӡа ишеиԥшыз алеитенант Абгарба
иччабжь!» Алеитенант
уажәшьҭа даманы ицеит иччара,
аха ари – ихаҭа ишьа здақәа
ирҭаныҟәо иҷкәын заҵәы
ишԥаихьуеи? Ицәа дааҭаӡыӡеит, илаԥш аԥенџьырқәа рахь
инаирхан, адәахьала лымҳақәак рҽадҵаны иӡырҩуазу еиликаарц
иҭахны.
– Ссу! – иҳәеит, иҷкәын иахь. – Иуцәажәашьои, насгьы
уагьшԥаччеи?! Адунеи агәынқьыбжьы
умаҳаӡои?
– Бабаду дхәарҭамкәаны дыҟоуп, саб. Ҳауеишьара ӡык
наидыржәуеит. Лассы-лассы сыхьӡ иҳәон уа ҳаҟанаҵы, аха
зны-зынла сыхьӡ ацынхәрас, уара ухьӡ иҿашәон. «Иҷкәын
дыгәхьааигеит», – лҳәеит нана усҟан. Нана лусурахь уныдгыл,
бабаду дшыҟоу цқьа иуалҳәап. Сара уажәшьҭа аучилишьче
ахь сцара аамҭа ааит, – аҽеиқәыршәара дналагеит
Баҭал.
– Ааи, ааи… – даахәыцит аб, илаԥш адәахьы инарханы, –
сныдгылоит уан лахь. Аха саб иахь иахьа уажәшьҭа сызцаӡом,
ашьыбжьышьҭахь амилициа аҟәшақәа реиҳабацәа ирццактәу
дҵақәак ҳамоуп, снымхакәаны Галауҟа сдәықәлароуп…
Аԥсыжра аҽны Гәланаа, убас Мсыгә иӡыхь ақыҭан, уи
иазааигәоу ақыҭақәа уҳәа Саҭбеи дыздыруаз, иҭахра уаҩ дагымхеит.
– Дуаҩы ҳалалгәышьан Саҭбеи, иахраҭ бзиахааит, – ргәы
далырсны ихцәажәон ауаа ахьааидгылоз.
– Ааи, аха шьыбжь хышәҭуеит, абар, ажәлар иуеишьара
роуп издашшыло, иҷкәын дабацеи, иаха ара дыҟанеи? –
инеизҵаақәон
џьоукы.
– Еилахарак иоун дцеит, иԥхьеит, рҳәеит Аҟәаҟа, макьанагьы
дзымаац, – рҳәон ишиԥхьаз здыруаз.
– Иара изууеи, аха иԥшәма бзиаӡак лакәзаап, лхы аџьыка
ықәылхит ариабжьарак, – Сима лыбзарӡы зҳәоз рацәаҩын.
– Имаҭа иӡбахә иҿакӡан Саҭбеи ԥсаҭашкәакәа, сара стәы
уи иоуп, иҳәон, дырҵаҩхоит, сара сахьгьы даауеит арахь
ҳәа дихыҽхәон. Иаргьы арԥыс бзиоушәа аабоит, иабдугьы
лаӷырӡыла дикәабеит, – нацырҵон. – Уи имаҭа изы игәы
рҭынчны дцеит, иҵара даналгалак арахь даауазар, ашҭагәара изынижьит, аҩн хәыҷы кәаԥӡа изиргылеит, уажәшьҭа
иара иеихеиҳалааит, – дналацәажәеит аҽаӡәгьы.
Ашҭа дааҭалеит Синаҭ. Аполковник ичынқәа ижәҩа
иқәын. Ԥыҭрак ашьҭахь Сима днаскьалыԥхьеит.
– Иԥшӡам ужәлар рыгәҭаны, уаб иԥсыжра аҽны учынқәа
ужәҩа иқәызза. Аполковникра уҭаразы акәызма изуԥхьаз? –
дизҵааит.
– Ааи. Ишԥаҟасҵари, азакәан – закәануп. Исыԥхьаны
сганы иқәырҵеит, ишықәыз арахь сааит, азакәан уаб
даныржуа аҽны ҳәа акрадыруазҭгьы, аполковникра сыҭара
иахьа иабақәшәоз.
– Баҭал ихәда ԥижәоит, дацәыԥхашьаны дыԥсуеит…
Саргьы сеицәоуп. Ажәлар «ҭфу» узырҳәап. Шьыбжьонынӡа
уахьыҟамыз азмырхакәаны, учынқәа ықәызза уаакылсит.
– Ишԥазури, сымаҭәақәаҳәа ара акгьы ыҟамеи?
– Ушьнел ушәых, ааԥынроуп, ахьҭа уакрым. Ҵаҟатәиқәа
ушәыз, аха ачынқәа рықәхны… Мамзар Баҭал дықәҵны
дцоит…
Синаҭ ус егьыҟаиҵеит. Ишьнел анишәих, ичынқәагьы
икьител
ажәҩақәа ианрықәих, уамашәа дҩардаџхазшәа
рбеит ихәаԥшуаз,
ихәда иқәыз ашшагьы ҩ-мацә ижәпазшәа
иҟалеит. Ауаагьы ихәаԥшны иааилацәҟәқәеит.
Галау араион аҟны дахьнеилакгьы ичын ҿыцқәа ирықәныҳәон,
иреиӷьыз арыжәтә хкқәа рыла. Адныҳәаларатә
телеграммақәа
рацәаӡаны иоухьан. Аха акы изаламҵоз
телеграммак истол иқәыз асаркьа ԥшьыркца иаҵаҵаны
иман, илаԥш лассы-лассы уи инақәкуа: «Аԥсны ҳзықәгәыӷуа амилициа аполковникцәа ируаӡәку, Синаҭ Саҭбеи-иԥа Гәланбаӡе! Иудсныҳәалоит иеиҳау ачын иуоуз, сагьақәгәыӷуеит
уи ахьӡ уаԥсаны уаҳзыҟалап ҳәа! – Лавренти
Бериа».
Ари ателеграмма иаԥхьа иахьықәыз мацарагьы акәымкәаны,
иаарласны акорреспондентцәагьы иднагало иалагеит,
агазеҭқәагьы
ирнылеит, жәлар ирылаҵәеит. Уигьы хазы
идырныҳәалон.
– Сара дымҩаԥызгахьан Бериа, зны Аԥсны дааны даныҟаз.
Қыҭақәак русҳәарҭақәа рҟны дынкыдгылеит, Аԥсны
анҭыҵынтәи иааганы индырхаз рыбзазашьақәа гәеиҭон.
Сара, аҭыԥаны иеиҿкааз ихьчаҩцәа ргәыԥ сеиҳабын. Хаҭала
сигәалашәоит уажәыгьы! – даахыҽхәалон иаргьы.
Синаҭ игәалаҟазаара еиҳагьы иеиӷьханы, мыч ҿыцла
аусура нап аиркит.
– Азакәан ахьӡала! – иҳәон иара иаахҵәаны, опперативтә
усурак анымҩаԥигоз.
Ажәакгьы имазкуадаз, а-Гәланбаӡе иҳәазар, ииашоуп ҳәа
агәаанагара роуан зегьы. Галау араион ирылаҩхьан, аӡәи-аӡәи инеибырҳәогьы иҟалахьан, еиҳарак агазеҭқәа ирныз
ателеграмма ашьҭахь, аполковник Гәланбаӡе ас иҳараку
ачын анирҭа, Кавказ аԥа ду иҟынтәи ас аиԥш адныҳәалара
анизаа, Галау аиԥш иҟоу араион хәыҷы аҟны даанрыжьуам,
Аҟәаҟа диаргоит, иҟәаӡа иҟоу ҭыԥкгьы ирҭараны дыҟоуп
ҳәа. Ус шырҳәоз ихаҭа иҿаҟынгьы иаҳәара иалагахьан
амҵақьақьаҩцәа.
– Иҭабуп! – ихы ааирҵысуан иара.
Уи, агәра ганы дзақәшаҳаҭхозгьы ҵаҵӷәыда иауҟахыз –
аминистр ихаҭагьы хара дирԥшуа далагахьан, «аду» ителеграмма
ашьҭахь. Уи аус иара дшақәгәыӷуаз изыласымхеит,
ашықәсгьы ныбжьалеит. Аха аҵыхәтәаны, иахьа-уаҵәы ҳәа
дирԥшуа далагахьан иеиҳабы. Иаргьы зны Аҟәаҟа аиасра
дыхнаԥааӡаны иеиҳаб иҟны днеит.
– Уажәшьҭа арахь сшаажәго дыруп, иҭабуп уи азын, аха
уадаҩрак сымоуп, – ихы днахашшааит.
– Иҳалшо акы акәзар… – днаизхьаԥшит иеиҳабы.
– Ҩ-уада хәыҷқәак роуп иамоу Аҟәатәи суада, наӡаӡа
аархь саниас, сыҭшәахаӡоит.
– Уи имариоу усуп, – иҳәеит егьи, – аполковник изын
иҟалоит иҭбаау ауадақәа! – днақәиргәыӷит.
Синаҭ иҷкәын иҟны дааит. Уи, аҵыхәтәантәи ашықәс
азы лассы-лассы Мсыгә иӡыхьҟа даалон. Уахык-ҩаха дызнымхаргьы,
даадыххыланы дцалон, иҷкәын днаиабжьаны.
Баҭал иакәзар, руа, рҭынха, ргәылацәа уҳәа дрылаҵәаны
дыҟан, аҩызцәа ирҳаит, ҳаҭыргьы иқәырҵон. Арҵаҩратә
ҵараиурҭа далгеижьҭеи ашкол аҟны аԥсуа бызшәа риҭон.
Уажәы данааи, дагьымтәеит аб, ашҭа-агәара еимидон,
аҳәысҭа дҭаԥшуан. Ашәырҵлақәа еиԥхахаа еиҭаҳан уа. Ауҭра
хазы
иҭахкааны, уҭраҭых хкыс иҟаз зегьы уа иубон, аԥҳәыс
напы агмызшәа.
– Ҳаиԥхьытта ҳҟалеит зегьы: уан Аҟәа дынхеит, сара –
Галау, уара – Мсыгә иӡыхь, – иҳәеит Синаҭ иҷкәын иахь.
– Сара бабаду ажәа исҭахьан… Ақыҭа бзиа избоит, саб!
– иаалырҟьаны иаб днеиҿаԥшит. – Уара мышкызны арахь
акыҭахь аара угәы иҭоума?
– Ахаангьы…
– Уеилыскаауеит… Аратәи ҳаешьара урцәыхҟьахьеит…
Сызҵааз,
иацы ҳашкол адиреқтор исеиҳәеит ашколтә библиотекаҟны
аҭыԥ шыҟоу, уа аус зуаз хаҵа дцеит ақалақь
ахь.
– Нас?
– Нана лзын ибзиан, даауазар, мап иҳәаӡом ҳдиреқтор.
– Сара иаарласны Аҟәаҟа сиаргоит, еиҳау аҭыԥахь, ауада
ҭбаақәагьы сырҭоит амшын азааигәараҵәҟьа. Уажәшьҭа уан
арахь дзаарым. Амала ара уамашәа иҭыԥ бзиоуп. Уара ақыҭа
бзиа иануба, абра иԥшӡаӡа ҩнык узҭаҳаргылап. Уи ауп
иахьатәи саара қәкыс иамоу. Иаарласынгьы иҭаҳаргылоит.
Галау сыҟанаҵы,
ҩны маҭәахәума, транспортума аказы
уантәи
изгар мап сцәыркӡом, ҟәрышьқәакгьы еидкыланы
исымоуп.
– Мап, мап, – абӷьааҳәа мап икит Баҭал, – ари аҩн хәыҷы
сызхоит, ихаҩҩала аҽакы ҳзаваргылом. Уи аус наҟ-наҟ
ҳахәаԥшып.
Асеиԥш аҭак иоуз ааигәамԥхеит, аха акгьы ахымҳәаакәаны
дцеит Синаҭ. Иахьа-уаҵәы Аҟәаҟа диаргарц, аминистрраҟны
иҭыԥгьы рхианы ишыҟаз ауп «Бериа ажәлар дышраӷаз
ааԥшит, дагьааныркылеит, иқәырҵаз ашьрагьы нагӡоуп» ҳәа
ажәабжь хлымӡаах шааҩыз. Дызҭоу изымдыруа дҟанаҵеит
уи ажәабжь Синаҭгьы.
Абри ашьҭахь амилициа аганахь ала акадрқәа рызҵаара
имҵысӡо ишьақәханы иҟан такәаамҭа. Иара Аҟәаҟа ииагара
аӡбахәгьы шьаҳиҭхеит, иаргьы уи цәыригомызт, аҽаӡәгьы.
Аха дызҭынчмызт, игәы хыҭ-хыҭуа дыԥшын. Ибон аамҭа
зынӡа аҽакхо ишааиуаз. Уимоу, иныҵыҩ-ааҵыҩны иаҳауа
далагеит «аԥсуаа иакәымкәаны ирызныҟәозаарын, рыбз
рҿыхны аҽа бызшәак ала аҵара дырҵара иахьаҿыз иашамызт,
аӡы ахьышьҭрахь игьежьуеит ҳәа, рбызшәала аҵарагьы
иаладыргоит» ҳәа. Иара изхаҵомызт убри аҟны Бериа харак
идуп ҳәа. Хымш Аҟәатәи афилармониаҟны дыззыӡырҩуаз
амитәқәа зегьы рыгәра игомызт, абас уи дыҟан ҳәа ихаҿы
аагара ицәуадаҩын, уимоу, иаҳақәаз данаарызхәыцлак,
ихы хьанҭаӡа дааҟалон, ихлахаҵ еилахынҳәуа
иблақәа
лашьцакуазшәа ибон, илақәа анхиҩалак,
иҿаԥхьа дшашаӡа
даагылон, игәы ҭбааӡа, иблақәа гәыкӡа. Аха дышнеи-шнеиуаз,
дааигәалашәацыԥхьаӡа, шәаӡыӡарак дамҽханакуа иалагеит,
усҟан ибӷа ашшара ашышкамсқәа нықәыххуазшәа, ихәы-ижьы қақаза иҩеибарҭрысуан. Ихьша ихьны, дарыхьҭшьны,
ашоурагьы дабылны данеиқәтәа, аминистргьы
дамырхит,
дахьырга-дахьаарга уаҩы издырам аԥсуа – аду Ҟаранба,
Ҟаранбаӡе шижәлаз ашьшьыҳәа аҩныҟа дрышьҭит ҳәа
аниаҳа ауп. Иааины ажәабжь иазҳәаз алеитенант дандәылҵ,
ихы ахьигара изымдыруа, иусурҭа ауада дааҩнахеит.
Уи даазхәыцит уажәы иара: аԥхьа акыркырҳәа иныхҵаӡаны
дыччеит данааҩнала, нас ауп ажәабжь аниҳәа. Уи иччашьа
иеиԥшны ччашьҭыбжьык игәы инықәҩит дахьхәыцуаз.
Арапорт ззҩны ирӡыз алеитенант Абгарба дааины, дҩаԥаны
ихәда днықәтәазшәа игәы инаҭеит, аҟырҟырҳәа иччабжьгьы
иҟырҟы иҭаланы, ашьха ақәцәантәи ахаҳә-сса еижәибаҵа
илбаауазшәа аҟәырҟәырҳәа инылбааидеит.
Аҭел абжьы аагеит. Абжьы ӷәӷәан, харантәи аӡә дшасуаз
мҩашьо. Илымҳа ҿнахуа ианалага, инапы шыхьанҭазгьы, атрубкаҟынӡа
инаганы иаашьҭихит:
– Сзырҩуеит… – илымҳа надикылеит.
– Аҟәантәи ауп, – ԥҳәызбак лбжьы татаӡа иааҭыҩит. –
Аминистр дшәыԥхьоит иаарласӡаны.
– Барбан изҳәо?.. Елизавета бакәӡами, ҳминистр
имаӡаныҟәгаҩ?
– Уи сакәӡам… Аминистр ҿыц имаӡаныҟәгаҩ соуп!
– Ҳм-м… – дааҿахеит иара азныказы. Нас ашьшьыҳәа
атрубка нықәиҵеит.
Дцәалашьшьы дыҟан ашьыжь дангылозгьы Синаҭ.
– Сара сцеит! – аусурахь дцарц ашә ныдҵаны дындәылҵит
Сима.
Иара дахьышьҭаз ауада ҭбааҭыцәын. Дзыниалаз акаруаҭ
ада зехьынџьара икәаԥӡа иеилырганы ддәылҵхьан Сима.
Дҩагылан,
нармеиқәазаҵәы дшыҟаз, ииарҭа ааирҽеишәа
иуит. Аҽыкәабарҭахь днеин, иҿи-инапи аниӡәӡәа, иреиӷьыз
имаҭәақәа рыла иҽеилеиҳәеит. Урҭ ашьқаԥ иахьҭигоз,
ирывакнаҳан ишьнел, аполковник ичынқәа зыжәҩақәа
ирықәыз: игәаӷьны изықәымхыцызт. Есышьыжь иҽеилеиҳәацыԥхьаӡа,
ила ҭаа уи дахәаԥшуан, нас инапы ааҟьаны
илаԥш иныҵиршәон. Иахьагьы ус ҟаҵаны, егьырҭ имаҭәақәа
ныҭганы ишәиҵеит. Шлацқәак налаԥсахьазаргьы, иԥаҵа
еиқәаҵәақәа џарџаруан. Ихахәгьы еилшәарак макьана
иамаӡамызт азы, ихаҿ ҟьаҟьеи, ихахәи, иԥаҵеи, игәчама
ҭбаақәеи рыла, аҭуан хыла иҵызԥссо хаҵаны дааҩнагылеит.
Убасҟан илаԥш нақәшәеит ашьқаԥ ахы иқәыз имилициа
хылԥа. Уи неихеиҵан, асаркьахь днеиит: «Сзакәыз
анаџьалбеит, абри схасҵарц азин ансымаз!» – иҳәарызшәа.
Аха, нас, аҭыԥахь инықәиҵан, хылԥа ихаӡамкәаны дындәылҵит.
Дцон Синаҭ ихы шхаз Аиҳабыра рыҩны шыҟаз. Дыццакырц
шиҭахызгьы, ишьапқәа ируӡомызт: зны дџыџӡа дааныркылон,
зных днадыргәагәон. Дыццакрын ишьамхқәагьы
шьабысҭа шьамхқәангьы инаиҵагыларын уа дахьнеиуа
ԥыхьатәи аиҳабы
Ҟаранба (уажәы уи «Каранбаӡе» ҳәа
дазхәыцырц иҭахӡамызт)
иҟны дышнеиуаз идыруазҭгьы.
Иара ииҭахыз аусгьы хьаҳәхьачарада изыҟаиҵарын уи: аамҭа
ааҳәызар иара ииҭахыз аусгьы ааирҳәрын. Аха уажәы уи
иҭыԥ аҟны иҟоу дышԥаидикылари?
Дышидикылозаалакгьы
усс имам, аха дзызнеиуа аус дышԥазыҟалари? Уара уҟынтәи
абжьагара соурц сааит, иҳәап, аха нас!
Абас дышхәыцуаз днеиит уа, дагьидикылеит. Заа, иацы
адкыларазы иҽҭаиҩхьан.
– Мшыбзиақәа?..
– Бзиала уаабеит, арԥыс! – Дҩеихаҵгыланы дагьынеиԥылеит
зуаҩыбжара иахысхьаз ахаҵа, шәагаала иҳаракцәамыз,
ихаҿы аагьежьны, зжакьа ҷаԥшьӡа исаз, зылагә
ҭбаақәа разӡа иааихәаԥшыз. – Утәа! – днаиртәеит.
Ас ҳаҭырла дидикылоит ҳәа дгәыӷуамызт азы, иџьеишьарызу,
деигәырӷьарызу изымдыруа даанхеит Синаҭ.
– Сузыӡырҩуеит, – иааиз илымҳақәа неизишьҭит уи.
– Сара… Сара Синаҭ Гәланба соуп, амилициа аполковник,
Галау араион аҟны амилициа аҟәша аиҳабыс иҟаз… ԥыхьа…
Уажәы схы сақәиҭыртәит, атәанчарахьы макьана сықәра
шаҵанамкуазгьы…
– Исаҳахьеит уӡбахә… Сызлаухәарҭахарызеи?..
– Абжьагарак сышәҭап ҳәа сааит… – ихы инапаҿы иааго,
ҿааиҭит Синаҭ. – Иҟоу уиоуп… спаспорт сыԥсахырц сҭахуп…
даҽакала иуҳәозар, ԥыхьатәи сыжәла иашаҵәҟьахь ииазгарц
сҭахуп…
– Ԥыхьа иужәлааз?
– Гәланба?
– Уажәы?
– Гәланбаӡе… Усҟан исдырԥсахит… амилициа аҟәша
аиҳабыс сандәықәырҵоз… Ҟаранба, усҟан Ҟаранбаӡе ҳәа
иҟазҵахьаз иҟны сааины абжьагара санаҳәа, иудыргалаз
бзиоуп, иҳәеит. Уажәы сыжәлаҵәҟьазы абжьагара саҳәоит
шәара шәҿы…
– Уҭаацәароума?
– Ааи.
– Уԥшәма лпаспорт ишԥану?
– Гәланба ҳәа.
– Ишәыхшаз?
– Ҷкәынак дсымоуп, Гәланба ҳәа дануп…
– Иуабжьазго уи ауп, – даацәажәеит дзызнеиз, – уараӡәк
узын аԥсуаа акгьы ҳахьуам, ужәла шыҟоу иааныжь…
Синаҭ ддәылҵит ихы ахьигара дақәымшәо. Дышиашаз
иҩны
данааи, ашәқәа ыҵарбаҟа иаркын. Сима усура дыҟан.
Ахәыцрақәа деимаркуа данаанха, иаартны дныҩналеит, дууаӡагьы дааҩнахеит: «Иабаҟоу суаажәлар?! Сима!» – ибжьы
ҭыганы ҿиҭырц иҿы ааихихит, аха ибз мҟәит.
– Сыҷкәын Баҭал!.. Сыҷкәынзаҵәы, Баҭал!… – ибжьы
рдуны дыҳәҳәеит, астол днахаххны.
Ибжьы иара ида уаҩы ишимаҳаз аниба, аҿыҭрагьы даҟәыҵын,
дызхагылаз астол днахатәеит. Иҩнапык рыла ихы
кны днахәыцит: «Сызусҭада сара? Аполковник? Мап, мап.
Урҭ ачынқәа абна ашьқаԥ иҭакнаҳау сшьнел ажәҩақәа ирыдӡахылоуп,
уажәшьҭа сара сзын акымзарак иаԥсаӡам. Заҟа
уахи-ҽни смыцәаӡакәаны аус зуаз уи ачын аҟынӡа снаӡарц
азын? Ииашоуп, ааи, ачынгьы сашьҭан, аха убри аамҭазгьы
суаажәлар рымаҵгьы зуан?» – амрахәага неиҿалашазшәа,
ибла ҭбаақәа ааихаччеит, ихаҿгьы лашеит, еидара дук
ижәҩа иқәҳәаны инкаижьызшәа. Ахьышәҭҳәагьы дҩагылан,
инапқәа иџьыбақәа инарҭакны, азал аҩныҵҟа даалеиҩеит.
– Ааи, сыжәлар рымаҵ зуан!.. – ибжьы нҭыганы Баҭал
ипатреҭ ахькнаҳаз азааигәара дааҭгылан дназыԥшит. – Иахуҳәаауеи,
нас, уара? – иҽааигәатәны иблақәа днархыԥшылеит.
– Счынқәа ирызҳауан, уара усааӡон, уныҟәызгон…
Баҭал дыԥшуан хара, иблақәа кыдхаланы, илахьгьы
еиқәҵаны иаб дихәаԥшуан, харак идиҵарц иҭахызшәа.
– Аа-а? Саҭамыз, саб, уҳәарц уҭахума уажәшьҭа, ухы
ныҟәугартә уаныҟала?.. Сара ажәлар рымаҵ зуан, иуаҳама?
Сыжәлар рымаҵ зуан… «Сишь?» – игәы инҭиҳәаан, дааҭгылеит
нас. – Зегь раԥхьа иргыланы сҳабла, сқыҭа рымаҵ зуан…
Рымаҵ зымуази, мшәан, сҵарахьы сымцаӡакәаны хантәаҩыс
санырхагылаз?..
Зегьы рышьҭахь зсеиадырхазеи, мшәан,
нас? Асҭаршын Чаҳмаҭ Ҭарлышбеи сареи ргәараҭақәа ҳанырзааигәахалак,
ҳҽышьҭыбжьқәагьы анраҳалак, ишәаӡыӡо
изалагоз
усҟан?.. Ах, урҭ ахәашақәа – ҳқыҭа иалганы
«ажәлар раӷацәа» ҳәа араион ахь иганы ираҳҭақәаз, акгьы
рхараӡамзаарын… Баша рыԥсы иаԥҳархеит. Уажәоуп иааԥшуа
ианалага ус шакәыз… Сара издыргәышьоз усҟан… Убри
азы акәын ҳзырҭахымыз аҵыхәтәаны урҭ инарышьҭаргалаз
Чаҳмаҭ ҵашшалеи сареи. Аибашьра аамҵысызҭгьы, саргьы
снаишьҭаргалон уи аҭиҩы. Иззы? Иззы? Сҵаауеит сара.
Иҷкәын ипатреҭ дазԥшуа, ибжьы ааҭицеит еиҭа. «Исоуаз
адҵақәа ахьынасыгӡоз азу? Ааи – гәныхәҵысҭала даацәажәеит
нас. – Чаҳмаҭ иаҟара урҭ адҵақәа назыгӡодаз… Урҭ амаӡақәа
мышкызны ицәырымҵырц азы дхәыҵадырҟаԥит. Саргьы уи
сзыԥшызаарын…»
– Аха, уи ашьҭахь, сара сыԥсадгьыл сыхьчон хацәнымырха.
– Деиҭаацәажәеит Баҭал ипатреҭ дазԥшуа. –
Ашьа касҭәеит, иззы? Суаажәлар рзы, сыԥсадгьыл азы!
– иблақәа еиҭа иааччан, ихаҿы аалашеит, ихы ҩышьҭыхны
ашацашацаҳәагьы даалеиҩеит. – Убри ашьҭахь, амилициа
рҟны сусураҿы схы аџьыка ықәсхит. Нас исаҭәаӡами
аполковникра? Иуаҭәан уҳәама? Исаҭәан, ааи!
«Зымаҵ зуадаз, мшәан, уаҟа? – ихы дназҵааит гәаныла.
– Суаажәлар ракәымзи, сыԥсадгьыл акәымзи? Галау араион
ажәлар
рымаҵ зурц ами уатәи амилициа реиҳабыс сзыршьҭыз?
Аха уахь сызлацеи, мшәан? Аҭырқәцәеи аурымқәеи анахыргоз
Аҟәа ақалақь аҟны иаасырԥшыз аусура бзиа иабзоураны
ами? Уигьы сыхәаӡомызт сыжәла еиҭасымкызҭгьы… Азакәан
схы ахьархоз сцон, сықәныҟәон!»
– Угәы иалои, нас, Баҭал? Уаҟа аполковникра ахьсоузгьы
саҽԥнукылеит усҟан. Избан? – ибжьы ҭыганы даауазырит.
«Закәытә ус хьанҭаз удыруама? – агәҭахәыцрахь дниасит,
Баҭал ипатреҭ аԥхьа иҽыриашаны даагылан, ихы маҷк
иаалаирҟәит. – Иуздырӡагәышьом. Зегьы амала иҟалаз
џьушьалоит. Ус хьанҭа дуун Галау иқәынхоз аԥсуаа уахык
иалагӡаны рпаспортқәа рымхны, мызкы аҩныҵҟала милаҭс
изеиуаз акәымкәаны аҽа милаҭқәоушәа иҭаҩны рыҭара, аха
сара исылсыршеит. Мыч дус исыцхрааз, адҵа анагӡара бзиа
иахьызбоз ауп…»
– Мшәан, сара сызусҭада? – ихы дааҩахан, ибжьы нҭигеит,
иҷкәын ипатреҭаҿ иблақәа дырхыԥшыло. – «Сара саԥсуоуп,
– игәҭахәыцрахь дниасит, – сыжәлар рымаҵ зуан… Ишԥаа?
Сыжәлар рымаҵ змуӡози? Ааи, аха ишԥа? Ирзыҟасҵазеи?
Мшәан, схахьы изымааиуазеи? Ных, схахьы ишԥамааиуеи,
исымҳәеи, мшәан, ирзыҟасҵаз – рымаҵ зуан… Ишԥоуҳәеи,
Баҭал? Уҿы закуазеи, уҳәама? Сҿы амкӡеит, џьым. Сқәыԥшра,
суаҩыбжара зегьы Асовет мчра иазыскит: апартиачеика
амаӡаныҟәгара, аколнхара ахантәаҩра, аибашьраҿы ашьа
акаҭәара, амилициа анапхгара рыҭара! Абарҭқәа зегьы
рышьҭахь сара азин сымаӡами аԥсшьара? Ааи, ааи. Сцап
амшын аԥшаҳәахьы, ауаа рԥсы ахьыршьо, ауаа неидтәаланы
иахьеицәажәо, рыхҭысқәа зегьы ахьыргәаладыршәо. Сара
исҳәо сымаӡамшәа убома? Усҟа исымоуп, сара саҟара
аҳәынҭқарра амаҵ зымуцгьы ииҳәаша акы иоухьеит!..»
Синаҭ ахыҭҟьа даҩызаха дындәылҟьан, ашацашацаҳәа
аԥшаҳәахьы иҿынеихеит. Уа даннеи ауп ҭынч-ҭынч ишьапқәа
еихиго даналага, гәыԥҩык абыргцәа ахьеидтәалоу ихы
нарылаирхәырц,
«илшарақәа» ртәы зеиҳәалаша аӡәы ихы
наидикыларц. Аԥсаҵлақәа рықәцәақәа днарыҵаԥшит, ишлиапа
ихшәартә аиԥшҵәҟьа ихы ҳаракӡаны. Урҭ рықәцәақәа
шьыбжьышьҭахьтәи
аԥшашәшәы еиланаршәшәон…
Иҿынеихеит аԥсшьарахь ицахьоу роуп ззигәахәыз
гәыԥҩык
ахьтәаз рышҟа, ишьҭахьҟа инапы ҟаҵаны, ҭынч-ҭынч ишьапқәа еихго, агәалаҟара бзиа иԥшнны. Уа днаӡаанӡа,
инаивс-ааивсқәоз,
иааиддырхалоз рылаԥшқәа дара
рахь дхьадырԥшуан, аха дара, абӷьааҳәа рылаԥшқәа
аҽаџьара
идыршәуан, илаԥш иаҿамҳарц азын. Зхаҿқәа
идыруаз ыҟан, аха дара ааҭгыломызт, рыхқәа шьҭацала
инаивҟьҟьа ицон. Убасҵәҟьа ҟаиҵеит Галау амилициа
реиҳабыс аус аниуаз аҵыхәтәантәи аамҭақәа раан ирӡыз
алеитенант
ицынхәрас изынарышьҭыз алеитенантгьы уажәы
абра дахьивсуаз. Уи Аҟәаҟа диаргахьан усураҳәа, алеитенантрагьы
дахыҳәҳәахьан, апаспорттә стол деиҳабын.
Ашьыжь Ҟаранба ихаҭыԥан уажәы аус зуаз иҟны дахьнеиз
дманшәалахазҭгьы, ари иҟынгьы дныдгыларц игәы иҭан,
ижәла
ажәытәтәи ахь аиагараҿы дицхыраап ҳәагьы дгәыӷуан.
Уажәы, урҭ рылаԥшқәа шааидыслазгьы, дхьаԥшынгьы
дихәамԥшит. Абраҟоуп игәалаҟазаарагьы иаалырҟьаны
аҽахьаԥсахыз, игәы нҭаҳазшәагьы ахьибаз. Аха, нас игәы
ааԥсахны, ихы ззырхаз агәыԥ рахь иҿынеихеит. Ихаҿы ааихаччеит,
иқьышәқәа еихьыреивыр
иҵысҵысуан, дыччарызу
иҽникыларызу изымдыруа. Днаԥшны дибон дахьрылатәаз
иҷкәын Баҭал даныԥшқаз имшәхәы
казыԥсаз иуа ду, аурым,
иара инапала иахигаз, аха уажә ааигәа дхынҳәит ҳәа
иаҳахьаз. «Симагь уи ибара ҳнабжьысып ҳәа салымҳәацтеи,
излаҟалазеи ибара ҳамцацкәаны?!» – игәы иааҭиҳәаан,
ишьаҿақәа ааирццакит. Уи уажәы дҩаҵҟьаны дааиԥылашт,
дааигәдиҳәҳәалашт: «Змышәхәы касыԥсаз Баҭал хәыҷы
дҭыгга изҳазар ҟалап, дабаҟоу, дабазбари?» – ҳәа дгәыкы-ҵәыкуа диазҵаашт. Иара ихаҭагьы уажәы дигәыдыҳәҳәала
дигәӡырц шԥеиҭаху. Уи дахыццакуа, уа днархагылаанӡагьы
инапқәа ирххарц егьигым.
Днархагылеит. Аурым ихы дҩаханы днаиҵаԥшын,
абӷьааҳәа ихы наиқәжьны, адомино акуҳәа инықәикшеит.
– Сузымдырӡеи, уанаџьалымбеит?! – дычча-ччарц даҿын,
инапқәа рхаханы икны, игәыдыҳәҳәалара иҽазырхио.
Аурым «имаҳаӡеит» уи ииҳәаз. Егьырҭ, аурым адомино
ицасуазгьы, знапқәа рхаха ирхагылаз инаиҵаԥшын, «дабатәи
хагоу» ргәахәызар акәхап, рыхқәа ақәырԥс изҿыз иналагеит.
Такәаамҭа дшанхалашәа дгылан уаҟа, аха, нас дмишәан-мишәануа
даахынҳәит, сизымдырӡеит, идгылара иаԥсам,
ҟаиҵан.
– Ала аԥынҵа икылҟьаз! – аурым ишынаишьҭеиҳәазгьы
илымҳа инҭасит, аха усҟан уамак агәхьаа имкит.
Аҽа гәыԥҩык адомино иахьасуаз днархагылеит. Иаахьаԥш-кәаԥшшәа инаиҵаԥшит даргьы. Ӡыла рыҿқәа дырҭәызшәа,
аҟыт рыхәлымшәо рқьышәқәа ааихадырҷабит,
амамеиқәарақәа
нарҿатәаны.
«Едгьы уарамыжда, сугәаламшәаӡои?!» – урҭ адомино
ирыцасуаз, иара иқыҭа Мсыгә иӡыхь аколнхара ахантәаҩыс
аус аниуаз ашьҭаҵарҭа аиҳабыс иҟаз ижәҩа инапы нықәиҵарц
иҭаххеит, аха уи, даниҵаԥшыз иааирԥшыз алакҭацәгьа аиааира
ицәуадаҩхан, иҽааникылеит. Ашьҭахь иагьааигәалашәеит
уи иаб акгьы ихараӡамкәаны иара инапаҿы дшыӡыз, дагьшзыхнымҳәыз,
уажә ааигәа уи реабилитациа шизыруз ала
агазеҭ аҟны дшаԥхьаз.
Днарԥырҟьеит.
– Саб ишьа зымпыҵататоу!.. – инаишьҭарххны илымҳа
иааҭасит.
Дышнеиуаз, иаԥхьаҟа дааиуан алаба наиҵаргәо, дныгәнысуа
ҭаҳмадак. Иҭацәны иибаз асқам хәхәахь дыццакуан,
снаӡаны сыҽнықәскындаз ҳәа. Иԥаҵа ҷаԥшьӡа исан, ҵаӷакы,
мацқьа-шьацқьа деилаҳәаны. Дагьидырит ааигәа иимбацыз
уи абырг. Раԥхьа Галау амилициа аиҳабыс даныршьҭ ауада
издырхиаанӡа зыҟны дыԥхьоз. Синаҭ уажәы игәы ԥшаа-ԥшаауа уи абырг инеихьынҳалеит, иаб ԥсаҭашкәакәа
дгыланы
дааиԥылазшәа дааҟалан. Дааигәыдыҳәҳәаланы,
аԥшашәшәы назхьысуаз ихы апашра днагәӡырц, иара иахь
иҿынеихеит. Аҳәаза неиԥылазшәа дыҭрысны дааҭгылеит
аҭаҳмада. «Мап, мап», – рҳәозшәа, инапқәа ҽыхьчагас иҟаҵаны
иааиԥыреикит.
– Усҭыҳә! Усҭыҳә! – иқьышәқәа аақәацқәацеит аҭаҳмада
ибжьы қыџьқыџьуа, иҭымгацәакәаны.
Нас, даахынҳәын, асқам хәхәахьгьы дымнеиӡакәаны,
ишьапқәа ахьҳәыҳәикыз азы, инеиҵыхны дышзымныҟәозгьы,
ишьаҿа ссақәа ааирццакын, ихы шхаз аԥшаҳәа анаиааирҭаҿы
илеиҩеиуаз ауаа рахь иҿынеихеит.
– Есҳаҟ! Есҳаҟ, мшәан, сара сами Синаҭ Гәлан… – днаишьҭаланы
шьаҿақәак ныҟаиҵеит, аха ижәлагьы анҵәамҭа
изымҳәакәаны, ибз балыбаҭо иҿы иааҭахан, иқьышәқәагьы
неихаҷабит.
– Ҭфу, аԥсахҩы! – иаҳаит уи аҭак, ихыџьхыџьуа,
зқьышәқәа еимахәа-еимахәо инеиуаз аҭаҳмада иҟынтәи.
Иара дааҭгылан, даахәыцит. Игәалашәон Есҳаҟ Ларба,
Галау
ақалақь аҟны инхоз иҩнаҭа ԥхьарҭас ианимаз шаҟа
диеигәырӷьаны
дидикылоз, ажәытә-аҿатә шаҟа ажәабжь иеиҳәахьаз
длахҿыхӡа: Галау қыҭа хәыҷны ишыҟаз, қалақьны
аҟалара ианалагоз, уи ашьапы зкыз дшыруаӡәкыз Есҳаҟ
иаб. Абри аамҭазгьы Синаҭ лахьеиқәҵараха иааигәалашәеит
уи ашьҭахьтәи хҭысқәак: Галауаа рпаспортқәа аарымхны
мызкы ахи-аҵыхәеи рыла рмилаҭра ԥсахны ианрырҭоз,
Есҳаҟ ипаспорт ааганы Синаҭ истол инықәжьны дышцаз,
ашьҭаԥшаацәа ишьҭаҵаны ишимаз, аха ихабар шимбаз.
«Уажәы дабаанагеишь? Уажәыгьы иԥсы ҭазаапеи!» – ишьи-ишьи еиқәҵо иҿынеихеит Басла аӡиас амшын иахьалало
шыҟаз, уахь еиҳа иԥхьакырҭоуп, ихәаҽуаз иԥсы ҽиҳа
иеивигап ҳәа игәы иаанаган. Уи аҭыԥ дазааигәахахьан
аиԥш, иармарахь ӷьалпал быжьқәак иаҳаит. Дааҭгыланы дахьынаԥшыз,
«Акафе» ҳәа зныз ахыбра қәаҟьа зқьаф ҟаҵаны
иаадәылҵыз арԥарцәақәак еиҿыхон, рыбжьқәа рхаззала рыҿқәа
рцәа рхыхны иеицәҳауан.
Синаҭ исааҭ днахәаԥшит. «Асааҭ фба ҟамлаӡац, аусура
мышха арҭ абаанагеи! Изусҭцәада?» – игәахы ааиҟәыҷҷан,
ашыршырҳәа
дара рахь дааццакит иеимирпырц. Уи дрыхьӡаанӡа,
напышьашәала иааилалеит.
– Шәеимпы-ы! – ишимчыз аурысшәала дыҳәҳәеит. Уи
заҳаз аӡәызаҵәык иоуп – урҭ рацәак зыҽрыламгалакәаны
зыҽхьазкуаз, аԥаҵа самсал зҽаз. Уи, иара дааиԥыххылан,
иԥынҵа акьатрацәра иҩнацәкьарак инарыбжьеикын, иааирҵысҵысит:
– Уԥсы ааухсыршәап! – ихаԥыцқәа еихарӷәӷәаны икын.
Нас, иааушьҭны днеиԥырҟьеит.
Синаҭ наҟ-ааҟ ижәҩақәа днарықәԥшит.
– Счынқәа!.. Счынқәа! – ибжьы қыџьқыџьуа, ииҳәо неиҭаҳәо,
дхыԥхыԥуа иҿынеихеит. Иуадаҿы данааи дҳашҳашуа
дааԥсахьан, иԥсы ихәламӡо амардуан дхалеит. Иҩнашә днадххылан,
дышзахәоз ацаԥха нҭаирҵәи-нҭаирҵәиит. Ианаат,
иҽыҩнаижьит.
Амаҭәа зҭакнаҳаз ашьқаԥ ашә ааимиԥаан,
аполковник
чынқәа зыжәҩа иқәыз ишьнел аакынԥааны
ижәҩа инҭаирԥан, амаӷрақәа инапқәа ркылдо дналбааит.
Дцон дыццакны, ишьнел бӷьаауа, аусурахьынтәи ихынҳәыз
игәылацәа
ахьааиԥылоз, инапы шьҭыхны, ишлиапа ихыхны
инеихаҵо дреихырхәон. Дара аниаслак, иааҭгыланы
изыԥшуан,
рылаԥш дацәыӡаанӡа. Аисра ахьыҟалаз, иԥынҵа
акьацәра аԥаҵа самсал иахьирдысыз данааи, урҭ уаҩ
дыҟамызт. Даанаԥшы-ааԥшит, днықәыԥш-аақәыԥшит, аха
уаҩ данимба, ишьнел аҳәынҵәрақәа
еибаиркын, иџьыбақәа
инапқәа нарҭеикын, амшын хықә днавалеит.
Аԥшаҳәаҿы ауаа еиҳа-еиҳа ирацәахон, аусура мшы анынҵәа,
ԥшак нарыхьдырсырц илеиҩеиуан. Урҭ рылаԥшқәа иара
ҭаха ирҭомызт, зегьы иара иахь ишхьаԥшуаз ибон, аха
иара иҟынтәи ирҭахыз изеилкаауамызт. Аҵыхәтәаны ицәа
дҭаӡыӡо далагеит, аӡәгьы дшиҿамԥшуазгьы: зегьы иара
дырдыруаны,
изыҵҟьарц иҭрысуазшәа илаԥш иҵашәон.
Иаҳауан: «Уара аԥсы!» «Аҭиҩы!» «Аԥсахҩы!» «Ашьажәҩы!
» «Зыжәлар рпаспортқәа
еицазкыз!» – ҳәа ажәа
ҿаасҭақәа рҿыҵыддуазшәа, «ҭфу!» – ҳәа инаиқәжьцәаны
инеиԥырҵуазшәа. Адунеи аҟны иараӡәзаҵәык дзаҵәызшәа,
дымцхәны адгьыл данаақәха, игәы ԥшаа-ԥшаауа, иблақәа
ларханы ашьац иаҵәара днылаԥшит.
«Мшәан, сара
схаҵаӡами?!» – наҟ-ааҟ ижәҩақәа данынарықәԥшы,
иҽыриашаны, ихы шьҭкәыцәаа даагылеит. Иаԥхьаҟа насҭхашәа
ҩыџьа амилициа ҿарацәа ааиуан. «Атақси сҭахуп,
атақси! – игәы инҭиҳәааит. – Сыҷкәын Баҭал даазаап, аҩны
дысзыԥшуп. Дышгәхьаазгаз ицәа иалашәахьазаап, даан
дысзыԥшуп… Аа, абнахьхьи инеиуа иакәӡами, мшәан, ирласны аҩныҟа уца, Баҭал даан дузыԥшуп ҳәа сазҳәаз?.. – инацәа
наирххеит насҭха игылаз аҵла хыжәжәарахахь. – Дызгылои,
мшәан, абна иаԥхьан исацәажәаз, сара дысзыԥшума?»..
Амилициа ҷкәынцәа изааигәахон.
– Шәуаӡәк шәнаҵҟьаны шәцаны атақси сызнышәкыл! –
адҵа нариҭеит.
Азныказы рҩыџьагьы ршьапқәа неидыԥсаланы, икала-калаӡа
иаагылан, рнапқәа иашахәҵәаӡа рыхқәа инарыдыркылеит.
Аха нас, руаӡәк дамхаччеит. Егьыгь дыччеит. Рнапқәа
нарываԥсаны
иааивагылеит.
– Уара ари аԥхьан ашьнел ишәӡамызт, уажә иабааигеи?! –
иааџьеишьеит руаӡәы. Нас рҩыџьагьы ркьатеиахқәа ԥыҵәҵәо
рҽырхәаны иаагылеит.
– Смир-рнаа! – ишимчыз акоманда ҟаиҵеит Синаҭ.
Амилициацәа иакәымк рхы аламгалакәаны, иааҵәиин,
рымҩахь ицеит. Синаҭ ачабра дашьҭан. Ишьнел ԥыртланы,
иеиқәа аџьыба иҭигеит. Ашоураха хыхь ишәыз ашьнел
иахҟьаны илхәаҭоз аԥхӡы иҿықәирбон чабрала, ихахәда
ацәаакыра иқәишьуан. Нас, ишьнел аҳәынҵәрақәа еиҭеибаиркит:
– Сыҷкәын Баҭал! Баҭал дааны дысзыԥшуп!
– дааҳәыҵәыҳәҵәит. Хаҵак насҭхашәа дымццакӡакәаны
дааиуан,
инапқәа ишьҭахь иҟаҵаны, Басла аӡиас амшын иахьалалоз
дазԥшуа. Синаҭ дааццакын, уи днаидгылеит.
– Атақси сахыццакуеит! Санаауаз аҩны апианино ахы
исцәықәхеит сԥарақәа, уаҵәы иузаазгоит. Исыҭ! Исцәынхеит,
мшәан, исҳәо умаҳауеи?!
Ахаҵа иџьашьаны иааидгылаз ауаҩы днаихәаԥшит,
нас ижәҩақәагьы днарықәԥшит. Иӷьазӷьазуа аполковник
ичынқәа неиҿаҷҷеит. Аха изеилымкааит иҟалаз. Ашоураха
ишьнел дҭаҳәҳәоуп иаԥхьа знапы рыхханы игылоу.
Арахь, ашлиапеи, акостиуми, агалстуки рыла деибыҭоуп.
Ишизымбатәбарахазгьы,
икьаҿ аџьыба дынҭалан
аҿырпы ааҭиган, инапы инаниԥсаларц
инаирххон
еиԥш, ԥҳәыск дыҩны дшааиуаз мҩашьо, дҳақьԥсықьуа
даарыбжьаххит.
– Саҭамзааит! – лҳәеит аҿырпы рхханы изкыз ахаҵа иахь,
инапгьы днахо… – Синаҭ! – дныҩныҵәааит лхаҵа иахь.
– Сыԥшәма лоуп, илуам, умбои, аҿырпы уцәызгар!..
Апианино аханы исцәықәхан…
– Ари иушәу закәи, аҭакарха?! – дааӷьаҵәыӷьаҵәит Сима. –
Аҩныҟа сышцоз сылаԥш уҵамшәаргьы ҳшыбзоу ҳаумшьуази.
Ужәҩа иқәқәоу закәи? Ҳурԥхашьеит, дурԥхашьеит уҷкәын
заҵә Баҭал! – длаӷырӡышо ишьнел ааишәылхын, ачынқәа
ҵәаххартә аиԥш, иааиларкәмпылны иаалҩыҵралкит, егьи
лнапала имахәар нҭарсны длыманы дындәықәлеит.
– Уарамыжда, уџьыба иҭаӡами аԥара?! – икьаҿ аџьыба
лнапы ахьынҭылшьыз, иеиқәрҽы иааҭылгеит.
– Уарамыжда… – неиҭалҳәан, инеималҭәеит.
– Уласны уаала… абааԥсы… амра ҭашәоит, ашәаԥшь
ҟаԥшьӡа ихылахьеит, умбои, амраҭашәарахь… ирласны
аҩныҟа ҳцароуп… – лбжьы қыџьқыџьуан Сима.
– Мап, – дааҭгылан, амраҭашәарахь днаԥшит иара. –
Ашәаԥшь шԥаҟаԥшьу… беилагазар? Ашәаԥшь еиқәароуп…
иббаӡом бара… Аа, быԥши, ицәышхеит… Аа, быԥшыхи,
ииаҵәахеит… Аа, баагылишь, ашкәакәахара иаҿуп…
Сара зегьы збоит… бара иббаӡом… – уахь дыԥшуан Синаҭ
дааҟәымҵӡакәаны.
Сима ишлымчыз дихон, дихон аҩныҟа дылгарц…
Хьымца Ларба амҩа данықәлоз ҩнышәҵатәқәаки шәыҟәқәаки
зҭеиҵаз ичамадан харгьежьаа хәыҷы ауп еидарас
иаашьҭихӡазгьы.
Иплашь имахәар инхишьит, цәыббын мза
злакәыз ала, Нхыҵ-Кавказ хьҭақәак, қәас-ӡыс аамҭақәак
ҟалар алшоит ҳәа иԥхьаӡаны. Аҳаирплан дахьналбааз,
иҵабыргны ишәшьын. Ахьҭагьы аҽаарӷәӷәеит азныказы,
уи иацхраауан ԥша-ҷыхькгьы. Ажәжәаҳәа ичамадан хәыҷы
дынҭалан, зыхәда ҭыхыз, иласа фафеика маӷрада ааҭганы,
икьаҿ аҵаҟа инеишәиҵеит. Аха уи аамҭалатәызаарын,
сааҭки бжаки рҟынӡа дәыӷбала дызныз амҩа
аанырҵәаны,
дахьнеишаз даннеиуазынӡа аԥҭақәа рхырхарҭа-рыӡырҭагьы
изгәамҭаӡакәаны иеиԥхьбаны, амра каххаа иааҟалан, икьаҿ
аҵаҟа ишәиҵаз мыцхәхеит. Уи аҵхны, дкалаӡа иҽааҟаҵаны
ауп акурорт биуро дшыныҩналаз. Азал ҭбаа-ҭыцә аҿы ана-ара игылаз атәарҭақәа рҟны аҳәса, ахацәа тәақәан.
Хьымца дышиашаз аԥенџьырқәа руакы инавакшәа икыдыз
асаркьа ԥшьыркца ду днадгылеит. Ихы-иҿы ианыԥшуаз
ааԥсаралоуп ишгәеиҭаз амҩа даркараны дшыҟаз. Илакыҵақәа
ҵшәаа ибеит. Алыхәҭа аҵа ԥшшәы еилаԥса иеиԥшыз ихылԥа
кылхха иаавҵыԥшын, иблақәа иаарыхгылеит зышлара ааилашыҩкхьаз
ихахәы. Илаԥш уи инахигеит, имшлац иԥхьаӡарц
иҭаххазшәа. Ирацәан, ҳәарада, аиқәаҵәақәагьы, аха еиҳа имаҷын.
«Ҭагалан ҳаԥсуа шьхақәа раԥхьатәи асы анрықәнаулак
ашьҭахь, амра анԥхалак, бахәқәак инарықәӡыҭны, агантәи
уанԥшлак,
рахәыц еиқәарақәак рықәдоушәа анубо иеиԥшуп!»
– ааигәахәт.
Кавказаа заа ахахәышлара уеизгьы ирқәашьуп. Насгьы
дшышлахьаз
уажәада иауимбацхыз Хьымца, аха макьана
мцабзк иҿықәуп, лассы иҿыцәаарым ҳәа дзықәгәыӷуа. Амала,
зны-зынла даазыцәшәало, ицәа-ижьы ахьаахьанҭахало ауп.
Уи лассы-лассы инырларц иҭахӡам. «Ауаҩытәыҩса ицәеижь
аҳасаб ииашаны иҭанаԥсоит!» – илаԥш хара инкыдирхалеит аҵыхәтәаны. Аха дук мырҵыкәаны, аԥсшьара аамҭақәа
изыԥшыз
данрызхәыц, иааԥсарақәагь, ашьақәыӷәӷәара
ухыгга ианцо аиԥш, инеихыԥсаауа иалагеит, дагьааласхеит,
илакыҵақәагьы шыцқьахаз ааинырын, иблақәагьы
ааҭбаахеит. Абас агәалаҟара аниоу, дааццакын, иаартыз ашә
ахь иҿынеихеит. Дахьааҩналаз, ԥҳәыск иналиркыз иқьаадқәа
днарыхәаԥшит.
– Азал аҟны уааԥшы! – наиабжьалгеит.
Уахьынтә данаадәылҵ:
– Аҩыза, уааи арахь, уԥсы ааиҭоукып! – иара иахь
дааиԥхьеит азал аҟны зхала асқам хәхәа иқәтәаз, зылахь
инаркны зхагәҭанынӡа
хахәы зықәӡамыз. Уи ихы
аӡыварақәа ирықәыз ихахәы шлацқәак алаԥсазаргьы, макьана
еиламшыҩкыцызт. Ихы-иҿы аазыгьежьын, амала
акыҷырақәа аныԥшуан. Изшьапык иашахәҵәаӡа, инеиҵыхны
дтәан. Егьи ишьапы, ауаҩы дантәоу ишыҟаиҵалац еиԥш,
ишьамхы ҩаҳаракны, ишьапсыргәыҵа адашьма иқәгылан.
Хьымца илаԥш уи ианизирха нахысгьы, иаԥхьатәи ихапыцқәа
зегьы шпластмассатәыз ибарҭан.
Нас дааин днаидтәалеит, иварахь инықәиргылаз ичамадан
хрыҩшәа хәыҷы иплашь нақәыршәны. Егьи апалта ишәын,
ишлиапа акәын ихыхны ивара иқәыз.
– Мракы аакылԥхеит! – ихы ҩаҳаракны аԥенџьыр иҭасаз
асаркьа далԥшуа даацәажәеит итәаз. – Аха уи аамҭа кьаҿк
иатәуп. Уаҟагьы ҳажьалоит ари амра, сахьаҿу Горки ақалақь
аҟны ауп, – Хьымца ихы наизирхеит.
– Ишԥа? Ихьҭахарцу? – Хьымца иааџьеишьеит.
– Ааи, ааи. Ҳара ҳҟны иԥшас-ӡысуа иалагахьеит, аԥша –
хьы аҿаанахалоит уажәшьҭа, – иҳәеит. «Дабаанагеи исҳәаз
џьеишьаратәы?!» – игәы иааҭиҳәааит.
– Ҳара ҳҟны – Аҟәа, ус иҟам, араҟагьы рацәаӡак Аԥсны
иацәыхараӡам. Баша апалта еидараха уаҵалазар ҟалап,
аҩыза!
– Сыздыруам, сыздыруам! – аԥхьа еибартны ишәыз ипалта
длаха-ҩаханы, аԥхьақәа иҵегьгьы иааимиртаӷеит, аха
ашәыхра амалахазгьы иҽазимкӡеит.
Иахьтәаз азал ҭбаа-ҭыцә аҩнуҵҟа ашоура ыҟан, аха
Хьымца дахьынаԥш-ааԥшуаз, апалтақәа, аплашьқәа зышәны
итәақәаз
аӡәгьы иршәырхырц рҭахӡамызт, уажәы-уашьҭан
ҳнаргыланы ҳҭыԥқәа рахь амҩа ҳнықәырҵоит ҳәа иԥшын. Аӡ
ашьҭыбжь уаҳауа иҭынчран уажәы. Адәахьы ажәҩан иаҵәа/-ҵамҵам, шьыжьымҭантәи
ақәас-ӡыс ԥшахьы шахашҭхьаз
мҩашьо, икеикеиуа иҟан.
Зегьы рылаԥшқәа иаарылагылаз аԥҳәыс кьаҿ лахь инадырхеит.
Уи зыжәлақәа еиқәылԥхьаӡоз рчамаданқәа аамҵԥааны
ҵаҟа амардуан инаҿалон. Хьымцагьы ижәла шааиаҳазҵәҟьа,
дҩаҵҟьан днарышьҭалеит.
Амашьынаныҟәцаҩ ани аԥҳәыс кьаҿ халаҟьа иахьылҳәоз
игон изҭатәаз автобус. Лара, ҩыџьа-ҩыџьала, хҩы-хҩыла
рыжәлақәа
ҳәаны, ирзырхиаз рҭыԥқәа рахь иналыԥхьон.
Хьымца
дахьрылаԥшуаз, рыбжаҩык уажәшьҭа рҭыԥ иқәлахьан.
Акурорт биуро аҟны дзыдтәалаз ахаҵа иаԥхьаҟа џьара
дтәан. Уи аԥҳәыс халаҟьа лахь даахьаԥшит:
– Ишсашәҳәара, – иҳәеит уи, – курсовкала иаауа рзын
араҟа апансионат аргылара аԥшьгоуп, рҳәоит, ҵабыргума?
«Уажә ҳабажәгои, изакәытә уадақәоу ҳзыҩнашәҵо здырхуада?
» – игәахәуан данцәажәоз.
– Ааи, – шаҳаҭра изылуит уи аԥҳәыс, – хымԥада иҟалоит,
аха зегьыҵәҟьа рзын макьана изыҟалом… Хәыҷы-хәыҷы…
Раԥхьа – аибашьра аветеранцәа рзын…
– Настәи ахацәа раԥхьа аҳәса рзын иҟалароуп… Ус
акәӡами, мшәан?! – лафшақә ишылҳәаз длырдыррацы акыркыр
дааччеит ашьҭахьшәа итәаз ԥҳәыск.
Автобус иҭаз зегьы аалахҿыххан, аҳәса уи илҳәаз иацдырӷызуа,
ахацәа уи иамаркуа, аӷу ааилдыргеит. Хьымца
аԥхьатәи
лцәажәареи лыкыркырбжьи ихьыз ҳәа изымдырӡо
даарҭрысит.
Автобус аҟны ишшоуразгьы ҵаа-ԥсык наилсызшәа
дааҟалан, ихәы-ижьы қақаӡа иҩеибаргылеит, хараӡа
ишьҭахьҟа џьара дҵаадыркәкәалаӡазшәагьы ибеит.
Нас иаҳаз акыркырччабжьы зны ихьухьууашәа, зныхгьы
иԥха-гәкыҵәакуашәа игәы иныҵалеит. Хәыцрақәак даашьҭырԥааит,
автобусгьы дааҭыганы,
иқыҭан Басратәи ашкол
ашҭа аамҭала зны иҭагылаз аџьҵла махәҿаара ду амҵан днаргылеит.
Ишәҟәқәа зҭоу иан изылӡахыз ишәыра уажәы ихәда
ихшьуп. Зандал еимаа цәаԥшьқәак ишьоуп, маӷраҿых блуза
еҵәак ишәуп, ижәҩангәыԥшшәылоу итила еиқәа аарла инахагыло,
иӡыбӷьытӡа. Аламалак зыҽизымҭалоз ихахәы џыԥхьқәа
игыгрыцәха варала иԥхьаҳәан. Ихы-иҿы хәхәа ҷмаашәӡа,
илагә ӡыжьқәа ҵаулан. Иҩаҵхахахьаз ааԥын мра ашәахәақәа
иҵыкка игылаз аџьҵла ду иамҵанаԥсон. Урҭ иҽрыҭаны дгылан
иара. Уажәы-уашьҭан ишәыра аҵӷа ихәда иаахыршәаны,
дызҵагылаз аҵла адац-ԥашә ҽыртаӷақәа руакы инықәыршәны,
такәы инеицәынасҭханы ашҭахьынтә зыхәмарбжьы
ааҩуаз
иҩызцәа днарылаланы рыцхәмарра далагарц иӡбеит. Ишәыра
аҵӷа инацәа дуи инацәарбагеи инарыбжьеикын, ихәда иахшьыз
ахихырц дҩахеит. Убасҟан ауп ихәмаруаз иҩызцәа
рахьынтә акыркырҳәа ԥҳәызба хәыҷык лыччабжь аниаҳа.
Ишәыра аҵӷа зкыз инапы ашьшьыҳәа аҽааунашьҭит. Аччабжь
кәицҵас игәаҵа инҭашәан, ицәа-ижьы иналсит. Аха
уи зыбжьыз изеилымкааит, дааҭгыланы дшазхәыцызгьы.
Ихәмаруаз
иҩызцәа рахь днаԥшит. Тәымуаҩ дрыламызт,
иара дзыдтәалаз
афбатәи аклассаа рымала еицыхәмаруан,
анапылампыл еимырдон. Уахьынтәи иааҩуаз аччабжьқәа
рацәан,
аха иара даазхәыцит аԥхьан игәаҵанӡа инеины дааимыздаз
абжьы. Уаҳа уи еиԥш анимаҳа, ашәымҭак аҩнуҵҟала
ишәыра ааихԥааны, изқәикхьаз адац инақәиршәын, ухь дааццакит.
Аха нас, игәы дынҭахәыцызшәа дааҭгылеит. Еиҭах
ишьаҿақәа аармаҷшәа иҿынеихан, данырзааигәаха, деиҭааҭгыланы
днарылаԥшит.
Ҵыԥх еиҳагьы ихәыҷқәан. Иара иеиԥш аҳаблатә алагарҭатә
школқәа рҟынтәи арахь – ақыҭа ашкол ду ашҟа
иааз рацәаҩын. Ианеишьцылақәагьы, ирзеилаз аҵатәқәеи
аицхәмарреи заҵәык ракәын. Уажәы еиҳа ижыцәқәахахьан,
зҳаралагьы рҽоурышьҭхьан.
Абыржәы данаарылаԥш ауп ихаҟны иааиртә ианибарҭаха
ҷкәынгьы ӡӷабгьы шыҩеидасыз, рыԥшра-рсахьа, рплан рыла
ааԥынтәи агәил еиԥш, ашәҭра ишаҿыз. Убасҟан иҭаххеит
убра иаԥхьаҵәҟьа иара иоура зоуроу асаркьа гыланы
днанԥшыларц, иблақәа рыла ихы инаркны ишьапқәа рҟынӡа
дшынеибакәу ибарц. Убасҟан агәра игон иаргьы иҩызцәа
реиԥш ишизҳауаз. Ихы хьымӡӷшьаны дыԥшуан, зегьы
дреиҵазшәа
игәы иабо. Ибрны зҿаазхаз ампыл, иаԥхьаҟа
дназыдгыларц егьигмыз иҩызак ихахәы инахьысын,
иара инеиҿаҳаит. Иныҭчаазшәа иибаз иԥынҵа агәхьаа
инамыркӡеит, иҩыза иаҵкыс иара дышжыцәыз ахьидырыз.
Ампыл шиҿаҳаз раԥхьаӡа избаз уи зыршәыз Ҵышә-ԥҳа
Гәилшьа лоуп. Егьырҭ лҩызцәа раԥхьагьы лара акыркыр
ааҭлыргеит. Хьымца иԥынҵа еимлагәа иааникылахьан,
ацҭәагьы
ҟаиҵарц иҽыназикхьан еиԥш, ари аччабжь игәҭакқәа
зегьы даарыҟәнахит. Инапы иԥынҵа иааԥыриган,
маҷ-маҷ ихьаақәа
ааихыргганы данаарылаԥш, акыркыр
дыччеит еиҭах Гәилшьа. Лара даныччоз дыззыԥшыз Хьымца
зҿааирхараны иҟоу гәынамӡаратә жәаҭлапҟақәак рцынхәрас,
иара дгылан ус, илацәақәа зны-зынла иаарцәҟәыншьо. Нас
иҽаарҽеины даагылт.
– Хьымца, иумыхьӡеи? Ампыл ду иӷәӷәашәа икшоит! –
лҳәеит Гәилшьа, иаанылкылаз ампыл иршәуа-икуа. – Аа,
усҭ, иршәны исаарха, уиала ушьа ууп! – акыркыр дааччан,
ишҟа ампыл лыршәит.
Гәилшьа дазыԥшын ампыл каууа ишнеиуа, иаанкыланы
лара лахь иршәуеит, ахәмарра иҽалаирхәуеит ҳәа. Иара
иаанкылан,
уа инапы иаампыҵакны, ҿыцбарах дибазшәа
дналыхәаԥшит.
Абыржәоуп иангәеиҭа, иара иеиԥш ларгьы
ишлызҳауаз.
Уи иацы, жәацы, егьырҭ ирхыргахьоу аамҭақәа
раангьы изгәамҭацызт. Еиҳаракгьы изымбатәбараханы
иҟаз, иахьатәи лыччашьҭыбжь еиԥш имаҳацызт. «Уажәада
дыччо смаҳаӡацзи?!» – даахәыцит. Есҽынгьы ишиаҳалоз
ала ихы агәра
аиргеит. Есҽынгьы димбози, аха ишлызҳаз
шизгәамҭацыз еиԥш, лыччабжьгьы игәаҟынӡа имнеицызт.
Ларгьы илызгәамҭаӡакәан ауп ишлызҳаз, лыччабжьгьы
аҽшаԥсахыз. Ԥыхьа анацәкьыс лурбар дазыччозҭгьы, уажәы
лгәаҵантә иаауа иалагеит аччагьы, аԥышәырччаԥшьгьы.
Аџьҵла
амҵан Хьымца дангылаз инаҩыз лыччабжь
ианибаалеит агәыҭбаара, агәҭыӷьӷьарақәа, уажәраанӡа
ахәыҷ ҟазшьа змаз, зегьы схазы мацара ҳәа илымаз аҟазшьа
наӡаӡа аԥырҵра. Лара илызгәамҭаз аҽа шьҭыбжьыкгьы аҵан
уи: агәкра, ахаара. Абарҭ аҩба роуп Хьымца Ларба қәыԥш
игәы иныҵаланы, игәаҵанӡатәи,
макьана кьыс змоуцыз ҭыԥк
аазырԥсасиз, иаргьы дааруалуашаны, ишәыра нкаршәны,
уахь дназыԥхьаз.
Уажәы ампыл инапаҿы иаанкыланы дназхәаԥшыз Гәилшьа
аурылеи ҭбаарылеи лҩызцәа дреиҳаӡамызт. Лхы-лҿы
гьежьын, ахрыҩшәа ианушьаларатәы. Дахьрылаԥшуаз,
зхы-зҿы гьежьыз аӡӷабцәагьы аумаҷхыз, аха хаҿыртәашьала
уи илышьашәалаз уаҩ дизрылымкааит. Игәаанагарала, усшәа изибаз, лыблақәа егьырҭ иахьреиԥшымыз ауп: иаазыхәхәа-аазыҭбааны, рыгәқәа ахьа аԥшшәы рыхны, реимхәыцқәа
ааразныԥсараха. Иҵабыргны, ианакәзаалакгьы
дызхымԥшылацыз арҭ аблақәа ҿыцбараханы ибеит Хьымца.
Абри дахьазхәыцуаз, лыччашьҭыбжьгьы урҭ ирышьашәалан.
Лара уи игәаанагарақәа лхахьгьы лгәахьгьы зынӡа инеиӡомызт.
Лыбла ашәахәақәа, уажәы ишашаӡа ирхаԥхоз амра
ашәахәақәа
иреиԥшны, игәыҟаҵагаха иааинырит. Гәилшьа
дыззыԥшыз ампыл заҵәык акәын, аха аҵәҵәа абжьы анга,
зегьы ршәырақәа ахькаԥсаз иаамҵарсны ркласс уадахь
ианцоз, ларгьы дыҿҟьа-ҿҟьо днарышьҭалеит…
…Автобус ашьҭахьшәантәи уажәы иаацәажәаз, акыркырҳәа
иааччаны хараӡа иқәыԥшрахь дхьазырԥшыз аԥҳәыс
лышҟа днаԥшит Хьымца, иқәыԥшра ҟазшьақәа ааҿыцханы.
Иҭаххеит уи цқьа дналҿаԥшыр, аха аамҭацк аҩнуҵҟала игәы
иҭеикыз дахьхәны иҽааникылеит, дыԥшқамкәа-дҳасымкәа,
ибла ҭаа аӡәы лҿаԥшра изымгәаӷьыкәаны. Такәы
инаскьахьан
еиԥш, автобус аанылкылеит дара мҩаԥызгоз
аԥҳәыс халаҟьа.
Хьымца акуророттә биуро аҟны иидырхьаз ахаҵеи, аҽа
хаҵаки, иареи рсиа данаԥхьа, иҩызцәа
дрышьҭагыланы
ичамадан аашьҭихит, иплашьгьы имахәар
инхшьны.
Автобус ааҭгылара рхы иархәаны, ԥшак нарҿалырсырц
рышьҭахьшәа иналбааз аҳәсақәа дрылан амҩан
хәыцырҭас
зхы изҭаз аԥҳәысгьы. Лыблагәқәа рԥшшәы зманы уи
илшәыз аԥхын ҵкы илцәанааланы излаӡахыз ала, мацәазшәа
лӡара иакәыршаз лмаҟа-па хәшлаԥса дааҩнаҵәап уҳәарын.
Лшьапқәа ишшәыр-шшәырӡа, ашьабысҭа шьапқәа ирнишьалеит.
Лхы-лҿы ианибаалеит амҩа даркараны дшыҟаз.
Лхахәы ааргьагьаны, аамҭала шакәу мҩашьо, лхагәҭахь
иеизакын.
Аԥшшәы егьырҭ зыхцәқәа шәыз иреиԥшымызт,
еиҳа ахьаԥшшәы анубаалон, еиҳа иагьеилыбзаауан. Лаԥхьаҟа
лхахәы
аҽшааҩнашаз убон. Аҽеиҩшашьҭа данхыԥшыла,
аиқәара
наҵибааит. Уи ала дукраин ԥҳәысуп ҳәа агәаанагара
иоуит. Уажәы, лханатә лшьапаҟынӡа илаԥш данныҵига,
дналҿымцәажәакәаны
дналԥырҵны
ацара изыгәаӷьуамызт
азы, лышҟа шьаҿақәак ааихигеит.
– Шәгәы шәырҭынч, шәарҭ аҳәсақәагьы, аԥхьан зыӡбахә
шәымаз апансионат азын. Уи ара шәыҟанаҵы ишәыхьӡашам!
– иҳәеит иаарлафны.
Лара данынеиҿаԥш, рылаԥшқәа ааиқәшәеит, аха ашыр-сырҳәа инеивҟьеит.
«Басра ақыҭа далҵызшәа дыҟоуп!» – ааигәахәт. Аџьҵла
ду… Ашкол ашҭа… Анапылампыл асраан… Абарҭқәа зегьы
иблы иаахгылт.
– Ларба, ҳаузыԥшуп! – лыбжьы аагеит аԥҳәыс халаҟьа,
лнапсыргәыҵа иҵакыз асиа ижәла ааныхны, агәашә хәыҷы
дназааигәахахьаны еиԥш.
– Абзиала! – иҳәеит дзацәажәоз аԥҳәыс лахь, иахьиԥхьаз
ашҟа дааццакны. «Бсыдызцалазеи?! Баасзыԥшыр иауазеи,
ԥҳәыс ҟадыџь!» – игәы иааҭиҳәааит.
Иҭыԥ ирбаны ицаз рымҩаԥгаҩы илышьҭархх даадәылҵит,
автобус дәықәлаанӡа ахьӡара игәҭакны, уи аԥҳәыс автобус
дҭалаанӡа длыхьӡар, уеизгьы-уеизгьы дшиԥшаауа леиҳәарц.
Агәашә хәыҷы ааимԥааны, ашҭа данынҭыҵ, автобус ашә
ныдҳалеит,
иаргьы наҭрысхьан.
«Дызусҭадашь лара? Лнапы злакузеи? Зыҩны дыҩнагыладашь?
» – дхәыц-хәыцуа даахынҳәит.
Аш зхыԥсалоу аблагәыеҵәа аиԥш, ана-ара ажәҩан иҵаԥсаз,
аха амра иарцәышҳаԥхьаз аԥсҭҳәа ҽыҭ-ҵаӷақәа есааира
имсыр қьаадхо мацара, ажәҩан инаҵаӡ ицеит. Ахәылԥаз, амра
анҭашәа
ашьҭахьгьы, ажәҩан гәышҵа ҵамҵам зыҽнаҵазԥсаз
аеҵәақәа ааигәаӡаханы ирбон Хьымца ицыҩназ ахаҵа еихых-еиҵыхи иареи уаххьантәи руадахь иахьаауаз.
Пиотр Михаил-иԥа ииашахәҵәаӡа, изхамырҟәыло иҵагылаз
иарма шьапы аниҵишьуаз, аҳәҳәага икызшәа акәын
дшубоз, убасҟак еихиҳәон. Хьымца ишьаҿақәа ссан, аха анҭ
ашьапоуқәа дрыҵамхаӡакәаны, иҽырхьыгӡо даауан.
– Ааи, аха, Пиотр, абри ушьапы иахьыз ҳәа акымзаракгьы
соумҳәацт. Еибашьрада, еибакрада иазыҟалазеи умҳәои? –
иҽынеихьыгӡаны диазҵааит Хьымца.
– Чалаҵан, мышцәгьак азын, сызлацәаӷәоз атрақтор хышәҭын,
саҵанагалеит, хымз ахәшәтәырҭа сҭан, аха сшьапы сызхамырҟәало
инхеит. Апутиовка узҳархиеит, рҳәеит, ҳколнхара
анапхгаҩцәа. Уца ԥсшьара, рҳәан, сааит!
– Иҳацыҩноу Макаровгьы аибашьра хлымӡаах далахәын,
ахәрақәагьы инылахьан. Ак уасҳәашан, Пиотр, дабаҟоу
уажәы иара?
– Аа, уиу? Уи ашахмат даҿыгәҳәаауеит, аклуб ахь дцон
хымԥада.
Иван Пиотр-иԥа Макаров арҭ дрыцҟеижьҭеи ахымш руха
аклуб ахьынтәи данааи, Хьымца иахь ҿааиҭит:
– Ҿароуп иҟоу, Хьымца, уара уеиԥш сҿазҭгьы, саргьы
дсышьҭамлози!
– Иван Пиотр-иԥа, рацәаӡакгьы ҳабжьамзар ҟалап уаргьы
саргьы, – аԥенџьыр дахьадгылазынтәи даахьаԥшит Хьымца,
– саргьы суаҩыбжараҟны сыҟоуп уажәшьҭа!
– ?! – зҵаарала Хьымца днеиҿаԥшит Пиотр. – Суаҩыбжара
уҳәоу?!
– Ааи, ааи, схәыҷума, нас, уажәшьҭа?
– Ҩынҩажәи жәаба уаҩыбжароума?
– Ыы, ауаҩыбжаразы имаҷцәоума?
– Ишԥамаҷцәоу, шәышықәсанӡа анеира угәы иҭамзар!
– Сгәы иҭоуп, Пиотр, аԥсуа быргцәа рыкәашаратә ансамбль
«Нарҭаа» иалоу шәкы, шәи ҩынҩажәа шықәса
рхыҵуазар, сара сгәы изҭамзаари! – даалеиҩеит Хьымца.
– Ус анакәха, уҿоуп ҳәа ахьуасҳәазгьы агха смыхьзаап!
Егьи ауадахьынтәи ишьап иашахәҵәа ашәхымс иаалаиргылеит
Пиотр Сурусов, харԥзаҵәы, дагьаацәажәеит Иван
ихы наиқәкны:
– Хышықәса уажәаԥхьа аԥхынразы турист ҳасабла
Аԥснытәи
ашьхақәа рҟны ҳнанагеит гәыԥҩык сҩызцәеи сареи.
Ахьшьцәа арахә рыма ацәҳәыра иқәын. Ҭаҳмадак илабашьа
иваҵаны дыштәаз ҳнаихҭыгәлеит.
– Мшыбзиа! – ҳҳәеит ҳара, ҳаицырхәхәа ҳанааивала.
Усҟан сшьапгьы еибган, амарда усс исымаӡамкәаны схалон,
зегьраԥхьагьы сгылан.
– Зрасҭ! – иҳәеит иара ҳара ҳбызшәала, илабашьа иаԥхьаҟа
иныҵакшаны дҩагылан. Ҳамҩаԥигарцы Аҟәантәи иҳацыз
арԥыс
ҳиазҵааит аҭаҳмада дызгылазеи ҳәа.
– Аҭаҳмада дышәхаҵгылеит, – иҳәеит арԥыс, – араҟа ус
иаԥуп. Дсабизаргьы, аԥсшәа аниҳәа, шәышықәса зхыҵуагьы
дихаҵгылоит.
Ҳара аҭаҳмада ҳикәшаны ҳаагылеит. Ҳидгыланы
ҳпатреҭқәа
анҭаҳх, иара ҳнеиԥхьеит аҭыԥ ахь. Аџьмахырҵәы
ҳиржәит, ашәеилаҵа адкыланы. Сара ихыҵуеи ари абырг ҳәа
арԥыс саниазҵаа, арԥыс иара диазҵааит аԥсышәала.
– Шәи хәба! – иҳәеит аҭакс абырг. Зегьы аӷу
ааилҳаргеит.
– Ашықәс рацәа анҵра зыбзоуроу ҳәа угәы иаанаго
ҳауҳәар ҟамлари? – ҭырџьманла абырг диазҵааит иҳацыз
аӡәы. «Ҳы-ҳы» ҳәа дааччеит абырг.
– Сара, дад, ҵарала сцәажәом, аха саныхәыҷыз аахыс абыргцәа
ирҳәоны исаҳаз, зыгәрагьы ганы сыҟоу ауп ишәасҳәо, –
иҳәеит. – Ақәра рацәа анҵра зыбзоуроу ируакуп агәыҭбаара!
Иван Пиотр-иԥа ииҳәаз ажәабжь дазхәыцуа дгылан.
Хьымца игәы аазыхыҭхыҭит абасеиԥш аицәажәарақәа
зхылҿиааз.
– Нас, нас, Иван Пиотр-иԥа, аԥхьан иуҳәоз уалацәажәеи,
уҿазҭгьы уаргьы иушьҭалоз дарбану?
– Ардилиа! – иҳәеит Иван имырхьаацәакәаны.
– Уи дызусҭада?
– Ԥҳәыс ҿак Аҟәатәи арԥыс дысҭахуп ҳәа душьҭан.
Зҟны ҳаҩноу длыцыҩноуп, излалҳәаз ала! Аа, исгәалашәаз,
ҳгәыла ҭаҳмада, дахьаалга здырхуада, сабикгьы длымоуп
ҳәа зыӡбахә иҳәоз аԥҳәыс лоуп уи.
– Нас, сара сабалдыруеи уи?! – иааицәымыӷхеит
Хьымца.
– Аҿара, џьым, аҿара! Аҟәантәи иҟоу арԥыс ҳәа хаҭала
уара дузхьит!
Ианышьҭала, иҳанто иҩназ алашьцараҟны Хьымца
ихи иареи
рымала ианеизынха, ихаҟны дааигарц иҭаххеит
ахаангьы дыззымхәыццыз, длызхәыцыргьы иҭахымыз Ардилиа.
Уажәы, ԥҳәыс ҿак, шәпа-жәпак лакәны даалызхәыцит,
даашаҵәы-шаҵәуа,
лыбжьы паны, иналажь-ҩалажьуа,
цәажәара цәырҟьа-цәырасрак
ҵго. Убас цәымӷрак иаалырҟьаны
иааизцәырҵит лара лышҟа, дахьышьҭазынтәи дныҵууаа
дагарызшәа. Иагьиӡбеит
арҭ ахымшк – лара днықәҵны
дцоит ҳәа иаҳахьаз амшқәа нҵәаанӡа, ихабарк лимырбарц.
Абри ашьҭахь хымшгьы иҽынаԥхьакуа ус дааиуан. Аԥшьымш
рҽны ашьыбжьышьҭахь иуадаҟны дааины иԥсы
шишьоз, Пиотр дааҩналеит ажәабжь иманы:
– Хьымца удәылҵ, лҳәеит, – иҳәеит иара, иуморла ихы-иҿы еиҵаҭәы.
Хьымца игәалаҟара неиқәаҳаит, аха аҽхьакра уажәшьҭа
ихьшәан. Данаадәылҵ, илаԥш нарықәшәеит асаби дҭаҳәахаа
дзыниаланы дыцәаз аколиаскеи уи иадгылаз ан қәыԥши.
Уи аиқәара зхыҩуаз лхахәы жәпа зныкны иԥаны лыгәчама
инықәсуан. Лыџьымшьқәа ирыҵԥшуан иҭаа-ҭааӡа, икараханы
иҟоуп ззигәахәуаз бла еиқәарақәак. Иҳаракцәамкәаны
иҵәрышкәаӡа
иҟаз ԥҳәыс ҿан. Лӡара кылыршәа дҟазҵоз,
зкалҭ ааилашәшәоз ҵкы цәанаалак лшәын, жәҩангәԥшшәы
зыԥшшәыз. Рышьхәақәа ҳаракцәамкәаны, лшьапқәа ирнаало
«анышь» шьаҵатәқәа ҳәа изышьҭоу лышьан.
– Аҟәантәи аӡәы дыҟоуп анырҳәа, милаҭс шәызусҭаз
еилыскаап сҳәан… Шәцәажәашьҭыбжьала шәаԥсуазар ҳәа
сгәы ҩоит… – аҷҷаҳәа урысшәала днаиацәажәеит, аԥсшәақәа
анааибырҳәа ашьҭахь.
– Ааи! – иҳәеит иаргьы, ҭынч-ҭынч, игәалаҟара шыҟац
иаанханы.
– Саргьы саԥсуоуп! – лҳәеит уажәы аԥсышәала, мцабзк
налҿықәло.
– Ишԥа? Баԥсуану?! Арахь баазгазеи асаби дбыманы?!
Абас иаалырҟьаны азҵаара аниҭи ашьҭахь? зегьраԥхьа
игәалашәаз,
уажәы иҿаԥхьа игыланы иацәажәоз илызкны
аҭаҳмада ииҳәаз ауп. «Хаҵа дымцаӡакәаны ахылҵгьы
длоуит!..» Аихымца ацәымса ианалашәо еиԥш, аҿыԥҳәа
мцак неихылҟьан, ицәа-ижьы был-былуа инеихысит. «Ҳанамыс,
ҳапату шьаҟьаны, излыхьзеи
абри еиԥш, абри аԥҳәыс
қәыԥш?!» – игәы ааҭнашьааит. Аха нас, мчыла игәахы
ааиқәҳәалан, даацәажәеит:
– Ара сааижьҭеи – арҭ ахымшк, исаҳахьоу быхьӡ заҵәык
ауп, Ардилиа быхьӡуп, аха сазымхәыццызт ари ахьӡ шаԥсуа
хьӡыз. – Ахәыҷ иахь днаԥшит Хьымца: – Хаҵарԥысу, ӡӷабу?
– Дарԥысуп!
– Ихьӡыбҵазеи барԥыс?
– Ардонбеи! – ашәшьы назхыҵыз амза каз-каз еиԥш, лхы-лҿы аахтит, лыблақәа еиҳа иааҭбаахеит, ахәыҷы игәбылра
илымаз лныруа.
Хьымца убасҟан, шаҟа лылшоз ала иҭышәынтәаланы
иҟазарц шылҭахызгьы, лылақәа ирхибаалон гәырҩа-гәамҵрак.
– Саҭамыз иаартны сахьшәацәажәо, тәымуаҩыс шәахьысымшьаз,
– инацылҵеит Ардилиа, – аԥсышәала ацәажәара
жәҩангәашәԥхьараны исыԥхьаӡоит. Аҟәантәи аӡәы дыҟоуп
ҳәа ансаҳа нахысгьы, сгәы хыҭхыҭуа аԥсышәала ацәажәара
сахыццакуан…
– Барԥыс ихьӡи быхьӡи еиқәҿырҭуеит! – лгәы иахәап ҳәа
даақәгәыӷит иара, илҳәаз уаҳа аҽакы ацымҳәакәаны.
Ардилиа лыԥсыԥшьҭыбжь ицәыҵәахуа, хрыжь-хрыжь
лгәаҵанӡа
даақәԥсычҳаит. Хьымца уи лықәԥсычҳашьагьы
гәырҩак
наҵибаан, уи аартны илҳәозар ҳәа дылзыӡырҩуа
даагылеит.
– Уи ахатә ҭаарых амоуп, сара сзын акыр зҵазкуа… –
инацылҵеит лара, иаахаддылаз лылабжышқәа чабрала
инҭарбо…
Абри амш адырҩаҽны, шьыбжьаара такә шагыз
изылҩааз аҽыхәшәтәрақәа дрылгеит Хьымца Ларба.
Акурорт поликлиника
азал ҭбаа дныҩнысны ҵаҟа дылбаарц
игәы инҭакны дышнеиуаз, иаԥхьаҟала азал иааҩналаз
аԥҳәыс дналҿаԥшит, убраҟа дшьаҟаны днадырсызшәагьы
даанхеит. Лара данылдыр, данылгәалашәа, сышҟа
дааскьоит лгәахәын, лшьаҿақәа аалырмаҷит,
ус-ус
дааҭгылеит. Исаркьаԥсараха иҟаз азал амра ҩнаԥхон
азы,
илҿахәмаруаз ашәахәақәа лхы-лҿы еилыбзаауа иҟарҵон.
Лхахәы, аԥхьа даниба аҽны еиԥш инаша-аашаны,
хыхь инықәырчаа иҟамызт, анапы адкыланы, лхы-лҿы
иашьашәаланы еиқәыртәан. Ашәҭқәа зынны илшәыз
аԥхын ҵкы шкәакәа ицәанааланы иахьыӡахыз, маитәи
гәилҵас дагәылԥхошәа, ақәыԥш-цәа лыҟәннаҵон.
Иара дахьгылаз дшахымсыз анылба, дахьааҭгылаз ааԥхалшьан,
длымбаӡазшәа ашыр-шырҳәа лаԥхьаҟа лҿыналхеит.
Уажәы илҭаххеит зынӡаск дгәеимҭа`арц. «Иаҳзеилоузеи?!» –
аалгәахәт, дааныжьны дивсхьазар еиӷьашьо. Аха лшьаҵақәа
рышьхәақәа
адашьма иахьнықәсуаз, атыгә-тыгә рыхга дыдраргамон.
Хьымца илаԥш налхигеит иаарццак-аарццакны.
Амҩа даркараны даныҟази уажәи ҳәаак рыбжьаны дибеит:
дгәылшәаны, лшьараҿы дааины дыҟан. Уажәы, акыркырҳәа
лыччабжьи лцәажәашьҭыбжьи шимаҳацызгьы, лыԥшра, лсахьа
убасҟак дыртәыртәит, иарбан лакәу изымдырӡо, акы днақәыртәаны дышьҭԥаа иқәыԥшрахь даманы ицон. «Акыркыр!
Акыркыр!» – разныԥсараха игәы иҭаԥсоз лыччабжь здикыларыз
ицәеилаԥсон – Гәилшьа лакәу, лара лакәу.
Дгәалымҭазшәа ҟаҵаны дышивсуаз аниба, лара лахь дынхьаҳәын,
шьаҿақәак ныҟаиҵеит. Аха уи акәӡам даанызкылаз
лара. Уажәы илаԥш ааихмырсыӷьӡакәаны лхы-лҿы иазырхан.
Уаҳа дизхьамԥшырц лгәы шизлырҭынчызгьы, илаԥш лнырит,
дамышьҭит. Лышҟа дышнеиуаз ангәалҭа, дааҭгылеит.
– Мшыбзиақәа! – дналеихырхәеит ишьараҿы дыҟаӡамкәаны,
дахьааникылаз дшазыҟалашаз изымдыруа.
– Бзиа жәбааит! – аҭак илҭеит, лҽааицәхьакшәа, дааԥышәырччаны.
Амра ашәахәақәеи лыччаԥшьи анааилала, лхы-лҿы
иҵегьгьы
иааилыбзаа-ааилыбзаан, днеизыԥшит. Иара,
азхәыцхагьы ихы иамраӡакәаны, инапы налызирххеит
дазыманшәлаӡамкәаны.
Рнапқәа ааимырхит. Убасҟан
гәныхәҵысҭала ишьҭахьҟа харак дынхьаԥшын, иблақәа
даарыхгылеит Гәилшьа қәыԥш. Уии иареи иқыҭаҿы аа-классктәи ашкол иалганы ианеиԥырҵыз ауп лнапқәа
рыҟәымшәышәра еиҳа ианинырыз. Уажәы иааникылаз
анапи уии еидкыланы днарызхәыцит еимгеимцарак
аҩнуҵҟала. Излеиԥшымкәаны игәеиҭаз акызаҵәык ауп:
урҭ – ақәыԥшцәа рыҟәнын, арҭ – аԥҳәыс наӡа, аҩныԥҳәыс
илнапқәан.
Аамҭацк иеиҿаԥшуа ианааидхала, абыржәы днеиԥырҟьаны
дцарашәа игәы иабеит, уи дагьаацәшәеит. Иамҩатәны амахә
иаақәтәаны, шәымҭак иааҷырҷырны, нас инықәԥраа абна
тоура иазцо аҵыс деиԥшнишьалеит.
– Сара Хьымца сыхьӡуп! – иҳәеит, днеиԥырҟьаанӡа ҳәа
даахыццакны. – Шәара? – дналазҵааит ашьҭахьы.
– Сара… Сара… Лида!.. Аха… иабаҭаху сыхьӡ?!. –
даанаҳәы-ааҳәит лхы агарҭа дақәымшәакәаны, нас атыргә-тыргәҳәа лымҩахь
лҿыналхеит.
– Лида!.. – иҽизнымкылакәаны дналышьҭаххит. Лара
данаахьаҳә, дналыхьӡеит. Аха уаҳа акгьы имҳәошәа анылба:
– Акыр шәҳәарц шәҭахызма? – днаиазҵааит.
– Сара… Сара уамашәа шәысгәаԥхоит, Лида!.. – ибжьы
иара ихатәӡамкәаны иқьышәқәа иаарбыжьшәшәеит.
Лида лхы дазымиааикәаны акыркыр дааччеит. Нас ауп
лыблақәа
неиҵыхны данынеиҿаԥш.
Атрыгә-трыгәҳәа лшьаҵашьҭыбжьқәа ааиаҳаит. Ихы
данааҩаха,
днаскьахьан. Иара дадырсызшәа дахьгылаз деиҭамҵӡеит.
Лара такәы дахьынаскьаз, уадак аҿаԥхьа дааҭгылан,
лкурорт шәҟәы хәыҷы ахалаҭ шкәакәа зшәыз аԥҳәызба
иналырбаны, уахь дныҩналеит.
Хьымца аполиклиника дандәылҵ, исааҭ днахәаԥшит.
Аамҭа акыр шцахьаз аниба, Лида уажәшьҭа арантәи дышцахьаз
ала ихы агәра арганы, ишьи-ишьи неиқәҵо иҿынеихеит,
ихы зқәикра ҳәа дхәыцуа. Убасҟан акы ихашҭызшәа, акы
дагхошәа дааҟалан, даауалуашеит. Дааҭгылеит, арҭ амшқәа
рызтәи ихҭысқәа акакала игәаларшәо.
«Уаҵәы уажәааны ара сааиуеит, ҳаицәажәап иҵегьгьы…
аԥсышәала!..» – илымҳа инҭасит акыр ианеицәажәа ашьҭахь
Ардилиа даниԥырҵуазтәи лажәақәа. Абӷьааҳәа илаԥш исааҭ
инахьирсит. Иабаҟахыз! Уи аамҭа иаҩсхьан. Дааццакит.
Убасҟанҵәҟьа иҭахын ишьапы дықәмырсӡакәаны уи ашҭа
хәыҷы
дынҭазыргыло акы наиҵасырц. Ардилиа дцаанӡа
дылхьызыгӡашаз. Аха уи аҩыза алакә аҿы ада, џьаргьы ишыҟамлацыз
данаазхәыц, игәы ааирҭынчит. Даашаҟь-шаҟьеит,
таксик ацәаара џьара ибозар ҳәа. Уигьы акгьы шалымҵуаз
аниба, иҩшьапык мацара дрықәгәыӷны днеиуан.
«Сара Ардилиа сыхьӡызҵаз Ардонбеи ихьӡуп. Уи уаҳа
сара сибарц иҭахӡам… Ҳаҭыр ду иқәсҵон… Иаҳаҭыр
азын иара ихьӡ сцәа иалҵыз ихьӡысҵеит!.. Схаҭа исызкны
шәҿаԥхьа ацәажәара сцәуадаҩуп, акыр шәахьсеиҳабу
аҟнытә, аха аԥсышәала шәацәажәара сазгәышьуеит… Суацәа,
сҭаацәа зегьы збазшәа шәсыԥхьаӡеит… Шықәсыки
бжаки ҵуеит сбызшәала ажәак сыхәлымшәеижьҭеи. Аха уи
аӡәгьы ихараӡам, схаҭа заҵәык сыда…»
«Исзеилымкааит, Ардилиа, дызусҭадаз Ардонбеи?»
«Ардонбеи Абжарба саншьа иоуп, сании ахьӡ сызҭаз.
Иансызҳа,
абжьаратәи ашкол саналга, ақыҭахьынтәи Аҟәаҟа
– иара иахь сигеит аинститут сҭеиҵарц. Уи сара исынасыԥымзаарын,
сызҭамлакәаны схынҳәит. Шықәсқәак аус зуан
сқыҭан – Ҟада. Ашьҭахь сҭалеит Ставропольтәи арҵаҩратә
институт аматематикатә факультет. Сани саби реиԥшҵәҟьа
исыцхраауан Ардонбеи иԥшәмагьы иаргьы. Лассы-лассы
аԥошьҭахь снеилон,
исзаарҭииз амсхларц. Ԥхынла дара рахь
– амшын ахь сцалон. Схы салԥшуа сҟамлацызт… Аинститут
саналгоз схы зжит акәымзар!..»
«Бызлагаз нагӡа, Ардилиа, сара стәымуаҩыбымшьан!..»
«Зегьы сышәмырҳәар жәымурцу?..»
«Ааи, Ардилиа, зегьы-зегьы сабҳәарц сҭахуп!..»
«Аинститут саналгоз аламҭала, еиԥылара хәылԥазык
аҟны аҭоурыхтә факультет заочно ҳасабла иалгараны иҟаз
арԥыски сареи ҳаибадырит. Уи агәра зласиргаз ала, аҵарагьы
иҵон, аусгьы иуан. Снеиԥхьеит акәашарахь. Сгәырӷьара
ҳәаак амоуит дшаԥсуаз анеилыскаа… Сқәыԥшра акәхап
изыхҟьаз, уи ида ԥсҭазаара ыҟамшәа збо салагеит такәы
ҳанеишьцылақәа… Абыбыц сықәшәар ҳәа дшәозшәа збон…
сарамыжда… Ԥҳәысс ҳәа сигеит… аха мчыбжьыктәи
усхеит… сынкажьны адгьыл еимҟьара длыҵаба дцеит…»
Хьымца дыццакы-ццакуа дахьнеиуаз абарҭ игәалашәарақәа иаарылибааит ауадахь дцаны иааганы иааилыркыз,
усҟантәи лнапҩымҭа ателеграмма. Уа иаҳәон: «Аӡәы ҳәа
сшәылԥсааит сҭаацәа, сыжәлантә Ҟада ақыҭан инхо…
Сгаӡарала схы зықәсыршәаз
шәара ишсанашәмыжьуа
здыруеит, сыхгьы ианасыжьуам…
Уажәшьҭа уаҳа
сыжәбаӡом!..»
«Абри ҩны ирысҭеит аԥошьҭаҿы, сыбаҩ ахьырыԥшаашаз
ҳәа акгьы амырбаӡакәаны. Ашьҭахь, сааҿыхазшәа
саалҵит, ҩыџьа амилициацәа наҟ-ааҟ снапқәа мыҵԥаа
санааныркыла!..
«Нас, нас?..»
«Амилициа ашьҭазаара еиҿыркааит, аха иара скәаҳаны
дныҵаба дцахьан. Ашьҭахь излеилкаахаз ала, дзыҿцаауаз
Ростовтәи
бжьысцәақәаки иареи рҳәрак аҵыхәала Армавир
иаанкылан,
рус ӡбаны ашьаус иақәдыршәазаап… Сара
гаӡа, ауаа зегьы гәрагаз џьысшьон. Сақәымшәацызт, исыздыруамызт
ҳахьиз ҳадгьыл дықәиаауеит ҳәа абри иеиԥш
иҟоу анамысда…»
«Уиаахыс бабаҟоу? Хныҟәгашьас ибымои?»
«Усурҭа хәыҷык ԥшааны, схы аланыҟәызгон иара уа –
Ставрополь. Ахәыҷы изы – аҳақьымцәа рабжьагарала ара
сыҟан…»
«Уажәшьҭа?»
«Аус ахьызуаз наӡаӡа саԥырҵит… Данстудентызтәи
иҩызцәа
рыла еилыскааз иаҳәшьа Ростов хаҵа дышрымоу
ауп… Мшәан, ахәыҷы дара дыртәыми?!»
«Бцарц бгәы иахьҭоу азын, бҭагылазаашьа акгьы
иахәом!..
Сара ибабжьызгоит Аҟәаҟа бцарц. Бҭаацәеи баншьцәеи
сара снеир исԥшаауеит… Срацәажәоит. Баншьа Ардонбеии
сареи ибзианы ҳаибадыруеит. Снеиаанӡа, аа, абар, садрес…
Суадақәа ҭацәуп, уа быҟаз!..»
Абарҭ игәалашәарақәа зегьы даарылҵит агәашә хәыҷы
даннадыххыла. Ашҭа дынҭалан, лаԥшыла дыццакы-ццакуа
дааимдеит.
Уаҩ данықәимбаа, амардуан хәыҷы дынхаԥалан,
аҩнашә днас-насит.
– Ардилиа дцеижьҭеи акыр ҵуоу? – длызҵааит иаадәылҵыз.
– Сааҭк аҟара. Дызлацо адәыӷба даҽа жәаминуҭк рыла
идәықәлоит! – лсааҭ дахәаԥшуан уи.
Хьымца адәыӷба аанҿасырҭаҿы дшааз ҳәа изгәамҭаӡеит,
убасҟак дласны даауан. Игылаз адәыӷба днагәыдԥшылеит
– Аҟәаҟа ицоз акәын уи. Аамҭацк дааҭгыланы даахәыцит:
«Сара ибабжьазгоит Аҟәаҟа бцарц!.» Ихаҭа илеиҳәаз ажәақәа
ракәын арҭ. Дыццакны адәӷба даваланы иҿынеихеит,
аԥенџьырқәа рыла
авагонқәа еимдо. Аанҿасырҭа аҟарул
ибираҟ ҟаԥшь иҟьеит. Уи аниба еиҳагьы дыццакит
Хьымца. Абар, ԥенџьырк дахьнадибалаз.
Ларгьы дгәалҭан,
лыблақәа ҭырхаха асаркьа дналԥшит.
Лысаби лызнапык
ала даанкыланы, аԥенџьыр ахышә даахеит. Рылаԥшқәа
ааиқәшәоны дагьааивнагеит. Иара адәыӷба днаваҩын,
дылзааигәахацыԥхьаӡа, адәыӷба аныҟәашәа иацҵо иаԥысуан.
Дзыхьӡаз инапы лызҟьара заҵәык ауп.
Лыблақәа цқьа-цқьаӡа ихтын Ардилиа. Иҭацәыз лызнапык
Хьымца изылҟьон, «абзиала» аанарго, нас гәырҭәыла
илгәыдҳәҳәала
илкыз лысаби днеиҿаԥшуан.
Аамҭацқәак рышьҭахьгьы зҭыԥ иахымҵысӡакәаны игылаз
Хьымца зцәаара ицәыӡхьаз адәыӷба дашьҭаԥшуан.
Ихьзеи уажәы? Хәыцырҭас иҟоу зегьы ихы иҭапапо дзалагазеи
Хьымца Ларба?
Абас иқәиргылаз азҵаара, дызлаԥаҭаны дызлаз ахәыцрақәа
иагьазхымҩо, иагьазхымтуа, лаԥшхырԥага ҳасабла
иаацәырҵыз акакәын. Ихәыҷреи иқәыԥшреи аамҭақәа
днарылаԥшит.
Абриаҟара
ауаҩыбжара дахысны, ашьҭахь
– абыржәы изааиз агәаанагара ихаҿы ианааихьоу уажәызаҵәык
акәын: «Ухәыҷра аамҭа хазынақәа усҟан
иузгәаҭаӡом!» Ааи, Хьымца ихәыҷра аамҭақәа ихазынаны
акәын ишымҩаԥысуаз. Игәалашәоит ишьапы
хтны, иеиқәа
кьаҿ хәыҷы ишьаҵаны, аҵаа дахаԥало рҳаблаҿтәи ашкол –
аӷәтәы хыбра хәыҷы – ашҟа данцоз, аурокқәа рыбжьаратәи
аамҭацқәа раан аҩаршьҭра дҭагыланы мрахәагала
ишьапқәа
анирԥхоз. Аха, ега дхәыцыргьы, уи илахь еиқәнаҵаны
игәалашәом, еиҳагьы дарлахҿыхуан, дкаууа аҵәыргыла
дахнарԥон. Есқьынагьы иԥсҭазаара гәырӷьахәын, ааԥын
мра дазԥшуан. Адәҳәыԥшқәа рҿы акакаҷқәа ҟәшәаны,
аимхәыцқәа ррыԥхра аамҭа игәаҿы ииуан. Дҩеидасны
адау имч аиура дазхәыцуан. Уахык шьамхыбжаранӡа
асы леит, аха ианааша, ҳара ҳҟны ишадырлац еиԥш, амра
каххаа иааԥхеит. Изакәытә гәалаҟараз уи аҽны имаз! Иаб
изиӡахыз ижәцәеимаа хәбабақәа дрыҵаҽырбо ишьаҵаны,
ашҭаҿы игәазхара ауаҩсахьақәа зиҭоз асыркәымпылқәа
шыҟаиҵоз, ргәыла арԥыск рашҭа дааҭалеит, иҿыцҳаҳараӡа
шәақьк ихәда ихшьын. Уи ишәақь абарҵаҿы кәакьк
иныкҿаргыланы, аҩныҟа даныҩнала, иара, уи ашәақь
дакьымсӡакәаны изхара дахәаԥшит, уи зтәыз дџарџаруа,
дԥагьаӡа иҿаԥхьа даагылеит игәҭахәыцраҟны. Убас
дҟаларц иҭаххеит убасҟан иаргьы. Убри азын иҵегьгьы
изҳар акәын. Такәы ианизҳа, ақыҭа агәы аҿтәи ашкол ду
ахь данца, ааԥнык азы ашьыжь, аџьҵла амҵан акыркырҳәа
ччашьҭыбжьык игәы акәиц нҭанаршәит. Уи акәиц
шҿымцәаауаз ала агәра игеит. Ашьҭахь иштрагедиахазгьы,
иахьа уажәраанӡагьы иҿымцәааӡакәаны игәы аҵан ҭыԥк
нкыланы иамоуп, иахьанӡагьы дзаҵәны дынкыланы
дызмоу. Аинститут, уи ашьҭахьгьы амаҵурақәа! Шаҟа
хҭыс, шаҟа ҭагылазаашьақәа дырхысхьоузеи хашҭра
зқәым ихәыҷреи иқәыԥшреи рышьҭахь. Аха иқәыԥшразы
игәы иҭашәаз акәиц иахьауажәраанӡагьы иара атәы ҟаҵо
иаауеит.
Хьымца уажәы абарҭқәа данрызхәыц, дзышьҭаԥшуаз
адәыӷба
ишьҭԥаа иаманы инеиуаз Ардилиа илыҿирԥшит:
«Лқәыԥшра,
лыбзиабара, агәрагара, абар, дахькылыргаз!»
Ардилиагьы лхәыҷреи лқәыԥшреи шаҟа ихазынааз! Уи
амамзаарагьы
далымиааӡеит. Лхәыҷраан амамзаара Аԥсны
иалӡаахьан.
Лшьапқәа амрахәагала илырԥсаҳәаӡомызт. Анцәа
иҟнытә, аибашьра хлымӡаахгьы ианнаҵаз ахәра ҵаулақәа
ӷьахьан.
Уажәы адәыӷба иагаз аԥҳәыси иареи реиқәшәара, уи дхәыҷаахыстәи
лыбзазашьа иалҳәахьоу уҳәа ртәы даназхәыцуаз,
абра днаскьеигарц дахьааиз, лара Аҟәаҟа амҩа дшықәлаз агәра
ахьигаз еиҳа гәҭынчрак инаҭазшәа ибеит. Аамҭацк, мамзаргьы
хҭыс заҵәык ауп ауаҩы дызну имҩа ааԥҟаны ҿҟьарра-ҿыбгарра
ӷәӷәак даҿазгало, ма хлаӷьара бааԥсык дҭазгало. Ардилиа абри
аҷкәын ҟьала убри ахәылԥаз аҟны даалнымиазҭгьы, зынӡаск
аҽа мҩахозар акәхарын дзыннагалоз, иара ихаҭагьы
Гәилшьа рыцҳарыла дицәымӡызҭгьы, иҟаларын уажәы абра
даанамгозҭгьы, имала абра ԥсшьара ҳәа дҟамлар, уажәы ихы
иҭақәоу, игәы иҭақәоу зынӡаск ицәыхарахар ҟаларын.
Абарҭқәа данаарызхәыц, зегь зхареитәуа ус имамакәаны
дахьынхаз
ауп. Асеиԥш аха иманы дҟамлацызшәа ибеит
ианакәзаалакгьы.
Аԥҳәысаагахагьы имамшәа ибон аҵыхәтәантәи
аамҭақәа рзы. Раԥхьа аинститут далган аусура
даналага, ихатә ԥсҭазаараҿы ақьаф иҽазимкит, ицәыӡыз
инасыԥгьы иџьабон, дзахыԥомызт. Дшынеибаркыз иҽеиҭеит
изанааҭ – аргыларақәа рпроектҟаҵара. Есааирагьы убри даланахало
дышнеиуаз, уи ада ԥсҭазаара изыҟамкәаны днаманахалеит.
Иани иаби рыԥсы ҭанаҵы акыргьы иаҽԥнырҳәеит
дара шажәыз, ирылымшо аҟынӡа
ишнеиз, рыԥсы шҭоу
ҭацак дроур шырҭахыз. Усҟан, дара раҳаҭыр азы аамҭацк
иадамзаргьы аԥҳәысаагара ихшыҩ азишьҭхьазаргьы, уи аха
имамкәаны ибон. Дааҭышәынтәаланы дааҟаларгьы, игәы
иаднакылоз ԥҳәызбак џьара дигәалашәомызт.
Усҟан иани
иаби лафла иԥхьаирҟәҟәон.
– Иумаҳахьеи, саб, аҭаца илызку ажәабжь?! – иҳәон.
– Ыы, баба? – иҽаарҟасаны даатәон абгьы. Ангьы ирыхәоз
акы иҳәозар ҳәа, лусқәа даарҟәаҵны дааины даарыдтәалон.
– Аб иҭаца иара иҟны дирцәажәарц, агәылацәа налыдгыланы,
ацә ҟьантаз лкажьны илзишьит. Дирцәажәеит, аха
амыждаразы
акәзаарын. Ашьыжь, быргык иаҳасаб ала
иҽаашьҭеикыргьы
диқәҳәҳәаны дырҿыханы ажәқәа рхьара
длышьҭуан, мамзаргьы
– мҿаагара. Игәы аныԥҵәаӡа,
дирцәажәаахыс ажәохәымш руха, игәылацәа еиҭеизиган,
цәы ҟьантазкгьы ааганы ашҭаҿы инҿеиҳәеит: «Сҭаца уаҳа
сара сҿы дымцәажәо дҟашәҵозар, абри ацә шәзысшьуеит!»
– ҳәа реиҳәеит…»
– Ҩ-цәҟьантазк узаахәару аҭаца дуоур?! – диазҵаауан
аҵыхәтәан.
– Дад, сыҷкәын, – иҳәон аб усҟан, даақәԥсычҳаны, –
уи ажәабжьны ирҳәоит ауп. Аԥсуаа ҳаҟны уи лҩыза аҭаца
дахьыҟало аҭаацәарақәа нацәала иуԥхьаӡартә имаҷуп!
Хьымца дышалфуа дырдыруа, дыччо дындәылҵуан, иаарлахҿыхны
Аҟәаҟа иусурахь дцалон.
Урҭ аниԥха, аԥҳәысаагара зынӡаск ихы иааҭырԥссааны,
апроектқәа днаргәылатәеит. Ԥсшьара арахь данаауаз,
усутә шьҭимхӡеит. Аԥсшьара ада акгьы ихахьы иааимгеит.
Аха араҟа, дшақәгәыӷуаз акәымкәаны, зегьы аҽакала
иааҳәит.
Абыржәы дахьгылоугьы, раԥхьа ари ақалақь
аҟны данааи аҽны ихәыҷра, иқәыԥшра аамҭақәа зегьы
хәыц-хәыц еимыршәшәо дрылазгалаз акыркыр-ччабжьы,
иеишьҭаргыланы, аҳауа иалууаа-алууо илымҳа
иҭаҩуеит.
«Уи арԥыс бзиа дылбеит. Илдыргәышьоз, абасеиԥш дшақәшәоз.
Схатәы қәыԥшра саназхәыцлак, лгәыбӷанқәа
зегьы
лхысхуеит!» – ааигәахәт Ардилиа лзы.
Уаххьа ашьҭахь даадәылҵны дахьынаскьаз, аихатә гәара
днадгылан, асигарет аацәырганы амца нацраирсит Хьымца.
Ариабжьарак агәра игахьан иара икрыфара аамҭеи Лида
лаамҭеи
шеиқәымшәоз, мамзаргьы аҽа крыфарҭак дшадыз.
– Хьымца, рацәа уақәаҳкит! – бжьык даахьанарԥшит.
Абар, Пиотри Ивани!
– Сызқәышәкыз арбану? – днарԥылеит.
– Ԥҳәызбак улзыԥшуп! Ани лакәзар, иузымԥшаауа
узышьҭоу?!
– даалафигеит Иван.
– Мап, мап! Шәара сшәыццоит! – днарывагыланы иҿынеихеит.
– Акино ахь уҳаццома?
– Ааи, ааи!
Такәы инаскьахьан еиԥш, игәеиҭеит наскьашәа рымҩа
ааихҵәаны
имҩахыҵыз ҩыџьа аҳәса рахьтә руаӡәк Лида
шлакәыз.
– Саҭамыз! – иҩызцәа рҿаԥхьа аара нышьҭаҵаны,
иҽааникылт Хьымца.
– Пиотр, – иҳәеит уажәы, уи иҟазшьақәа гәазҭаз Иван. –
Хьымца дыҷкәыноуп, ианаҳажьып зегьы!
Пиотр ибжьы ныҵак-ныҵакуа дыччон, даанымгылаӡакәангьы
дцон.
Хьымца дыззаангылаз рахь дааццакит.
– Лида! – ибжьы нцәыҵакшәа инаиргеит.
Лида дааҭгылан, зыбжьы газ иахь дынхьаԥшит. Змахәар
лкыз аԥҳәызба қәыԥшгьы, лҩыза данаангыла, дааҭгылеит.
– Хәлыбзиақәа – днарыдгылеит иара, рнапқәа рымхра
игәаӷьрызу, иҽникыларзу изымдыруа.
– Бзиа жәбааит, Хьымца! – лыбжьы ааларҟәшәа аҭак
илҭеит Лидагьы, аха лнапы иара иахь илмырххаӡеит, лҩызеи
лареи рмахәарқәа шкылибашьҭыз игылан.
Лида ашәҭқәа ақәԥсаны, уамашәа лцәа ианаало иибахьаз
лыҵкы, уажәы еиҳагьы илцәанааланы ибон афымцалашараҟны.
Анышь сахьа змаз лшьаҵатәқәа рԥшшәы лыҵкы иақәԥсаз
ашәҭқәа
ирԥшшәын. Лшьапы шшәырқәа ааидԥсаланы
дахьгылаз,
инықәԥраарц згәы иҭаны амахә иқәгылоу ажәҵыс
днеиԥшнишьалеит, уажәымзар-уажәы инасԥырҟьаны
ицоит ҳәа даацәшәан. Ирхиаз лхы-лҿы гьежьи, лхахәы
аиқәыртәашьеи,
лыхәда ҭхәааи аҳарџь рхырҵон лыџьымшь
еиқәарақәа.
Уажәы, лхы инаркны лшьапаҟынӡа лаԥшыла деимданы данаагыла,
излацәажәатәыз ҳәа акгьы дақәымшәаӡакәаны даанхеит.
Уи гәалҭеит Лидагьы. Нас, данцәажәоз есымша еиԥш,
акыркыр дааччан, илывагылаз лылаԥш налыхьлырсит.
– Ари с-Малванка лоуп! – лҳәеит иара иахь.
– Сара Хьымца сыхьӡуп! – дахьицхрааз дааигәырӷьан,
ақәыԥш лахь инапы наирххеит.
– Сара Наташа сыхьӡуп! – Лида дылҿаԥшуа дааччан,
лнапы наилҭеит.
– «Малванка» лхәыҷыхьыӡ акәхап?! – Лида дналзыԥшит
иаргьы.
Акыркыр дааччеит лара.
– Ааи, ааи, – лҳәеит нас, иара иахь, – лхәыҷыхьыӡ ауп,
сара сзын уи дахьхәыҷу азын «Малванка» ҳәа ласҳәоит!
– Ус анакәха, саргьы «Малванка» лыхьӡысҵап!
Данаарыбжьагыла, икылибашьҭыз рмахәарқәа ааурышьҭит.
Иара рҿынархарц азы иаԥхьаҟа днеихеит, аха
рҽандмырҵысы, иҟалаз иҽамариашаны даангылеит.
– Кино бзиак цоит, рҳәеит, сҩызцәагьы уахь ицеит. Шәнасыԥхьоит!
– дгәыӷны Лида лахь дынхьаԥшит, аҭагылазаашьа
аарзҩыданы.
– Ҳара џьаргьы ҳныҟәаӡом, Хьымца! – акыркыр дааччан,
иара уажәы дшақәымгәыӷуаз ала, иажәа ааҿахылҵәеит.
– Уаҵәгьы иҟоуп уи акино! – дхьаҵит Хьымца.
– Ҽынлагьы аҽыхәшәтәрақәа рахь заҵәык ауп ҳахьцало!
Ԥыҭраамҭак еиҿаԥшуа ианаанха:
– Абзиаразы, Хьымца, ҳаҭоумҵан, ҳара иҳахҟьаны
акино уагхазар! – лсааҭ данахәаԥш, инацылҵеит. – Аамҭа
ыҟоуп, уахьӡоит уааццакыр! – Нас лҩыза лахь дынхьаҳәын:
– Малванка, ҳаанхацәеит, ҳаԥшәмаԥҳәыс даҳзыԥшуп! –
дааццакит Лида…
Ари ауха Лидараа руада егьырҭ излареиԥшымыз акызаҵәык
ала акәын. Егьырҭ раан, абас, анышьҭаларада уаҳа
ус рымаӡамкәаны риарҭақәа ианаарылатәалак, сааҭк аҟара
лафҳәараха, ччараха ирысуан. Раԥхьа иаацәырызгоз Лида
лакәын, Наташа илылшоз рыччара-хәмаррақәа мыхьшәашәарц
азын, акы нацылҵалон, нас Лида акы ахырҿиаауа,
излаччаша, излахәмарша аалыԥшаауан. Егьи, – дара ирыцыҩназ
аԥҳәыс, алаф ахы акрагьы лыламызт ацҭәала аҭарагьы
дақәшәомызт, аха дызхәарҭаз акы ыҟан: аччаразы
деиқәшәан. Изырччашаз акы аныҟалалак, лҩызцәа реиԥш
акәын дшыччоз, аха нас, ирзырханы ианаанҿаслак, лара
ҿыц дналагон дзаҟәымҵуа, даргьы еиҭах, ӡызлан дызхалаз
реиԥш, кьатеиԥҵәараха иаарысуан. Убри ашьҭахь акәын
Лида лыплашь налышәхарԥаны, уажә сааиуеит ҳәа
дандәылҵлоз. Егьырҭ аҩыџьа игәарҭахьан абра иҟоижьҭеи
абри аамҭазы ада лыплашь шышьҭылымхыцыз. Измааноу
ҳәагьы иазымхәыццызт. Уаха еиқәшьшьы ианаанха, егьигьы
заа дандәылҵ, убригьы иназхәыцит.
– Валиа! – лҳәеит, агәҿыӷьра зҿықәҳәҳә, зхы зыкәарҽшәа
аирҭа илатәаз Наташа лхы дааҩахан.
– Акрыбҳәарц бҭахызма? – зхатә хәыцрақәак
ирыланагаланы иҟаз Валиагьы даалҵит.
– Лида лыплашь заалгаз абыржәааныла мацара азоума?
Наташа лҵаашьеи, уи дзызҵааз Валиа дазхәыцуа лаатәашьеи,
згәы ҿыӷьуаз рзын рччагахан, уаҳа акгьы мҳәаӡакәаны,
иаалырҟьаны, рыҽрызнымкыло, еиҵақьы ишыччоз, Лида
ашәхымс даахыҵит. Иҟаз анылба, дааҭгылан инеимда-ааимдо
днарзыԥшит. Уи даныҩнала нахыс иаҟәыҵит дара, аха рыччара
иахьарҟаԥшьхаз инеиҳангьы иҟаԥшьуаркалеиуа иааҟалеит,
Лида лҿаԥхьа рымаӡа рыҵыҵыр иаацәыԥхашьаны.
– Ишәыҵалеи, бара?! – дҵааит Лида, нас аҭакгьы дазымԥшцәакәаны,
ҭынч-ҭынч лшьаҿақәа неихылгеит, лиарҭахь
днаскьо.
Иргәамԥхаз лҿаԥшылара лафшақә акгьы рзымҳәо иҟанаҵон
рҩыџьагьы. Уаҳа иаламцәажәакәаны, изхыччозгьы
лмырдыркәаны, убраҟа акәаԥ ргылазар моу рымамызт,
аха Лида лылаԥш Наташа дышьҭԥаа даман, зҵаарала
дыхҭакуа. Наташа,
егьи лаасҭа лара дызлалзааигәази қәрала
дахьлеиҵбызи, адҵа лылҭеит иаартны илҳәарц.
– Лида лыплашь абыржәаанылоуп ианлыхәо, сҳәан,
ҳарччеит! – исҳәаз шԥалыдылкыларишь ҳәагьы дналзыԥшит.
Зиарҭа инадгылахьаз Лида ахьшәҭҳәа даахьаҳәит уи лахь,
лԥшшәахәы аалыԥсахит, аха нас, лхы лнапаҿы иааганы,
акыркыр дааччан, лиарҭа днылатәеит.
Рыхҩыкгьы кәаҩ-кәаҩӡа, риарҭақәа ирылатәаны, еиҿаԥшуа
ианаанха, Наташа цәажәарак аԥшьылгарц иақәылкит.
– Хьымца зыхьӡу ани ахаҵа фархь… – лҳәеит, – уи дызлазбаз
ала, бара бигәаԥхоит…
– Издыруеит… – лыбжьы аарла ираҳартә аҭак ҟалҵеит
Лида.
– Изла! – лхы дааҩахеит.
– Зны исеиҳәахьан…
– Зны, ишԥа, арадагьы шәеибадыруазма?
– Санааз аҽны акурорт биуро аҟны ҳаиқәшәан… Ашьҭахь
зны ҳанеибаба ауп иансеиҳәа.
– Нас, уиаахыс?
– Уиаахыс, ишыббаз еиԥш, аԥхьан дҳақәшәеит…
– Уаҳа шәеибабарц еибымҳәаӡакәаны биԥырҵитеи?!
– Наташа! – лҳәеит уажәы Лида лхы шьҭымхкәаны, аха
лыбжьы шышьҭахац ишьҭаханы, маҷк иқыџьқыџьуа. – Бара
ибдыруама сара исыхҭызгахьоу?..
– Мап, мап… Быбжьы қыџьқыџьуеит. Акы баргәаҭеиуеит,
сара исзымдыруа акы бгәыҵхоит, с-тиотиа Лида. Сара схәыҷыншьаланы
исабҳәом! Ус ами?.. – дааӷьаҵәыӷьаҵәит Наташа,
лгәы ҭыӷьӷьаа.
Лида акы лҳәарц шылҭахыз аалныԥшит, зыӡбахә лҿыҵҟьаз
лыхҭысқәа лгәалашәараҟны рҽанааизырк, лшьа-лда
ааибарххан, дааҳәыҵәы-ҳәыҵәит, лылахь уаҳа иаалзааиқәымхӡакәаны.
Аха еиҭах лҽаашьақәлыргылеит. Наташа
ари ангәалҭа, уажәраанӡа исцәылӡоз лҳәарц лҭахуп, аха
Валиа даҳԥырхагоуп аалгәахәын,
уи лахь днаԥшит, уажәы
уи дыҟамзарц шылҭахыз ллакҭа иҭыԥшуа. Валиа ахыза
налықәыршәны аҭӡахьы лҿы лырҳәхьан. Ари аҩыџьагьы
еицгәарҭеит.
– Малванка! – Лида ԥшқарах шьҭыбжьык аалырԥшит. –
Баасыцдәылҵру?
Лида ашьшьыҳәа лиарҭа даалҵны, лыплашь аџьыба данынҭала,
Наташа ахьышәҭҳәа дҩагылеит. Валиа арҭ шдәылҵуаз
ллымҳа ианҭас, дааҳәны днарзыԥшит, лылаԥшгьы
нақәшәеит
Лида лыплашь аџьыба ишааҭылгаз зыхәҵәы ауз
сигарет цырак. Валиеи Наташеи ара еицҩнеижьҭеи рыла
иамбацыз, рлымҳа иамаҳацыз анырба, иџьашьаны рыблақәа
ааҭбаахан, иҭырхаха иналзыԥшит. Уи гәаҭаны акыркыр
дааччеит Лида. Уи лыччара лхы иархәаны, даалахҿыххеит
Наташа:
– Абар, тиотиа Лида лыплашь уажәааныла хәарҭарас
иалаз!.. – ааҭлырҟьеит лыҽлызнымкылакәаны.
– Биашоуп, Малванка, биашоуп. Уажәшьҭа схы анцәырызга,
адәахьы бдәылызгаӡом, ибдырит акы сшаргәаҭеиуа…
Шәҩыџьагьы
ишәцәымӡакәаны ишәасҳәоит уи, ҳахҩык
ҳабжьара
инхааит… – илзааигәаз аԥенџьыр азҿык аартны
днылагылеит, асԥычкагьы «чхаркаԥ» аахгеит. Аҭаҭынлҩа
дазгәышьуа гәырҭәыла
иналыхәлалгалан, нас адәахьы
амҩа
налҭеит.
– … Жәаф шықәса мҵәыжәҩада сԥыруан… Схы-сгәы
сақәгәырӷьо
сыҟан… – дналагеит лыбжьы ҭааӡа. – Сгәы
иаанагон исымамыз аҽа мҵәыжәҩақәак соуит ҳәа уи арԥыс…
бзиа данызба… – хрыжь-хрыжь днақәԥсычҳауа, лажәа
иацылҵон…
…Сааҭк ашьҭахь, рыхҩыкгьы рыԥсышьҭыбжьҵәҟьа умаҳауа,
иагьеиҿамԥшуа, рхызақәа аарыкәыршашәа, риарҭақәа
ирылатәан.
Расацк-расацк иаҟараз рылаӷырӡқәа, асар рымҩа
ылырхызшәа, рӡамҩақәа ирықәланы, рыцламҳәа аҵаҟа
иеиԥылон.
Хьымца ишьи-ишьи неиқәҵо аминералтә ӡқәа руак шыҟаз
даннеиуаз, ихи иареи рымала еизынхан, гәҿыӷьрак ихаԥаны,
деиҵаӷәӷәа дакын. Абас зсыхьзеи ҳәа ихы данаазхәыцлак,
ихьу-хьууа акы игәы иныҵаланы дааимнадон, нас
дааҭгылон, лҩызеи
лареи акино ахь ианицымцаз аахыс
наԥшыхақәгьы џьара илаԥш иҵамшәацыз Лида иблақәа
даарыхгылон. Азныказы иааџьеишьеит:
«Дыгәхьааигама
Лида Семион-иԥҳа?!» Мап, мап! Дыгәхьааигартә еиԥш
аҭагылазаашьа имоуроуп лцәажәабжьи лыччабжьи рыда
уаҳа зыҟнытәи акымзарак изымдыруа аԥҳәыс! Иҟалап,
даалыцлеиҩеир такәаамҭа дналыҿцәажәар, реибадырра
заҵәык ада уаҳа акы ааизнымхаӡакәаны, ԥхыӡҵас днеихыгга
дцар. Акызаҵәык ауп дзыруалуашо: акыркырҳәа лыччабжь
игәы иаақәыҩҩцԥхьаӡа, хараӡа иқәыԥшрахь дхьанарԥшуеит.
Усҟан аамҭацқәак дқәыԥш-ласӡа дааҟалоит. Иаха акәымзи
Иван данҭиҵаауаз!..
– Хьымца! – иҳәеит уи, рыхҩык иеицыҩназ алафқәа
ҳәаны рызхара иччаны ианааилатәа.
– Сӡырҩуеит! – даахьаҳәит Иван иахь.
– Дузымԥшааӡаци ани аинаала, аԥшӡа?!..
– Мап, – дааццакит Хьымца, – дысцәыӡит. Умбои, даацәырҟьалоит,
нас дныҵабоит… Слышьҭазаауеит абарҭ
ахәымш, сцаанӡа…
Абарҭқәа игәаларшәо днеиуан Хьымца. Аӡы аҟны днаӡарц
рацәак игымкәаны, иаԥхьаҟа дахьынаԥшыз, Лида
илаԥш дааҵашәеит…
Илақәа рыгәра имгеит. Ахаҷаҳәа игәы
данҭашәа, инақәырццакны лара даацәырҵуеит ҳәа дгәыӷӡомызт.
Мчык наихазшәа, дџыхӡа даангылеит, аха нас
иаԥхьаҟа днеихеит.
Абар, диԥылоит аамҭацқәак уажәаԥхьа игәы дыҵаланы,
гәхьаагараны изыҟалаз аԥҳәыс. «Ҭфу!.. – иҳәеит гәаныла, ихы
дазгәаауа, – ԥҳәыск сгәы дыҵхо дзыҵахазеи?! Уи илеиԥшу,
ма илеиӷьу заҟаҩы сԥылахьада… Гәилшьа хәашабга…»
Абас ахәыцрақәа анизааи деиҭаангылан, бжьра-быжьҵәа
дныҵашәкәа
дцарц иҭаххеит, реиқәшәара еиҭах аамҭацк акәхозар,
зынӡаск ихы зылирбозеи?! Аха уи уажәшьҭа ихьшәан,
рылаԥшқәа ааиҿагылахьан. Деиҭанагәагәеит…
Ианааиԥыла, иаргьы ларгьы ааҭгылеит.
– Мшыбзиақәа, Лида Семион-иԥҳа! – иҳәеит, аха уажәтәи
ибжьы иара ихаҭагьы изеилмыргеит: абжьааԥнытәи иеиԥшзу,
мамзаргьы ари иара ихатәны, уажәада имаҳацыз акы акәзу.
Иҳәашьақәа иаргьы иџьеишьон.
– Бзиа жәбааит! – лҳәеит, акыркыр дааччан.
Уи лыбжьы ихы-иҿы аарлашеит, илақәа абжьааԥнык
иеиԥшымкәаны,
иҭбаа-ҭбааӡа иааҟалеит. Убри аамҭазгьы,
абни лыччабжь «мшыбзиақәа» ҳәа илеиҳәаз ишахылмырҟьаз
лылахь иаанихит: ихаҭа иаԥсшәаҳәашьа ишазкыз идырит.
– Лида Семион-иԥҳа, шәбара сазԥшӡамызт, насгьы…
убасҟак сеигәырӷьеит… – ихатә бжьы аҭыԥаҿы иааигеит
уажәы.
Лида урҭқәа лыхганы, лҽырҭынчны даагылахьан. Амала
даазызхәыцыз,
уажәраанӡа «Лида» ҳәа леиҳәон, уажәы лаб
ихьӡгьы ацҵаны длацәажәоит.
Иара, Гәилшьа данылԥылалозгьы, ихатәымыз абжьы
ихамлацызт.
Амала, ихааӡа игәы иаақәҩыз, усҟан иқәыԥшра
ҟазшьа
змаз, зынӡаск иԥсабаратәыз иаԥсшәаҳәашьа ауп:
игәкӡа, абзиабарада
уаҳа хықәкы змамыз, ашьха ӡыхь аҟара
ицқьаз! Уажәтәи дахьазхәыцуаз, ақәыԥшра цәа зхыггахьаз,
ихәарҽхашәа иҟалахьаз быжьгәаҩан, иԥшқазарц
ахьиҭахыз аҭыԥан? Аха изыхҭниҟьашаз иқәра ада акгьы
изыԥшаауамызт. Ашықәсқәа абыржәгьы иааинырын, ижәҩа инықәыӷәӷәазшәа ибеит. Абӷьааҳәа
урҭ ихәыцрақәа
иҽаарымхны, иҿаԥхьа игылаз аԥҳәыс ҿа лахь иниеигеит.
«Акыркыр-акыркыр» илымҳа иҭаҩуан, Лида дахьимбаӡо
џьара хара дгылазшәа.
– Лида Семион-иԥҳа, иҟалап уажәгьы быццакуазар…
Уи мап сҳәом сара. Сызлабыҳәо… хәымш роуп инхаз
акурорт ааныжьны ҳцара. Убранӡа бара аха анбоуа зны
бсықәшәар сҭахын.
Ибасҳәаша зда ԥсыхәа амам акы сгәаҵа
ибызҭаҵәахуп, ибасымҳәаргьы сылшом… Аҭахызаргьы
араҟа ааныжьны санцо аҽны акәзааит… Ҽнак ҳаицааит, аха
сара мшкы сахыԥаны сызлааз ала, мышкала баԥхьа сцараны
сыҟоуп…
– Зда ԥсыхәа ыҟам аҳәатәы шәымазар, уи азы аамҭа сыԥшаап,
иаҳҳәап, иара уажәгьы сааҭбжак аамҭа сымоуп, – диқәшаҳаҭхеит.
Уи аулицаҟынтәи иаамҩахыҵын, улицабжьахалак инанылеит.
Дивагыланы днеиуан ларгьы, акыр иеишьцылаз џьоукы
ракәызшәа анаԥшцәа идзырбоз. Абасеиԥш аҭагылазаашьа
иҟалаз
ахақәиҭра инаҭазшәа ибеит, иааиҭаху далацәажәартә
ибз аунашьҭит. Раамҭа шмаҷыз дназхәыцын, дааҭгылеит, аха
нас ишьи-ишьи неиқәҵо иҿынеихан:
– Лида Семион-иԥҳа, – иҳәеит рныҟәашәа аиԥш ирҭынчӡаны.
Убри аамҭазы ишьҭахьҟа акы иханы, деихәлагәа дааннакылазшәа
ибеит. Даунамышьҭит. Иқьышә жәпақәа неихаҷаҩын,
иҿы изеихымхуа даабжьажьеит. Иҟалап иԥшшәахәгьы
иԥсахзар.
Ҩныҵҟала иоуразоуру деибафон, игәы ашьҭыбжь
иаҳауа далагеит.
Избан, изихьзеи Хьымца Ларба уажәы абас? Ԥҳәыск лацәажәара
изымгәаӷьуа дҟалама аԥсҭазаара аԥышәа ду змоу
ҳәа зхы зыԥхьаӡоз, мамзаргьы иарбан ҩнуҵҟала деиқәԥах
дҿазҳәаз? Ааи, ибла ихгылан иқәыԥшра аамҭацқәак…
Гәилшьа хәашабга жәҩангәашә ааимҟьаны дбыжьҟьа дынкаԥазшәа
дыҵәрышкәаӡа
иаԥхьа даагылт. Илахь дҩаханы
дналҿаԥшит… Деиқәпата лылахь шеиқәызгьы, лқьышәқәа
шеихылымхызгьы, акыркыр-акыркыр – лыччабжь аҳауа
иалҵәраа илымҳа инҭаҩит…
Убри аамҭазы иаалырҟьаны акыркыр дааччеит Лида:
– Сӡырҩуеит, Хьымца, сеиҭаӡырҩуеит! – акыркыр деиҭааччеит.
Хьымца азныказы абарҭ аччашьҭыбжьқәа неидкыланы
даарызхәыцит,
рыҩбагьы наҟ-ааҟ акапанга инақәиҵазшәа.
Аха аҳауа
иалҩны иаҳауаз акапан еиҳахеит. Насгьы иааизышьҭымхит
Лида аҵыхәтәантәи лыччарақәа. Урҭ акыр
дааиҵадырӷәӷәеит иара. Дааиладыршит. Дихыччама?! Иара
дызлазхәыцуала, дихыччеит… Лыхьӡ иҳәеижьҭеи ианбыкәу,
арахь дҿаҳахеитеи зынӡа. Иқьышәқәа ахьынеихаҷабыз
изеихыхуам. Дихыччар ҟамлаӡои, нас? Абарҭқәа
данаарызхәыц,
гәыбӷан излымҭеит. Иаармаӡашәа дахьыналҿаԥшыз,
ллакҭа хааӡа дынҭаԥшит. Уи игәы аахьанарԥссеит.
Ихьызгьы аагәнигеит, дыԥшқамкәа-дҳасымкәа,
ԥҳәыск лҿаԥхьа
абас дгәыҩбаха дахьаақәхаз. Ианамух, ак басымҳәар
зуам ҳәа димыргәыӷцындаз!
– Ааи, ааи, – иҳәеит Хьымца, ихы инапаҿы иааганы, –
хымԥада, ибасҳәаша сымоуп! «Ауаҩы ибз шаҟа иаӷоу аҟара
ихаҭа иаӷоу уаҩ дыҟаӡам!» – ихы даазаӷьит гәаныла.
– ..1 – «Сӡырҩуеит!» еиҭалҳәарашәа днеиҿаԥшит лара.
– Абас сҟазҵа сыздыруам, аха уахгьы-ҽынгьы сбышьҭоуп
ҳанеибаба аҽны инаркны. Мацәысеимҟьарак иаҩызахеит
ԥыхьашәа зны ҳаиқәшәара… Зыӡбахә басҳәарц исҭахугьы
аԥсҭазаара ааимҟьарак исзаҩызахаз лоуп, сқәыԥшра
аамҭақәа раантәи зегьы ирыцку ҳәа исыԥхьаӡо… – уаҟа
иҽааникылеит.
– Хьымца, исырҳа узлагаз нагӡаны. Сара сыхшыҩ зегьы
азышьҭны сузыӡырҩуеит! Насгьы сабхьӡ аанҳажьып,
аԥыхьеиԥш хьӡы мацарала ҳаицәажәап! – иажәа ацҵара
шицәуадаҩхаз гәалҭеит Лида.
– Абарҭ исҳәақәаз рышьҭахь шәаӡыӡарак сышьҭнахит,
ибцәыӡом…
– Уи иззы?
– Бысхыччар ҳәа сшәоит… Аԥхьан еиԥш, сажәа
сзынамыгӡо санаанхаз аиԥш!..
– Мап, мап! Сара ус сҟазшьоуп… Ахыччара сыздырӡом…
– Ҳанеибадыр аҽны нахыс бҟазшьеи быччашьҭыбжьи
уаанӡагьы срышьцылаӡазшәа сҟалеит… Сқәыԥшрахь исыхеит.
Заҟа скаууа, сышьҭрақәҵаны сыргазеи?! Автобус аҟны
раԥхьаӡа акәны быччашьҭыбжьы исаҳаз, сықәра аҵыхәтәантәи
ажәашықәсақәа аасхырхын, аҳауа иналаӡ ицеит.
Уаҳа ихнымҳәызҭгьы шаҟа ибзиааз!.. Уи уадаҩым. Убарҭ
ажәашықәсақәа насхыганы изгаз бара аԥҳәыс, насыԥла адәы
бықәзарц сҭахуп есиааҟалалакгьы. Араҟа, акурорт аҟны бара
бықәшәара, быччабжь саҳара, быҿцәажәара, инасыԥдахаз
сқәыԥшра аантәи сразҟы ашҟа хараӡа сылбааргеит!… – уаҟа
иҽааникылт, уаҳа ациҵарцгьы иҭахӡамкәаны.
Лида уи ицәажәара дшазыӡырҩуаз, иара данааҭгыла,
лыла
гәыҭбаақәа наиҟәыганы, лылаԥш наҟ хара иналырхан,
лышьи-лышьи неиқәҵашәа лҿыналхеит. Иаргьы убасҵәҟьа
длывагыланы
ишьаҿақәа шынеихигаз ангәалҭа, дынцәыҵԥшны
иара иахь днаԥшит.
– Хьымца! – лҳәеит, лыбжьы иагьҳаракцәамкәаны иагьыламырҟәцәакәаны…
Аха абӷьааҳәа дахьхәит лыбжьышьҭыбжь,
лара илхатәымкәа имҽыӷцәаны ллымҳа
ианҭас. Нас, лхатә цәажәашьҭыбжь шьақәлыргылеит. – Уи…
зыӡбахә умоу… – уа лҽаанылкылт.
– Абри акәын, Лида Семион… ибасҳәарц исҭахыз.
Баҳәара сахьымӡакәаны абрантәи ацара сықәшәар ҳәа
сшәон. Исҭаххеит убри бдыруазарц. Иҟалоит уаҳа ҳаиқәымшәаргьы…
Хьымца игәы аартны длацәажәартә, сааҭбжак иадамзаргьы,
аамҭа ахьиоуз гәахәас иман. Уажәшьҭа реиԥырҵра аамҭа
шаауазгьы ибон, аха исааҭ дахәаԥшӡомызт, дахәаԥшыр, ларгьы
уи гәалҭар, «абзиала» аибыҳәара акәын ирзынхаӡозгьы.
Ихьу-хьууа акы игәы иҵаланы дыҟан, ииҳәаша ҳәаны даналга
ашьҭахь. Изакәи ҳәа даахәыццыԥхьаӡагьы, игәы иҵанаҳәон
Лида лыблақәа иаархымҵӡакәаны, даныччогьы, ус баша
данцәажәогьы, лылахь анааиқәылҵогьы инеибеиԥшны ирхыз
агәырҩа закәыз ахьизеилымкаауаз, аилкааразгьы мҩак
ахьимбоз шакәыз. Уажәшьҭа ацара лҽазылкуеит анигәахә,
амҩа лиҭарц иӡбеит, иара ихьааигоз шхьааигац иаанижьырц,
игәы шинархьуа даанхаӡозаргьы.
– Абри акәын… Ааи, ааи, абри акәын ибасҳәоз… –
иҳәан, ларгьы аиԥырҵразы дааҭгылоит ҳәа игәы иаанаганы
иҽааникылеит. Аха лара дышнеиц днеиуашәа аниба,
иҽнамариашаны иҿынеихеит.
– Мап, мап, Хьымца, – аиԥырҵра лгәы ишҭамыз лыбжьы
иааныԥшит. – Зегь шәымҳәаӡеит, инашәмыгӡаӡеит!.. –
«шәара» ҳәа иаҳәарахь дианагеит.
– ..1 – ажәа мҳәаӡакәаны дналҿаԥшит.
– Уи аԥҳәызба лыӡбахә ала шәажәа нашәмыгӡаӡеит, мҩабжара
дысзыншәыжьит…
Иаргьы дааҭгылеит, ари еиԥш азҵаара иҭаны данааиҿаԥш.
Нас аҵанӡа даақәԥсычҳан, илаԥш хара инкыдирхалеит.
– Дысцәыӡхьеит… – иҳәеит длыхәамԥшӡакәаны.
– Уи ишԥа? – лҿыналхеит уаанӡатәи лныҟәашәала.
Хьымца аҭак иҽазымккәаны, ихы наикәарҽшәа днеиуан.
Ларгьы уи иҟазшьа лыҽнамалдеит, аха лызҵаара аҭак анылмаҳаӡа,
еиҭах маӡашәа днаизхьаԥшит, иԥшшәы ихыгга дшыҟазгьы
лбеит.
– Угәы бзиами, Хьымца? – дааҭгыланы днеиҿаԥшит,
дааизҿлымҳаханы «уара» ахьгьы деиҭаниасны.
– Мап, мап, Лида, – даалҵын, ихы дааҩахан, иҽааириашеит,
– сгәы бзиоуп…
– Иҟалап, зҭак аҳәара уцәуадаҩу зҵааразар иусҭаз.
Саҭамыз!
– Ега иуадаҩзаргьы, ибцәызӡарым, уи аҳәара сықәшәоит
ҳәа сшыҟамызгьы. Уи аԥҳәызба Гәилшьа зыхьӡыз, сара исразҟхараны
иҟаз, амшын лҽалҭеит, хьымӡӷыла адәы ақәзаара
ацынхәрас… Ԥҳәызба бзиан, лгәы ҭбаан. Илбахьаз?!
Дқәыԥшын. Бзиа ҳаибабон, ҳазну адунеи аҟны ҩысҭаарак,
цәыхцәыфарак ыҟоуп ҳәа ҳаҟамызт ларгьы саргьы… – абра
дааҭгылеит Хьымца, илаԥшҳәаа хараӡа инарханы. Иҟаларын
уажәы уи илаԥшҳәаа Гәилшьеи иареи рқәыԥшратә дунеи
аҟынӡа инаӡозҭгьы.
Лара, абарҭ илаҳақәаз рышьҭахь хәыцрала лхы-лҿы
ааҭәит. Акыргьы лҽаанылкылеит, аха иажәа ишацимҵоз
анылба,
лхәыцрақәа
даарылҵны диазҵааит:
– Иузҳәаны итәаз аԥҳәызба лыҽзыхлырҟьаз, хьымӡӷыс
илзымчҳаратәы дзыниаз уара иузымдырырц залшарыма?
Хьымца идырт зегьы леимҳәар ада ишамуаз, лызҵаара
аҭак ҟамҵакәаны дышзылцәымцоз, иагьиӡбеит иажәа иацҵаны
инаигӡарц.
– Цәгьацәыԥхамшьа-маҳагьак инапы дампыҵашәеит,
лымч мырхакәаны ахьымӡӷ лиргеит… Уи лара лынамыс
илнамырчҳаит,
лыбзиабара цқьа уаҳа лылнамыршеит, адунеи лхы аԥыргара ада… – аҵанӡа даақәԥсычҳаит.
– Ааи, Хьымца, угәалаҟара сызҵаара избжьнахыз уажәшьҭа
иеилыскааит… – лҳәеит, ԥыҭраамҭак аҭынчра ашьҭахь,
лыбжьы
ааларҟәны, лсааҭгьы днахәаԥшит.
– Абзиала! – днаиеихырхәаны лҿыналхеит.
Хьымца аҵыхәтәантәи ажәашықәсақәа дрылууаа
дылбаауан, дагьаагылеит дахьиз иқыҭа Басра ашкол ашҭаҿы
усҟан игылаз
аџьҵла еихых-еиҵых амҵан. «Акыркыр,
акыркыр» – Гәилшьа
лыччабжь иаҳауан.
Аамҭацк аҩнуҵҟала урҭқәа зегьы днарылҵын, абыржәы
инаиԥырҵыз дналхьыԥшит. Уажәы-уажәы «акыркыр» дыччон,
Малванка даалԥыланы дахьлацәажәо. Нас, урҭ рмахәарқәа
аакылибашьҭын, рҿынархеит.
Аулица аҿықәқәа рҿы игылаз аҵла ҟатақәа рбыӷьқәа аԥша
иеиланаршәшәон. Аҿар аҷырҷыр рыхга Хьымца ивеибаҳәа
ицон. Зықәрахь инеихьаз ныҭгыла-ааҭгыло инеиуан. Иара
даахынҳәит
аӡахьы дылбаарц.
Хьымца акрыфарҭа ашҭа иаварӷӷа икнаҳаз алашарақәа
инрыдибалеит
ицҩназ ахацәа аҩыџьагьы – Ивани Пиотри.
Ҭынч, уаххьашьҭахь иеицәажәо игылан, аихатә гәара рыҽнадкыланы.
Убасҟан даагәырӷьеит. Ихаԥаны иҟаз азаҵәра
неихыԥсааит. Уажәеиԥш азаҵәра инырны дҟамлацызт
абра дааижьҭеи. Убри даназхәыц ауп изыхҟьазгьы ихаҿы
ианааи. Уаххьафара ҳәа ашҭа данааҭала, Лида столк аҟны
илыцчоз аԥшьҩыкгьы шҳәыԥыз иааицдәылҵит. Наташа
усгьы даалцыршәаӡом. Аҽа ԥҳәыскгьы, Лида лаҵкыс акыр
днеиҳабны, иҭаа-ҭыӷьаӡа, зыԥшра-зсахьа иагымкәа иҟаз
раԥхьа днеиуан. Зҽаанкылашәа, зсигарет назҿыҵакны
амца
нацразырсыз ахаҵа шаҭлаҟьагьы дидырт. Ахаҵа исигарет
апақ-апақҳәа днахан, уажәшьҭа ишҿымцәаауаз агәра анига,
иаарццакны днарыхьӡеит.
– Лида, – иҳәеит, ахәҵәы змамыз исигарет неиҿыхны, ибз
иқәнаԥсаз аҭаҭынқәа ҭәу-ҭәу ҳәа иҿыҵыршәшәо, – кәашара
ҳамцаӡои?
Лида дааҭгылан днаизхьаԥшит.
– Аа, Саша, иуҳәаз еилыскааит. Акәашара угәаԥхоит, ус
аума? – акыркыр дааччеит.
– Ус ауп!
– Иабацои иара?
– Асанаториа «Россиа» агәарԥан.
– Ҳцап, нас, – Наташа лахь дынхьаҳәит: – Малванка, бара
иахыбҳәаауазеи?
– Ԥшь-ҭӡамцк рыхәаԥшраҵкыс иеиӷьуп, – лҳәеит Наташа
даалахҿыххан.
Еицыз рыԥшьҩыкгьы лахҿыхын уажәы, дара уаххьа ыфаны
иандәылҵ, иара аҩналаразы данааи, днарыхьӡаны, «Лида,
саадәылҵаанӡа баасзыԥшы!» ҳәа лаҳәара азин имазҭгьы,
азаҵәра ихамԥар ҟаларын. Аха уажәы, изинқәа зегьы абни
Саша зыхьӡу имихызшәа игәы инаҭоу здырхуада, убасҟан
инеихаԥаз,
абыржәы иара дандәылҵ ицыҩназ шизыԥшыз
аниба ауп ианынеихыҵ.
Даалахҿыхханы дара рахь иҿынеихеит. Даргьы инеиԥылеит.
– Иџьасшьо, абырсҟаамҭа шәысзыԥшра змааноу ауп,
мшәан, уаххьа шәара ишәԥыржәгеижьҭеи иҵуазеи?!
– Уаха ашахматасырҭақәа рклуб ҷыдалатәи аицлабаҩцәа
реиндаҭлара мҩаԥнагоит! – иҳәеит Иван.
– Нас? – инеимда-ааимдо днарҿаԥшит Хьымца, «ҳабацои
нас?» аанарго.
– «Нас» умбои, кәашара уаагап ҳәа ҳаузыԥшуп! –
изхамырҟәалоз ишьапы ииашахәҵәаӡа инаиргылан, егьи
ишаманшәалаз
инықәирсын, инапқәа ишьҭахьҟа иааибаркны
даагылеит
Пиотр.
«Акәашара» рымшуп зегьы! – ааигәахәит Хьымца, нас
алаф ахь дниасит:
– Ушьамхы уҵԥраап, сарамыжда!
– Сара хәаԥшҩуп, Иван Пиотр-иԥеи уареи шәкәашацәазар!
– Ҳе-ҳе-ҳе! – игәарԥхаӡаны дааччеит Иван. – Иуҭаххеит
«65»-гьы шьҭыхны, сшьамхгьы сыҵԥраауазар!
– Араҟа аԥсуа кәашара ыҟаӡам, – Хьымцагьы ихы
инахигеит.
Асанаториа «Россиа» агәарԥ аҟны ауаа рацәаҩын. Даргьы
аннеи, икәашоз рзааигәара рҽааԥхьакшәа инагылан ирылаԥшуан.
Иаҳәоз аркәашага анеиқәтәа, акәашаҩцәа ус инеилыс-ааилысқәеит, аха асигаретқәа назҿакызгьы гәырҭәыла
ахара иахьымгӡакәаны, аукраин ркәашага аҿаанахеит. Уи
убасҟак анырра ццак ҟанаҵеит, рсигаретқәа рҿыҵкәыцәаа
инеибарсит. Уимоу, џьоукгьы аритм рҽақәыршәаны ашәа
ацҳәара иалагеит. Хьымца амузыкагьы иацызҳәозгьы
дшырзыӡырҩуаз, иаҳахьаз
бжьык аҿаанахеит:
Лаԥшыла ахьышәҭ-хьышәҭҳәа дааимдеит, илаԥшгьы нарықәшәеит
Лида дызлаз ргәыԥ. Инарылкьшәа еицыкәашон,
Лида лыбжьы амелодиа уамашәа иақәшәон. Саша ишьапқәа
Лида лшьапқәа ирықәыршәаҵәҟьаны еихигаларц даҿын.
Иаалырҟьаны
игәы аахьу-хьуит Хьымца, идақәа ааибарххеит,
иԥсы иҟырҟы иааҵагылт. Лида ишилырдырхьаз ахәшәтәырҭеи
акрыфарҭеи рахь ада џьаргьы ршьаҿа еихыргом ҳәа акәын.
Уаха акәашарахьы днеит, дагьыкәашоит, ашәагьы лҳәоит
иркьыкьӡаны, Саша иакәзар, амҵ лыхирԥраауам.
Иҩызцәа рхы-ргәы зегьы акәашацәа рахь ишыҟаз
ангәеиҭа, имҳәа-мырза днарылҵын, маҷ-маҷ днаскьо,
аԥшьҩык иҽырзааигәатәны,
ачықь хырффа иҽналакны, насҭха
дааҭгылт. Уажәы Лида лыбжьы еиҳа иааигәаны еилыкка
иаҳауан, акәашацәагьы рлымҳақәа амузика ахь аҵкыс лара
лбжьы хаа ахь икыдын. Илаԥш урҭ аԥшьҩык ирыхмырԥо
дышгылаз, амузыка
нымҵәаӡацкәаны, Лида дрылҵны,
дыццакны иакәшаны игылаз ахәаԥшцәа днарылсуа, иара
ԥыҭк инеицәынасҭхаз чықь хырффак аҟны даагылеит. Уи
инахыкны алашара кнаҳан, ибзианы дибарҭан. Лылаӷырӡ
хышхыҵәаны иаауан. Уахь днаҭрысырц иҽыназикит,
аха имаӡеит – лҩызцәа ахҩыкгьы дышрылҵыз анырба,
илышьҭаланы ишааиуаз ибеит. Ларгьы урҭ ангәалҭа, лчабра
налҿалгәан, лӡамҩақәагьы лырбеит, лылақәа ҭылрыцқьааит,
лԥынҵа лыԥссозшәа ааҟалҵан, днарԥылеит.
– Иҟалеи, Лида, акыр баргәамҵзар?! – зегьраԥхьа иҵааз
Саша
иоуп.
– Мап, мап, мшәан, уаргьы уаама?! – абжьааԥнеиԥш
акыркыр дааччеит.
Зегьы еицаалахҿыххан иааикәагылт. Лида лнапы Наташа
лмахәар инкылданы, егьи аԥҳәыс лахь дынхьаԥшит.
– Аннушка,баргьы бымццакын, макьана цәыкьаӡоуп.
Сашагьы
макьана дкәашалоит, Малванкеи сареи ҳауп заамҭа
ааиз, ҳара ҳцалоит, абзиараз! – Наташа длыманы лҿыналхеит.
Нас даахьаҳәын: – Саша, уаха акәашарақәа шымҩаԥысуа
уаҵәы шьыжьхьафараан
иаҳзеиҭоуҳәап!.. – лҳәеит еиҭах,
акыркыргьы
дааччеит.
Сашеи Аннушкеи ус ишгылаз иаанхеит – ирышьҭаларгьы
изрышьҭамло, аангыларагьы рҭахӡамкәаны. Аха Саша уи
аҭагылазаашьа далызгашаз ҟалеит – рыкрыфарҭа стол аҿтәи
ргәылацәа ҩыџьа ахацәа анааидгыла, асигаретқәа ааимырдан,
алҩақәа нхадырчылт. Аннушкагьы хырҵысрала абзиала ҳәа
наиалҳәан, лыҩныҟа лхы налырхеит. Убасҟан ауп амузыкагьы
анааиқәтәа, ашәа ацызҳәозгьы рыԥсы еиҩыргарц
инҭгыла-ааҭгылеит. Хьымца амузыкагьы анынҵәа, Лида
л-Малванкеи лареи имбаӡо ианца, ихы мацара даазынхеит.
Ԥыҭрак данаахәыцқәа ашьҭахь, еиҭах агәра игеит Лида
гәырҩак дшаргәаҭеиуа, уи шакәу лыблақәагьы ирху, акыркыр
даныччогьы, лыбжьы ахаареи иаалҿынԥшылахо аԥшӡагәыбзыӷрақәеи
ааԥын ҿыц иаагәылшәҭуа ишәҭхагьежьааны
ишааҟало, аха аамҭацк аҩныҵҟала аҵаа цәгьа зысыз агәил
шхыкыҷаауа
еиԥш, иналҿыцәаа ишцо. Абарҭқәа зегьы
лцәа-лжьы рҟны аҭыԥ ылырххьеит ҳәа игәы иаанагеит,
абра акәашараҿтәи лҟазшьақәа хәыц-хәыц еимыршәшәаны
данрызхәыц ашьҭахь. Лыбжьы акаҩҳәа ирылҟьо, аркәашага
амузыка ашәа ацылҳәон, адырдха дацԥыҳәозшәа, дҵәи-ҵәиуа, дгьежьуа дацкәашон. Аамҭацк ала лгәалаҟазаара
ааҳәын дрылҵәраа, уаҩы имырҳа-имырза акьыжыҳәа
дҵәуаны лҽыршәыкьны даагылт. Убри ашьҭахь уамак
мҵыцкәаны л-Малванка длыманы днықәҵны дцеит, лаамҭа
ааит ҳәа иԥхьаӡаны. Дахьазхәыцуаз лкаас иҟаиҵаз уи ауп,
лара инахырҟьацәаны данышәаҳәацәа, даныкәашацәа,
илзымцхәцәаханы лгәырҩа аалызкылҟьеит, дагьарҵәуеит.
Л-Малванкеи лареи нықәҵны ианца, днарышьҭаланы, иҟалақәаз
имбаӡазшәа, изымдыруазшәа, иҽаарбзамыҟәны, ус машәыршәа
еимҩалацәахазшәа, лгәы лхазыршҭшаз ажәабжьк
аацәырганы, руадаҟынӡа инаскьеигарц ихҭашәаз ахьыҟаимҵаз
ииашоуп ҳәа иазиԥхьаӡеит Хьымца, лара уи дшазыҟалоз
ҳәа еиуеиԥшым ахҭысқәа данрызхәыц. Иҟалон уаҳа
еиқәымшәартә
еиԥш агәынҷыхьа рыбжьалар, лҩныҵҟагәи
лцәаҩа ахьизымдыруаз иахҟьаны. Аҵыхәтәаны, уажәшьҭа
ианеиқәшәогьы
заҟа илшо ала лмаршәа кны длацәажәаларц
иӡбеит, абас план-сахьалеи, ҟазшьалеи, цәажәашьҭыбжь
ссирлеи жәашықәсала
ишьҭахьҟа дхьазырԥшыз, игәаҵан
ҵысра ақәлаӡом ҳәа ииԥхьаӡоз акәаԥ зырпытыз, аԥҳәыс лшьа-лда ҿаҳәаны измаз агәырҩа бжьра-быжьҵәа иахьҭаҵәаху
дахҭыгәларц иҭахны.
Ишьи-ишьи неиқәҵо аҩныҟа иҿааихеит Хьымца, ирласны
анеирагьы игәы амыҳәо. Абыржәы убасҟак игәы ԥшқахазшәа
ибеит, иара иқәлоу, изааигәоу иҩызак дыгәхьааигеит. Ихьу-хьууа игәы дааҵалеит Аҟәа аусура ашьҭахь есымша дызцылеи-ҩеиуаз, гәаартла дзацәажәоз иҩыза лахҿых Рашь Ӷәазаа.
Уи, уажәы дивагыланы днеиуазҭгьы, Лида лыӡбахә ала иааидыруаз
зегьы-зегьы иеиҳәарын, дласӡа иԥсгьы ааивигар
ҟаларын. Хьымца игәы инаҭон Гәилшьеи Лидеи ааидкыланы
рыӡбахә шиеиҳәалак, Рашь хымԥада деиликаауан ҳәа.
Избанзар Рашь идыруеит Гәилшьа лыхҭысқәагьы.
Аха дабаҟоу Рашь уажәы? Хьымцеи иареи аҳаирплан
мҩа рыбжьдоуп. Абар, днеиуеит Хьымца аҩныҟа, ихи иареи
еизынхарц азын, ицҩноу иҩызцәагьы ааныжьны. Хымԥада
дхынҳәуан, ахынҳәра акәым, уаха шаанӡа ныҟәа ахьыбжьоу
дцарын, абыржәы игәы иҵхақәо зеиҳәаша, насгьы
Рашь иеиԥш излаӡаша дхаҵаз-дыԥҳәысыз, аӡәы идамзаргьы
димазҭгьы. Аамҭацқәак раԥхьа маӡа дызцрыҵыз, ицҩноу
иҩызцәагьы ыҟами. Урҭ рыгәҭа днагыланы игәы иҵхақәо зегьы
акы аанмыжькәаны
инареиҳәап. Хымԥада, игәцаракны
изыӡырҩуеит, Лида лыӡбахәалагьы диазҵаалоит Иван.
Аха ишԥазнеиуеи урҭ? Иаҳҳәап, даалафыргар? Уи аԥҳәыс
лышьҭалара и-Гәилшьа шәҭы рыцҳа ишлыхҟьаз, излыхҟьаз
уҳәа уажәы урҭ ргәаҟны инеиратәы раҳәара илымшар? Уи
иҽалеимгалар еиӷьуп ҳәа иԥхьаӡеит Хьымца уажәы. Уахала
уаҳа аӡәгьы диқәымшәо, ихи иареи ааиуижьырц иӡбеит.
Аҵх ганы иуадаҟны данааи, ҭынчран, ицҩназ аҩыџьагьы
ыцәахьан.
Ганкахьала, уи дааигәырӷьеит иара. Урҭ уаанӡа
даарыхҭыгәлазҭгьы,
зҵаарала даахҭаркрын: «Уҳамбаӡакәаны
уабаҳцрыҵыз? Аҵх цаанӡа уабакыдхалеи?!» – ҳәа. Аҭакқәа
рыҟаҵара уажәы зынӡаскгьы игәы аҳәомызт, иҿы ааихыхны
ацәажәара ицәыхьанҭан. Ишьапы аҳаскьын амырҽуа
днаскьан, икаруаҭ ахантәи аԥенџьыр днадгылеит. Инапы
наргӡаны акыдыршәыла днахеит. Иуада аҩныҵҟеиԥш
иҭынчран адәахьы илаԥш ахьынӡанаӡоз. Игәы акәын
иҭынчмыз, иҽааилыхны ашьҭаларагьы игәазмырԥхоз.
Избан? Абас дзыҟалазеи уаха? Гәҭынчымрак изихцаӡом
Лида
даалызхәыццыԥхьаӡа. Илымҳа иҭаҩуеит лыбжьы
ҵрыхәҵәаӡа:
Абри ашьҭахь
– лықьызқьызбжьы.
Дзықәшәазеи абриаҟара Лида, аамҭацктәи лгәырӷьара
лаӷырӡыла
илкәабартә еиԥш? Мап, мап. Иара дшахәаԥшуа
акәымзар
ҟалап ишыҟоу лыблақәа ирху, деихәлагәа дызку
агәырҩа.
Уи убасҟак илылаҽхьазар акәхап, егьа гәеиҵыхра
даниаргьы, уи налхаԥаны, лаӷырӡышла лҽаалымҟажар
амуа. Абыржәаҟара уи дрыцҳаишьо дҟамлац. Лҟазшьақәа
лассы-лассы рҽеиҭаркуа илыдибалақәахьаз зегьы лгәырҩа
ишахҟьоз агәра игеит. Аԥырқьҳәа иаахәыҵҟьозар акәхап
лшьа-лда реибарххара. Акыркыр
лыччара – гәырҩахҽыгоуп,
аамҭанаскьагагоуп лара лзын…
Абас мацара дышхәыцуаз аҵх цеит, дшьахуа даналага,
дышьҭалеит.
– Усышьҭазма, Хьымца?! – лыбжьы аармаҷны дназҵааит
Лида, акыркыр дааччан.
Уажәы Хьымца иҭахымхеит апроцедуратә уадақәа зегьы
еимдо дшаауаз лцәымӡакәаны илеиҳәарц. Уи лара
лҿаԥхьа
дланарҟәуазшәа иԥхьаӡеит. Илҭаз азҵаара игәы
ишахәазгьы, иаахьымӡӷишьан, иӡамҩақәа аарҟаԥшьит. Аха
урҭ реицәажәара,
дара рҩыџьа рыда аӡәгьы дшазҿлымҳамыз
аниба иԥшшәгьы аҭыԥаҿ иааит.
– Аха сыбԥырхагахом. Бусқәа брылгаанӡа сдәылҵны
сааԥшуеит! – мап ицәылкрым ҳәа агәыӷра иманы иналабжьеигеит.
– Ибзиоуп… – даахәыц-хәыцны даахынҳәит лара.
Иара, алифт ашә анааимҟьа, дынҭалеит.
Уи ахыбра аҿаԥхьа такәы иҭбааны амардуанқәа аҿаҟаҵан.
Урҭ уанрылбаалак, адәеиужь ду ыҟан, ана-ара атәарҭа
сқамқәа ҟаҵаны. Азныказ руак иҽнықәикит. Аха нас, игәы
дамыртәо даналага, дҩагылан, амра зҿаԥхоз амармалташь
мардуан ҭбаа-ҭыцә днаҿалан, такәы дахьыҩаскьаз даангылт.
Уажәы ибарҭан
адәеиужь ахьынҵәоз амҩачаԥа шаваз. Уи
анырцә илаԥшҳәаа ахьынӡанаӡоз баҳчараны инашьҭын.
Ихы гәыбӷан неиҭеит, абри абаҳчара сышԥаҵамлац абра
сыҟоуижьҭеи ҳәа. Дук мырҵыкәаны атрыгә-трыгәҳәа шьаҵашьҭыбжьқәак
ихәыцрақәа даарылырхит. Уи ашьҭыбжь
ихаҿы ианааига, идырит аамҭацқәак уажәаԥхьа Лида иара
днаидҵны данцоз иаҳаз ашьапышьҭыбжьқәа шракәыз.
– Хьымца, ҳцалап! – иҿаԥхьа даагылеит лара. Амардуан
илбааны ишнеиуаз, амҩачаԥа ааихырҵәан, уажәраанӡа
днаԥшны иибахьаз абаҳчара иныҵалт. Уаҟа аԥсара рацәан,
ашәҭҵла хыкқәа рыла ибеиан ари абаҳча, рымҵақәа ашьац
иаҵәа кашьшьы иҟан. Азараҟьа рыцқәа рнапсыргәыҵа
иқәԥсаны
аешқәа рыдырԥхьалон уажәы. Абри абаҳчара
иҵанаҵы иқәыԥшра шықәсқәа дырҭагылан Хьымца, игәы
инаҭон Лидагьы убасҵәҟьа лхы лбоны. Аешқәа рнапқәа
ирынԥаны
ианца, инапқәа ирымҟәыҵамӡо адәыкакаҷқәа
ҟәшәаны иналиркит. Абаҳчара иагәылгаз амҩахәасҭа ианыланы
рҿаныҩарха, хәыҷҵас лнапы аанкыланы иҿынеихеит.
Ԥыҭрак рнапқәа еибаркны инеиуан.
– Ахәыҷ баҳча ааҳартыма?! – лҳәеит Лида, акыркыр
дааччан, лнапы ааимҟәыҵхуа.
Убасҟан ауп иқәрагьы даназхәыц, иҟаиҵазгьы данацәыԥхашьа,
мцабызкгьы анааиҿхыс. Ишнеиуаз, ԥса ҳаракык
амҵан дааҭгылеит Хьымца, ларгьы лҽаанылкылт.
– Лида! – иҳәеит нас, аха ашьҭахьы уаҳа акгьы
ацимҳәеит.
– Изакәи? – ԥшьшьала днаиазҵааит, лылаԥшҳәаа хара
инарханы.
Аҭак лымҭакәаны даалзыԥшит. Абри аамҭац азын лара
данаалызхәыц,
дызусҭада лара ҳәа гәныхәҵысҭала ихы
дазҵааит.
– Лида, бызусҭада бара? – дналҿаԥшит. «Исаҳәа, исыҭ
сызҵаара аҭак, убри аҟара сахыццакуеит абыржәы, аҭак
саҳаанӡа исҳәаша ажәак сҿашәом!» – игәы аахыҭхыҭит.
– Сароу?! – акыркыр дааччеит. «Мшәан, гәыла заҟа
сизааигәахазшәа збозеи, арахь дсыздыруам, сиздыруам?!
Ицәыӡыз инасыԥ азы дрыцҳасшьама?!»
– Ааи… бара!.. Ҳшеибадырхьоу мацарала акәым
сбазҵаарц зысҭаххаз… Зегьы-зегьы здырырц сҭаххеит…
«Аты аблақәа анаиу, аџьымшь, аџьымшь аҳәон ҳәа, зегьы
еилыскаарц сгәы аҳәоит. Ус сҭахуижьҭеигьы маҷ ҵуама, аха
изаацәахарушь илысҭаз азҵаара?» – гәаныла ихы днақәӡбеит.
Абри ашьҭахь, ҿыц лаԥшыла деиҭааимидеит. Лыԥшшәахәы
аҽеиҭанакхьан. Ишибоз ашәшьы налҿатәеит, ллакыҵақәагьы
ашәытақәа нарҭибааит. Уажәраанӡа иҭыџьџьа-ҭыџьџьо дызхыԥшылоз
лыблақәа иеиқәпата инеимаҷыҩызшәа ибеит,
дшынеибарку шәшьык налхаԥеит. Шьаҿақәак днаскьан,
иара иахь даахьаҳәын, акыркыр дааччеит, зегьы-зегьы лыҽрылылгарц
лҽазышәо.
– Саҭамыз, – лҳәеит нас, еиҭах иара иахь дааскьан,
хрыжь-хрыжь лыԥсыԥ налыхәлагаланы, – шьыбжьышьҭахь
ҳаиқәшәап, нахьхьи, абаҳча ду аҭаларҭа хадаҟны…
Лара лҿыналхахаьан. Днаскьа-цыԥхьаӡа, шьыбжьышьҭахьтәи
лԥылара аамҭа дахыццакуа далагеит иара. «Избан?
Избан?» – ихы дазҵаауан уажәы-уажәы. «Илцәыхьанҭоу
зҵааразар илуҭаз?
» – игәы ианаҳәон.
Абаҳча ду ианҭала, такәаамҭа ҿымҭ-ԥсымшьҭ, иааҭгыло
инеиуан. Иахьа ианеиԥырҵуаз илиҭаз азҵаара дазыԥшын
азы, ҿыцс ииҳәарыз еиԥш акгьы ихахьы иааиуамызт. Ажәа
зтәыз лара шлакәыз лдыруан, аха алагара лцәуадаҩын,
уажәада илыдимбалацыз лахьеиқәҵаракгьы лыԥшнын.
– Сыԥшәма дсыԥхеит… сыԥсы зегьы зыҿҳәараз… –
илымҳа инҭасит лыбжьы ҭахәаҽны, иқыџьқыџьуа.
Хьымца ҩ-ҿык змаз ичақ хәыҷы азцык ааиртын, дҩаҵԥашәа,
изҵысуаз аҵла амахәҭа хәыҷык аахҵәаны, иааиҟыцәҟыцәит.
– Акырҵуоу? – иԥсабаратәу хҭысуп ари, изыхҟьазаалакгьы
ус иақәшәақәахьоу рацәаҩуп ҳәа иԥхьаӡаны, уамак
ихьаамгакәа
дналзыԥшит.
– Быжь-шықәса!..
– Маҷгьы ҵуам… – иҳәеит даахәыцын. – Ҳәара аҭахума,
бгәы бнархьит бзықәшәаз…
– Смаҭагьы дыҟоуп… Сандууп!.. – акыркыр дааччеит,
лхы-лҿы еишәараеиҵара лашарак нықәԥхан.
– Ишԥа? Абысҟак бышҿоугьы?! Насгьы исхыҵуеит ҳәа
ибҳәахьоу аҟара аӡәгьы ибиҭаӡом!
Маӡа-маӡа ихы дақәӡбон. Ларгьы длызхәыцуан: «Избан?..
Дзландуузеи? Андура бзанҵы илыдсымкылацызт!..»
– Ааи, сыԥҳа лҟынтәи амаҭа дсымоуп. Жәаф шықәса
схыҵуан хаҵа санцаз.
– Машәырла акәхап, ҳәарада, дышбыԥхаз?
– Мап. – Даахәыцит, ицәӡаны хрыжь-хрыжь даақәԥсычҳан.
Акьыба чымазара изцәырнагеит…
Ԥыҭрак ҭынчран.
– Хьымца, уаҳа усмазҵаан, суҳәоит… Ҳҭыҵып абри
абаҳча!.. – ԥыхьа аиҳагьы деишәараеиҵараханы днеиҿаԥшит.
Абаҳча ианҭыҵгьы, уаҳа дызлалацәажәашаз акгьы иҿашәомызт.
Длазҵаарц иҭахын илыԥхаз лыԥшәма ачымазара
изцәырызгаз
иарбану ҳәа, аха ишлыламӡоз гәаҭаны иҽникылт.
«Лыԥшәма изхымгашаз акы даниеит!» – ҟаиҵеит. «Иҟалап,
лыблақәа
ирхымҵӡо ирҭибаауаз агәырҩа убрантәи ахы ыҵнахуазаргьы
», – ҳәа игәы инаҭон. Аха уажәы уи азҵаашьа имам.
Бырлашҵас иаԥхьа игылоу аԥҳәыс лгәы иаҭахым азҵаарақәа
рыла дизыхҭакуам. Ԥыҭраамҭак аҭынчра ашьҭахь иҟаиҵашаз
ааихҭашәеит.
– Лида, – лыхьӡ иҳәеит, изқәикыз ӡбаҵәҟьаны ишиҳәозгьы
ааиԥшнылеит.
– Аа! – уи лхәыцрақәа даарылнахит.
– Киносахьа бзиак цоит, рҳәеит, ибазар цәгьамызт!
– Аиеи, аиеи!.. – ииҳәаз абӷьааҳәа дақәшаҳаҭхеит, иара ус
дшымгәыӷуазгьы.
…Изхәаԥшыз акиносахьа, инеилыӡаа, инеилыԥсаа ицаз ҳәа
зхы зыԥхьаӡоз хаҵеи-ԥҳәыси ртәы аҳәон. Аха еиразҟызаарын
урҭ, аҵыхәтәаны еиқәшәон, наӡаӡа иагьеизынхон.
Иахьтәаз
лара акы дӡаны даман лҟазшьа аамԥсахӡакәаны. «Уф
гәышьа» ҳәа лыԥсы ааивылгеит иандәылҵ. Хьымца игәеиҭеит
лыԥшшәы лхыгга дышдәылҵыз.
Амш уажәшьҭа ахәлара
аҽазнакуан. Дара неиуан рыхқәа нарықәыжьны, хықәкык
ҳәа рымаӡамкәаны. Избоз арҭ иеицәтәыму уаауп ҳәа ргәы
иаанагомызт. Адәыԥшӡа агәҭаны ԥшшәхкыла еилыҷҷоз
афонтанқәа инархыкәшан, адәы аҵыхәан ианнеи, иаангылан
иааиҿаԥшит.
– Ҳазхәаԥшыз акиносахьа балацәажәаӡомеи?! – илаԥш
налҟәыгашәа
длызҵааит.
Лара лылаԥшгьы ахара иналыршәит. Даазхәыцит акино
аҟны иантәаз Хьымца заҟа длыдҳәаҵалоз, дирцәажәарц
шаҟа иҽазикуаз, изхәаԥшуаз иазкны изҵаарақәа шаҟа илафиркуаз.
Урҭ зегьы лгәалаҟазара аиӷьтәразы иҟаиҵоит
ҳәа илыԥхьаӡон. Уажәы даазхәыцит илиҭаз азҵаарагьы.
Баша, аԥша иҿанагаланы дылзымҵааӡеит. Ибон уи афильм
лгәалаҟазара еиҳагьы ишбыжьнахыз.
Уи зыхҟьоз еиликаарц
шиҭахыз лбеит ларгьы, аха иаҳәашьа лымам. Ажәа ахы
мҳәакәаны аҵыхәа узҳәом. Лара лҟынтәи иара иидыруа, бзиа
илбоз лыԥшәма чмазарак акы изцәырнаган, дагеит ҳәа ауп.
Иарбану изцәырызгаз? Ишԥаизцәырнагеи? Акымзаракгьы
издыруам. Афильм акәзар, абасҟак лара деихәлагәаны
дзакызеи?!
Абарҭқәа зегьы уажәы ианааидихәыцла, згәы ҭыӷьӷьа
игыланы
илыхәаԥшуаз иҿаԥхьа аара лхы иадылҵон. Уажәы
илҭахын
аиаша зегьы иаргьы идырхьазҭгьы. «Аха уи иара
дышԥазыҟаларыз?!» – абас агәаанагара иаалызцәырҵыз,
лаԥхьа аӡәы дналыгәҭасызшәа, лгәы шьҭахьҟа иналыхеит.
Днеиҿаԥшын, акыркыр дааччеит. Ирхатәаз шәшьык
аархыҵызшәа рбеит рҩыџьагьы. Рҿанԥшыларақәа аабзарыбзарит.
– Хьымца, сцара аамҭа ааит, уаҵәы ашьыбжьышьҭахь
ҳаибабап!
– лҳәеит, лыблақәа еиҵыхны днеиҿаԥшын.
Иара иаармаӡашәа лыблақәа днархыԥшылт. Иҭахын зхы-зҵыхәа изымдыруаны ирхибаалоз ашьҭамҭа зынӡаск иӡхьазҭгьы,
аха уи, ажәҩан кеикеиуа ианыцқьоу амза агәы ианубаало
ашәытақәа реиԥш, ирҭибаауан, лылацәақәагьы ишибац
еиԥш, иааԥса-икараха иҟан. Аҵыхәтәантәи аамҭацқәа раан
урҭ аблақәа
ирыдибалон гәаартрак, гәҭыԥсақьбарак, лгәаҵан
зҽыԥхьаку акы ҵысыма ззигәахәз.
– Ибзиоуп! – илҳәаз игәы азҭынчхазшәа иҽааирҟасан,
даақәшаҳаҭхеит иаргьы.
Лара дцарц лҽаназылк, дааиԥхьхәыцын, даалак-ҩакит. Уи
ихы иархәаны иҽыналхьигӡеит. Рҩыџьагьы акәаԥ-акәаԥ ҳәа
ршьапышьҭыбжьқәа гон ҭынч-ҭынч иахьнеиуаз. Рцәажәашьҭыбжь
уаҳаӡомызт. Анаԥшҩы иакәын урҭ ихәыҭ-хәыҭуа
акы еибырҳәозшәа збоз.
…Уаххьашьҭахь иандәылҵ, Наташеи лареи рмахәарқәа
кылеибашьҭны, иеибарччо иара иахь рҿанаарха, исигареҭ
ааиҿыҵыршәаны
днарԥылеит. Лида акыркыр дыччон иибац
лыччашьала, Наташа еиҳа дшицәыԥхашьоз мҩашьо, иаартны
аҵкыс, хәыҵаччараха иналысуан.
– Иҟалеи, шәзыниеи?! – длахҿыхӡа днаразҵаан, инеимда-ааимдо днарҿаԥшит.
– Ҳара ҳакәӡам акы ианиаз, шәара шәоуп, Хьымца! –
уажәраанӡа дшибахьаз акәымкәан, иҵегьгьы агәаӷьра лыланы
дышхәыҵаччац дыччон Наташа.
– Исашәҳәеишь, саргьы аччара сгәаԥхоит! – игәалаҟазаара
еиҳагьы еиӷьны даацәажәеит Хьымца.
– Иалагаз иуалҳәааит! – лыбжьы аарҟәымшәышәны Наташа
дналзыԥшит Лида.
– Мап, мап, сара исызҳәом, Лида ишәалҳәааит!..
– Ани Саша, – лҳәеит Лида, акыркыр деиҭаччан, – столк
аҟны акрыҳацызфоз Саша, адуель ахь дуԥхьоит.
– Нас иҟасҵарызеи, саазықәшәазеи, џьбеит! – инапқәа
аҩбагьы ҩышьҭихит, сыхиоуп аанарго.
– Адуель атәы нас. Уажәы ууаххьафара аамҭа ааит, ҳаргьы
ҳаҩныҟа ҳцалап, – лҽааиқәырԥшьыхааны даагылеит Лида.
– Сара аамҭа рацәа згом, уажәыҵәҟьа саагьежьуеит,
макьана, ишыжәбо еиԥш ахәыҷқәа рыцәара аамҭагьы
мцацт, аҳауа цқьаҿы ҳаалеиҩеип, ижәбома аҵх заҟа
игәазырҳагоу, ажәҩан шаҟа ицқьоу, – инеимда-ааимданы
днарзыԥшит.
Наташа иҵегьгьы даарлахҿыхызшәа ибеит ииҳәаз, аха
Лида дахьлыхәаԥшуаз, лыԥшшәахәы аҽааиҭанакхьан, лгәалаҟазаарақәагьы
налхыгга ишцахьаз ибеит.
– Иҳамҳәахьеи, мшәан, уахынла џьаргьы ҳашдәылымҵуа!
– иажәа ааҿахылҵәеит.
– Ма аҩнынӡа шәнаскьазгар? – иажәа ааирҵәиит.
– Сара… сара «акавалер» бзиа дсымоуп, с-Малванка
дсыцуп! – лхы-лҿы агәалаҟазаара шнықәимбаазгьы, лара,
абжьааԥнеиԥш, акыркыр дааччеит…
…Хьымца иуадахь дахьаауаз алмҩаныкгьы дзызхәыцуаз
Лида лыччашьҭыбжь акәын. Лгәы аналаҟамгьы, лыччашьҭыбжь
еицакра анимбаалацызт.
Ашьжьымҭан Наташа данааԥш, иџьалшьашаз акы шылбаз
мҩашьо, ахьышәҭҳәа лиарҭа дынхықәтәалеит. Лида днаҳәы-ааҳәуа уаҩ ишәара ашәараны руада иҩнагылаз асаркьа дадгылан.
Ашәҭ баҳҭқәа зқәыԥсаз аԥхын ҵкы лшәын, лӡара кылыршәаны
амаҟа-па ақәҵаны. Лхы-лҿы рхиан, абра еицыҩноижьҭеи
излалымбацыз аҽа ҷыдарақәак рыла. Лыҵкы иаԥшшәылаз
«анышь» шьаҵақәагьы лышьалҵахьан. Акы заҵәык, лхахәы
акәын иԥыртланы илықәԥсаз. Лхахәы аҭыԥ иқәылҵахьазҭгьы,
уажәымзар-уажәы дныҩнԥраартә дазыхиахон.
Наташа Валиа лиарҭахь днаԥшит, иџьалшьоз лыцеиҩылшарц
лҭахны. Аха уи дҭаҳәахаа дыцәан. Шьыжьымҭанла
дыццакцәаӡомызт Валиа, акрыфарҭахь аус анлымаз аҩбатәи
асмена аан акәын. Лида, лхахәы лнапала лхахәдаҿы иааидылкылан,
асаркьа даԥырымҵӡакәаны, Наташа лахь даақәҵәиааит.
– Малванкаа! – лҳәеит лара, амузыка лыбжьы ақәлыршәозшәа.
– Сӡырҩуеит, Лида Семион-иԥҳа! – ҿаалҭит Наташагьы,
лыбжьы ныхҵа-аахҵаны.
– Абас иҟасҵар иснаалома, Малванка?! – лхахәы ахьылкыз
наллырбеит.
Лида лхахәы хьыԥшшәыла, лхахәдаҟны иҵкааны
иахьаанылкылаз,
иаазырчны, ацәқәырԥақәа аныԥшуа
ишьақәыргыланы
иаман.
– Уамашәаҵәҟьа! – лхыза наԥхьаршәҭны, лхалаҭа
налшәхарԥаны
дҩагылеит Наташа. – Лида Семион-иԥҳа! –
нацылҵеит ашьҭахьы.
Егьи зҵаарала аҭак ҟалҵеит:
– Малванка, изакәи иахьа Семион-иԥҳа! Семион-иԥҳа!
ҳәа сзыхҭабкыз, зныкыр сабхьӡала бсыԥхьахьазма?!
– Уи бҽаԥсабтәит иахьа!
– Изла?..
– Сара иахьеиԥшҵәҟьа бсымбацт. Шаҟа быссирхазеи?!
– Ыы, Малванка, уажәеиԥш сҽанеиласҳәалозгьы ыҟан,
аха ус сабҳәомызтеи?!
– Аха бхы-бҿы уажәеиԥш ибырхиаломызт, уажәы шаҟа
ибнаалаз бдыруандаз! Бабхьӡала сыбмыԥхьар сгәы иамуа
сҟанаҵеит. Издыруада Хьымца биԥылозар шьыжьнаҵ?!
Лида лхахәы ҵкааны иахьылкыз ицырцыруа ак накәлыршан,
иааиднакылеит. Нас даахәыц-хәыцуа даанхеит аамҭацк.
Убри ашьҭахь, Наташа ишылбоз, ибзарыбзаруа иҟаз лхы-лҿы, иԥсыдаӡа ԥсҭҳәа кәамҟьак нықәлан, инамҽханакит.
– Малванка, – лҳәеит уажәы, лцәажәашьҭыбжь мыркьыкьцәакәаны,
– бара ибдыруеит уахыла шарԥазынӡа ацәа
сааигәа ишымааило, ашьыжьӡагьы сшааԥшло. Иаха сыцәа
ҭынчын санааԥшгьы, абжьааԥнык иеиԥшымкәаны, сгәы кеикеиуа
ицқьан. Аԥенџьыр аҟынтәи избеит амрагылара иҵыблаауаз,
ажәҩан ҵамҵамуа снаҵаԥшит. Сгәгьы иаанагеит амра
ангылалак, ажәҩан ҵәца саркьахаҵәҟьоит ҳәа.
– Сара соуп бгәалаҟара иаԥырхагахаз! – лхы аара
надылҵеит Наташа.
– Мап, мап! – иааиқәырццакны ҩынтә илҳәеит Лида. Нас,
абас дшеилаҳәаз, адәахьгьы ахьҭа шыҟамыз шылдыруазгьы,
лҩныхалаҭа налышәхарԥаны дындәылҟьеит.
Убасҟан илҭахын аӡәгьы дымҿыхацызҭгьы, лымала заҵәык,
ажәҩан ҵамҵам даҵаԥшуа, ашьыжьтәи аҳауаҿы
дыҟазарц.
Аха ақалақь зегьы шҿыхахьаз анылба, аулица
ааихылҵәан, ачықьра лыҽналалырӡит. Уажәшьҭа уаҩы
дшибарҭамыз агәра анылга, ажәжәаҳәа лхалаҭ дынҭалан,
сигареҭ цырак ааҭганы иналҿалкит. Асԥичка неихьшьны
амца нацралырсын, дазгәышьуа, ирласны
днаҿыха-ааҿыхеит.
Ачықьқәа рыгәҭаны дәҳәыԥш хәыҷны иҟан. Ашәшьыра
шьацқәа еимааҿышәҭа иагьынахыҳәҳәон. Урҭ ирылҳәҳәо
игылаз аҵлашқәа рбыӷьқәа ларха-ҩарханы аҳаскьынра
илаԥсан. Арахь дааижьҭеи шьыжьымҭанла абри аҭыԥ
ахь дмааицызт уажәада, аха илыцәтәымынгьы иҟамызт.
Уаххьаншьҭахь Наташеи лареи аҩны ианааилак усгьы еилашәшәхьан,
зны-зынлагьы илашьцеижьҭеи такәгьы ааҵуан.
Рҩныхалаҭқәа
рыжәҩа инықәыршәны, руада индәылибаҳәаны
абра иаауан. Зегьреиҳа иахьрызҭынчраз абра акәушәа
ирбон, асигаретқәа инарҿыхо ҭынч ианаагылалак. Ҽынла
ианакәзаалак
асигареҭ уаҩы ирыдимбалацызт. Хьымцеи
лареи анеицу, иара лассы-лассы асигареҭ неиҿеиклон. Аха
знымзар-зны аҭаҭын-лҩа лгәы иахәеитҳәагьы гәаанагарак
имоуцызт, алҩа лааигәара анеира ҿынарҳәла лҽахылго ибон
акәымзар. Убри иахҟьаны дахарц азин лымихуа аҟынӡа
днеихьан ианеицу. Уажәы лхи-лареи ааизынханы, гәырҭәыла
алҩа ҩынтә-хынтә ианаалҿыҵлышьҭ, еиҳа дласӡа лхы лбеит.
Наташеи лареи реицәажәара ашьҭахь, илшәылҵахьаз еиҳа
иреиӷьалшьоз лыҵкгьы
лшәылхырц «лнышь» шьаҵақәагьы
лышьхны аҽакы лышьалҵарц илыӡбызгьы дахьхәит.
Дызхьымхәыз аҽакын:
ашьыбжьышьҭахь Хьымца диԥыларц
дахьыҟаз гәаныла
мап ахьацәылкыз.
Адәҳәыԥш хәыҷы аҟны длеиҩеит лсигарет аҵыхәанӡа
ихыблаанӡа. Нас, ачықьра ааныжьны, аулица ааихылҵәан,
лыҩныҟа анеирҭа агәашә хәыҷы днадгылеит. Убасҟан ауп
амра абз анаавҵнах. Уи даннахәаԥш, гәазыҳәарак ҿыцҳаҳараӡа
даашьҭнаԥааит. Лыкәша-мыкәша даанаԥш-ааԥшит.
Амра гылаанӡа
лашҭа данҭыҵуаз аҵкысгьы аԥсабара
ԥшӡан, зынӡаск аҽакхахьан. Ларгьы аԥсҭазаара иҵегьы
лгәаҳәо дааҟалеит. Дызгәылаԥшыз
ашьыжьтәи аԥсабара
ахаарақәа илнырыз даарызхәыцит.
Зегьы бзиан, иссирын,
аха акы хьухьууа лгәы иааҵалеит изакәу, изыхҟьаз лхаҭагьы
илзеилымкаауа. «Исыхьзеи, мшәан, изакә гәнҷыхьоузеи
сгәаҵаҿы иҿыхаз?!» – даахәыцит, агәашә хәыҷы ԥшьшьала
иаартуа. Ахаҷаҳәа лгәаҿы аҽааԥнартлан, иаацәырҵит
ихьухьууа лгәы иныҵалаз. Уи Хьымца
иԥылара гәаныла мап
ахьацәылкыз акәын…
Шьыжьхьа ыфаны акрыфарҭа ианаадәылҵ, агәарԥ аҟны
иааҭгылеит Наташеи лареи. Ирышьҭагыланы иаадәылҵыз
Саша дара шааҭгылаз аниба, днараҩсын насҭхашәа иҽааникылт.
Лида уажәы-уажәы аулицахь днаԥшуан, лылаԥш
нкыдырхало.
– Ҳаззыԥшыда? – дҵааит Наташа, лыбжьы ныҵакны.
– Ыы, Малванка? – акыркыр дааччеит Лида, даалҟьан, –
аӡәгьы!
– Ҳамцои!
– Аиеи, – лҳәеит Лида лҿынахо. Наташа лымҩахь лхы
нарханы: – Сара схәышәтәҩы лахь…– лҳәеит.
Саша уажәшьҭа дыззыԥшуаз уаҩы дыҟамызт азын, аамҭа
имаз ахьигарыз ҳәа акгьы анимԥыхьамшәа, иуадахь дызгоз
аулица днанылт. Дышнеиуаз ауп Хьымца дшааиԥылаз. Ианеизааигәаха,
Хьымца инапы ҩаҳареикит, «салам умоуп!»
аанарго. Сашагьы инапы дҩахан, нас имҩахь иҿынеихеит.
– Ус узцаӡом, Саша! – алахҿыхра аҵаҵаны ибжьы иргеит
Хьымца.
– Ыы?! – дааҭгылеит.
– Сара сыхиоуп!
– Иззы! – ижәҩақәа даарҩахеит изеилымкаакәаны.
– Адуель азы!
Убасҟан ауп Саша ианидыр Лида Хьымца иҟны дшеиҭалҳәаз.
– Аа, издырт уажәшьҭа! – дааҽхырччеит, мцабызкгьы
неиҿықәхыслан.
– Адуель ианадамха, Лермонтовтәи аҭыԥқәа рҟны акәхароуп!
– иажәақәа шлафыз удырратәы дыччон.
– Аа, – иҳәан, инапы хара инаирххеит Саша, – умбои
нахьхьи дахьнеиуа лара? Сара зымҩаҟа сымҩа хоуп!
Рҩыџьагьы ааибарччеит. Хьымца дахьынаԥшыз, Лида
лцәаароуп иибаз, дхаран. Нас илаԥшҳәаа дныҵшәеит.
Лида лышьи-лышьи еиқәҵо днеиуан, акы лыгызшәагьы
лбон. Изакәызеишь ҳәа данааҭгыла, ахаҷаҳәа лгәы дааҭашәеит
Хьымца. Аҽны ҩынтә-хынтә убас лыхьхьан азы,
уажәы иагьџьалымшьаӡеит.
Аха аҽа хьаакгьы хьухьууа
лгәы иааҵалеит, уажәада илызцәырымҵыцыз. Уи лынамыс
аҿаԥхьа аарак лыднаҵон. Лгәы адрық-дырқҳәа абжьы
аалаҳаит, лыԥшәма акьыба ихьны длыԥхазшәа, Хьымца
амц ахьиалҳәахьаз шакәыз даназхәыц. Аиаша аартны иаҳәара
дахьымӡар ҳәа даацәшәеит. Дааҭгылан, лылаԥшҳәаа
ахьынӡанаӡоз имҩасуаз ауаа зегьы дрылаԥушан, џьара
Хьымца лылаԥш дыҵашәозар ҳәа. Ааигәа-сигәа дшыҟамыз
ала лхы агәра аналырга, ауаажәпара днарылсын, абаҳча ду ахь
ихагалаз амардуан ҿаԥҟа днаҿалеит. Уи аӡыварақәа аихатәы
маақәа рыдҟаҵалан, инархәа-аархәо ихагалаз амардуан абаҳчара
уныҵанагалон. Лара, абаҳчара дыҵамлакәаны, рхәарак
аҟны аихатәы маа лыҽнадкыланы даагылт. Уахьынтәи
аҩхаа иҭгаз амҩачаԥа ҟьаҟьа ишылҭаху илбарҭан. Уаҟа
аԥсшьаҩцәа
ирҿырхасырҭан азы, Хьымца уахь даақәлозар,
дрылылкааразы
гәыӷрак лнаҭон. Хьымцагьы абри аамҭазы
уи ааигәа-сигәа неиааирҭас иман, дарбанзаалакгьы аӡәгьы
дизыԥшӡамкәаны, дыздыруа аӡәы днаихҭыгәлап ҳәагьы игәы
иҭамыршәаӡо, аха «абар-абар» ҳәа игәы акы наиҵанаҳәошәа
иныруан. Амардуанҟаҵа даназааигәаха, дшымгәыӷӡозгьы,
илаԥш Лида илаҩымшәеит. Рылаԥшқәа анааиԥыла, рҩыџьагьы
рхы-рҿқәа аалашан, мцабызқәак нарҿықәсит. Иара
дааццакын, ахьышәҭ-хьышәҭҳәа уахь днаҿалеит.
– Суԥшаама?! – лҳәеит данаалыдгыла, лаԥшыла дааимданы,
акыркыр дааччан. «Саргьы усыԥшааит!» – гәанылагьы
даацәажәеит.
Уажәы дзырччаз, зынгьы «суԥшаама?» ҳәа шиалҳәахьаз
ахьылгәалашәаз азы акәын.
– Аиаша сҳәар ами, Лида, уажәыҵәҟьа сыбзыԥшымызт,
аха слаԥықәшәа «абар-абар» аҳәон, сгәгьы исыҵанаҳәон
сзеигәырӷьаша аӡәы дышсықәшәоз!
Ԥыҭрак ҿымҭкәа ус игылан.
– Ҳцалап! – аҭынчра ааилалган, аихатәы маа даадҵит
Лида.
– Иаба?!
– Шьыбжьхьа ааигәахоит, – лҿыналхеит.
– Лида, – иблақәа гәаԥсақьаӡа дналҿаԥшит Хьымца, –
уаҵәашьҭахь ашьыжь ҳаиԥырҵуеит, ишыбдыруа еиԥш. Уи
сҳәеит ҳәа «ага бӷьыци ашьха бӷьыци еиқәшәоит» рҳәоит
ҳара ҳҿы… Уи ҳаԥхьаҟатәи усуп, Анцәа иаҳзааиго ауп.
Уажәы, шьыбжьхьаҳәа акафе аҟны какал еицаҳкып… бгәы
иацәымӷымзар!..
Ишибоз лыԥшшәы налхыггеит. Иаахиаҵәаахаз лқьышәқәа
аақәацмацеит. Лҿынԥшылара убас иҟалеит, абыржәы
лҿы ааихылхыр,
Хьымца иахь ҿыҭыӡәӡәала даацәажәоит
игәахәратәы.
Аха нас, игәы анырхараҵәҟьа шылцәуадаҩхаз
мҩашьо, хәыҷ-хәыҷы лшьарахь дшааиуаз ибон. Аамҭацқәак
рыла лхы-лҿы еиҳа иаалашеит, лқьышәқәагьы аабзарыбзарит.
Уеизгьы ллакҭақәа шҭылашьцааз инханы иҟан.
– Акафе аҟны атәара самыҳәаӡеит… – лгәы намӡо
даацәажәеит.
– Цәгьарак аҵаны избом. Ҳаибадыррагьы ҳаиԥырҵрагьы
ирызкызааит!
Абри ашьҭахь зны лӡамҩақәа ааҿыблааит, нас иаацәышхеит.
– Уи ианадамха, сара уахь анеига сазрыцҳаӡам!..
– Ус ахьԥабҳәо, Лида? – игәы ҭыӷьӷьа дналҿаԥшит.
– Сара исҭахым сара сзы аӡәы… тәымуаҩ… аӡәы уадаҩк
даласҵарц… – «тәымуаҩык» ахьламхаҳәаз даацәыԥхашьан,
лхы аалаларҟәит. Нас даахәыц-хәыцын, лхы дҩаханы днеиҿаԥшит,
илахь ҩырак анны днаԥхьарызшәа. Иара драӡа,
игәы ҭыӷьӷьа дылзыԥшуан. Нас. – Ибзиоуп, ибзиоуп… –
диқәшаҳаҭхеит, лылаԥшҳәаа нахаралтәын.
Рҿынархеит, аха рҟытбжьы уаҳаӡомызт, дасу рхәыцрақәеи
рхи еизныжьны инеиуан. Акафе аҟны, инаԥхьакыз
столк аҟны иантәагьы, иеиқәшьшьы иааидхалеит. Хьымца
даахыцымыцит, ахәыҭаҩ дааиԥхьарц, аха уи деилахан азы
макьана рышҟа дышзымааиуаз аниба, ажәабжьк аныбжьагалара
аҭахны иԥхьаӡеит.
– Ашьыжьымҭаншәа снабхьыԥшын, аха сылаԥшҳәаа
бныҵԥраа
бцеит!.. – лафны иҳәозу, ҵабыргны иҳәозу
лзеилымкаауа дналзыԥшит.
– Сцаӡама, мшәан, сԥырны! – акыркыр дааччеит уажәы
Лида.
Хьымца игәеиҭахьан Лида зны-зынла акрыкыр лыччара
лхы-лҿы ишанымԥшӡоз, дыччон ада уаҳа, лгәаҵантәи
иахьзымаауаз
аҟнытә, лхы-лҿгьы лыԥшшәахәгьы еиҭакрак
шырмоуӡалоз. Уажәы даныччоз лхы-лҿы лашаракгьы ықәын,
лыԥшшәахәгьы аабзарыбзарит, лыблақәагьы лыџьымшьқәа
иаарыҵыԥхеит.
– Мап, мап, бԥырны зынӡаск бымцаӡеит! – лҿынԥшылара
иаргьы даарлахҿыхын, дыццакны даацәажәеит.
Абри ашьҭахь, заҟа лахҿыхрала дцәажәаз аҟара игәалаҟазаара
наилԥсаан, бжьрабыжьҵәа убра дахьтәаз иҵаҟа
иныҵабазшәа,
цәанырра хьанҭак даашьҭнаԥааит. Уи жәашықәсала
иқәыԥшрахь дхьазырԥшуаз, уажәы абра идтәалоу
аԥҳәыси иареи цқьа иеилибакааразы мышкада аамҭа
шрымамыз ахьааигәалашәаз
акәын. Иара уажәы дымчыданы
ихы ибон абри инырыз, ихьааигаз аҿаԥхьа. Иҟалап, абни
хара иқәыԥшрахь дахьхьаԥшцәоз иԥырхагаханы, иара
изымдыруа
лара лгәы иҭаҵәаху агәырҩа изаалыртыртә ихы
изымҩаԥымгозар. Уажәгьы
иаанхаз аамҭа кьаҿ алагьы уи
илымшоны ибоит. Абас игәалаҟазара анылаҟә, ижәҩа акы
нықәыӷәӷәазшәа, даареиџьызшәа
дҟалеит. Аха урҭқәа зегьы
уажәы иамцхәны дышрызхәыцуаз дырны иҽаарылихит:
– Хара бымцаӡеит, абаҳчаҿы махәык быҽнықәбкит ауп!
– Ахьшьыцба аасыхҭыгәлеит! – акыркыр дааччеит.
Уажәы реицәажәара иара ихаҭагьы иџьеишьон, дзышьцыламыз
цәажәараны иԥхьаӡон.
– Шьыжьаахыс аҩхаа иҭгоу амҩачаԥа уанызаарцу? –
дизҵааит лара ашьҭахьы.
Иара дахьыҟаз-дахьаныз иҳәарц лҭахны ибеит, аха лара
ахәыҭаҩ дааиаанӡа ак ҳәалатәуп ҳәа дышиазҵааз лхы-лҿы
иаанибалеит. Даниазҵаа нахыс иҳәарц иқьышә иаақәхххьан
аихамҩа астанциахь дшыҟаз, зыхәҵәы ауз, иреиӷьыз ашәҭқәа
дрылаԥшны, игәыдымӡало илзаахәаны, иуадаҿы иганы
ишылзиҵәахыз,
ианеиԥырҵуанӡа илиҭарц. Аха ашьҭахь, уи
аӡбахә араҟа иаҭахны имԥхьаӡазт, иҽааникылт. Амҩачаԥаҿы
сныҟәон ҳәа длықәшаҳаҭхарц дназхәыцуан аамҭазы:
– Сышәзыӡырҩуеит!
– ҳәа ахәыҭаҩ даархагылеит. Уи
абӷьааҳәа даақәҵәиин, иҿарҵаз афатәқәеи аграфинка хәыҷы
ала акониаки ааганы иаарымҵалыргылеит.
– Иаҳныҳәап ҳаиқәшәара, ҳаибадырра! – афырџьан ааникылеит
Хьымца, – зеиԥш ҟамло егьыҟам, рҳәоит, иҟалоит
Донецк ҳаиқәшәаргьы, иҟалоит – Аҟәа! – афырџьанқәа
еицәшәозшәа, ҳаҭырбарала инеидкьыслеит.
Акы ианнацҳақәа ашьҭахь, аҩбатәи афырџьан ааникылеит
лара лныҳәаҿа иазкны. Аха мыцхәык ииҳәаша ҳәа акгьы
иҿамшәеит.
– Агәабзиара бзеиӷьасшьоит, – иҳәеит, – уажәада ибмаҳац
ажәақәа рыла: аԥсуа қәра ду ныбҵааит!
– Угәы иаанагома аԥсуа қәра аӡбахә смаҳацт ҳәа!
Ажурналқәа
рҟны избахьеит шәбыргцәа рсахьақәагьы. Ҵаны,
аныҳәаҿаҟны
ирҳәо смаҳацызт, убра уиашоуп! – ахаҷа-хаҷаҳәа даацәажәеит,
лныҳәаҿа ахьникылаз гәахәарак
шылнаҭаз
лныԥшуа.
Иара дылныҳәеит абзиарақәа зегьы
шизеиӷьалшьоз ҳәаны: – Сара, – лҳәеит аҵыхәтәаны, – зыӡбахә
умоу ақәра иҟалап саҵашьыцуазар,
аха сақәгәыӷӡом.
Абри ашьҭахь аамҭацк ала лыԥшшәы аалхыггеит: – Инасыԥдоу
ԥҳәысуп сара… – илкыз афырџьан хәыҷы дҩахан
илжәын, инықәлыргылеит. – Уара аԥҳәызба маалықьк
сылхыншьаланы
усацәажәоит…
Хьымца ҭынч-ҭынч аграфинка хәыҷы аақәихын, иаанхаз
акониак анааихиша, рфырџьанқәа рыхәдақәа инрыҵаҵәеит.
– Хьымца, – лҳәеит, лыбжьы ларҟәны, – ҳцап акафе
ныжьны!
– Зегьы-зегьы… ҳдунеи… ҳанцәахәы ила ҳӷьацааит!.. –
иҳәеит афырџьан дҩаханы, иаргьы длықәшаҳаҭханы. Дахьылҿаԥшуаз
ибон лыԥшшәы лхыгга дшыҟаз. Лара, ажәа
мҳәаӡакәаны,
ииҳәаз дшақәшаҳаҭу ала лхы ааизлырҵысын,
днаҿыхәаны инықәлыргылеит. Игәеиҭеит лшьа-лда шааилашәаз,
лгәалаҟазарагьы шынеиҭашәахьаз.
Иандәылҵ, такәы инаскьеит ҿымҭ-ԥсымшьҭ. Нас иааҭгылеит.
Амра акыр инҭагьалахьан азы, ашәаԥыџьаԥ рымахәқәа
ирылԥханы
акәын ашәахәақәа дара ишырхьысуаз.
Аҵла рыбӷьы еиланаршәшәон ҭагалара аламҭалазтәи хәылԥазтәи
аԥша. Аҽарыцәгьарц иалагаргьы арҭ аҭыԥқәа рҟны
уажәшьҭа амш аҽакала аҽыҟанаҵаргьы ауан, ега умҳәан,
цәыббын мза нҵәон. Аха сынтәа ари амза ԥхынразшәаҵәҟьа
ахы мҩаԥнагон. Лида ашьыжь ԥхынгәазеиԥш лыҽшааилалҳәаз
дыҟан, Хьымцагьы икьаҿ ҵҟәашаа амацара акәын
ишәыз. Рҩыџьагьы иҵегьгьы иаазырԥхоз маҭәақәак ршәызаргьы
цәгьа ирымбо иҟалахьан.
– Сара аара сыдуп уара уҿаԥхьа, Хьымца, – лҳәеит,
рылаԥшқәа
анааиқәшәа. – Сынамыс ҭаха снаҭом зны амц
науаҳәаны сноуԥырҵны сцеи уажәи рыбжьара… Уиаахыс
ҳаибабацыԥхьаӡа убри сылақәа ирхубаалошәа сгәы иснаҭоит. Бысзымдыруазаап ҳәа угәы ишаанагашагьы здыруеит. Уара уиашахоит усҟан, еилкааны иузымдыруа
сҿаԥхьа… Ех, шаҟа уқәрахь унеиуа аҟара, аԥсҭазаара акака
унарҵоит, шаҟа хынҭа-ҩынҭара урықәшәо аҟара, уҟазшьагьы
уԥсахуеит… ишуҭахымгьы акы анунарҳәо ыҟоуп… –
даацәажәеит Лида, зны амца налҿықәло, зны иналҿабо.
– Сара акада егьсыздыруамызт, мҩа за-ҵәык санын,
исызҳауан. Анаԥшцәагьы, сҭаацәагьы маалықьс срыԥхьаӡон.
Аашықәсатәи
ҳашкол саналга, ашахтаусбарҭаҟны ус
хәыҷык сазыркит,
ахьӡ-аԥша змаз ԥыхьатәи ашахтиор,
усҟан апенсиа ицахьаз сабду иаҳаҭыр саҵанакын… Сара
сеиԥш, ҿыц аусура далагеит еиҳау анџьнырҵара иалганы
иааз Самоилов Алексеи Лукич қәыԥш. Уи сара сигәаԥхон,
сыда лашарак ибомызт. Саргьы убасҵәҟьа сизыҟалеит
ашьҭахьы.
Сқәыԥшра сиааизар акәхап, уи данысымбоз амш
мшымызт аҵх ҵхымызт. Дсычҳап ҳәаҵәҟьа сыҟамызт, арра
маҵзурахьы данцагьы амшқәа цомызт, аҵхқәа шомызт. Сан
сара сзы бзиа дылбон аҽаӡәы – Алиоша иҩызак. Урҭ еицны
ҳаҩны ианааилак, сан ҳаҭыр зқәылҵоз уи иакәын. Алиоша
арра маҵзурахь данца ашьҭахьгьы ҳаҩныҟа ааилара хҭеикит
уи. Сан есымша дсыдлырҽхәалон. Мышкы ҳаҩны
дымнеир
имуа даналага, сишьцылеит, дтәымуаҩымшәа дсыԥхьаӡо
салагеит. Сани иареи схы инҭалан, уи сиццеит жәаф шықәса
снарҭысуаны. Жәаа шықәса аԥсаатә амҵәыжәҩақәа иара
исиҭарц даҿын, аԥсҭазаара гәырӷьахә сҭаиргыларц иҭахын…
Нас ауп снапала схы анызж… акәымзар… Ех, изҳәатәузеи?!
– лнапы аалҟьеит абри ашьҭахь, Хьымца днеиҿаԥшын.
– Издыруада исҳәо мыцхәызар, ажәала угәы ԥысҵәозар?
Издыруада, амц иуасҳәаз ҳәа зыӡбахә сымоу мацара акәзар
уажәы излацәажәатәу? Убри ааркьаҿны уаҳәарада уаҳа акгьы
аҭахымзар?..
– Мап, мап! – иажәа даахыццакит Хьымца, игәы
хыҭхыҭуа дшылзыӡырҩуаз иныԥшуа. – Сара гәыла-ԥсыла
сыбзыӡырҩырц сҭахуп.
– Иаха с-Малванка исалҳәеит, б-Хьымца бҟазшьа
еиҭакрақәа дрыманахаланы дыҟоуп ҳәа…
– Уи иашазаргьы ҟалоит, ак лымбакәа дҟаларым.
– Уи инапы ҳақәыргыланы ҳаибон ҳаӡӷаб хәыҷгьы
саргьы. Далаԥшны иреиӷьу ашәҭ шьыҵәра сзаамгакәаны
дааӡомызт џьара данцалак. Саргьы сиԥылон, исылшоз ала
игәы ҟасҵаларц сҭахын… – Нас, лыбжьы еиҳа иааларҟәны
инацылҵеит: – Бжьы-шықәса уажәаԥхьа снапала изжыз
схы макьанагьы адгьыл ишцәыҵасҵаз иаанханы иҟоуп!..
Убри ашьҭахь ауп схы саналаԥш.
Акәараҵашьа амҩақәагьы
санрышьҭала. Раԥхьаӡа,
схы саналыԥшуаз, сыӡӷаб хәыҷы
жәеиза шықәса ирҭагылаз сышьҭахьҟа
абзиа аамҭахь
схьалырԥшырц лҭаххеит… сгәы ҟалҵарц. Суалафахәы
аиура мышқәак бжьан. Хә-мааҭк заҵәык
сџьыба иҭаҵәахын,
суалафахәы аҟынӡа уаҳа акгьы сақәгәыӷуамызт. Уи лыҭаны
дсышьҭит чаагара. Ача иацәынхаз
ашәҭқәа ирыхҭынҵаны,
илыманы дысзааит. «Папа есымша
ибзааигалон, уинахыс
ибзаазгода сара сакәымзар!» – лҳәеит, лҽынасгәыдыршәылан
даақьызқьызын. Лаб дыгәхьаалгон…
Абас, игәырԥшаагаха
саамҭақәа дәықәлеит. Аха дук мырҵыкәаны, суалафахәы
ахьеиҳаз усурҭак ахь сиасит.
Сааҭышәынтәалеит шысҳәоз
ауп сшышьацәхныслаз – сусура
ҿыц аҟны аԥышәа исымамыз
иахҟьаны, агха ӷәӷәа ҟасҵеит, ашахта еиҵазҟьашаз. Самхразы
азҵаарагьы аақәгылт. Сеиҳабы
зынӡаск илакҭа сҭеимырԥшуа
дҟалеит усҟан. «Ари аҭыԥ зҭаху, изылшо мачхума!» –
иҿыҵакӡан есымша. Схы сымагәхьха
санылба, исзааигәаз
сҩызак сеиқәлырхеит, «иаҭахыз
» лара илдыруазаарын, исзыԥшааны
сеиҳаб иахь сналышьҭит. Соуразоуроу сеиҵас
сқыџьқыџьуан уи иҿы саныҩнала… Сандәылҵуаз ибжьы
саҳаит, иаалаҟәны, ихааны: «Лида, бацәымшәан, уи еиԥш агха
егаҩы иҳаухьеит!» Сыԥсы аасылалеит. Сҩыза ислырҟаҵаз
хәарҭамзар ҳәа сшацәшәоз, «ибзиахеит». Уажәааигәа сымаҳә
– смаҭа хәыҷы лаб – атаксиныҟәцаҩ, иара ихарала амашәыр
аныҟаиҵа, сара амҩа дықәсҵеит, ихы злаҿихшаз амҩа…
Ишԥаҟасҵарыз,
зегьы схы рынсраалар акәхеит… Амцгьы
аҵабырггьы схы рынсраало салагеит…
Абра дааҭгылеит, лылаԥшҳәаа наҟ абаҳча анҭыҵҟа инарханы.
– Ааи, урҭқәа зегьы бышьҭахьҟа иныжьуп…
– Ҳәарада, ус ауп… аха… – лҳәеит, лгәаҵантә хрыжь-хрыжь даақәԥсычҳан, лыблақәа ҭырхаха, лгәы ҭыӷьӷьа
Хьымца днеиҿаԥшит, иара иҟынтәигьы аарак лныԥшуа.
– Аха исзеилымкаауа, – илаԥш налҟәыганы, асаара
днышьҭаԥшит Хьымца, – уажәадагьы исабҳәахьеит бжьшықәса
раԥхьа быԥшәма дышбыԥхаз, аха исзеилымкаауа, – еиҭеиҳәеит
Хьымца, – бцәажәашьақәеи бҟазшьақәеи рыла избоит хара дук
бхы ишадыбҵо, риашашьа змам ҳәа ибыԥхаьӡома уи бхара?
– Убри аупеи… – лылаԥш еиҭах хара инкыдлырхалеит.
– Убри аупеи уара уҟны амц сзырҳәазгьы. Сыԥшәмаҵәҟьа
дымԥсӡеит бжьшықәса раԥхьа, уи иахьагьы дыҟоуп. Сара
соуп иара иҟнытәи иԥсыхьшәашәахаз… – уа деиҭааҭгылеит.
– Ишԥа, ишәыбжьалазеи рыцҳарас?
Абри азҵаара ашьҭахь акыр даауалуашеит Лида. Асаара
дышьҭаԥшит, ажәҩан ҵамҵам даҵаԥшит, лмыцхәрас урҭ
цәажәарц лҭаххазшәа. Аха ҿырҭӡомызт. Ашәаԥыџьаԥ дрылаԥшит,
урҭ зырҵысуаз аԥшашәшәы заҵәык акәхеит.
– Схы снапала изжит… – хәыҭхәыҭла даацәажәеит.
– Быԥшәма… быԥшәма дбыԥсахма?! – аҳәара ицәуадаҩны
иаргьы даахәыҭхәыҭит.
– Ааи, зынӡаскгьы схаҿы исзаагом… Уи аҷкәын Алиоша…
ԥҳәыс дааимгаӡеит аррамҵзурахьтә даныхынҳәгьы… Сара
исанаижьит изызуз… Уамашәа бзиа сибон… ԥыхьа аиԥшҵәҟьа…
изхымгартә еиԥшҵәҟьа… Шахтак аҟны аус еицаауан.
Сара сыԥшәма аҽа усурҭак ахь диасхьан. Есҽынла
ҳаиқәшәон. Убасҟак дсылаҵәан… Сара уаҳа сылымшеит…
Схы анызж ашьҭахь аҩны санааи, сыԥшәма исызиҵамкит…
зегьы зегьы аартны иасҳәеит… Иара исанеимыжьит, схәыҷи
сареи ҳааныжьны дысԥырҵит. Уажәы, амашәыр дақәшәан
иҩшьапыкгьы ихәаӡом…
– Алиоша?..
– Алиоша иоуп ашьҭахь акьыба зыхьны иԥсыз… ҩымз
рхы-рҵыхәеи рыла… Изхымгеит. Абарҭқәа зегьы рышьҭахь,
сара сиццоит ҳәа дгәыӷны дыҟан. Сара мап ицәкны,
суаажәлар ԥыҭрак срылҵит, сыӡӷаб дсыманы аҽа қалақьк
ахь ҳҭынхацәақәак ахьынхоз сцеит, исыхьыз ԥхасшьан.
Сгәы санааҭахәыцлак, сыԥшәма ҳәа исыԥхьаӡоз уи иакәын,
сыԥшәмаҵәҟьа дансыхӡыӡаауазгьы.
Ҳауацәа рыҟны сыҟанаҵгьы,
есымша амҩа саԥшын, дсышьҭаланы днеир,
иццара
сазыхианы. Аха иара, мап ицәкны сахьықәҵыз,
дласырҟәызшәа,
датәасымбазшәа иԥхьаӡаны, агәырҩа иҽеиҭазаап.
Аҵыхәтәан, дсышьҭаланы днеирц аниӡба, имч мхеит,
дычмазаҩхахьан. Саныхынҳә, ицәеи ибаҩи заҵәык срыхьӡеит
ахәшәтәырҭаҿы. «Бсызхымгеит!.. Сыԥсы бзынсыжьуеит!..»
– абриак заҵәык ауп иара иҟынтәи исаҳаз… исеиҳәартә
дзыхьӡаз…
…Сыӡӷаб аҭаацәараҳәа данца, сара сзаҵәхеит. Ахныҟәгарада
акгьы сзаанымхеит. Сгәабзиара маншәалам. Схьаақәа
зегьы бнервқәа ирыхҟьоит ҳәа сарҳәеит аҳақьымцәа. Ҵоуп,
амла сакуам, сымаҭәа-сҩыҭәа иагӡам. Аха сууаӡа адәы
сықәууп, зны-зынла агага схы анысшьалоит. Сан аҭакәажә
сара соуп гәыӷырҭас илымоу азын, уажәшьҭа илылымшо
даныҟала, лара лахь сиасырц сҭахуп, арахьынтәи сшаахынҳәлак…
Хьымца, – лҳәеит, лылаԥшҳәаа ахара инарханы,
– уажәшьҭа уара уҿаԥхьа сынамыс цқьоуп, аиаша аартны
иахьуасҳәаз азын!.. Уазк аҳасабала иуасҳәақәаз рнаҩсангьы,
сызмырҭынчуаз, сгәы иҵхоз ахьуасҳәаз азы, сгәы рҭынчны
абрантәи аҩныҟа сцоит. Абри азын ауп акафе ахь уцнеира
сзақәшаҳаҭхаз иахьа…
Лажәа даалгеит Лида, уаҳа ҳәатә сымам ҳәа иԥхьаӡаны.
Лгәы шлырҭынчыз мҩашьо, дааихыккеит. Дцәажәонаҵы
лассы-лассы илԥсахуаз лԥштәгьы аҭыԥаҟны иааит. Аха, нас,
иахәҭаны илыԥхьаӡеит абас нацылҵарц:
– Ажәа мыцхә уасыршьит, Хьымца. Издыруада акониак
сыцхраазар, суазқәа рҳәаразы… Аха абас ауп ишыҟоу сыԥсҭазаара
кьаҿ ахҭысқәа!
«Сыԥсҭазаара кьаҿ!» – лажәақәа гәаныла иеиҭеиҳәеит
Хьымца. Иҿаԥхьа дгылоуп аԥҳәыс ҿа еинаала, кыҷырак
зӡамҩа ианымлац, зцәара акала изымԥсахыц, зыблақәа зны
маахырҵас иҭыџьџьоз. Аха лцәажәашьақәеи лҟазшьақәеи
рыла, абри амчыбжьык аҩнуҵҟала дибон заа згәы хәарҽхаз,
иара игәаанагарала, зхала-зыԥсала згәы зражәуаз аԥҳәыс ҿа.
Иара изыҳәан зегьакакәны ибомызт уи уажә дахьазхәыцуаз.
Егаџьара днаскьаны дылзыԥшыргьы, дизааигәахон, иқәыԥшра
аамҭақәа рахь дхьалырԥшуан, иԥшӡаӡа, иҟәымшәышәӡа
иҟаз қәыԥшра-цәанырраны диныруан. Лгәы ахьылражәуаз
ихьанҭараха
инаиқәыӷәӷәеит. Еибадыри уажәи рыбжьаратәи
реицлеиҩеирақәа,
реицәажәарақәа, лхымҩаԥгашьақәа зегьы
хәыц-хәыц еимыршәшәо днарызхәыцит.
Аамҭацқәак илаԥш лара лахь иниаигеит. Лара дгылан лылаԥш
абаҳчара агәахьы икыдырхало. Уажәшьҭа бысԥырҵны
бца ҳәа дналыҵаҟьаргьы, дцон лгәы рҭынчны, харакгьы
наидымҵаӡакәаны,
иҿаԥхьа лхы иадҵаны илымаз аара лхыхны.
Амра абз нӡаанакылеит, уаҳа ажәа мҳәаӡакәаны абаҳчара
иҵыҵны рҿанынархоз. Иахьынаскьаз, насҭха ашәҵлақәа инарыҵалеит.
– Еилыскаауеит, Лида, гәаартылаҵәҟьа бышсацәажәаз
иахьа. Азин сымоума саргьы убасҵәҟьа сбацәажәар? –
дааҭгылеит Хьымца.
– Ҳәара аҭахума?! – лажәа даахыццакит ларгьы убри
дазыԥшызшәа.
Хьымца ԥыҭраамҭак ҿымҭкәаны дахьгылаз, гәныхәҵысҭала
илаԥшҳәаа налхьысит Ардилиа – зыстудентра аамҭақәа
рышьҭахьҵәҟьа
зқәыԥшра зыхьӡаны инасыԥдахаз. Уажәы уи
дназдикылаз
ивагылоу аԥҳәыси лареи разҟыла еидкылашьа
изрыҭомызт.
– Лида!.. – ихәыцрақәа даарылҵын, ихы ҩышьҭихит. – Сара
исҭахуп ибгәаласыршәарц бхәыҷреи бқәыԥшреи аамҭа
шәҭыцқәа, жәаф шықәса банырҭагылазтәи бцәанырра ҟәымшәышәқәа.
Убарҭқәа рышьҭахь, ибывагьежьуа, бабыцк
бықәзмыршәырц
ибыхӡыӡаауаз арԥарцәа!..
Хьымца ибжьы шицәышьҭыҵцәаз аниба, иҽааникылеит.
Аха уа даанҿасырц игәы иҭаӡамызт. «Зегьы-зегьы ҵыхәтәак-ҵыхәтәак рымоуп. Исҳәарц сгәы иҭаскызгьы, ҵыхәтәак аиур
ами?! – игәы иааҭиҳәаан, инациҵеит:
– Исҭахуп ибгәаласыршәарц быжьшықәса уажәаԥхьа
иҟабҵаз агха, дарбанзалакгьы аӡәгьы ишбызихҭымҟьо!..
– Ааи, ааи, Хьымца… Уи ус шакәу здыруеит… Схы
снапала изжит… – лылаӷырӡ налҿыкьасеит. Убри ашьҭахь,
аамҭацқәак рыла лықьыпшәыпбыжьгьы ныҵакны иаҳаит,
лчабрала лҽылыжьжьон.
– Уаҩы ишбызихҭнымҟьо, бара бхгьы убра иналаҵаны!..
– нациҵеит, уаҳа аҽакала лыжьжьара иҽазымкӡакәаны.
Абри аниҳәа ашьҭахь, еиҳа лҽааиқәкны даагылеит, аха
лылаӷырӡқәа шнеиц инеиуан.
– Бара бзызхәыцқәаша рацәоуп, – иҳәеит даахәыҭхәыҭны,
ашәаԥыџьаԥ ирцәиӡарц иҭаххазшәа. – Иамцхәны бхы бахашшаартә
быҟаӡам. Брызхәыци аԥхьан ибасҳәақәаз…
Аԥсҭазаара
бырқьынцыцны баман иқәын быжьшықәса уажәаԥхьанӡа.
Аԥсабара убас ишоуп: акы унаҭоит, аҽакы
умнахуеит. Убас бырқьынцыцрақәа роуп изыхҟьаз исыхьыз
агха ҳәа бызҿугьы. Ааи, аԥсҭазаара бара ибықәыӷәӷәеит,
бшымгәыӷӡоз
аиҭакрақәа банрыниа. Уи ачҳара анбцәуадаҩха,
быԥсыҽрақәа зегьы набықәпапа бааныркылт. Абри ауазгьы
ахы ахьыҵнахыз убра ауп.
Хьымца дцәажәонаҵы, ибахьаз лылақәагьы еиҭах иаацәаакит.
Нас лчабрала иаалрыцқьан:
– Уиашами, ус ауп! – лҳәеит, акыркыр дааччан.
Уажәтәи лыччара лхы-лҿы азмырлашакәаны, амца налҿықәнаҵеит,
ишылҭахымыз цәыкәбарқәакгьы еиҭах лӡамҩа
инықәҳәҳәит: – Избашаз абзиарақәа зегьы збахьеит, убас
агәырҩақәагьы! – хрыжь-хрыжь даақәԥсычҳаит. – Уажәшьҭа
исзынхазеи? Ари сызҵаара аҭак схаҭа иҟасҵоит: Ессентуктәи
аминералтә ӡқәа рыла ишабоу сыҩнуҵҟа арԥсаароу?! Уи
саҿуп!..
– Избоит бгәы шыбражәыз. Иара убри ауп хәҵышраамҭак
бзыԥшымшәа зыббогьы. Афархь хаххала амра изарҩо,
измахәҭаз
аҵла иамырԥссеит азы ауп. Аԥсҭазаара саҟәыҭхоуп
ҳәа бхы аныбыԥхьаӡа, насгьы уаҳа исзыхынҳәуам ҳәа
базхәыцны, агәрагьы анхабҵа, шәшьык бныҵахан, уа
баанхаӡазшәа ббеит. Иара, быԥсыҽра абан, ибхыҵуам…
– Сара зылахь ҷышәу ԥҳәысуп!.. – лҳәеит, лылахь ааиқәылҵан.
– Уаҳа аҽа мҩакы збом…
– Уи агәра згарц сҭахӡам сара! – иаахжәаны иамхаҳәеит
Хьымца.
– Зхы зфахьоу аԥҳәысеиба чымазаҩ лзын, уи агәра
гатәуп.
– Издыруеит ишхабымҵо… Сара агәра ганы сыҟоуп зегьы
бхабыршҭыртә аиԥш аамҭа боур шалшо. Уи знапы иаку бара
бакәхоит.
Дахьылҿаԥшуаз, гәрамгарак лыблақәа ирхибаалон, уи
зыҟалаӡом зҳәоз.
– Агәра хабҵом, избоит…
Лида аҭакс илҳәара лзымдырит уажәы. Бзықәшәақәаз хьаабымган,
ибхаршҭ, бхы баиааи ҳәа ауп Хьымца илабжьеиго.
Арҭ ажәақәа лан лҟынтәи шаҟантә илаҳахьоузеи? Шаҟантә
илаҳахьоузеи лҩызцәа, илзааигәоу ҳәа илыԥхьаӡо аҳәсақәа
рҟынтәи. Лгәы аакыддырӡаахьеит. Иара дахьлыхәаԥшуа
абарҭ лгәаанагарақәа зегьы лхы-лҿы ианихуан.
– Акызаҵәык ауп мҩас иҟоу… – иҭынчымыз лыблақәа
днархыԥшылт.
Абри аниҳәа, ииҳәарызеи ҳәа дшаахыццакыз аалныԥшит.
Иара инациҵеит:
– Бара бзы иаатыроуп дунеи ҿыцк…
– Уи ишԥа? – илзеилымкаакәан днаиазҵааит.
Хьымца ибон лхы-лыԥсы зегьы иҭаны дшизыӡырҩуаз,
иара иҟынтәи цхыраарак дазыԥшызшәа.
– Саҭамыз, – иҳәеит, абас еиԥштәи лҭагылазаашьа ихы
иархәаны, лызҵаара аҭак ахьгьы иаахҵәаны дмиасыкәаны, –
уамак иманшәаламзаргьы, зҵаарак ахьбысҭо!
Дақәшаҳаҭны лхы аалырҵысит.
– Бгәы изаабыртыртә еиԥш аӡәыр бгәы изцахьоу абарҭ
абжьшықәса рыҩнуҵҟала?
– Исзеилкаауам, ахацәа ракәу?
– Ааи.
– Сажәымҭыҽхоу? Мап, мап! Аӡәгьы сзынеиҿаԥшуам,
сиҿаԥшыргьы сҭахӡам!
Убри аамҭазы Наташагьы даарыдгылеит.
– С-Малванка, иахьа бысцәыӡӡеит. Бмааиргьы ишылашьцаз,
ахьҭагьы сшакыз сызгәамҭацызт! – акыркыр дааччан,
лмахәар аанкыланы длыма лҿыналхеит Лида.
– Аа, исхашҭыз, Лида! – ибжьы налышьҭаиргеит, акы
ааигәалашәазшәа.
Лида Наташа дааушьҭны даахынҳәит.
– Жәба рзы быздәылҵру?.. Аказы…
– Ибзиоуп, ааи, ааи!.. – хырҩк алымҭазшәа Наташа иналлырбеит.
Хьымца такәаамҭа иҭыԥ дахымҵысуа дгылан. Лида
дахьлызхәыцуаз,
аҵыхәтәаны илеиҳәаз дахьхәӡомызт. «Сажәымҭыҽхоу!
» – лыбжьы илымҳа инҭасызшәа ибеит. Лхы-лгәы зегьы ажәрахь, аиаӡаарахь ишкыдылҵахьаз еиҭах агәра
игеит. Абри аҟынӡа дназгаз ахҭысқәа дрызхәыцуа иҿанааиха,
ишыхьанҭазгьы ибеит, аха абранӡаҵәҟьа днанамгар акәын
ҳәа иԥхьаӡеит. Ибон уи лыҽшалҭаӡаз, уаҳа алҵшьак ыҟоуп
ҳәа дшымгәыӷӡоз, иара убри иахҟьаны лнервқәагьы шҵысыз,
гәкажьгас иҟоу зегьы лхы-лгәы ахь иаалго дшалагаз, хәыҷ-хәыҷы,
бзиарас иҟоу, аԥсҭазаара ахазынарақәа иарбанзаалакгьы
акы азын лгәы ацаԥха аатуам ҳәа лгәаанагара дшамахаӡаз. Нас
ишьи-ишьи неиқәҵо иҿынеихан, акрыфарҭа азааигәара даннеи,
дааҭгылеит. Дук мырҵыкәаны Лидеи Наташеи аадәылҵын
рҿанаарха, иааидгылаанӡа дахьынаԥшуаз ибон инеицәхасуашәа
ишеибарччоз, аха иццакы-ццакуа ишааиуаз. Ианааидгыла: –
Аамҭа сымоуп, аҩнынӡа шәнаскьазгоит! – днарԥылеит.
– Мап, мап, ҳара иаарццакны аҩнынӡа ҳцарц ҳаӡбеит! –
Наташа лмахәар шылкыц инкыланы, андәықәларахь лхы
лырхеит Лида. Иара, уаҳа зинкгьы аарымымхӡакәаны,
рыгәҭа днарыбжьагыланы иҿынеихеит.
Иаамҩахыҵны амҩапала инеиуан, аха рыццакышьа
игәамԥхо
дҟалахьан.
– Акы! – лҳәеит Наташа, лыбжьы ныҵакшәа.
– Ҩба! – лыҩнацәак ллырбеит Лида.
– Акы!
– Ҩба!
– Акы!
– Ҩба!
Арҭ ирҳәоз уамашәа ибо далагеит Хьымца. Рцәажәашьақәеи
рныҟәашьеи рыла, иара инеиԥырҵында ҳәа ишыҟаз
идырит. Дырхьынҳаланы дахьрыцлаз дахьхәит. «Ԥшқаҵас
сырԥхьаӡеит!
» – ҳәа игәы иаанагеит. Дышнеи-шнеиуаз,
дхашәалаӡазшәа
ибеит.
– Сара уажәшьҭа схынҳәуеит, уеизгьы рацәак шәзыбжьам,
– рԥырҵразы иаахҵәаны акгьы анизымҳәа, аҽыҵга ҟаиҵеит.
– Ааи, ааи, Хьымца… Уаххьа уҽагумырхан. Ҳара ҳцеит!..
– акыркыр дааччан, дыццакны лҿыналхеит Лида.
Ишцац ицон рныҟәашәа иагмыжькәа.
– Асааҭ жәба рзын!.. – ибжьы налхьигӡеит.
– Мап, мап, сыздәылымҵыр ҟалап!.. – лыбжьы иаҳаит,
днаскьахьан еиԥш. – Уаҵәы ыҟами, ҳаибабоит…
– Лида, минуҭк бааскьондаз! – игәы ишыҵаххызгьы,
иҽынкыло ҿааиҭит.
– Аа, ибзиоуп… – даахынҳәын, дыццакуа днаидгылеит.
– Бзысҭаху, – иҳәеит уажәы, игәеилаххрақәа зегьы неихырԥсааны,
– ибызкны иахьа шьыбжьонынӡа иаазгаз ашәҭ
шьыҵәрақәа бысҭарц ауп, суадаҿы иҵәахуп!..
– Уи зызкуи, Хьымца?! – даалакҩакит уажәы.
– Ҳаибадырразы исымҭаны ибыдыбкылар сҭахуп. Сара
уи гәык-ԥсыкала…
Ари аниҳәоз убасҟак игәы алаҟаны дцәажәон, егьа ԥсцаха
лымамзаргьы, Лида мап ахылҳәаап ҳәа дыҟамызт. Лассы-лассы ихы-иҿы ихаччо дылҿаԥшуан.
– Ах, – лҳәеит лара, лыбжьы аауалуашан, – ма акрыфарҭахь
иноугандаз, мамзаргьы ишԥауасҳәари, аҽа аамҭак ҟамлои?!
– Сара исҭахын уаха ибысҭарц, имканӡарц азын!
– Аҽазны, џьушьҭ, аҽазны! – иааҿахылҵәеит.
– Ус аума?! – ибжьы аҽакын уажәы.
– Ааи, ааи!
– Ибзиоуп, нас… – ибжьы еиҳагьы иаазгәаҩахан, ашырҳәа
дналԥырҟьеит, уаҳагьы дхьамԥшӡакәаны дцеит.
Хьымца игәалаҟазаара бжьысны дыҟан убри ашьҭахьгьы.
Даамага-магашәа, акәашарақәа рахьгьы днеит. Аха уаҟагьы
рацәак дзаанымгылакәаны дрылҵит. Ицыҩназ уаҳа рхабар
имбеит, кинок ма театрк ахь ицазар ҟалап, ҟаиҵеит. Иара,
уаҳа аҽаџьара ихы мырхакәаны, аҩныҟа ддәықәлеит. Абас
игәалаҟара зыбжьысыз иаргьы цқьа изымдыруа дҟалон зны-зынла. Митә ҟамлеит уаха арҭ ашәҭ шьыҵәрақәа излымҭазар,
мамзаргьы уи аиура лара лхы ақәылмыршәазар, уаҵәы
ашьыжь инаркны мыш дуӡӡак рымоуп дырҩегьых, уахыкгьы
нацҵаны. Ианлиҭаша иԥшаартә аамҭа иоуеит. Аха изакәыз:
«акы!», «ҩба!», «акы!», «ҩба!?» Акгьы изеилкаауам! Рҩыџьагьы
рҟазшьақәа данрызхәыц, ишакәхалак иара дрыҟәҟьаны
ацара акәын изҿыз. Аҵыхәтәаны дыззааиз акы ауп:
илҳәашаз лҳәеит, исҳәашаз сҳәеит, уаҳа ҳаиқәшәара ҵакы
амам!
«Дзыргәамҵуазеи нас уаха иара? Лара диашахап…
Аха уеизгьы… – даахәыцит еиҭах, – сымбара еиӷьалшьо
аҟынӡа сцәымӷра лзынхама?! Ус акәзаргьы, иҟамларыз
аҽакала
дсацәажәар? Изылҭаххазеи ашәҭқәа схарззала акрыфарҭахь
сыҩналарц? Лҩызцәа рҿаԥхьа сымҵахырхәаҩ
ҳәа сыдлырбарц лҭаххазарцу? Мап, мап. Уи сызхаҵом, ари
амчыбжьык ҳхәыҷаахыс иаҳхаагахьоу зегьы еибызҳәахьоу
Лидеи сареи ҳабжьара, ус дсызныҟәарц иақәылкрымызт!»
Днеиуан абри ашьҭахь иуадахь дцарц имацара заҵәык.
Абарҭқәа данрызхәыц ашьҭахьгьы игәалаҟазара аҭыԥахь
акы иаанамышьҭуазшәа ибон, ҳәаак изхыҵуамызт. Ессентук
ақалақь аҟны азаҵәра хьухьууа дааимнадеит, хьанҭаракгьы
ааинырит. Заҟа иҭаххазеи абыржәы изааигәоу аӡәы иааигәара
дыҟазар, иаҳҳәап, Гәазаа Рашь, зхәыҷқәа, зҭаацәа рыла
аџьџьаҳәа зҩны иҩноу. Уии иареи анеицу, ахааназы ихы
далымԥшыцшәа ибоит. Игәалаҟара бзиоуп. Дхәыҷаахыс
иара ихҭысқәа зегьы здыруа, иара деилызкаауа уи иеиԥш
уаҳа уаҩ дибом, иҩызцәа зегьы аӡәаӡәала, рхы инаркны
ршьапаҟынӡа гәаныла иеимданы дырхысыргьы. Уажәы,
ҷыдала акы алкааны мамзаргьы аӡәы далкааны акәымкәа,
зегьы изеилахашәа, игәы ҭнашьаауа, ихьухьууа
игәы иныҵало
гәхьаагарак анизцәырҵ аамҭазы, иҩыза
гәакьа игәхьаагарахь
ахы ирхеит. Ианакәзаалакгьы иадимбалацыз акгьы ихы
иадибалеит – Рашь иҵашьыцра. Дицны иҩны днеицыԥхьаӡа,
иҭаацәа еибаргәырӷьаҵәа инеигәдибаҳәалоит,
иԥшәма
лыблақәа ааччаны днеиԥылоит. Нас аџьџьаҳәа иааилатәоит.
Азал акәакьқәа руак аҟны зыхәмаргақәа
иаарылҳәҳәо ирылатәоу
имаҭа хәыҷы, хырҩ изуны иабду дизхьамԥшуашәа
анибалак, игәы иалсуеит. Дхьаԥш-кәаԥшуеит. Зынӡа дихашҭӡазшәа
игәы инаҭаны, ихәмаргақәа даарылҵны, дгыланы,
иҽырӷаӷаны иабду диҿаԥшуеит «сгәеиҭоушь» ҳәа. Еиҭах
иҿынеихоит. Рашь уи дгәеимҭаӡошәа ҟаиҵоит, Хьымца
диалацәҟәуа. Ахәыҷы данааигәахаӡалак, абду ишьапқәа
днарымҵасны
икуеит, ирыӷәӷәаны игәыдыҳәҳәало. Нас
даашьҭыхны ишьамхы днықәиртәоит. Иарах такәаамҭа
иабду диҿаԥшуеит. Илакҭа хааны имбар, ҿиҭӡом. Алакҭа
хаа дҭаԥшыр, илақәа
ааихмырсыӷьӡакәаны диҿаԥшуа, ибз
еилакьыцәуа иаацәыригоит:
Аԥсуаа рыгәҭылса,
Аӡы еҵәа Риҵа!
Ахрақәа урылсуа…
Абду ҿа ибжьы гәаҩа ҭааӡа инацирӷызуеит…
Абарҭқәа зегьы ихаҟны ианааи Хьымца Ларба, хәыцырҭас
ихы икит. Рашь деилкаауп – дырҵаҩуп. Шаҟаҩы рхәыҷқәа
иааӡода?! Иара ихәыҷқәагьы иааӡеит, имаҭацәагьы дырҿуп!..
Сара сызусҭада? Исхузеи, исҵыхәоузеи? Ааи,
спроектҟаҵаҩуп… Ааи, ааи! Ҳаҭыр сықәызҵо рацәаҩуп…
Иаҳҳәап, сынкаҳаны сыԥсит. Иааизаны, рыҽхәаԥхьыӡла
скәабаны,
сынарцәмҩа снықәырҵеит. Уинахыс сырхашҭит…
Исҭынхада,
исҭынҵыда? Издыруада сара схы зхызбааз…
Сыҽсражәырц
сзаҿу!.. Гәилшьа насыԥда!.. Баргьы саргьы
разҟыла ҳаиԥшуп… Уажәы исыхьзеи, мшәан? Ара санааи
аҽны инаркны Гәилшьа лыччашьҭыбжьи лцәажәашьҭыбжьи
слымҳақәа ираҩшәаны ҟамлацт. Абасеиԥш аччашьҭыбжьи
ацәажәашьҭыбжьи
змоу зегьы насыԥдахазар, Гәилшьеи
сареи ҳаиԥш? Убри азы аума, мшәан, сааҟәымҵӡакәаны Лида
сылԥылаларц,
лцәажәабжь сазыӡырҩларц зысҭаху?.. Ааи,
ааи! Хымԥада, убри лҟазшьа лхызбаауеит. Уаҳа акымзарак.
Аха лара мҩасҩык иаҳасабалоуп
дышсыхәаԥшуа. Лара
диашоуп. Аӡәы… лыбжьышьҭыбжь
лхыскаан. Убас ауп
лареи сареи ҳаизыҟазаара
дшахәаԥшуа.
Сара?.. Сара уи
сышԥахәаԥшуеи? Убасҵәҟьа! Лара леиԥш. Акызаҵәык
ҳазлеиԥшымхаз – сара Гәилшьа лцәа ахьылхызбааз ауп. Уаҳа
исыхьи? «Ахьча бзиа ԥшь-блак ихоуп» ҳәа, сахьпроектҟаҵаҩу
иабзоураны илыдызбалаз аҷыдарақәа – лыблақәа ирхызбаалаз
агәырҩа саргьы сатәнатәызар?! Уи зыхҟьоз
еилымкаакәаны
лԥырҵра сзыгәаӷьуам ҳәа сыҟан уажәраанӡа. Уажәшьҭа
ҳаидызкыло акгьы ҳазнымхаӡеит лареи сареи. Сара зегьы-зегьы еилыскааит, ларгьы убас. Ус анакәха,
лара диашоуп.
Илзыскыз ашәҭқәа илоургьы илмоургьы лзеиԥшуп.
Хьымца игәҭахәыцрақәа рнаҩс, Лидеи иареи аринахыс
реиқәшәара ҵакыдазаргьы ҟалон. Убраҟа иԥсшьара аамҭақәа
зегьы неихырԥсааны, иареи лареи аамҭацқәак раԥхьа
гәаанагарала
еивызгақәаз неихаршҭны, абжьааԥны аиԥш,
дыккаӡа иусурахь дхынҳәырц иӡбеит. Ихы дааҩахан, иҵегьгьы
иҽаариашаны
ишьаҿақәа еиҳа ирццакны инеихигеит.
Аха уи аамҭацк акәхеит. Иахьынтәаауаз изеилымкаауа игәы
ихьухьууа акы ааҵалахт. Исыхьзеи мшәан, ҳәа дааҭгыланы
даахәыцит, еиҭах деиҭаахәыцит. Дхәыццыԥхьаӡа иблақәа
ԥшаа-ԥшауа рҿынархон. Нас, Лида лхаҿсахьа лаша-лашо,
лыблақәа нҭыџьџьа-нҭыџьџьаны, иаарыхгылон, акыркырҳәа
Гәилшьа лыччашьҭыбжь,
уи иаԥхьа игылоз ахаҿсахьа
ианыҩны, хрыжь-хрыжь илымҳақәа инарҭаҩуан…
Данааи, иуада ашә анааирт, зегьы-зегьы рцынхәрас алашьцареи
иууаӡа аҭынчреи неиԥылеит. Урҭгьы гәкажьган
иара изын. Ирласны ихицарц дааццакын, аҽыԥҳәа алашара
наиркит. Уи алашьцара заҵәык ныҩныԥссаны иагеит,
аха ҭӡамцгьы каруаҭгьы иууа-ууаӡа иара инеизыԥшит.
Ишьапқәа
ега иқәмыркьысӡакәаны, аҳаскьын дмырҽуа
еихигаргьы, рышьҭыбжь каҩуашәа, ихшыбаҩ аҿы кәаԥк
дырҵысуан. Аӡы иӡааҳәҳәо аведра иҭагылаз ашәҭқәа, изҭагылазгьы
даргьы днарыхан, акәакь ахь иныкҿаиргылеит.
Аведра акәакь иахьнадкьыслаз,
аҽырмашьцаны иахылҵыз
абжьы ԥагәа, цуҭак еизызго асаркьалбжьы аҟара идухазшәа
иаҳаит. Днеины алашара, ицҳарҳәа дшәозшәа, ԥшьаала
иааирцәан, дшеилаҳәаз ииарҭа днылаиеит. Илацәақәа хҩаны
диан аамҭацқәак. Убасҟан иҭахын зегьы-зегьы даарылҵны
дыккаӡа, дласӡа дааҟаланы, дынҭаҳәахаа дыцәарц, еидарак
днаҵыҵызшәа иԥсы ишьарц. Аҭуан ахь илақәа кыдырхаланы
такәаамҭа иҭынчра ашьҭахь, зегьы ааихыԥсааны ацәа
дынҭанагалон аамҭазы, «угыл, угыл, угәы шԥаҭынчу?!» ҳәа
аӡәы днаигәҭасызшәа ибан, даалҟьаны дынхықәтәалеит.
Иҳанто ихатәаз алашьцарада шьҭыбжь анимаҳа, днықәиан,
илацәақәа еиҭанхиҩеит. «Угыл, аулицахь удәылҵ,
иумбаӡои лара духыччарц дахьаҿу?!» – игәы иҵанаҳәеит,
иагьааҭыхьшәашәааит.
Ԥыхьеиԥш акәымкәаны, дхьанҭаӡа дынхықәтәалеит.
Мчылашәа
дҩагылан, алашарагьы амыркыкәаны, дааццакын,
дындәылҵит.
Аулицаҿы афымца лашарақәа каххаа
иаркын. Игәы ҩбаханы, иара дшазхәыцуаз ала, дынҭаҳа-ааҭаҳауа иҿынеихеит. Уаҳа даанымгылакәаны, Лидараа
зыҩназ аҩны ашҭа аҭаларҭа агәашә хәыҷы днадгылан
ашҭа дынҭаԥшит. Аха уигьы аҭынчра ахатәан. Изыҩназ
ауада аԥенџьыр дахьнадԥшылзгьы, далԥшны
лашаракгьы
ҩнимбааит. Данаахынҳә ауп ихы кеикеиуа ианаацқьаха,
џьоукы ыцәахьеит, рааҵрақәа ирывсхуазеи ҳәа данахьхәы,
иаарццакынгьы ихы шхоу аҩныҟа дандәықәла. Амҩа ҭацәын,
аҵх шымцацызгьы, ақалақь иахьналгаз азын, атранспорт
маҷӡан, ауаагьы ԥхьатәахьан. Абыржәы, иара амҩа дананыз
аамҭазы, ашҭақәа ргәашәқәа рҿаԥхьа агәарақәа ирыдҟаҵалоу
асқам хәхәақәа џьара-џьара рҟны итәаны ицәажәақәоз
ракәымзар, аӡәгьы диԥыломызт. Иаргьы ихы иқәыршәны
днеиуан. Дахьынаԥшыз, иаԥхьаҟа хара џьоук шааиуаз ибеит,
ҭаҭынлҩакгьы нарыдибалт. Абӷьааҳәа, асԥычқа иџьыба
иахьҭамыз азы, амҩа дануижьҭеи иҭимгацыз исигареҭ
ааҭигеит, иааиуа амца рымихырц ааӡбаны. Иааигәахо
ианалага, ибеит ишыҳәсақәаз, ҩыџьа шыҟаз. Иара изын
зегьакакәын урҭ ҳәсоу-хацәоу, ирацәаҩу, мамзаргьы ҩыџьа
ракәу, дара рҟынтәи ииҭахыз амца заҵәык акәын.
Изааигәахацыԥхьаӡа, иблақәа дыржьоу-дрымжьоу
изеилкаауамызт.
Лаԥшҵашәароу, лабҿабоу? Лидеи Наташеи
роуп!
Дааҭгылеит дырзыԥшны. Дара, дшаагәарҭазҵәҟьа ашыр-сырҳәа иаамҩахыҵын, ачықьрақәа инарылаӡит. Днаԥшы-ааԥшуа амҩа даанхалеит. Иҟаларын иҽазҵәылхны днарышьҭалар,
днарыхҭыгәларгьы,
аха иҽынкыланы дгылан.
Иԥсы ҩеины иҟырҟы иныҵагылан, даауалуашеит. Аамҭацқәак рышьҭахь игәеиҭеит ишьҭахьҟа џьара ачықьра иаалҵны
ихьаԥш-кәаԥшуа амҩаду ишаангылаз, рыҩныҟагьы
ишынаццакыз. Рышьҭаларагьы иҽазымккәаны,
ус даанхеит
ԥыҭрак. Убри аамҭазы, гәашә хәыҷык аԥхьа асқам хәхәаҿы
еидтәаланы еицәажәоз хҩык ахацәа иреиҵбыз аӡәы
дҩагылан, иара иахь дааццакит. Данааидгыла игәеиҭеит уи
сигареҭ хәхәак инацәақәа ишрыбжьакыз.
– Аҩыза, асԥичка умазар? – диазҵааит.
Хьымца даалак-ҩакын, ишьҭахьҟа даахьаԥшын, инацәа
аҳәсақәа рахь инаирххеит.
– Асԥичка змоу абанҭ роуп! – иҳәан, имҩахь иҿынеихеит.
Аҷкәын даахыԥ-хыԥит, аҳәса дрыхьӡарцы. Хьымца
дхьаԥшуамызт,
аха: – Саҭамыз минуҭӡак!.. – ҳәа аҷкәын
ибжьы анааҩ, идырит дышрыхьӡаз. Ишьаҿақәа ааирссеит.
Уаҳа еибырҳәаз ҳәа акгьы иаҳарҭамызт, акыр ахьынарыбжьаз
аҟнытә, аха данхьаԥш,
дара имбаӡеит, ицахьан, аҷкәын
асигареҭ дахо, дхынҳәны иҩызцәа рахь дааиуан.
Ихы наиқәыршә, ашаца-шацаҳәа иуадахь дааит Хьымца.
Ашьжьымҭан, шьыжьхьа ашьҭахьгьы, уаҳа џьаргьы дымцакәаны,
дышиашаз иуадахь даан, дшеилаҳәаз днықәиеит.
Иагьиӡбеит акрыфарақәа раан ада џьаргьы ддәылымҵырц.
Лидагьы уаҳа ихы лықәимыршәарц. Иахаахыс ега дазхәыцзаргьы,
акызаҵәык аҟны иҽышьақәикуан: еибаҳҳәашаз
еибаҳҳәеит,
ҳзеиқәшәаша ҳәа акгьы нымхеит!
Ааи, Хьымца абра уажәы, ега еихыршәшәаны аҭагылазаашьа
дазхәыцуазаргьы, дԥахны дызшьаҳауаз абри
еиԥш игәаанагара дзахыԥомызт. Аамҭа-аамҭала исааҭгьы
днахәаԥшлон, аха аамҭа аҭыԥ иахымҵысӡозшәа акәын
ишибоз. «Шә-мшык еихалама?!
» – дагьаагәамҵлон гәаныла.
Дышнеи-шнеиуаз, игәы анҿыӷьӡа, илацәа нҭааит. Заҟа
аамҭа цаз здырхуада, иара амш нҭакәкәа ицазшәа баны,
аҭҳарцәҳәа данаалҵызынӡа. Уажәшьҭа иааилашәшәхьеит
игәахәын, дынхықәтәаланы аԥенџьыр дынкылԥшит. Игәы
ишаанагаз акәымкәаны,
амра каххаа адәы днықәԥшит. Исааҭ
даннахәаԥш, шьыбжьон шакәыз ибеит. Лида л-Малванка
лмахәар лнапы кылданы акрыфарҭа дныҩналоит
уажәы.
Ианаадәылҵлак, рхы ахьдырхогьы здырхуада. Арҭ аҩымш
шьыбжьхьақәа рышьҭахь
иареи лареи абаҳча ду иҵан.
Еснагь еиԥш, лыблақәа гәырҩак
рыхны ибон. Уи маӡас
иаҵаз хәыц-хәыцла, аҵа дҭарԥшны иалҳәахьеит. Уажәы,
шьыбжьхьашьҭахьгьы, иахьылҭаху дцааит, иара изын
зегьакакәӡами?
Иаргьы уаҵәы ашьжьымҭан иҩныҟа амҩа
дықәлоит. Абри ада иареи лареи рыбжьара акгьы нымхазшәа
ихы агәра аиргарц иҭахын.
Абарҭ анааидихәыцла, Лида илызку агәалашәарақәа
акы аанмыжькәаны ихы иааҭырԥссаны, акыр шықәсқәа
ишихигалацыз
еиԥш, зых иақәиҭу ԥсаатәҵас имҵәыжәҩақәа
неиҵыхны, даалеиҩеирц иҭаххеит. Аха, аамҭацқәак мцацкәаны, игәы ааиҵаӷәӷәазшәа ибан, ихьухьууа гәхьаагаракгьы
дааимнадеит. Лидеи иареи еиқәымшәеижьҭеи ашықәсқәа
ныбжьалахьоушәа игәы инаҭеит. Уи аамҭа шаҟа ирацәаз,
мамзаргьы шаҟа имаҷыз
азхәыцхагьы иамраӡакәаны,
акыркырҳәа лыччабжь ицәеижь еимдо, иқәыԥшра
дәыкакаҷ ахь инеихеит. Уажәы, шьыбжьхьаҟны,
столк
аҟны ирыцахатәоу Саша акы далацәажәозар акәхап, лара
акыркыр дыччоит. «Акыркыр, акыркыр!» – игәы иҭаҩуеит
еишьҭагыла уи лыбжьы.
Ишьа-ида ааибарххеит. Ихьанҭаӡа акы игәы инҭаҳаит.
Ашырҳәа дҩагылан, аҩнашә ацаԥха аарҵәины дындәылҟьеит.
Дааласны агәашә хәыҷгьы алыкә нылиршәеит. Рыкрыфарҭаҿы даннеи, агәарԥ аҿы аихатә гәара иҽнадикылан, исигареҭ
амца нацрарсны дааԥшит. Иаха ахәылԥазы рыҩныҟа ианынаскьеигоз,
иара дрыцрыҵырц зырҭахыз, амҩан ианиԥыла
изицәыбналаз реилкаара мацаразы акәызшәа ибон
дзыԥшыз, ԥыҭраамҭак, исигареҭ хыблааны инҵәаанӡа. Аха
нас, исигареҭ хыблаахагьы насҭха аиашьыкь инҭаршәны
даахынҳәын, данааиԥхьхәыц, урҭ игәы иаанагақәаз зегьы
ҵакы рымаӡамкәаны ицәынаскьо иалагеит. Изиарҳәарыз,
иаҳҳәап, уаххьашьҭахь дара царц ахьырҭаххаз,
иара дрыццарц
анырҭахымха? Дара рымацара рыбжьара инхарц акы иалацәажәо
«акы, ҩба, акы, ҩба!» рҳәозар, иара иабеиусыз, иарҳәарц
анырҭахымха!..
Игәы аарызхьаԥссеит. Дырзыԥшны дахьгылазгьы даацәыԥхашьан,
абри агәарԥ дыҭганы, насҭха џьара дыҟазар
иҭаххеит, убри иагьақәикит. Аха днаҵысаанӡагьы,
аамҭақәак
раԥхьа, ацәа далҵны данаахәыцыз, ииарҭа
аҟынтәи ашырҳәа данҩаҵҟьазтәи ицәанырра ааизцәырҵит,
убасҟан ауп даназхәыц дырццакны арахь даазгаз игәалақәа
рымацара шракәмыз, Лида дналҿаԥшыр шиҭахыз. Аха,
урҭ аҵыхәтәантәи игәазыҳәарақәа уажәшьҭа иҟамлаша
акы ауп ҳәа иԥхьаӡаны, наԥшыхақәтәи лбара азхәыцраҟны
иҽааникылеит. Маҷ-маҷ днаскьо, иара агәарԥ аҟны игылаз
асқам хәхәақәа руак акьыԥшь иҽнықәикит, илаԥш маӡа-маӡа
дара дәылҵуеит злеигәахәуаз ашә ахь инархо.
Дук мырҵыкәа Саша даадәылҵын, амардуан ҭбаа дааҿагылеит,
агәарԥ ахь дмылбаакәаны. Асигареҭ ааҭиган, амцагьы
нацраирсын,
даанаԥшы-ааԥшит. Хьымца уи димбаӡазшәа
ҟаҵаны дтәан. Издыруада, Лидараа дгәарҭаны иааидгылар,
игәалақәа наҳәаны, илаԥш налыхганы, днарԥырҵны ацара
дазыхианы. Саша, асқамаҿ
Хьымца дыштәаз шаагәеиҭазҵәҟьа,
абжаранӡагьы дызмыхацыз исигареҭ ааиҿԥааны иршәын,
икаууа ицаны аишьыкь ишынҭашәазҵәҟьа даақәҵәиаан,
ауаа зладәылҵуаз даԥыҩланы, варала иҽрывго, ииуалк
аҩнуҵҟа дыҩналеит. Убасҟан
Хьымца акы ицәа иалашәан,
днеилыԥсаа-неилыԥсааит. Дҩагылан, аиха гәарахь днаскьаны
иҽнадикылеит, идәылҵуаз зегьы илаԥш иахьыҵашәашаз.
Зегьы анца, дыззыԥшызгьы анимбаӡа, шьыбжьхьаҳәа
акы днацҳан, уаҳа џьаргьы дынкыдымԥшылаӡакәаны иуадахь
ихы ирхеит. Ишлиапа ашьҭахь иаҵыҳәҳәоз ихахәқәа
харабӷьара ихәда иҭаԥсон. Ихы наиқәыжьшәа дахьнеиуаз,
ихы-иҿы иқәымҵуа иқәханы иҟаз игәаарагьы наизацлан,
аарла ианубаалоз акаҷыра цәаҳәақәак рҽаадырҭбаан, рҭыԥ
ылырхит. Игәы азирҭынчит Лидеи иареи реиқәшәара.
Лара илызкны игәалашәарақәа зегьы ихы инҭырԥсса игарц
иҭаххеит. Уи илшоны ибеит азныказы. Зыҭра аҭыԥраара
зылшоны избаз аҵысԥшқа аиԥш, ижәҩақәа неиҵихит,
дааласхарц иҭахны. Ишьаҿақәагьы ааирццакит, аха имҩагьы
нҵәаӡомызт. Ариаҟара бжьаны имбацызт иуадаҟынӡа. Ахьышәҭҳәа
дындәылҟьаны дахьнеиуаз-дахьааиуаз, ҩ-шьхакы
рыбжьара аҟара ихарахама?! Иуада данааҩналагьы, Ивани
Пиотри
амхырҭа иааҭыҵны иаазшәа, иҭаҳәахаа ицәан. Раԥхьа
аԥенџыьр днадгылт, нас ауадаҿы даалеиҩеиит, ишьапышьҭыбжь
раӡо. Ацәа иҟьалангьы имԥын иқәломызт. Ихы
инҭапапоз, Лидеи иареи реиқәшәарақәа, реицәажәарақәа
ракәын. «Ҭфу! – иҳәеит дааҭгылан, гәаныла, – изакәытә
хәыцрақәоузеи, мшәан, исзааиуа?!»
Аамҭацк иадамзаргьы, ииулак урҭ агәалашәарақәа данырԥырҵлак,
иеилаҳәаны амагазин авитринақәа рҟны иқәгылоу
ауаҩсахьақәа ихы рнишьало, дҭацәӡа дааҟалон. Еиҭах урҭ
ахәыцрақәа иҽанрылеигалалак акәын дышуаҩу агәра ганы,
данааӷәӷәахоз. Аҵыхәтәаны ихаҟны иааит абри аиԥш азҵаара:
– Абас аума ҳшеиԥырҵуа?!
Абри аҭак аҟаҵаразы шаҟа гәаанагара изааизеи? «Абас
аиԥырҵрада уаҳа акгьы ҳазнымхазар?!» – игәы еиҭанҭиҳәааит
ашьҭахьы. «Аха, ишԥа?.. Абзиалаҳәагьы еибымҳәаӡакәану?
– нациҵеит нас.
«Ааи. Абзиала ҳәагьы шәзеибымҳәаӡакәаны, абасҵәҟьа
шәеиԥырҵуеит!» – иҵанаҳәон игәы. Ишьи-ишьи неиқәҵо,
икаруаҭ аханы икҿагылаз ичамадан хагьежьаа хәыҷы
аакҿиган, астол инықәиргылеит. Уа дынҭаԥшын, ҩыга
қьаад бӷьыцк ааҭиган, астол днадтәалеит. Ԥшьшьала инапы
иџьыбахь индәықәиҵан,
икалам ааҭыганы иааирхиеит.
Пиотр илацәақәа анаахит, Хьымца аҩра дшаҿыз аниба,
уахыла ҩтәқәак дшынрыдтәалалоз ааигәалашәан, ихиҳәаалоз
алаф аацәыригеит:
– Уҩла, Хьымца, уҩла! Уара узын сара изҩуа џьумшьан!
Аҭак алафажәа анимаҳа, дыццакны иҽааилаҳәаны дындәылҵит,
диԥырхагамхарц азы. Хьымца зны игәы еилашуа,
амца неиҿықәлон, зны инеихыггон аҩра дахьаҿыз.
«…Исзеилымкааит урҭ ашәҭ шьыҵәрақәа, гәык-ԥсыкала
сара сҟынтәи ибыдыбкылап ҳәа сзықәгәыӷуаз, акрыфарҭаҿы
ибызназгарц зыбҭаххаз. Издыруада, Саша иҿаԥхьа сымҵахырхәаҩ
иҟаиҵо убоит ҳәа быҽхәарц бҭаххазар? Агәра
сзымго сҟалеит, иара убасгьы, бжьшықәса уажәаԥхьа, быԥсҭазаараҿы
агха ӷәӷәа аартны иасҳәеит, уаҳа сылнамыршеит
сынамыс ҳәа ибҳәазгьы. Издыруада, уи иара ихала
ибыҵихызар? Ибанеимыжьыртә еиԥш бхы мҩаԥыбгазар?
Аҵыхәтәантәи аамҭақәа рзы бҟазшьақәа, бхымҩаԥгашьақәа
исырҭеит абри аиԥш агәаанагарақәа. Иаха ахәылԥаз Наташеи
бареи шәанынаскьазгоз,
«акы, ҩба! Акы, ҩба!» – ҳәа
шәызлацәажәоз зынӡа итәымын бара бзы, ибыдсымбалацыз
ҟазшьак аман уи… Ашьҭахь, шәансԥыла, шәшынасыхәаԥшыз
еиԥш, шәыбналеит… Иахьа шьыбжьон ԥшыхәҩыс Саша
ддәылбыжьит. Уа сшыҟаз анбеиҳәа, ашьҭахьала бдәылҵны
бцеит сымбаразы…
Сара исҭахым ауаҩы игәы саҿагыларцы, сбара зҭахым агәы
гәыбӷангьы сзаҭом. Исҭахуп быԥсҭазаара бара ишыбҭаху
ибыцныҟәарц. Ибдыруазарц сҭахуп бгәырҩа ашьҭамҭа
арӡра, аԥсҭазаара лаша бгәы азыҟалара бара бнапы ишаку.
Агәра ганы сыҟоуп абзиабарагьы шбылшо, макьанагьы уи,
бара бгәы ишаанагауа аиԥш, ишхьымшәац. Уи быцхраауеит
бҿара ҩаԥхьа архынҳәразы, бгәырҩақәа быхцараҿы.
Иаха аамҭацқәак баадәылҵырц зысҭахыз ԥҳәыс ласык
лаҳасабала бысԥхьаӡарц акәӡамызт. Ҳаиԥырҵра ахьӡала
ашәҭ шьыҵәрақәа набсыркырц сҭахын. Ариабжьанык
гәаартла
бахьсацәажәоз,
бгәырҩақәа зегьы сцәымӡакәаны
иахьсабҳәаз, еиҳа хгарак бнаҭазар, сара уи сеигәырӷьоит.
Ибџьысшьоит,
аамҭала акәзаргьы, ҳамҭак иаҩызаны иахьсызбырхынҳәыз
сқәыԥшра адәы какаҷқәа!..
Уаҳа ҳаибабара сазԥшӡам. Бымш аабзиахааит!..
Хьымца!»
Абарҭ ацәаҳәақәа ҩны даныҩагыла, конвертк инҭаҵаны
има дындәылҵит, дыццакынгьы ддәықәлеит. Лидараа зыҩназ
аҩны агәашә аҟны икнаҳаз аиашьыкь хәыҷы инҭаршәны
даахынҳәын, дышиашаз иуадахь дааит. Ицҩназ цахьан. Иара
днықәиеит. Акырҵхьан еиԥш, ахьҭа неицәылсуа далагеит.
Дынхықәтәалан аԥенџьыр ахьынтә данындәылԥш, аеҵәақәа
хыц-ҩыцк ажәҩан агәы иныҵаԥсахьан. Иҽааибыҭаны
дандәылҵ, дагьааццакит. Даамҩахыҵын, ишиашоу акрыфарҭахь
ицоз аулица днанылт. Аԥсшьаҩцәа гәыԥ-гәыԥла
иаҩсуан. Зегьы ргәалаҟазаарақәа бзиан. Рыбжьқәа рдуны
ицәажәон, илафуан, иччон. Иара игәалаҟамзаара
дӡашәа
даман, инапқәа ишьҭахьҟа иниаганы, инацәкьарақәа ааиҿаԥсаны,
ихы наиқәыжьны днеиуан. Ивсуаз ирцәажәоз,
ирччоз зынӡаскгьы дырзыӡырҩӡомызт. Ихи иареи рымала
иеизныжьын. Хьымца абри амҩачаԥа дахьаныз, игәы
ҩыџьара аҽеиҩнашон. Изгәык иқәыԥшра аамҭақәа рҳәаақәа
изырхыҵуамызт. Зны иҭыԥыруан, Гәилшьа қәыԥш лыччабжь
ықәыҩуа, нас ихьухьууа гәырҩак ицәеижь неилнашьаауан.
Егьи изгәык – ари амызк дахьыҟоу аҭыԥқәа ирҭан. Акыркыр,
акыркырҳәа Лида лыччабжьи луазқәеи неилаӡҩон, «абар,
абар» ҳәа илаԥықәшәа зырҵысуаз хьаа-баак днеилнашьаауан.
Иҩгәыкгьы неилаланы, ибаҩқәа ӡлачуазшәа идырхьанҭон.
– Абар, Хьымца дахьыҟоу! – иаалырҟьаны хаҵа бжьык
иаҳаит, иаԥхьаҟантәи. Иаргьы аҭҳарцәҳәа даалҟьаны, ихы
дҩахан уахь днаԥшит. Афымца лашарақәа даарыдибалеит
ихыԥ-хыԥуа иара иахь зҿаазхаз ахаҵа. Уи дааскьацыԥхьаӡа
ишимчыз дыҩуан. Данизааигәаха, Саша шиакәыз идырын,
дааҭгылеит. Сашагьы даанҿасын, ишьҭахьҟа дхьаԥшит: –
Хьымца иоуп, Хьымца даауеит! – ибжьы дамеигӡаӡакәаны
иҭигон. Нас иара иахь дааскьеит. Фырхаҵарак ҟазҵаз
иҿынԥшылара иман уи.
– Хьымца, – иҳәеит дыццакны дцәажәарц дахьаҿыз ибжьы
ихәлахо, – Анцәа иџьшьоуп уахьаабаз! Хәылԥазаахыс
иааимыздахьоу удыруандаз! Иааздыруаз ҭыԥк аансмыжьит…
Уара, быжьрабыжьҵәа улыбжьаӡызшәа, џьаргьы усзымԥшааит!
Абарҭқәа зегьы аттаҳәа иааҳәаны, атротуарахь даамҩахыҵын,
дыҩны ишьҭахьҟа ддәықәлеит Саша. Хьымца ишьҭахьҟа
инапқәа ҟаҵаны дышгылац дгылан, иҟалаз изеилымкаауа.
Аха аамҭацқәак, рыла атротуар ала ишизааигәахоз ибеит
Лидеи Наташеи.
– Сара соуп раԥхьа дызбаз, аа, иара! – инапала ддырбо,
дгәырӷьаҵәа дцәажәон Саша.
Ианизааигәаха, иааҭгылеит. Лида аплашь амаҟа ақәҿаҳәаны
илшәын, зышьхәа ҳаракыз лшьаҵа жәпақәа, лвилвет еиқәа
анапқәа нархагылон, лхахәы рҽеицәамкәа, уи иааилахуа-аақәырчаашәа иҟаҵан, ццакрыла ишҵалкыз мҩашьо. Уажәада
ас деилаҳәаны димбаӡацызт.
– Малванка, – лҳәеит лара, лыбжьы ныҵакны, – Сашеи
бареи шәцала, сара сшәыхьӡоит!..
Хьымца иҭыԥ дахымҵысӡакәаны дгылан. Лара ҭынч-ҭынч
дааскьо, нас даангылт. Лҟазшьақәа рыла, лԥшшәы лхыгга
дыҟоуп ааигәахәт.
– Хьымца!.. – лҳәеит аарла лқьышәқәа ааимыгган. Нас,
уаҳа акгьы лзацымҵаӡакәаны, ихәда лҽынахылшьит, инақәырццакны
лықьызқьызбжьы иаҳаит, лыбжьы ҭымгацәакәаны
деиҵақьы дҵәуон.
– Саҭамыз, Хьымца!.. Зегьы-зегьы уасҳәоит… даацәажәеит,
лыбжьы қыџь-қыџьуа. – Исхароу рацәоуп, – лҽааимхны
даагылеит уажәы, лхы лнапаҿы иааго, – сыԥҳәысра сыхьӡазар
акәхап… Иуҩыз ансоу, Наташагьы сылзымԥшӡеит.
Агәашә сахьынҭҟьаз
Саша дгылан Малванка дылзыԥшны.
Сиҳәеит уиԥшаарацы.
Схаҭагьы сушьҭалт, сеимдон џьара
сухҭыгәлоз џьшьаны… Ах, – лҳәан, дааҭгылеит аамҭацк.
Нас инацылҵеит:
– Уаха усзымԥшаазҭгьы, иҟаларын сгәы
уаҳа азымчҳакәаны иеиҟәшәаргьы.
Анцәа сеиқәирхеит!…
Иҟалап Анцәа дсымазаргьы… Сгәы исыҵанаҳәоит убас…
Иаха ахәылԥаз ҳанынаскьоугоз… аҭаҭын саргәаҟуан, исмоур
аасзымчҳауа аҟынӡа. Сгәы иаанагон Малванка ҩ-цырак
асигареҭ лызҭазшәа. Акы акәзаарын илзынханы иҟаз.
Сарамыжда, гәырҩа хҽыгас исымаз асигареҭ заҵәык акәын…
Уара иуцәыӡон, сузеилымкаар ҳәа сацәшәаны. «Акы, ҩба!»
ҳәа иеимаҳкуаз убри акәын. Уиак илымаз ҳҩыџьагьы
иҳаӡомызт азын, уԥылара мап ацәыскит, ақалақь ахь
аахәара ҳцар, ианеибаҳҳәаз аамҭа сахьымӡар ҳәа сшәаны…
Асигареҭқәа ҳҿыҵакны уанаҳԥыла… Ус ҳахьубаз хьымӡӷысшьеит,
иԥхасшьеит… Иахьа шьыбжьон схы уцәхьаскит,
сыблақәа
сызцәырымгеит. Ус сзычҳауаз џьысшьон…
… Санаԥхьа, сгәы реиџьны акы иааннакылеит, хыҭҟьаҵас
сдәылнагеит, сушьҭалеит, иагьыздырит хәшәыс исымоу Ауаҩы
шиакәу. Мҵәыжәҩа ҳаракқәак сышьҭырԥаазша збеит усҟан…
Амза ҭҭәаа, агәы кеикеиуа, аҵла махәқәа аразны рыхьнаршон.
Уи иахылҵуаз алашара цырцыр рыцҟьарц иаҿын ана-ара иакыз афымца кәеицеиқәа.
– Иббома аеҵәақәа шаҟа рыблақәа хтны иаҳзыԥшуа, Лида?!
– ихы дҩаханы ажәҩан днаҵаԥшит Хьымца, акраамҭа
рҿымҭра ашьҭахь. Нас, асигареҭ неиҿыҵеикын, амца нацраирсит.
Иџьыба иҭамҵакәаны иааникылаз акәалаԥ, лара
лахь инаирххеит. Лида ашьшьыҳәа лнапы нарыгӡаны цырак
ааҭылган, ирҟәыҷы-рҟәыҷуа лнапсыргәыҵа иааҵалкит.
Хьымца асԥичка неихьшьны иналызирххеит. Аха илкыз
асигареҭ лнапаҿы ишлырҟәыҷыц илырҟәыҷуан, илыдигалаз
амца дазхьамԥшкәаны.
Асԥычка цыра анҿыцәаа, инкаиршәит. Иара дахон алҩа
хрыжь-хрыжь иҿыҵыршәшәо, зынгьы ихәхәаӡа иноушьҭуа.
Исигареҭ былуа аҵыхәанӡа ианааи, иааиҿыҵиршәеит. Лида
дааҟәымҵӡакәаны
ихлырҟәыҷаауаз лсигареҭ лымпыҵшәшәаны
ҵаҟа икаԥсон…
Ашара адәы ианаақәлоз, аҭҳарцәҳәа ацәа даалҟьеит
Хьымца. Иҿы ӡык нақәҭәаны, ажәжәаҳәа иҽааилеиҳәан,
дындәылҵырц инақәикуан аиԥш:
– Хьымца, унаскьаагарц ҳҭахуп, зеиԥшааны удәықәлои?
– ицәарҭа дынхықәтәалеит Иван.
– Аҽа сааҭк аҩнуҵҟала, ааба рыбжазы!.. – аҭак ҟаҵаны,
дыццакуа дындәылҵит.
– Ҳаузыԥшуп, ааба рыбжазы! – наишьҭаиҳәеит Пиотргьы.
Хьымца Лидараа ргәашә даназааигәахоз, амра ҩаҵхахахьан.
Уи ашәахәақәа раԥхьаӡа иназхьысыз, уа изыԥшны игылаз
Лида лоуп. Ашәахәақәа реиԥшҵәҟьа лхы-лҿы еилыԥхон.
Хьымца уахь дааццакит. Ибон лгәалаҟазаара иахьа шаҟа
ишьҭыҵны иҟаз. Лыблақәа днархыԥшылеит, икеикеиуа
ицқьан, лыбла ҷыцқәа шәшьыцкгьы рыхӡамкәаны.
– Сгәы раҳаҭны иахеиԥш ааигәа смыцәацызт… Ааигәа
сҳәахт, акыр шықәса раахысгьы!.. – лыблақәа ҭырхаха
днеиҿаԥшит.
– Аҵабырг хәы амам, аҵабырг амра аҵкысгьы илашоуп,
рҳәоит. Аиаша еицәааӡарым уажәшьҭа! – даацәажәеит
иаргьы, илаԥш лыдырхало.
Еиҭах данынеиҿаԥш, лылабжышқәа лӡамҩа инахьыжжит.
Иара дааигәыдиҳәҳәалеит. Аамҭацқәак рышьҭахь лҽааимылхын,
дааивагылеит.
– Адунеи шаҟа иссирузеи! Иахьеиԥшҵәҟьа ас исымбацызт!..
Изакәтәы мшыбзиоузеи иахьа иҳазшаз?! –
дцәажәон лыблақәа ааҭыԥха-ааҭыԥхауа. – Сан лахь аҭел
сасуеит. Араҟатәи аҳауеи аӡи шыснаалаз ласҳәап… –
Дсыргәырӷьап… Сыӡӷаб сылзасуеит, смаҭа хәыҷы сымцхәрас
иблақәа дыргәӡларц… Аҩны сышнеилак зегьраԥхьаӡа сан
иласҳәоит Аԥсны, Амшын еиқәа гәыҭбаа ду ҳәа зыӡбахә
саҳахьоу агәы еҵәара казказра схыԥшылараны сшыҟоу!.. –
дхәыҭхәыҭуазшәа дцәажәон Лида.
Уажәы цқьагьы игәалашәомызт ичабра ахьыҟаз – ихәырџьан
иҭазу, иеилаҳәарақәа иргәылаханы иҟазу, иџьыба иҭеиҵоу,
мамзаргьы зынӡак ишьҭимхӡоу. Аха ихәырџьан нкажьны
даннықәтәа, ичабра иԥшааит. Еилаџьгәаны иџьыба ианааҭига,
уажәраанӡа схы изасмырхәацыз иҳәарашәа абӷьааҳәа
иааиҵихын, дыццакны инеиҿшьы-неиҿшьны, ихәдагьы инықәишьит.
Ажәакала, Веԥхьи Ҟәырдӷьелиа деиқәеидараха,
аԥхӡы цәыкәбарқәа рҽеимаданы, ӡышьҭра хәыҷык еиԥш,
икәа иҭыкьаса ицон. Абасҵәҟьа аԥхӡы илымҵыцызт
иара
аԥхынҵәҟьагьы. Ҵабыргны,
уи аԥхын ҳәа дызҿыз аан, иуа,
иҭынха, иқәла уҳәа абџьар иаҵаланы Аҟәантәи Гәмысҭа
ахықәахь инеины уи анырцәҟа ианҭдырҟьоз, иара амхырҭа
агәҭа иалагылаз ҵлак ашьапаҿы днатәеит днаӡырҩы-ааӡырҩуа, аԥхӡгьы абаилҵрыз нас.
Иҭахымызт Веԥхьи абџьар шьҭыхны аԥсуаа дырҿагыларц.
Уи гәнаҳароуп ҳәа изиԥхьаӡозгьы ыҟан. Иара убри
аҵла амҵан
дахьтәазгьы шаҟантә игәалашәахьаз раԥхьа
Аԥсныҟа данаанагазтәи аамҭақәа. Усҟан дышхәыҷызгьы, уи
ахҭыс ибзиаӡаны
ихаҿы иааиуан уажәы.
Аӡба дакны дҿажәкуан ихырҵәаны ианааргоз амҩан. Аидарашьҭыхга
амашьынақәа рымаҭәа-рҩыҭәагьы даргьы инеидкыланы
инақәыжьны Аԥсныҟа иааргон уахынла мацара.
– Уара, нырхара шәаагоит шәымҳәаз, џьара аҿыцнхарагьы
заҳҭахузеи, амҩан ҳхәыҷқәа ҿажәкны иԥсуазар? – дангәамҵӡа
дааӷьаҵәыӷьаҵәит Веԥхьи Ҟәырдӷьелиа иаб Даҭо, амҩа
ианықәыз.
– Иаашәычҳа, ачашә дгьыл ахь шәаагоит, уаҳа ишәҭахузеи!
– ииҳәаз аҭакс акабина иааҭыҩит арԥыс хахәеиқәаҵәак
ибжьы.
– Нас уаанӡагьы ҳзымнеиӡеитеи? – ибжьы аалаирҟәит гәыӷрак
аныԥшуа аб. Нас ибжьы шылаҟәыц илаҟәны инациҵеит:
– Атәымџьара ҳнажәгоит, ҳаздыруада, мшәан, иаадыруада?!
– Умшәан, биӡиа, – акабинахьынтәи иааит еиҭах уи аҷкәын
ибжьы. – Уаҟа иҟоуп уахь нхара ицеижьҭеи кыр ҵуа агырцәа.
Урҭи шәареи шәеибадырқәашт, шәынхашт-шәынҵышт, ҳара
шәаазгазгьы «ҭабуп» ҳәа ҳашәҳәо жәбара шәыҟоуп.
– Уара арԥыс, уахь уаанымгылаӡои? – ибжьы уажәы иаҳа
иаалахҿыххеит Даҭо.
– Сара Қарҭтәуп, сқырҭуоуп, аиҳабыра рҟны аус зуеит. Уа
сынхоит – сынҵуеит. Шәара, агырцәа, Ҵаланџьыха адгьыл
ҩара шәықәԥсит, арахь, уажә шәахьааго, ачашә дгьыл
кәазақәа рацәоуп. Аԥсуаа реиҳараҩык ықәҵны Ҭырқәтәылаҟа
ианца, рыдгьылқәа абацоз, уа инхеит. Агырцәа уахь идәықәлеит,
аха ирызмырҭәыцт. Уажәы, шәара шәнеир, урҭ аԥхьа
иааихьоу шәеигәырӷьоит, – акабинеи хыхь иақәтәази
рыбжьара
асаркьа зҭасамыз аԥенџьыр хәыҷы иқьышәқәа
ныбжьирҳәҳәон аҷкәын хахәеиқәаҵәа.
Иахьааиша ианааи, амашьына дышналбаазҵәҟьа Веԥхьи
дзеигәырӷьаз
ахьхьаҳәа аихатә труба иҭыхәрааны
иааиуаз
аӡыхь ауп. Инап хәыҷқәа ргәаҩаны ирынҭәаланы
иижәуаз азмырхакәаны,
иқьышә акран иаҵеикит. Шаҟагьы
ихьшәашәаз, шаҟагьы иԥсыршьагаз аҿыцынхацәа кранла
ирауа иҟарҵахьаз, «Кәҷыҷ иӡыхь» ҳәа изышьҭаз иаҿганы
иаагаз ари аӡы.
Веԥхьи игәалашәон, аҳәса быргцәа ахырҵәеиҵарҟәаҟәақәа
рыла рсаанқәа рҭәны аҿыцынхацәа рхәыҷқәа ишрыздәылыргоз.
Уи гәеиҭахьан дара зландырхаз Нарџьхьоу ақыҭан
ааигәа-сигәатәи аҳаблақәа рахь иҩызцәеи иареи анцалоз.
Аԥсуаа рынхарҭақәа рҟны ашәырқәа еихашьшьы игылоуп.
Амҩақәа рыҟны
аҵлақәа рышәшьырақәа ирыҵашьшьы
рҿынархоит
зны. Дук хара имцацкәаны гәашә ҭбааҭыцәк
инадгылеит. Ашҭаҿы хҩык ахәыҷқәа еидшыланы ихәмаруан,
рыхҩыкгьы ҷкәынцәан. Урҭ анырба рыцхәмарра рҭаххеит,
иагьрызҿырҭит. Ашҭа иқәыз ахәыҷқәа рыхәмарра иааҟәыҵны
иџых-џыхӡа иаангылан, рықәҿызҭуаз
рахь инаԥшызар, ак
шырҳәоз раҳаит, аха ирҳәоз рзеилкаауамызт.
– Нан, Ҟанчоу! – лхәыҷқәа ахҩык иреиҳабыз лыбжьы
наиқәлыргеит Каҷыҷ.
– Закәи, нана, аа, ббо, хҩык ахәыҷқәа ҳгәашә иадгылоуп,
– инацәа агәашә ахь инаирххеит Ҟанчоу.
– Урҭ аҿыцынхацәа рхәыҷқәа роуп, унеины агәашә рзаарт,
иаашәыцхәмарааит, – Ҟанчоу инаидылҵеит ан.
Лыблақәа лхаччон Каҷыҷ. Лнарҳареи лӡара еинаала-еинышәареи
илнаҭоз лҭеиҭԥш бзиа хадырҭәаауан иҵҟәашааӡа
иҵыҷҷоз
лхаԥыц ҷыссақәа.
– Ирҳәо ҳзеилкааӡомеи, нана, ирҳәоуи иахьҿырҭуа? –
дҵааит агәыбжьанытә.
– Саргьы исзеилкааӡом, нан, аха дара рбызшәала ҳнашәышьҭ
ҳәа акәхап ирҳәо.
– Аԥсшәа рымҳәозар изааҳашьҭуеи, нана? – дыҩны лара
абарҵа дахьықәгылаз ахь иҿааихоит реиҵыбӡа.
– Аԥсшәа рҳәаӡом, аха ҳара иҳасасцәами, нанраа. Ҟанчоу,
унеины арахь ашҭа иҭажьла, – иналыдԥалаз лхәыҷы еиҵбы
даалгәыдыҳәҳәало лыбжьы еиҭаналыргеит Каҷыҷ. Лыԥшәма
Мазлоу архаҟа усура дыҟан.
Агырқәа хәыҷқәа ашҭа ианааҭала, ашымҳаҵла ашәшьыра
иныҵеибаҳәан ахәыҷқәа зегьы ааилагылеит. Инеихәаԥшы-ааихәаԥшит,
аха уаҳа акгьы рзеибымҳәеит. Ау дымлаҟәит,
акьаҿ днамӡеит шырҳәо еиԥш, арҭгьы егьырҭгьы бызшәала
изеибамкуа, изымеицәажәаӡо ус иаанхеит. Иҟаларын изеилибамкааӡакәан
аиԥырҵра рықәшәаргьы, иаарыдгылаз Каҷыҷ
лакәмызҭгьы. Лхәыҷқәа хазы инаԥхьаны, агыр хәыҷқәа
хазы ганкахьы иналыргылеит. Нас даахәыц-хәыцын,
лхәыҷқәа рахьтә агәыбжьанытә даарылхны егьырҭ дна_
рылалҵеит, урҭ рахьтә ибжьаратәшәа иҟаз даарылхны арахь
даалгеит. Уажәраанӡа лхәыҷқәа злахәмаруаз асахҭан мпыл
ду аашьҭылхын икны рыгәҭа даагылеит.
…? – иухьӡузеи аанарго напышьашәала еиҳа ихыцәыз
диазҵааит, лнапалагьы ихы аалшьышьын.
– Веԥхьи! – иҳәеит иара, ихы аарнаҭа-ааҭашәа.
– Веԥхьи, уара урҭ уреиҳабуп, – лҳәеит, илҳәаз напылагьы
иаадырдырны, Ҟанчоу, уара арҭ уреиҳабуп.
Нас, амбақәа надлырбан, уаҳагьы дымԥшӡакәаны, лыбжьгьы
лмыргаӡакәаны ампыл аҩада илыршәит. Наҟ-ааҟ еиҿаԥшуа
игылаз ахәыҷқәагьы ампыл хынҳәны ҵаҟа ианынкаҳа,
еибарс уи ахьыкәымпылыз инашьҭалеит. Такәы ааҵхьан
еиԥш, стол гьежь хәыҷык амаҵурҭа иааҩынганы илыма
дааин ашымҳа-ҵла ашьапаҿы ихәхәаӡа иадчаԥалаз асқам
инадлыргылан, еиҭах амаҵурҭахь дцеит Каҷыҷ. Аамҭацқәак
мцацкәаны, даауа-дцо мацара, ахырҵәеиҵарҟәаҟәақәа фба
ааганы илыргылаз астол инықәлыргылеит.
– Ҟанчоу! Веԥхьи! – лыбжьы анрықәлырга, рыхәҩыкгьы
ӡыӷә-ӡыӷәӡа иаангылеит. Веԥхьи шьапыла дзысхьаз ампыл
хаббала ишнеиуаз агәара инаваҳаит.
– Шәааи арахь! – лнапгьы лҟьеит Каҷыҷ.
Астол иқәгылақәаз анырба саанк-саанк ааныркылеит
зегьы.
Каҷыҷ лыблақәа хааӡа лара лхәыҷқәа реиԥш асас хәыҷқәагьы
дрыхәаԥшуан. Ахәыҷқәа рсаанқәа анҭадырцәы, ампыл
ахь иеихеит.
– Шәаагыл! – лҳәеит Каҷыҷ, лыҩнапыкгьы даарҩаханы.
– Хәынту! – иҳәеит убриаамҭазы Веԥхьи иҩызцәа рахьтә
игәабжьанытәыз. Нас ажәақәакгьы нациҵеит. Уи илаԥши
инапқәеи рыла иудыруан, «ҳазԥшуи, ампыл ахь ҳзымцои?»
– ҳәа ицәажәара ишаанагоз.
– Ҟанчоу, исҳәо уаҳауоу? – лыҷкәын аиҳабы иахь
данцәажәа, егьырҭ ахәыҷқәагьы лара иналзыԥшит.
– Аа, амышәкәан, – лҳәеит Ҟанчоу иахь Каҷыҷ, – уцаны
абри амакәан азна атама шкәакәа гәаӷь гәылышәшәа аага.
Арҭ атама рызгылаӡам, иҿыцнхацәоуп.
Ҟанчоу идылҵаз дааигәырӷьаны, ара шәыҟаз ҳәа аанарго
напышьашәала инадырбаны, иан идылгалаз амакәан аалымԥааны
абаҳчаҭра дынҭалеит.
Каҷыҷ агыр хәыҷқәа иреиҳашәа иҟаз «Хәынту» ҳәа Веԥхьи
дызиԥхьаз еилылкаарц лҭаххеит.
– Веԥхьи, «Хәынту» ҳәа зуеиҳәазеи уҩыза? – дааскьашәа
днеидгылеит. «Хәынту» анылҳәа идырит иҟалаз.
– Сара Веԥхьи арахь Аԥсныҟа ҳанаауаз ауп саб иансыхьӡиҵаз,
– дцәажәон, напышьашәалагьы зегь еилылкартә
илирбон. – Сгәы ахькамҳауаз, сахьеилҟьаз азы, абжьас
сеиԥшыншьаланы исыхьӡиҵан, сангьы уи данақәшаҳаҭха ,
иаасыхьӡхалеит.
Ҟанчоу данааи атамақәа акака, ҩба-ҩба рфеит, аха уаҳа
рзыфозма, атамақәа оумашәа иҟәазқәан. Ус еиҿаԥшуа иааҭгылеит.
– Ҟанчоу, узгылоуи, уаала, атамақәа аҩныҟа иганы иҵәахы,
нас ҳара иаҳфоит, – иҳәеит Каҷыҷ лхәыҷқәа иреиҵбыз.
– Мамоу, нанраа, арҭ рыҩны иахьнеиуа атама рызгылаӡам,
амышәкәан ишҭоу асасцәа ирышәҭ, рҭаацәа ирзыргааит, –
Ҟанчоу инаидылҵеит Каҷыҷ.
Ҟанчоу имышәкәан Веԥхьи инаизирххеит.
Веԥхьи уажәы ихаҿы акаҷырақәа алданы шықәсык уажәаԥхьа
акәакәар ишаҩызаз зыбзарыбзарра зцәымӡыцыз
иӡамҩақәа ааҭашәашәаны рыԥсы рхыгга ихәырџьан дахьақәтәаз,
игәалашәон урҭ ахырҵәеиҵырҟәаҟәақәеи атама
ҟәазқәеи. Урҭ рымацара ауракәхыз акинолентеиԥш еишьҭагыла
изааиуаз асахьақәа. Иныбжьаршә-аабжьаршәны
уажәтәи иеидара хьанҭеи
иԥхӡышареи зыхҟьаз сахьа ҿаасҭақәак
ныбжьаԥсон. Убасҟан акәын иеидара ахьыхьанҭаз
иахҟьазшәа баны «ыҳ», «ыҳ» ҳәа ақьра даналагоз.
Дтәан шықәсынаҟьаки ҩымзи абни амхырҭа иалагылаз
аҵла аҵаҟа. Уи ашымҳаҵла ӡынгьы-ԥхынгьы амахәқәа
рҽаушьҭ, ииаҵәҟаҟараӡа игылан. Ԥхынла амхырҭаҟны аҳра
иара иауан, ӡынла акәзаргьы, егьырҭ аҵла хыкқәа зегьы
ираҳны иԥхьаӡан абӷьы еҵәа ахьазынхоз азы. Веԥхьи уи
аҵла амахәҭақәа рҽыларҟәны иахьыҟаз омашәақәа ихы
иаирхәеит аԥш анҭеигала, уи аҵла иаакәыршаны аԥҳә
нымҩақәа рыла амҵа хикааит. Избоз ишеилыркаауаз аԥҳә
нымҩақәа рыргыларҭас иҟаҵоуп ҳәа акәын. Веԥхьи изыҳәан
уи хыҵәахырҭан. Аԥҳә нымҩақәа рацәаны ианеиваиргыла,
аҩныҵҟа ԥшашәшәык мнеиуа иҟалеит. Ари аибашьра
шықәсаны асы шьамхы инахысуа мҟәылҵас ианкаҳагьы, урҭ
аԥҳә нымҩақәа рыҩныҵҟа иԥхарран.
Зны-зынла, еиҳаракгьы уахынла, мцакгьы неиқәиҵалон
ашымҳа ашьапаҿы. Убри дақәгәыӷуан Веԥхьигьы. Уеизгьы
еиҳарак дзықәгәыӷуаз игәыла Мазлоу иакәын.
Мазлоу иажәрахь днеихьан қәрала, аха макьана дыӷәӷәаӡа
дыҟан.
– Аԥсуаа рыдгьылқәа рхы иақәиҭтәны иааир, уара сеиқәурхоит,
Мазлоу! – иҳәон урҭ аҩыџьа ааидтәаланы хпыҿк-хпыҿк ауатка анааныркылоз.
– Ее, Веԥхьи, сара еиҭаасылагьежьыр, иргаша акгьы
анырымбалак,
сылахь инадырбар, хы-заҵәык ауп исызхо!
– даагәынқьуан Мазлоу Чыргынба. Иқәра дугьы ааиныԥшызшәа
ибон, имчгьы шеиҵахаз ааиныруан.
– Сара ара сыҟами, Мазлоу! – иҽааирбабон усҟан
Веԥхьи, дааҽхырччаны. Иӡамҩа кәакәарқәагьы усҟан уамак
иҭашәашәомызт.
– Ухаҭа урбар ауп зынӡа амықәшәатә, ухы иарбаны ахысра
акәымкәаны, зынӡа иухагылаӡамкәаны иааухыркәыцәаауеит,
– иҳәон дааччашәа Мазлоугьы.
Рҩыџьагьы ааибарччон, аха иаалырҟьаны рӡамҩақәа
аапырпылханы,
дара ишырҭахымызгьы, рылаӷырӡқәа рхымхәыцӡакәаны
рылақәа ааҭдырҭәаауан. Уагьы иаанымҿаскәаны
рӡамҩаҟынӡа
инеиуан, нас ацаҟьа наара иқәҵәраауазшәа
рыхәдақәа инарҭысуан. Даргьы рычча ааҿахҵәаны, изҭоу
рзымдыруа иҟәиҭ-ҟәиҭӡа иааихәаԥшуан. Ашәанцәа зны
ҳамҭас ирҭахьаз ишәануа хылԥа қәаҟьа ааихихуан Мазлоу,
ишлаӷәаӷәараӡа ихы иқәырчаа иқәыз ихахәы инацәкьарақәа
налишьуан.
Арҭ аҩыџьагьы еиԥшны ашәарҭа иҭагылан усҟан.
Мазлоу
Чыргынба иҷкәынцәа ахҩыкгьы аибашьра
шааҟалазҵәҟьа
рыԥсадгьыл ахьчаразы игылеит. Аҟәа
Ацҳа ҟаԥшь аҿы рыӡбахә иаҳаит зназы, нас – Гәымсҭатәи
афронт аҟынтәи.
Иԥшәмаԥҳәыс Каҷыҷ аӷа импыҵеимхалацыз Џьанҭоу
ақыҭанҟа
дишьҭын, иара ихала аҩны иҽааникылеит. Ааигәа
еиликаахьан Џьанҭоу ақыҭагьы аншәарҭаха, Каҷыҷ лашьцәа
дрыманы Гәдоуҭаҟа ишцаз.
Ааилашәшәымҭак азы ила Хәдыш ашра ианалага, аҩнашә
ыҵрааны ихы аадәылирҳәҳәеит.
– Аԥшәма, аԥшәма! – ҩынтә еиқәырццакны аӡәы ибжьы
аагеит қырҭбызшәала.
Мазлоу аҭак ҟамҵаӡакәаны, ишьҭахьҟа ашә ныдҵаны
абарҵа дааҵагылеит.
– Асасцәа уҭоуп! – иҳәеит ҩыџьа ауаа еиқәныхқәа ираԥгыланы
иара иахь зҿаазхаз ауаҩы ҳаракы.
– Бзиала шәаабеит, – иҳәеит Мазлоу, иааиуаз ииҳәазгьы
анизеилымкаа, ихаҭа уаҳа ииҳәарыз акгьы аниҿамшәа.
Ианааидгыла, аԥхьагыла ашә ахь иҿынеихеит, егьырҭ
аҩыџьа наҟ-ааҟ Мазлоу ижәҩахырқәа нҭадырсын, раԥхьагыла ишьҭархх дрыма иныҩналеит.
– Иабаҟоу уҩнымаҭәа, умазара? – иазҵаара даахыццакит
аԥхьагыла урыс бызшәала, азал ккаӡа данынҩнаԥш.
– Шәара шәаԥхьа иааихьаз иргахьеит!
– Уара уабанхо? – ибжьы ааҿацахеит аԥхьагыла, аҩнымаҭәа
уаҳа дамызҵааӡакәаны.
– Сыҩны! – иаҳаз азҵаара ааџьашьаны аҭак ҟаиҵеит
Мазлоу.
– Уҩны сымҳәеит, иара абри уҩны абагылоу?
– Сыҩны… сыҩны адгьыл иқәгылами!..
– Изтәыда уҩны зықәгылоу адгьыл? – илақәа ихагәҭа
инықәлан, ибжьы аҵла ақәцә аҟынӡа ихалеит аԥхьагыла.
– Сара истәуп!..
– Уара иутәым, аха қырҭуа дгьылуп, – иӡамҩа ҭпыпқәа
рыҟаԥшьхарадагьы амҵ рықәтәазшәа иааҭрыс-ҭрысит уи
ауаҩ еиқәызза иӡамҩақәа.
– Ара Аԥсны ауп! – ибжьы аармаҷны аҭак ҟаиҵеит
Мазлоу, ԥсуа дгьылуп ҳәаҵәҟьа аҳәара изымгәаӷьыкәа,
егьырҭ аҩыџьа ихаршаланы иркыз автоматқәа ргәыцәқәа
рыхқәа данырҭаԥшы.
– Ари қырҭуа дгьылуп, ус ами? – деиҭаҟааит аԥхьагылаҩ.
– Шәара ишәҭахызар ус акәзааит, – ибжьы аақачқачеит
Мазлоу.
– Аҭӡы дкыдшәыргыл! – адҵа ҟаиҵеит.
Завтоматқәа харшаланы изкыз аҩыџьа, Мазлоу имахәарқәа
нҭарсны аҭӡамц дынкыдыргыланы, иааскьаны, равтоматқәа
наиқәыркит.
– Уҷкәынцәа абеибашьуеи? – днақәымчит аԥхьагыла.
– Урыстәыла!..
Урыстәыла иҟоуп иҳәарц акәын, аха иркьаҿны иҳәеит
иаҳа ирласны аԥсгаха ирҭарызшәа.
– Урыстәыла аибашьра цаӡом, – илақәа ихагәҭаҟа иҩеиит
ауаҩау.
– Уи азы ами уахь изцаз…
– Ивакны шәхыс!
Аӡәы иарӷьарахь, егьи иармарахь ивакны ихысит. Ахҭыԥқәа
ҭыҿҿа иааҟалеит аҭӡамц аҟны.
– Иҳәа, мамзар, улахь иарбахоит ахымца!
– Сара ишыздыруа исҳәеит.
Автоматқәа харшаланы изкыз руаӡәк исабрада ааиҿихит.
– Бадри, Бадри! Уара иумдыруеи сыҷкәынцәа Аҟәа ишыҟаз,
аибашьра аныҟала нахысгьы иуасымҳәахьаз Урыстәылаҟа
ицеит ҳәа! – Мазлоу дааӷьаҵәыӷьаҵәит асабрада зҿызхыз
игәыла Бадри Мгелиа шиакәыз аниба.
– Батоно Бурдӷа, – иҳәеит уи аԥхьагыла ихы наиқәкны, –
ари иҷкәынцәа Аҟәа иҟан, ран дрыманы Урыстәылаҟа ицеит
ҳәа сеиҳәахьан аибашьра аныҟала. Аҩнымаҭәа акәзар, ҳара
ҳааиаанӡа иааихьаз иргахьеит ишубо. Даҳшьыр иҳауазеи.
Амала
идыруазааит ҳзықәгылоу адгьыл шқырҭуа дгьылу.
– Нас ихы даахан Мазлоу днеиҿаԥшын, ила аԥыџьқәагьы
ааирҵысит, уақәшаҳаҭха ҳәа аанарго. – Иумдыруеи шқырҭуа
дгьылу?
– Ус шәҳәазар шәара ижәдыруазар акәхап! – аҭаҳмада
иԥсы ааивигеит. Бадригьы исабрада неихаиршьшьит. Уи
инақәырццакны
егьи асабрада зҿаз дҩаханы иааиҿихит.
– Григоли Лашьхьелиа, – ибжьы ааиргеит Мазлоу. Уажәшьҭа
ибжьы аҵысҵысра иаҟәыҵхьан.
– Дабаҟоу, Мазлоу, угәыла Веԥхьи, аԥсуа лыԥшәма? –
дҵааит Лашьхьелиа гәынамӡарак иныԥшуа.
– Иԥшәмагьы иаргьы Урыстәылаҟа рыҷкәынцәа рахь
ицеит ҳәа ауп ишыздыруа.
– Мцуп. Иԥшәма излаадыруа ала, лыҷкәынцәа рахь дыҟоуп,
иара абна иҽаҭаны дтәоуп ҳәа адырра ҳауит…
– Ус уҳәазар, баба, уара иудыруазар акәхап, – ибжьы
аалаирҟәит Мазлоу.
Григоли Лашьхьелиа исабрада леихаиршьшьит. Аԥхьагыла
иҿаныҩеиха, асабрадақәа зҿазгьы уи инаишьҭалеит.
Аухантәарак ишәаԥырҳаԥуа изхызгаз Мазлоу, ашарԥазы
дынҭаҳаны дшыцәаз, «тыгә-тыгә-тыгә» ҳәа ирмашьцаӡаны
ашә аӡәы днас-насит.
– Сара соуп, Веԥхьи соуп! – ибыжьгьы ныҵакны иааиргеит
ашә иасыз.
Мазлоу ацәа даалҵны ашә ааиртит. Адәахьы аарла ацәылашара
иаҿын.
– Иаха хысбыжьқәак саҳаит арантәи, сара ацәырҵра
сацәшәаны
сзымааит, аха смыцәаӡеит, ианцәылаша, изакәу
сзеилкаауазар
ҳәа сааит.
Мазлоу, Веԥхьи дныҩнагаланы иҟаз шыҟаз зегьы
иеиҳәеит.
– Уажәшьҭа ара аагылашьа сымаӡам. Иҵегьгьы иааины
исывахысуа, сдырҳәацәо иалагозар акәхап. Сгәы каҳаит,
сымчгьы
еиҳа икаԥсазшәа збоит. Сыҷкәынцәа ракәзар, ааигәа рхабаркгьы сыздырам. Аҟәанӡа сызнеир, нас Гәдоуҭаҟа
цашьак
ҟасҵарын. Сыҷкәынцәа ахьеибашьуа Гәымсҭатәи
афронт аҟноуп, излаздыруала. Урҭ рыӡбахәгьы лассы-лассы
еилыскааларын,
– иҳәеит Мазлоу аҵыхәтәаны дкаԥсаӡаны.
Еимгеимцарак ала абарҭқәагьы ааигәалаиршәеит аԥхӡы
зҿашыз Веԥхьи, игәгьы ааԥшааит бзиа иибоз игәыла уи
нахыс иӡбахә ахьимаҳаз аагәынганы.
Веԥхьи изымдыруаз Мазлоу иусқәа абас ауп ишыҟалаз.
Аккаҳәа аҭел абжьы анга, атрубка аашьҭихит Мазлоу.
Аҟәа дахьааизгьы зегьы дрыцәшәо далагахьан. Иҷкәын иуада
иҩназ дәылганы ианыргоз ара дыҟамызт, аха дааижьҭеигьы
ҭахак ааирымҭацт, абра аԥсуа дыҟоуп ҳәа заҳауаз ақырҭуа
гвардиаа еибамдырӡакәаны акырынтә иҭаахьан. Иааилакгьы
ихы игәы ахдыршәон: ма иаҳгаша акгьы зыҟамзеи ҳәа
ицламҳәа иҵасуан, мамзаргьы узаԥсуоуи ҳәа автоматқәа
игәыҵархханы агәыҭҟьа дарганы ицон.
Ааихсыӷьрак ҟамҵаӡакәаны абзарбзанқәеи атанкқәеи хысуан.
Аԥхьаҵәҟьа бзарбзанк ҭыҩрыцԥхьаӡа, танкык агәараҳәа
итҟәаццыԥхьаӡа дыҭрысуан, ихы аадәылмырҳәҳәаӡо Ҟанчоу
иуада иҽыҩнакны дахьыҟаз. Аҳәса аазымгацыз иҷкәынцәа
аиҵбацәа ахьыҩназ ауадахь дагьымцацызт, дцаны иууаӡа
дныҩнаԥшыргьы
иҭахымызт. Насгьы уи ҭацәымзар ҟалап
ҳәагьы игәы иааҭашәалон, иҭацәыз аԥсуаа руадақәа ақырҭуа
гвардиаа иныркылахьеит, мамзаргьы Қырҭтәылантәи иааны
рынкылара иаҿуп ҳәа ахьиаҳахьаз азы.
Зны-зынла аҳаирпланқәа рыбжьы галон. Усҟан Гәымсҭа
аӡиас аганахьынтәи ахысбжьқәа рацәаны иааҩуан. Мазлоу
излагәеиҭахьаз ала, аҳаирпланқәа, аибашьыга верталиотқәа
«Крокодил» ҳәа изышьҭоу, амшын ихиаалозшәа рҽы
ларҟәӡаны, Гәымысҭа рҽынхыжьны, абомбақәа кажьны
ихынҳәуан.
Зны «Крокодил» ауубжьы аниаҳа, аԥенџьыр ихы кылырҳәҳәаны
дазԥшуа далагеит. Аҳаирплан цон ишьҭаиаӡазшәа,
аҩнылаҟәқәа рхыцәқәақәа инаркьысуама уҳәо. Ӷьалпалҳәа
џьоукгьы еиқәҿыҭуа иаҵаҩуа ицон. Аҳаирплан раԥҟьаны
ицоит, дара ашьҭоуп, еибаргәырӷьо рнапқәагьы рхахо иазԥшуеит.
Аҳаирплан Гәымсҭа ианахыԥраа, дара аангылеит,
аха ргәырӷьа-еицәажәабжьқәа есааира илахҿыххон.
Аҳаирплангьы Мазлоу
ацәаара дахьԥшуан, убриаҟара ахарахара
иаҿын.
Агәыргәырҳәа ахысбыжьқәа ааилаҵәеит, аҳаирплангьы
хланҵы
инҭалеит. Иашьҭаҩуаз ргәырӷьабжьқәа, аӡы назқәырҭәо
акәиц еиԥш, инҿыцәааит. Уахь ианцоз еиԥш, ицыхцыхуа
еиқәгәырӷьо акәымкәаны, рыхқәа нарыкәаҽын, имида-гәидаха
иаахынҳәит. Мазлоу идырит, «ҳҳаирплан цеит,
аԥсуаа аӡәырҩгьы ннарҵәоит» ҳәа гәырӷьараха ишрысыз
иашьҭалан ианцоз, уажәы «ҳҳаирплан аԥсуаа иҭадырхеит»
ҳәа рыҿқәа рзеихымхуа, ихьагәгәаны ишаауаз.
Шьҭыбжьык ааиаҳар ицәа дынҭаӡыӡон Мазлоу. Санбадырбаандаҩтәуеи
ҳәа дыԥшын. Ақырҭуа гвардиаа аибашьраҿы
рцәыӡқәа еиҳахацыԥхьаӡа, ауаҩра рцәыӡуан.
Ддырбаандаҩтәыр
егьаурымызт, дганы иԥсы шҭоу ижырҭа
аҟаҵаразы
абаҳа идмыркындаз. Уажәшьҭа игәы ԥҵәаҵәҟьеит.
Аҟәа алҵшьагьы изыҟамҵо, алагылашьагьы имамкәаны дыҟан.
Иҷкәынцәа шеибашьуаз рдыруазҭгьы икылеибаҳәа иаакылсны,
автоматқәа неиҿакны дрыманы аӡы шцара ицахьазаарын
иҭаалоз «исасцәа». Уажәы зыбжьы газ аҭел ианаҳәахуа
здырхуада, арахь хазы иҷкәынцәа рыцәгьарак смаҳандаз ҳәа
илымҳақәа рыџьгәара даҿуп.
– Сӡырҩуеит! – ибжьы рмаҷны, иара уигьы қыџь-қыџьуа
инаиргеит.
– Уҷкәын игәыла Петре соуп, Петра Липартиа! – ибжьы
гәаҩаӡа аҭел иааҭыҩит, ибзианы иидыруаз Петра – Ҟанчоу
игәыла.
– Аа, Петре! – иҳәеит Мазлоу маҷк иԥсы ааилаланы. –
Сузыӡырҩуеит, Петре!
– Аранӡа ухалондаз, усҭахын.
Абжьааԥны иҷкәын иҟны данааилоз ас еиԥш аҭел дасны
дхеигалаӡомызт. (Петре Мазлоу дахьыҟаз аҵкыс еихагылак
ала дҳаракны дынхон). Қәрала дшеиҵбыз еиԥш, иара иахь
дналбааны акәын аԥсшәа шиеиҳәоз. Уажәы ибжьгьы аарымчны
иара иахьгьы диԥхьеит.
Мазлоу шықәсык уажә аԥхьа иҷкәын иҟны дахьааиз иҟатаӡа
изызҳахьаз Петре амилициа рымаҭәа ишәны дибеит. Уажәы
уи дфицархахьан, такәы иҽшеиҭеикхьазгьы иныԥшуан.
Ус акә, егьыс акә, Петре иахь дхалеит Мазлоу. Уи иԥшәмаԥҳәыс
ашә изаалыртын даныныҩнала, Петре дтәан
ишьамхқәа
еиқәыршәны. Иҟәныз итапанча аагьалгьалеит
даныҩагыла. Ичынқәа Мазлоу иибахьаз ракәӡамызт. Урҭ
ирықәгылаз аеҵәақәа
ԥшьба-ԥшьба ыҟан. Ихаҿсахьагьы
даҽакхазшәа иҟалеит:
иԥаҵақәа аушьҭын,урҭ џыԥхьӡа днарыхәаԥшит.
Абарҭқәа зегьы ракәу здырхуада гыларылагьы
дуаҩнарҳахеит.
– Оо, излазбо ала, Петре, уара уҽеиҭоукӡеит, еиҳау ҭыԥкгьы
уоуит ҳәа ауп сшыҟоу, – инапы ааимихит.
– Ус ауп, ус ауп, Аҟәа ақалақь акомендант ихаҭыԥуаа
сыруаӡәкуп уажәы, – иҳәеит иҽаархәаԥшәа Петре.
– Петре уахгьы-ҽынгьы аус иуеит, иахьа шьыбжьаанӡа
заҵәык аԥсшьара ирҭеит, акәымзар, аҩны дузырбахуеи идгьыл
амца акны ианыҟоу, – дааҭгыланы даанапырхахеит,
даара лгәалаҟара бзианы Петре иԥшәмаԥҳәыс.
«Аԥсуаа иҳақәыӷәӷәо агыруа маҵурала данеиҳартәуа
аамҭа ҳҭагылоуп! – игәы инҭиҳәааит Мазлоу. – Идгьыл ҳәа
дызҿугьы аԥсуаа ҳадгьыл акәхап».
– Мазлоу умхәыццәалан, зегьы-зегьы бзиахоит, зегьы-зегьы рҭыԥқәа рыҟны инеиуеит, – иҳәеит, Мазлоу
дзызхәыцуаз идырхызшәа Петре. – Аус змоу абни ауп… – уа
иҽааникылеит.
– 1..
– «Абни ауп» ҳәа сызҿу уҷкәынцәа рус ауп… –
дааҭгылеит.
– Ыы, «сыҷкәынцәа» закәи, Петре, ирласны исаҳәа! –
изымычҳакәан дҩаҵҟьеит Мазлоу.
– Умшәан, умшәан, Мазлоу, бзиароуп сара сызлацәажәарц
исҭаху. Утәа, Мазлоу, убыргуп, лассы-лассы узгылалозеи?
«Сыҷкәынцәа рхабаргьы идыруеит», – игәы иааҭиҳәаан
днатәеит.
– Уҷкәын еиҳабы Ҟанчоуи сареи ԥсык еицаҳхан. Аиҵбацәеи
сареи уамак ҳаишьцыламызт, урҭ хазы инхон. Ҟанчоу
бзиа дызбоит азы амаӡа уасымҳәар сгәы иауам. Урыстәылаҟа
иҟоуп уҳәоит, рҳәеит, аха ианцоз Ҟанчоу исцәимӡаӡеит иахьцоз.
Аԥсуаа Аҟәа анаанрыжьуаз, даргьы ықәҵит, Гәдоуҭаҟа
ицеит. Аҭел дысзасуан Ҟанчоу. Гәымсҭатәи афронт аҟны
иҟоуп уҷкәынцәа.
– Петре, сааухаҵкуп сҳәоит сыҷкәынцәа рыӡбахә ахьсоуҳәаз
азы, – иҽаарҟасаны, изымдыруаз иаҳазшәа, дааҭышәынтәалашәа
ҟаиҵеит Мазлоу, нас ихы дааҩахан, – –
излауҳәо ала, сыҷкәынцәа
шәҿагыланы еибашьуеит. Сара
урҭ рзы шасыс сугаргьы ҟалоит, аха смаҭацәеи сҭацеи рхабарк
саумҳәаӡеите? – днеиҿаԥшит.
– Ҟанчоу иаб шасыс дызгаӡом, – иҳәеит егьи, – умаҭацәеи
уҭацеи Урыстәылаҟа идәықәҵоуп. Урҭ ртәы ҳҳәарым,
иуасҳәарц
сызҿу амаӡахь ҳаиасып. Уаҵәы ашьыжь асааҭ
жәаба рзы ақырҭуа гвардиаа Гәымсҭа аӡы ирны Гәдоуҭаҟа
ижәылоит. Изхысҳәаауа, еимадарак шәымазҭгьы, уҷкәынцәа
афронт иаҿганы арахь иааугарын. Рыԥсы еиқәхарц сҭахуп, –
ихы ларҟәны дцәажәон Петре.
Мазлоу акы даазхәыцын, иԥаҵақәагьы днарыха-аарыханы
иршеит, гәырӷьарашәа ихаҿгьы мцаԥшьк нықәлашеит. Петре
иажәа даалганы ихы данааҩаха, Мазлоу ихаҿы ианибаалаз
агәырӷьара, ииҳәаз ақәшаҳаҭхара акәны иԥхьаӡеит. Мазлоу
дзызхәыцыз зынӡаск аҽакӡоуп: «Есиҟалалакгьы сыҷкәынцәа
рҟны сҟалар алшоит иахьа, ҳаӷацәа рымаӡагьы ҳара ҳтәқәа
ирдырыртә иҟалоит».
– Иахуҳәаауазеи иуасҳәаз, Мазлоу? – ԥагьарак ихаҿы
ианыԥшуа, ахьаԥарч ацәа ианҭало еиԥш, ицәа иҽынҭаиршьшьын,
амаӷқәа илҳәҳәо Мазлоу иблақәа рҿаԥхьа
иҽааикәеиԥсеит Петре.
– Сызқәымгәыӷӡоз ала суркьаҭеит, Петре «бзиа», – днаидҳәаҵалашәа
ааҟаиҵеит. «Иҵегьгьы маӡақәак сауҳәарауазеи,
Петре «бзиа», – ааигәахәт, аха акгьы димазҵааӡакәаны,
игәы иҭиҳәааз акәымкәаны аҽакы ааиҳәеит. – Абзиара аныҟауҵа,
инагӡа, Петре.Иахьа иалыршаны Гәымсҭа нырцәҟа
сцароуп, Ҟанчоураа ԥшааны уаха арахь ҵыхла исзаагаргьы
убап.
– Ааи, ааи, уи азами изуасҳәо, аха еимадарас ишәымоузеи
дареи уареи? – дҩагылангьы даалеиҩеит Петре.
– Петре, – иҳәеит Мазлоугьы дҩагыланы, – арантәи
Гәдоуҭаҟа аурыс ивертолиотқәа есҽынла иԥыруеит, рҳәеит,
шәара шәтәқәа срымкыкәаны сызланыҟәаша шәҟәы бӷьыцк
ҵәаӷәаны мҳәырк наарханы исзыҟауҵар, сусқәа маншәалахоит.
Заа Гәдоуҭа снеир, Гәымсҭаҟа сылбааны аҷкәынцәагьы
сыԥшаауан.
Каҷыҷ уахь дшыҟаз зынӡаск имырзаӡеит, иара Петрегьы
Мазлоу иԥшәма зынӡаск дигәаламшәаӡеит.
Петре исааҭ днахәаԥшит.
– Сааҭкгьы цқьа инымхеит. Аурысцәа рвертолиот ԥыруеит
ҩынҩажәа минуҭ рышьҭахь. Ақьаад архиареи амҳәыр
аархареи ҳрыхьӡом, – дааҭгылеит Петре.
– Зегь акоуп уара ԥсыхәак сзууроуп, – инаидиҵеит аҳәара
иныԥшуа.
Акапитан ҿымҭӡакәаны инапқәа ишьҭахь иҟаҵаны аамҭацқәак
длеиҩеиуан. Нас ацәа даалҟьазшәа даахьаҳәит:
– Ацара уазыхиоума уажәы?
– Ааи, ааи! – инеишьҭеиԥсеит Мазлоу.
Аҭел днадыххылан, атта-ттаҳәа аномерқәа нҭеиԥсеит.
– Иаҭме, – ибжьы ҿацаӡа инаиргеит. – Уҭҟьаны уааи, амҩа
ҳамоуп. Абылтәы ҭоума?
– Ааи.
– Уааласы!
Мазлоу авертолиот даҭаны даахынҳәит Петре. Авертолиот
ажәҩақәа ааҵыс-мысын, адырдха адды ахга ишыгьежьуаз
аҭыҿҿарақәагьы
умбо ианфырҭынха, акы даазхәыцын, дааҭрыс-ҭрысит, дацәынасҭханы дахьгылаз. Авертолиот ашҟа
дагьынеиҭаԥеит, иаргьы нышьҭыԥраан ихаббала аҳауа иналалеит.
– Вааи мее! – ихы шьҭыхны авертолиот ахы ахьхаз
ала дашьҭаҩит, аха иҟаиҵоз, уажәшьҭа ишбашаз аниба,
даагыланы дшашьҭаԥшуаз Гәымсҭа аӡиас инахууаан, Гәдоуҭаҟа
ахы нархеит.
Петре ихы еимлагәа икны дгылан такәаамҭа. «Амаӡа»
хиаало, иаарласны Гәдоуҭа инеираны иҟан.
Маҷк иԥсы ишьеит Веԥхьи. Убра днатәеижьҭеи иԥшааны
ичабра иҿишьуаз, ихәда иқәишьуаз ишьамхы инықәирҷабит.
Иҿачыз иԥаҵагьы цәаакын. Кьаҿзу сарочказу узымдыруа,
аԥхьа ԥыртланы имаика ахыхь ишәызгьы ԥхӡыла иӡлачын.
Аха аамҭацқәак рышьҭахь иԥхӡы идхьшәашәало иалагеит,
ахәылԥазрахь ианнеи ауп аԥша хьшәашәа анҵысы.
Амшгьы ҿырҳасымҭак аҟныҵәҟьа имнеицызт, аха акыр
ишагхахьаз
удырратәы иҟан. «Уажәшьҭа октиабр ааҳхысыр,
ихьшәашәарахашт, аԥхаррагьы абаҳауришь ахҵәаҩцәа», –
игәахы еиҟәыҷҷо даахәыцит.
Сахьнеиуагьы иҟасҵои, сызлагои? Арахь сыҷкәынцәа
дгьылхарак
иасырхеит, раншьцәа аԥсуаа рабашьра рықәымшәарц
азы. Ҳааигәныҩқәар, џьара хныҟәгагак сзаарҭилашт,
рангьы арахь сара сахьыҟало даар ауеит, аха еиӷьхар ҟалап
сара изулак уахь дара рахь сызцар. Аԥсадгьыл, аԥсадгьыл!
Сара сыԥсадгьыл иарбану сыздырӡом. Гыртәыла сиит,
Қырҭтәыла ахьӡуп. Аԥсынтәыла сааӡеит, сыԥсадгьыл ҳәа
исԥхьаӡоугьы аҵыхәтәантәи
акәхеит. Уа сықәҵит сшәаны.
Изоуҳәода, агәра зургода сыҷкәынцәа рангьы даргьы рыԥсадгьыл
Аԥсны ауп ҳәа. Исымҳәашази, аха изаҳауада,
џьоукы рыдгьыл рымакны инарықәлан, ашьа кадыршуа
ианалага, қырҭуеи, гыруеи, шәануеи зхыло зегьы ҳақәырцан
абрахь ҳаауеит. Аа, абарҭ зегьы ԥхеибаҵа «аӡы ахьышьҭрахь
ихынҳәуеит» ҳәа зны рабацәа ахьықәҵыз ицарц иаҿуп Егры
ирсны.
Ҽуардынқәак гәар-гәаруа, рыцәқәанӡа амаҭәа ҿаҳәарақәа
хырқәацәааны ирықәуп. Ирыҵаҳәоу аԥхӡы иаганы иқьыԥаха
аарла ршьапқәа еихыргоит. Знык Егры нырцәҟа изырыр ҳәа
иццакуа аҽуардынқәа зтәу ашәарҭа иацәцарц егьрыгымкәа
ишыҟоугьы, рыԥшшәахәқәа макьана имааиӡацт. «Егры
ирыр рыԥшшәахәқәа ааип» – игәахы ааиҟәыҷҷеит Веԥхьи.
Нас иеилаҳәарақәагьы дзықәтәаз ихәырџьынгьы рҳәазаны
ааигәа игылаз аҵла ашьапахьы днаскьан ихәырџьан
днықәтәеит.
Аҳәса-ахацәа, инеигәҭас-ааигәҭасуа, амҩа иамкуа иахь_
неиуаз,
рӷьалпал быжьқәа еиҳа-еиҳа иӷәӷәахон Егры ацҳа
иазааигәахацыԥхьаӡа.
«Еҳеи, – иҳәеит игәанала, еижәыланы ацҳа иазцоз
илаԥш рылак-рылакуа, – шәцоит шәыдгьыл ахь, шәыԥсгьы
ҭынчхап!»
«Ҳара ҳадгьыл!» «Ҳара ҳадгьыл!» – ҳәа Аҟәа иалагыланы
агырқәа аныҳәҳәоз, иара ақыҭантәи дааны насҭха дгыланы
харантәи иахьеибарҳәҳәозтәи амитинг далаԥшуан игәы
ҭҵәуаауа. Усҟан шаҟа иҭаххазеи дыԥаны днарылаԥаланы,
рыгәҭаҵәҟьа амитинг мҩаԥызго днаивагылан зегьы днархыҳәҳәар,
ибжьгьы ҵарыхәҵәаӡа инаиргар, «ари шәара
шәыдгьыл
акәӡам, шәара шәыдгьыл Егры анырцә ауп» ҳәа.
Аха изымгәаӷьӡеит, избанзар, идыруан ус аныҟаиҵа аамҭазы
дзықәгылоу
дшылбааҳәахоз, иԥсгьы зынӡа имцаӡаргьы,
имцо-имаауа дшыҟарҵоз.
Абар машьына ласык аангылеит инаивсны ацҳа ианазааигәаха.
Уи дааҭыҵит зызшьапык хҵәаны, наҟ-ааҟ алабанҵақәа
зкыз аӡәы, дыхәхәаӡа, қәрала зуаҩыбжара инахысхьаз.
Егры нырцәҟа
акәымкәаны, арахь дааԥшуа дгылан такәаамҭа.
Џьара дибахьеит, аха иаба? Ианба? Илақәа дыржьома мшәан!
Мап, мап. Илақәа дрымжьаӡеит, Аҟәа ауп дахьибахьаз, зны
днаскьаны дызлаԥшуаз амитинг аҟны. Абри ауаҩ илабанҵақәа
иҵарсуа, дласкәантраӡа амитинг агәҭа
даагьежьы-хынҳәуашәа
данаақәла, ауаа рҽырнасҭха-аасҭханы рыгәҭа гьежьӡа
иааҭадырцәит. Абри ауаҩ илабанҵақәагьы инханы иҟаз
изшьапыкгьы убас аус руит, ибз акәзар, убасҟак
иркакеит,
иара иахь ихьаԥшыз амитинг-уаа рзын дланарԥшыгахеит.
Амитинг хагәха изҿагылоз аԥсуаагьы
ааигәа-сигәа иҟаз, уи
ақьачақь дырбарц еихеит. Иара адырдха еиԥш дахьхыгьежьуаз
илабанҵақәагьы атыртырҳәа адгьылчаԥа иқәсуан, «Звиади!
Звиади!» – ҳәа акаҩ-акаҩҳәа бжьык ааҭирҟьеит,
рыкәша-мыкәша игылаз аҩнқәа ирнаҩртә еиԥш. Нас убас цыгәхыршәҭ
ҟаиҵо иҿааихеит, ацгәыԥсы ихаланы абаҩрҵәыга хаҵәиирҭа
дахаҵәииуазшәа.
Ибжьы шыҵрыхәҵәац иҟан, аха иажәақәа
иԥсахын «Чеми миҵа!» «Чеми миҵа!» каирҵәаӡеит.
Уажәы Веԥхьи уи илаԥш ихмырԥаӡакәаны дизыԥшуан,
илабанҵақәа
ԥырԥыруа, дгьежьуа даақәлозар ҟалап ҳәа. Аха
уи изхара Аԥсныҟа данааԥш ашьҭахь дызҭыҵыз амашьына
данҭала,
амшьынагьы ныҭрысын Егры ацҳахь аҿынанахеит.
Зегьы ықәҵуашәа аниба Веԥхьигьы аԥҳә нымҩала
иҭаҳәҳәаны
дызҵатәаз аҵла даамҵыҵын, иҩны дааин,
маҭәақәак еилаҳәаны, шәырҿыхгас иныҟәигоз иарҭмаҟ
ҭбааҭыцәгьы ҳаса-масак нҭагәаны
ижәҩа ианхишьгьы,
аҩны адәылҵреи амдәылҵреи деимырхха
дыркын. Аԥсуаа
аиааира рыманы ишааиуа иара иҩны инадгылон, ҳәарада.
Нас иреиҳәарын аԥсуаа дышрымаҳәу, иҷкәынцәа аибашьра
аныҟала абџьаргьы
мкыкәаны ақырҭуа идгьыл ахьгьы
рхы мырхакәа Урыстәылаҟа ишықәҵыз. Аха изыӡырҩыха
зауада? Шықәсыки ҩымзи аибашьра иаргәамҵхьоу, Аԥсны
шьаарҵәыразтәыз, аԥсуаа зегьы нзырҵәарц иаҿыз рмилаҭ
еиуоу Веԥхьи Ҟәырдӷьелиа
дахьқырҭуоу (дахьагыруоу)
мацаразгьы ажәак аҳәара азин ирымҭаргьы ҟалон. Ԥсышәала
ацәажәара далагарын. Аха урҭ ирдыруан, ираҳахьан Гагра
анҭадырцәуаз иҟалахьаз ахҭысқәа – аԥсшәа здыруаз ашәанцәа
«шәааи арахь» ҳәа аԥсышәала дара рахь аԥсуа еибашьцәа
наԥхьаны
иааргәыдҵаны ишыршьхьаз. Абарҭқәа зегьы аҩны
амардуан даҿагыланы еидихәыцло даналага, игәылацәа
зегьы рхы ахьдырхаз деиханы дрышьҭалеит.
Дааԥсаны дахьынатәаз хәыцра хазынақәак ихы инҭапапеит.
Усҟан 50-тәи ашықәсқәа раан, агырқәа ааганы ианындырхоз,
иара ихәыҷра аамҭақәа, араҟа ихгара даналагаз
иҩызцәа хәыҷқәа ицны Каҷыҷи лхәыҷқәа ахҩыки данырҭааз,
мышәкәанла атама ҟәазқәа ԥхеи-ԥхеиуа аҩныҟа ианааигаз.
Иани иаби тамак-тамак ааҭыганы, инарҳәы-аарҳәуа аԥшшәы
иахәаԥшуа иркын.
– Ҳахьаанагаз џьанаҭ ҭыԥгәышьоуп, изакәытә тамақәоу
бымбои
адгьыл чашә иахылҵыз! – инарҳәы-аарҳәуа икны
дахәаԥшуа иԥшәмаԥҳәыс длацәажәон Веԥхьи иаб Даҭо.
– Абас ашәыр ҳауа ҳанбаҟалои ҳара? – даазгәышьит Веԥхьи иан.
– Шықәсқәак роуп уи азы иаҳҭаху, аха бымбои… – уа
иҽааникылеит.
– Угәы зхынамӡаауеи? – дааизҿлымҳахеит лхаҵа.
– Уҩны аҟәыд уфар еиҳа ихаауп, атәымџьара ацха уфар
аасҭа.
– Ҳаҩны акәӡами, мшәан, ҳахьааргаз?
– Аҩны ҳзыҩноу ҳара иҳарҭеит, аха изықәгылоу адгьыл
аԥсуаа иртәуп. Ҳара ҳадгьыл Ҵалынџьыха ауп! – инацәа
амраҭашәарахьтәи Қырҭтәылахь инаирххеит.
Абри гәникылеит Веԥхьи, аха есҽны ашколҭалара ҟалаанӡа
Ҟанчоуи иашьцәа хәыҷқәеи рышҟа дышцац дцон.
Урҭгьы
хәыҷқәамзи, рашҭаҿы мацара иауаагылахуаз, рысас
Веԥхьи дрыцны агәылацәа хәыҷқәа ирылсуан. Ирацәаҩны
ианеиқәшәалак, рҳаблаҟны инаԥхьакшәа иҟаз адә ду ахь
ицаны, иеиндаҭло ампыл асра иалагон ӡӷабгьы ҷкәынгьы.
Зны амбаҟны агылара иқәшәеит Веԥхьи. Егьирахьтәи
амбаҟны
дгылан иҵрыхәҵәаӡа иҟаз аӡӷаб хәыҷы.
– Веԥхьии! – лыбжьы лыргеит импыл нкылашьақәа
џьашьаны. Аҭак ҟамҵаӡакәа даагылеит, изҿызҭыз лахь
дыԥшуа.
– Сара Мрамза сыхьӡуп. Ампыл аанкылашьа уҵахьазма
нахьхьи? – Гыртәылаҟа лнапы лырххеит.
Инапы ааирҵәиит «исзеилымкааит» ҳәа аанарго. Уаҳа изымеицәажәаӡеит
ампыл иасуанаҵы. Нас, ампыл асра ианалга,
изеилибамкаауа акы еибырҳәон, аха напҟьа-шьапҟьарала
иеилибакаауа
иалагеит. Иара инапқәа рыларха-ҩархашьақәа
рыла деилылкааит, лымпылаанкылашьақәа ракәын иҟаиҵоз.
Ларгьы далагеит импылаанкылашьақәа рыҟаҵара. Нас рыбжьқәа
рдуны иааибарччеит.
Ауха данышьҭала, илацәақәа хҩаны, иахьа ирхәмаруаз
ампыл
дазхәыцуан Веԥхьи. Ампыл ацашьа, акаҳашьа уҳәа
хәыц-хәыцла дазхәыцуа дышнеиуаз, Мрамза аҷараҳәа игәы
дааҭашәеит.
«Веԥхьии» – лыбжьы ҵрыхәҵәаӡа илымҳа иҭаҩуа
иалагеит. Ацәа иааигәара иааирц аҭахӡамызт. Хәмарра
дцаны данаалоз, ихы шнықәиҵалак дынҭаҳәахаа ацәа даго
акәын иан ишылбахьаз. Уажәы ас дызмыцәо данылба,
дааизҿлымҳахеит.
– Хәынту, – лҳәеит иан лыбжьы ныҵакшәа. – Узмырцәои
уаха?
– Ампыл сазхәыцуеит, ампыл.
– Ыы, мпылк шыҟац акәӡами урҭ рымпыл шыҟаз?
– «Урҭ рымпыл» – лажәақәа даарызхәыцит Веԥхьи.
«Урҭ» ҳәа дызҿу аԥсуаа ракәхап, урҭ наҟ инасҭханоуп
дышрыхцәажәо,
арахь дара уак-ҭахык иаҳасабала ҳрыдыркылоит
», – игәы дҭахәыцуа
иҽааникылеит ԥыҭрак.
– Уцәама, Хәынту, зҿумҭуазеи?
– «Урҭ», «ҳара» ҳәа еилылхӡом Ҟанчоураа ран Каҷыҷ.
Деда, бара «урҭ» «ҳара» ҳәа ҳаилыхны бызцәажәои?
– Хәынту, иухьи уаха? Уаҳа уахь усышьҭӡом.
– Сцоит уаҵәы хәылбыҽхагьы, деда, сзыбмышьҭуеи?
Веԥхьи иан ганкахьала гәаныла дагьааигәырӷьеит лхәыҷы
аԥсуа ҩызцәа ахьиоуз, аҽаганкахьала илцәымыӷхеит
рладахьтәи агыр хәыҷқәа рахь дымцаӡакәаны егьирахь ацара
дахьалагаз, лгәы збаауаз ималагьы иакәымкәаны ргәыла
хәыҷқәа аҽа ҩыџьагьы уахь иахьицныҟәоз ауп.
Амра акәаԥҳәа инҭашәаанӡа еидшыланы ампыл иасуаз
ахәыҷқәа иҟаԥшь-ҟаԥшьӡа, аԥхӡы иаганы ианааикәагыла,
иаиааизгьы
иаҵахазгьы инеиҿаԥшны иааибарччан, рнапқәа
ааимырхит.
– Ҟеҳ, убама Веԥхьи, – лҳәеит Мрамза аҵыхәтәаншәа, –
ҳҳаблаа урыхәаӡом, узыриааиӡом.
Веԥхьи дызлаз акоманда иареи иҩызцәа ҩыџьеи рыда
егьырҭ аԥсуаан, уи акоманда ахьаҵахаз азы цасҳәа, хәмаршақә
аҽԥныҳәа шилҭаз шеиликаазгьы, уеизгьы лажәақәа закәыз
ахьизеилымкаауаз игәы иааҵахх-ааҵаххит. Ииҳәарыз
иҿамшәеит.
Ибызшәала акы иҳәаргьы изакәыз шылмаҳауаз
идыруан
азы, цқьа иузеилмырго ажәак ааиҿыҵҟьеит.
– Изакәи, закәи, иеиҭаҳәеи Веԥхьи? – ԥсышәак еиԥшнылшьалаз
ари ажәа ааџьалшьеит.
Веԥхьи идырит уи ажәа еиҭаҳәатәыс ишидылҵаз.
– Алахьшьа! – иаарнаашәа аҿааирхеит.
Аҳәахагьы ааимҭаӡакәаны лнапы аарҟьаҟьаны аҿаԥс ааиҿыҵлыргеит.
Иҟаиҵара дақәымшәо даабалыбаҭеит иаргьы.
Зегьы иҟалаз змааноу рзеилымкаакәа иааилаҩҩит.
– Мрамза, ари змааноузеи? – даалыдыххылеит Ҟанчоу.
– Ииҳәаз умаҳаӡеи? «Алахша» ҳәа сеиҳәеит, – лгәаара
лхымԥсааӡакәаны деибарххо дгылан.
– Ари ажәа узырҵада, Веԥхьи? – уи иахь даахьаԥшит
Ҟанчоу.
– Нахьхьи, нахьхьи Ҵаланџьыха, – Веԥхьи дагьцәажәон
напышьашәалагьы идеилиркаауан, – саншьа Гал дынхоит,
Оқәым ақыҭан. Убри ҳара ҳҟны дыҟан мышқәак. Ҳҳаблантәи
ахәыҷқәа зегьы «алахьшьа» ҳәа ҳаиҳәон. Уи закәи ҳәа
ҳаниазҵаа, аԥсышәоуп, аԥсуаны иагыруахаз Ҭорҟан Езыгә
баиа иаҳирҵеит, иҳәеит. Уа инхо аиҳараҩык аԥсуаан, аха
иагыруахеит, иҳәеит.
– Аҽазны иумҳәан, ихәарҭаӡам, иеилукаама?
– Аиеи, аиеи! – дақәшаҳаҭханы ихы ирҵысуан Веԥхьи,
ари ажәа иаанагои ҳәа аҵаарагьы изымгәаӷьуа, изырҵаз
ианшьа дизгәаауа.
Аухантәарак ажәа «алахьшьа» гәаныла ишиҳәоз иаашеит.
Уи ажәа игәалашәацыԥхьаӡа Мрамзагьы дааиҿагылон, лнапы
рҟьаҟьаны диҿасырц лҭахны.
«Уаҳа уахь сцом» – ааӡбаны дыцәеит. Аха Мрамза лнапы
рҟьаҟьаны аҿаԥс анааиҿыҵлырга, дцәырҳаны дааԥшит. Дгыланы
абарҵа аҟынӡагьы днеины дхынҳәит, деиҭанеит, деиҭахынҳәит.
– Узмырцәои, Хәынту, уахагьы? – ацәа далымҵцәакәаны
днаиазҵааит иан.
– Сызхара сыцәахьеит, деда, – амц иҳәеит.
Уахь днеир Мрамза деиҭеиҿасрызшәа игәы ишабазгьы,
ашьыбжьышьҭахь уахь деихо далагеит, еиҳараӡак иццалоз
игәыла хәыҷқәа аҩыџьа анааи.
– Хәынту, ҳамцаӡои ампыл асра? – инаиқәрыԥсеит.
– Иеиҭашәҳәахт «Хәынту» ҳәа. Веԥхьи ҳәа ауп уа
сшырдыруа, шәара ампыл ҳанасуагьы «Хәынту» ҳәа сызҿышәҭуеит,
– дрызгәааит.
– Уаҳа ус ҳҳәаӡом, – агәра идыргеит.
Нас игәы ааиԥсахын:
– Шәаала! – иҳәан раԥхьа днагылеит.
Ара адәҳәыԥш аҟны ишааиз анырба, Ҟанчоу иашьцәа
хәыҷқәагьы
игәылацәа хәыҷқәагьы иман дааит. Аҵыхәтәаншәа
ауп Мрамза данааи .
– Саҭамзааит, Веԥхьи, – лҳәеит днаидгыланы.
Иара лҟазшьала еиликааит иацы иҟалҵаз дшахьхәыз.
Зегьы-зегьы шланаижьуаз иҳәон, напышьашәалагьы илдырыртә
илирбон.
Нас рҭыԥқәа ааныркылеит иаргьы ларгьы
рымбақәа рыҟны.
Абас мацара ахәыҷқәа шеиҭанеиааиуаз, рҭаацәақәагьы
аиҭанеиааира
иалагеит. Каҷыҷ илыхәҭаз акы еиԥш иԥхьаӡаны,
дхәыҷума ддума аҿыцынхацәа иреиуаны рыҩны
иааиуаз акрырҿалҵалар акәын. Лыԥшәма Мазлоу иакәзар,
иԥшәмаԥҳәыс
астол анрызлырхиалак, иара аҩцара
дныҩналон иеирыӡ кны. Азна аҳардан-ҩы ҟаԥшьӡа астол
иаақәиргылон.
– Ҳара аҩы шкәакәа акәын Ҵаланџьыха иҟаҳҵоз, – иҳәеит
Веԥхьи иаб Даҭо аҳардан-ҩы рыҽхәо.
– Ҳара аҳардан жьы ауп иҳамоу, аӡахәа аҵла иқәаҳҵоит,
– наҭеикит Мазлоу.
Уи аҳаблеи аҿыцынхацәеи убасҟак иеилысуа иалагеит,
ашылаԥсахра еимырдо аҟынӡа. Адуцәа реиԥш ахәыҷқәагьы
еибадырит. Ҟанчоу иҩызцәеи Веԥхьи иҩызцәеи ирацәаҩны
иеицыхәмаруа иҟалеит.
Ҽнак ақыҭа иаарылаҩит алеқциа аԥхьаразы ауаҩы
дааит, алеқциа даԥхьоит ақырҭуа школ аҟны, агырқәагьы
аԥсуаагьы
убра инеираны иҟоуп ҳәа. Инахараны инхақәоз
аԥсуаа ақырҭшәа
ҳаздырӡом, уахь иҟаҳҵозеи рҳәо ианалага,
қырҭшәала акәӡам
алеқциа шыҟало, агыршәала ауп, рҳәеит.
Уигьы иаҳзымдыруа бызшәоуп, рҳәан, имнеиӡеит. Аҿыцнхацәа
рааигәа-сигәа инхоз аԥсуаа, уажәшьҭа агыршәа ԥыҭк
еилаҳкаауеит, ҳазыӡырҩып, рҳәан, инеиқәаз ҟалеит.
– Аԥсуаа ыҟоума абра? – дҵааит асас, ацәажәара иҽазкны
данаақәгыла, агыршәала.
– Иҟоуп, иҟоуп! – абыжьқәа ааиларыԥсеит азал аҟынтәи.
– Агыршәа шәзеилкаауама? – деиҭаҵааит.
– Еилаҳкаақәоит, – ҿиҭит аԥсуак гыршәала.
– Ҟочаӷ, ҟочаӷ! – днацԥыҳәаны ҿааиҭын, алеқциа дналагеит
асас. Иажәахә аҵыхәтәахь даннеи, иаахиркәшеит абас:
– Ақырҭуа культура ала ԥхьаҟа, акоммунизм ахь ҳцоит!
Азал аҟны итәаз гыланы рнапқәа анизеинырҟьа ашьҭахь,
адәылҵрахь рхы дырхеит.
– Уара ари ииҳәаз закәи? – иҩыза иахь дынхьаԥшит
«еилаҳкаауеит» ҳәа ҿызҭыз аԥсуа.
– Ыы?..
– Ақырҭуа культура ала акоммунизм ахь ҳцароуп,
имҳәеи!
– Ааи.
– Ыы, аԥсуаа культура ҳамаӡами?
– Иҳамамзар акәхап.
– Ишԥа уара?
– Иҳамандаз имҳәоз.
– Иҳамоуп, аха имҳәаӡеит.
– Избан?
– Иҭахым.
– Ус ҟалома?
– Уара «иҟалом» ҳәала, иара Аԥсны аҵәы ахьишьлап.
– Ари алеқциа аԥхьаразы даазышьҭыз аҳәынҭқарра ами,
умбои Аҟәантәигьы ауаҩы дицуп. Қарҭынтәи ихала далхәхәа
дааз џьушьома?
– Издыруеит, избоит.
– Ус анакәха, ҳҳәынҭқарра иаҳәои иҟанаҵои ҵабыргызароуп.
– Иҵабыргуи, иҵабыргыми, изакә ҳәынҭқарроуи сыздыруам,
аха снеины сиазҵаароуп ари иуҳәаз иаанагои, ҳара
ҳкультура зфаз закәызеи ҳәа, – ишцәажәоз азал индәылҵны
иахьгылазынтәи дхынҳәны еиҭах азал дныҩналеит «еилаҳкаауеит
» ҳәа ахьҿиҭызгьы игәы иҵахәхәа уи ауаҩ. Егьыгьы
дицрыхо дишьҭан, «уаҟәыҵ, аамҭа цәгьоуп, џьара акы ҳауркуеит
» ҳәа. Ианынаԥш, ирбеит уи асас Аҟәантәи ицызгьы
иаргьы алеқциа дахьынтәаԥхьоз ишгылаз, Веԥхьии иаб
Даҭои уахь инеины ишынарыдгылаз.
Арҭ ааҭгыланы инарзыԥшит. Згәахы еибакызгьы иҽаанкыланы
дгылан, игәыла Даҭо иҷкәын хәыҷи иареи рыдгыланы
ианиба, урҭ ишраҳауаз иазҵаара иҭахымхакәаны. Уа
еидгылаз
рцәажәабжьгьы аараҳаит, агыршәа ԥыҭк ахьеилыркаауаз
аҟынтә:
– Иҭабуп, даара иҭабуп сахьыжәдырыз, шәааины аԥсшәа
ахьсашәҳәаз. Аԥсны инҳархаз агырқәеи ақырҭқәа
аӡәырҩи
реиланхарҭақәа рыҟны алекциақәа срыԥхьахьеит
хымш раахыс, аха шәара шәыда сыздыруаз аӡәгьы дысԥыхьамшәаӡацт.
– Ҳара еиҳарак ҳзеигәырӷьаз, – иҳәеит Даҭо уи дидҳәаҵало,
– арахь ҳанааугоз амҩан «сара сақырҭуоуп» ҳәа ҳауҳәеит,
агыршәалагьы
уаҳмацәажәаӡеит, уажәы агыршәала уахьҳацәажәаз
Ҵаланџьыха ҳаҟоушәа аабеит.
– Ҵаланџьыха ишәусхәузеи, ара еиӷьу анхарҭа абаҟоу.
Сара Қарҭтәуп, аха агыршәа ибзианы издыруеит. Сан дагыруоуп,
саншьцәа рҟны сааӡахьеит, агыршәа аҩбатәи сбызшәа
ауп. Уи ахьыздыруаз азы ауп арахь шәанааргоз Қарҭынтәи
ари аус здыз саргьы сызрыларҵаз.
– Ҳаигәырӷьеит, уара ҳахьгәыгәҭаумыжьыз, ҳгәы
шьҭнахит.
Ари адгьыл чашәуп, инылауршәыз зегьы-зегьы
ҟалоит. Ҳара иаажәгазгьы аарыхра нап аҳаркит. Уи мацара
аума, аԥсшәагьы аҵара ҳаҿуп, аа, абра исыдгылоу
схәыҷы аҷҷаҳәа
аԥсшәа иҳәарц акгьы игым. Уигьы акыр
иаԥсами, – даацәажәеит асас иахьынтәи рҽхәаԥхьыӡк
дазԥшны Даҭо.
Асас иҿаԥшылара аарцәымыӷхартә ицәгьахеит. Инеиқәыԥсаз
илацәақәа ҵшәаа-ҵшәааӡа иааҟалеит. Зны игалстук
ҟаԥшь аанкыланы днаха-аахеит, нас ишьаҵа еиқәаҵәа
цырцырқәа асаба рықәтатазшәа ихы ларҟәны ипапка зкымыз
инапы нахьишь-аахьишьит. Дааҵәи-ҵәиин Аҟәантәи ицыз
днеизыԥшит. Уигьы даауалуашашәа дҳәыҵәы-ҳәыҵәуа дгылан.
Иара иҽааҟажаны даацәажәеит.
– Омак сузмыргәырӷьеит, уара, Даҭо. Сылахь ааиқәуҵеит.
Ишԥыкәу шәара аԥсшәа шышәҵо. Аԥсшәа хәышҭаара бызшәоуп.
Урҭ ақырҭшәеи агыршәеи дшәырҵалароуп. Уи азы
ауп арахь шәзааҳгаз. Санцәажәоз исҳәоз шәмаҳаи «ақырҭуа
культурала акоммунизм ахь ҳцоит» – сҳәеит. Уи баша
исымҳәаӡеит. Шәара иҟашәҵаша шәара ижәдырып ҳәа ауп
изысҳәа.
– Цәгьарас иаҵоузеи аԥсшәа аҵара? – ибжьы аалаирҟәит
Даҭо, Веԥхьи деишәара-еиҵараха асас днеизыԥшит.
– Асас ухаҵкы, – ибжьы ааҭирҟьеит идәылҵхьаны
ихынҳәны иааиз рахьтә згәы еиҟәыҷҷо игылаз, – иабаҟоу
ҳара ҳаԥсуа культура, ҳҟазшьа, ҳқьабз, ҳҵас, ҳанамыс? Акамбашь
иафама? – еиҳа-еиҳа асас иахь дааскьон.
– Аа, убома? – Аҟәантәи ицыз иахь дааласит асас, –
ақыҭсовет
ахантәаҩы дабаҟоу?
– Ара сыҟоуп, асас ухаҵкы, – иҳәан, дара рахь иҿааихеит
асасцәа какалкра џьара имҩахигарц аҩнашә индәылҵны иԥшыз
ақыҭсовет ахантәаҩы.
Асас уи иахь днеихеит:
– Убома ани ииҳәаз? – инацәа иааигәаҟа иааиуаз иахь
инаирххеит. – Ҳҳәынҭқарра дуӡӡа акамбашь иадикылеит, ус
анакәха, Сталин дуӡӡа дкамбашьуп.
– Ииашоуп асас ииҳәо, ҳҳәынҭқарра акамбашь
иадикылеит, – иаашьақәирӷәӷәеит Аҟәантәи асас ицызгьы,
деихасыҟәӡа дахьгылаз.
– Сара аҳәынҭқарра акамбашь иадсымкылаӡеит, мцуп
рҩыџьагьы
ирҳәо, – еиҳагьы игәы ааиҟәыҷҷеит уахь инеиуаз
ахаҵа акы ицәа иалашәаны иҽаанкыло…
Адырҩаҽны ахәылԥазы Веԥхьи иҩызцәа хәыҷқәа аҩыџьа
аашьҭыхны Ҟанчоураа рахь ампыл асра дцарц аҽеибыҭара
даналага, иан ауҭра дааҭыҵны днаидгылеит.
– Уабацои, Хәынту? – днаиазҵааит.
– Ампыл асра ҳцоит, – длахҿыхӡа иналаҭеикит, дагьындәықәлеит.
– Шәхәы аҟаҵара саҿуп. Иахьа цәыкьа даауеит шәабгьы, –
лызнапык иакыз ахәсхәагьы наилырбеит, лыгәра имгар ҳәа
дшәазшәа.
– Ыы? Уажәааигәоуп сара акранысфа. Сымгәа рҭәны
ампыл асра сцома?
– Уаб уааизыԥшып ҳәа ами изысҳәо, – инақәлырӷәӷәеит
иан.
– Избан, деда, саб сзизыԥшуам, адәҳәыԥш аҟны ҳаиниара
аамҭа ааите? – илҭаху изеилымкаакәа иан дналҿаԥшит.
– Уаб ак уеиҳәарц иҭахуп.
– Нас саауеит ирласны, саб даанӡа сааргьы ҟалап. Ҳҩызцәа
ҳжьарц ҳҭахӡам, деда. Сшыццакуа раҳәаны, ампыл асра сазымԥшӡакәаны
саауеит, – дналыдҟьаны иҿынеихеит.
– Хәынту, уаагыли, – наиқәҿылҭит, дымцар ахьимуаз
лгәы иааҵаххны.
Веԥхьи дааҭгылеит, аха ахынҳәра игәы ишҭеимкыз
иныԥшуа, уажәы-уажәы агәашә ахь дыԥшуан.
– Уахь уцар иуӡом уаб, – уаҳа акгьы ацымҵакәаны уа
даагылеит лара.
– 1..
– Аԥсшәа уҵар ҟалаӡом… Уҩызцәагьы ираҳәа, урҭгьы
уахь имцалааит.
Уажәраанӡа аԥсшәа иҵарц рҭахын. Иҿыцны иахьа ажәак
ҵаны данаалак, иангьы иабгьы иеигәырӷьон. Уажә иҟалазеи?
Иара илақәа ҭраа иан даалыхәаԥшит. Нас ауп ианигәалашәа
иацы
алекциа ашьҭахь иаби иареи асас идгыланы ианцәажәоз
уи ииҳәаз: «Ишԥыкәу шәара аԥсшәа шышәҵо. Аԥсшәа
хәышҭаара бызшәоуп. Урҭ ақырҭшәеи агыршәеи дшәырҵалароуп
».
– Иахьак ҳцоит, деда, – аҳәара наиԥшниҵеит Веԥхьи.
– Ибзиоуп, уца уажәы, аха уаҳа ушзымнеиуа раҳәаны
уаа.
Веԥхьи иҩызцәеи иареи адә ду аҟны ианааи, иккаӡа уаҩ
дыҟаӡамкәаны адәы шшара инықәԥшит.
– Иабаҟоу ҳҩызцәа? – иааиларыԥсеит иҩызцәагьы Веԥхьи
икәаӷӷа иаагыланы. (Веԥхьи қәралагьы аурылагьы дреиҳан
азы иххәыцуан).
Веԥхьигьы иааицәымыӷханы днаԥшы-ааԥшуа дгылан.
Нас Ҟанчоураа ргәашә ахь иҿынеихеит. Егьырҭгьы наишьҭалеит.
– Ҟанчоу! – инақәырӷәӷәаны ҿиҭит.
Каҷыҷ амаҵурҭа данаадәылҵ, агырцәа рхәыҷқәа шракәыз
анылба, ашьшьыҳәа агәашә ахь днеит. Лҳаидеиқәа шмаҷыз
рбеит ахәыҷқәагьы.
– Ҟанчоураа Мрамза лахь иҟоуп, – лҳәеит Каҷыҷ, уаҳа
гәеиҵыхшьак лзыҟамҵаӡакәаны.
Уа ианнеи Мрамзараа рашҭа иҭагылаз аҳаҵла ашәшьыраҿы
ҿымҭ-ԥсымышьҭ итәан агәылацәа хәыҷқәа рацәаҩны.
Веԥхьи иҩызцәеи иареи рааигәа ианнеи ирбеит Мрамза
лылаӷырӡқәа шылрыцқьоз. Нас Ҟанчоу даарылҵны днарԥылеит.
– Иҟалеи, Ҟанчоу, Мрамза дзырҵәуои? – Веԥхьи днеиԥыланы
диазҵааит.
– Иацы, – иҳәеит Ҟанчоу, цқьа игәы инамырҳәо, – алециа
иаԥхьоз идҵала дҭаркит Мрамза лаб Џьарнас.
Веԥхьи ихы аалаирҟәын даақәҵәиааны иҿынеихеит,
иҩызцәагьы
наишьҭалеит.
Аҩны данааи иаб усурантәи даахьан.
– Сара саанӡа ампыл асра умцан ҳәа ажәа узынсыжьхьан,
уан иуалымҳәаӡеи? – ибжьы мҽыӷӡа диазҵааит Даҭо.
– Саб, уаҵә ашьыжь ианаашалак Аҟәаҟа уцароуп, саргьы
сугароуп, – иаб дзызҵааз ырблаҟьо даацәажәеит Веԥхьи.
Даҭо ииҳәара изымдыруа иҷкәын дихәаԥшуа даанхеит.
Иангьы илаҳаз лзеилымкаакәаны ахәыҟаҵарҭаҟынтәи
дара рахь дааит.
– Хәынту ииҳәаз закәи? – наҟ-ааҟ лӡарақәа аанкыланы
лыԥшәма иаԥхьа даагылеит, инеимда-ааимдо лыԥшәмеи
лыҷкәыни
дырзыԥшуа.
– Сара соума бзызҵаауа, аа, изҳәаз дахьгылоу, – Веԥхьи
инацәа наиқәирххеит иаб, ииҳәаз ихаҭагьы ишизеилымкааз
лырдыруа.
Нас рҩыџьагьы рылақәа ааихмырсыӷьӡакәаны ихәаԥшуан.
– Џьарнас иакәызма иацы алеқтор ҳаниацәажәоз инеиз?
– дҵааит Веԥхьи.
– Аиеи, – даахәыц-хәыцшәа дақәшаҳаҭхеит Даҭо,
анаҩстәи азҵаара дазԥшны.
– Алеқтор игәамԥхоз ииҳәеи?
Даҭо деиҭаахәыцит.
– Аа, – иҳәеит, нас иааигәалашәан, – иабаҟоу ҳара ҳаԥсуа
культура, ҳҟазшьа, ҳқьабз, ҳҵас, акамбашь иафама ҳәа дҵааит.
– Ыы, нас уи азы дызҭарки Џьарнас?
– Џьарнас дҭаркма? – еихык-ааиҵыкны иааиҭарҳәеит
Даҭогьы иԥшәмагьы.
– Дҭаркит.
– Иҟала шәымбои, – иҳәеит Даҭо даазхәыцшәа, –
алектор уи иԥхьаӡеит ҳҳәынҭқаррагьы Сталингьы акамбашь
иадикылазшәа.
– Аа, убри ҳҳәароуп уаргьы саргьы.
– Иаба? – иааицәмыӷхеит Даҭо.
– Аҟәа! Аҟәа ами аиҳабыра ахьтәоу?
– Ҳара иҳазҵаауада, – ихы аалаирҟәит Даҭо.
– Ҳара иаҳуалу аиаша аҳәароуп. Аиаша егьаҳҳәароуп.
– Иаҳҳәаӡом, Хәынту, иаҳҳәар ҟалаӡом.
– Избан?
– Иацы алеқтор даныҟаз аахыс ауп ҳара агырцәа ҳахшыҩ
ҳхаҿы ианааи.
– Усзеилкаауам, саб?
Даҭо ҿимҭӡеит. Веԥхьи акыр аҭак дазыԥшны дгылан, Даҭо
ҿымҭ дтәан.
– Уи уара иузеилкаауам, Хәынту, – амаҵурҭахь даахынҳәит
ан.
– Деда, баагыли, – дналыхьӡаны дааникылеит Веԥхьи. –
Исашәҳәа изакәу.
– Уаб иуеиҳәом, аха сара уаргьы иуаҳәатәуп ҳәа исыԥхьаӡоит.
Изуцәааӡозеи, уаргьы иудыруазар ами. Аԥсуаа
рхәыҷқәа рахь уаргьы аныҟәара уаҟәыҵроуп. Аԥсшәа уҵар
ҟалаӡом. Ус иҳәеит рҳәеит иацы иҟаз алеқтор. Дара ахәыҷқәа
арахь иаалааит, агыршәа рҵалааит, – аҵыхәтәантәи лажәақәа
аҩба дрықәымчны ауп ишылҳәаз.
Веԥхьи хәыцрак даамҽханакит.
– Иугәаларшәеи Веԥхьи, алеқтор иҵегьгьы ииҳәаз? –
иҳәеит илақәа ҭҳаца иҷкәын иахь дыԥшуа Даҭо.
– Исгәалашәеит, – ибжьы аалаҟәит.
– Иҳәеи да, Хәынту, саргьы цқьа еилыскаап, – дара рахь
деиҭаахынҳәит ан.
– «Ишԥыкәу шәара аԥсшәа шышәҵо?.. Урҭ ақырҭшәеи
агыршәеи дшәырҵалароуп» – иҳәеит. Уи аума, саб, уи
ишьҭахь ҳара агырцәа ҳахшыҩ ҳхаҿы иааит ҳәа узҿу?
– Аиеи, Веԥхьи. Иацы аахыс ҳҳаблаҿтәи агырцәа зегьы
ирҳәо еиҭаҳәо убри ауп изҿу. Аԥсны – Қырҭтәылоуп,
рҳәеит, ақырҭуа культурала акоммунизм ахь ҳцароуп,
рҳәеит. Ус анакәха, аԥсуаагьы қырҭқәоуп агырқәа ҳаиԥш,
рҳәеит. Урҭгьы қырҭшәала ицәажәо иҟалароуп, рҳәеит, –
изеиҭеиҳәеит аб.
– Уаҵәы Аҟәаҟа ҳцоит, саб, – ииҳәац иеиҭеиҳәеит
Веԥхьи.
– Ҳцаӡом, – инақәирӷәӷәеит уажәы Даҭо, – ҳцар аԥсуа
дҳахьчар акәхоит. Уи рҭаххаӡом ҳгәылацәагьы. Уи изын
ҳгәылацәа, ҳашьцәа ҳрылҵуама? Иаҳҿагылоу дыӡуазар, дыӡааит,
рҳәеит.
– Џьарнас, Мрамза лаб иоуп. Дыхьчатәуп!
– Унан хаас, дабатәи Мрамзоу заб духьчо? – дааԥаԥашькит
иан.
– Уи сҩыза лоуп. Ҟанчоу дшәымдыруеи, ара иааило?
Убри игәыла лоуп.
– Аха урҭ шәхы рыҵашәымҵан рҳәеит ҳҳаблаа. Дызусҭада
иаҳахьчо, ҳусс илоузеи? – даҿаапкуан ан.
– Мыцла дзыӡрызеи Мрамза лаб. Аиаша ҳәатәуп аиҳабыра
рҿы. Саб, ҳцароуп уаҵәы.
Ауха ианышьҭалагьы лацәааихьшь ҟаимҵаӡеит Веԥхьи.
Ҩынтә-хынтә иан иқәҿылҭхьан «узмырцәозеи, Хәынту»
ҳәа. Иара егьа ҽырцәа ҟаиҵазаргьы иҵылхуан. Ианааша
дгыланы, ашкол ахь ицага, ааигәа изаархәаз имаҭәа ҿыцқәа
ишәиҵеит.
– Уара – лҳәеит лхаҵа иахь иан, – Хәынту иаха дмыцәеит,
иахьа иҽеилаҳәа-иҽеилаца дгылеит. Уицца Аҟәанӡа.
Веԥхьи аԥхӡы илабахьан, уимоу иааҵысыз аԥша хьшәашәа
маҷкгьы даареиџьит. Уажәы хәыҷык иԥсы анишьа ашьҭахь,
илақәа роуп иааԥса-икара иааҟалаз. Илаԥш рхьымгӡакәаны
дызтәомызт ивсны Егры аӡиас ихыз ацҳахь ицоз ауаа. Ауаа
рацәа ирылибаауан автомашьынақәа, аҽуардынқәа,
уарла-шәарла иара ауардынҵәҟьақәагьы. Дызлазхәыцыз
ала, арҭ
аҽуардынқәеи ауардынқәеи рыҟазаара
аидара амҩангара
амацара акәӡамызт измааназ, Галынтәи
аҽқәеи ацәқәеи рымҩангарагьы
хықәкыс иаман. Абрахь ииазгоз Галаа заҵәык
ракәын. Егьырҭ зегьы харантәи излаауаз ала, рнапы иаашьҭнахуаз
рыда акгьы рыцаауамызт.
Игәы ԥшаауа, Урыстәылаҟа идәықәиҵахьаз, шықәсык
иимбацыз
иҷкәынцәеи иԥшәмеи анигәалашәа ашьҭахь,
иани иаби ргәалашәарагьы хьу-хьууа игәы иааҵалеит. Урҭ
еиҳарак игәы зҿыркаауаз, рызқәа ҭыԥ наӡаӡа иааныжьны
дахьцоз акәын.
«Хәынту уицца Аҟәанӡа!» – абыржәы илымҳа иааҭаҩуашәа
ибеит Веԥхьи, «Аҟәаҟа ҳцароуп» ҳәа иаб даникыз адырҩаҽны
ашьыжь Веԥхьи иан илҳәаз.
Аҟәа иахьнеиз иахьынаҵаа-ааҵааз «абнаҟоуп уи аиԥш иҟоу
аусқәа иахьрылацәажәо» – ҳәа иддырбаз ахыбраҟны икылсит.
Иҳәо-ичо аиҳабы иҟны ианнеи, изыҩналаз ауада ҭбаа-ҭыцә нахьхьи аҩаӡараҟны, зчынқәа ӷьазӷьазуа убла ихыҷҷало
итәаз ахаҵа ихы дымҩахаӡеит. Аха иааигәаӡа ианнеи, имҵаз
ақьаадқәа дрылахаӡаны дыҟазшәа, рышьҭыбжь аниаҳа ихы
аарылигаӡазшәа ҟаиҵан, ихы дҩаханы даарҿаԥшит.
– Ҳара ақыҭантәи ҳааит… – ииҵахьаз аԥсшәа хәыҷы ихы
иархәаны, иагыруа ақцент ӷәӷәаӡаны иныԥшуа даацәажәеит
Даҭо.
– Исаҳауам сара аԥсшәа! – уигьы агыруа ақцент иманы
ирымҽыӷны аурысшәала даацәажәеит.
Даҭо даауалуашеит, иагьааџьеишьеит уи дахьаԥсуамыз,
«Аԥсны аԥсуаа ракәӡами, мшәан, еиҳабацәоу» ааигәахәит.
Аха нас ибжьала дшагыруаз агәра анига, ихаҿы иаҳа иаалашеит
ҳаззааз уаҩҵас гыршәала иасҳәап ҟаиҵан.
– Уагыруоума, батоно аиҳабы? – инапы имихырцгьы
иҽыназикит.
– Уабатәи гаӡоу аԥсшәа уҳәошәа-егьиуашәа? Иузырҵада?
– инапгьы имымхӡакәаны гыршәала диазҵааит.
– Аԥсуаа рахь ҳаарган, Нарџьхьоу ақыҭаҿ ҳандырхеит,
аԥсшәа хәыҷыкгьы ҳҵеит, – ибжьы аалаирҟәит Даҭо.
– Аԥсшәа шәҵа ҳәа аума шәзааргаз? – иқьышәгьы аарҵәины
ибжьы еиҳагьы иаамҽыӷхеит ачынуаҩ.
Даҭо игәалашәеит алетор ииҳәаз. Абар уи ахьирҵабыргыз
дахьааизтәи аиҳабгьы. Ихынҭыжәӡаа ивагылаз иҷкәын
иахьгьы
даанаԥшит, «аа, убома, ҳахьнеилакгьы иҳаҳауа»
аанарго.
– Уаҳа исҳәаӡом аԥсшәа. Уара ҳара ҳтәы уакәзаап, – дҟәатаха
иҽааҟаиҵеит Даҭо, – уаԥсуаз џьысшьан… даԥсуазар
аԥсшәа хәыҷык шыздыруа исырбар, ҳаззааиз азын еиҳа
даҳхаҵгылап сгәахәын.
– Ибзиоуп. Шәзааз аҿаарха, усҟак аамҭа сымам, – имырхааӡакәаны,
аха ҭынч-ҭынч даацәажәеит ачынуаҩ.
– Жәацы алеқтор ҳара аҿыцынхацәа ҳҳаблаҟны дыҟан.
Алециа ашьҭахь Џьарнас Кәаӡба ииҳәаз игәамԥхазт, дыдҭаиркит,
– иҳәеит.
– Исаҳахьеит. Нас? – иажәа далгаанӡа дизҵааит
иаарҿацаны ачынуаҩ.
– Ииҳәаз акәымкәаны даҽакахьы ииаганы дыдҭаиркит.
Џьарнас Кәаӡба акгьы ихараӡам, доушәышьҭырц азы
ҳааит, – изеиҳәоз ишигәамԥхоз шидырызгьы аттаҳәа иааиқәиԥхьаӡеит
Даҭо.
– Амц шаҳаҭра жәурц шәааит акәу? – дагьыҩагылеит
ачынуаҩ.
– Мамоу, мамоу! Амц шаҳаҭра ҳурц ҳмааӡеит. Саб ииҳәаз
иашоуп, – дааӷьаҵәыӷьаҵәит Веԥхьи.
– Ҿумҭын уара ахәыҷы мӡышәашәа иҟоу! – иҭаҷкәым
астол иҩықәикшеит ачынуаҩ. Нас иаԥхьа иеиԥхаӷӷа иҟаз
акнопкақәа акы днақәыӷәӷәеит. Иааҩналеит абџьар зыҟәныз
ҩыџьа ахацәа.
– Дыжәга! – иҳәеит ачынуаҩ нацәала Даҭо ддырбо.
– Саб доушәышьҭ, саб!.. – днархьынҳалеит Веԥхьи урҭ
ахацәа.
Зназы иааҭгылеит. Ачынуаҩ аҽа кнопкак днақәыӷәӷәеит.
Аҽа хаҵак данааҩнала, иҟаз аҭагылазаашьа данахәаԥш, идырит
иҟаҵатәыз, ахәыҷы инапқәа ааидкыланы ишьҭахьҟа
иныҟаҵаны, ишьапқәа днарыбжьеикит.
– Нарџьхьоу ақыҭан днаугар иҩны ахьгылоу иара иуирбоит.
Уи ааигәа дныжьны ухынҳәы. Авилис ала дга! – адҵа
ҟаиҵеит ачынуаҩ.
Ах, заҟа дицәымыӷхазеи Веԥхьи уи ачынуаҩ, иаб дааимкәкәааны
дҭазкыз. Иаб уаҳа дзыхнымҳәӡеит иҩныҟа. Веԥхьи
изҳацыԥхьаӡа еиҳа-еиҳа ани ачынуаҩи уи иеиԥшыз ауааи
рцәымыӷра шьҭихуан. Иара уажәы абри аҵла ашьапаҿы
дахьтәоугьы убри ачынуаҩ иаԥхьа даагылан, зхы ҳаракны
иара иахь зҿаазхаз маҭы еиқәаҵәа дук иакәызшәагьы дибон.
«Хымԥада убри иҩызцәа роуп аԥсуааи ҳареи ҳаичзырчо,
ҳӷыӷеибакыртә ҳҭазыргыло», – игәаҵанӡа даақәыԥсычҳаит
Веԥхьи. Иааигәалашәеит аибашьра ҟалаанӡатәи хҭыск:
Очамчырантәи
Нарџьхьоуҟа даарц амҩаду дахьаангылаз,
иаԥхьаҵәҟьа машьына ласык аанҿасит. Веԥхьи уи амашьына
аԥсҟы зкыз дауимдырх, рқыҭаҿтәи арҵаҩы Кәтат иакәын.
Веԥхьи днеин Кәтат днаиватәеит.
– Ас сманшәалахап ҳәа сгәыӷӡомызт, сабагәоуҭеи? – агәахәара
иныԥшуа Кәтат днеиҿаԥшит.
– Ушԥагәасымҭоз, баша ҳаигәылацәоума? Уареи сареи
еибааӡахьоу ҳауми, – гәҭыӷьӷьала даацәажәеит Кәтат.
– Ее, Кәтатхеит, – иҳәеит Веԥхьи ашьҭахь даақәыԥсычҳан, –
шәарҭ аԥсуааи ҳареи аҩсҭаацәа ҳабжьысны ҳахьыҟалаз ауп
исзышьҭымхуа, мамзар ҳаицәтәымуаахума. Уара уҵарауаҩуп,
ҳқыҭа ашкол аҟны аус ууеит, аха сара аколнхаҩгьы скаумыжьит,
ҳхәыҷра-ҳдура ухауршҭуам.
– Иамуит умбо, Веԥхьи, ҳаицәтәымуаам, ҳнапы еикәыршаны
ҳанхап, ҳҳәеит, иааны иҳаланхаз дқырҭуоума дагыруоума
зегьы ҳзеиԥшны. Аха ҳаиладырсуеит умбои. Аҟәагьы
агырцәеи ақырҭуа студентцәеи рмитингқәа рҵыхәа ԥҵәомзаап. Ҳадгьыл
ауп ари рҳәеит, нас ҳарҭ аԥсуаа ҳадгьыл ҳәа
иарбану иаҳдырбо?
– Сыздыруам исҳәара. Сҿы жәагәаны стәоуп, ак сҳәар
схы хырҵәоит.
– Аа, анаҟагьы амитинг мҩаԥыргозаап Цагьераагьы, –
имашьына
аласрагьы ааирмаҷит Кәтат.
Амҩа кын. Ауаа рацәа еилагылан. «Чеми миҵа» ҳәа быжьқәакгьы
рылҟьаны иааҩуан. Кәтат имашьына амҩа шамоуаз
аниба иааникылеит. Даарыдгылеит арԥыск.
– Шәхынҳәы, иҟоу шәымбаӡои араҟа? Амитинг ӷәӷәа
мҩаԥысуеит, ақырҭуа дгьыл ақырҭуа итәызарц! – ибжьы ҿацаӡа
иаараҳаит иаарыдгылаз арԥыс. Аха ибжьы ааиԥсахит
амашьына
аԥсҟы зкыз Нарџьхьоу иуацәа рҟны даанҿасны
ашкол данҭазтәи арҵаҩы шиакәыз анидыр.
– Кәтат Манча-иԥа ари шәара шәакәзаап. Ара шәызлахыкәшаша
амҩагьы ыҟоуп. Сара ишәсырбоит.
Амашьына ашьҭахьтәи атәарҭахь дынҭалеит, ааигәа
ашкол иалгахьаз уи арԥыс.
Кәтат имашьына шьҭахьҟа ирныҟәон амитинг акәшарҭахь
амҩахыҵырҭа аҟнынӡа. Амитинг ахьымҩаԥысуаз инахыкны,
дук иацәыхарамкәаны, инаҳаракны нбан дула ҩырак анҵаны
адима ҟаԥшь кнаҳан. Шкәакәала ианыз аҩыра аԥшшәы
ақәеи амреи ирган ицәышҳапӡа иҟалахьан. Қырҭшәала
иҩыз уи аҩыра даԥхьеит Кәтат: «Цагьера ақыҭа 50 шықәса
ахыҵит!» Уи уажәадагьы акырынтә ибахьан. Цагьераа
рныҳәа мҩаԥыргеижьҭеи мызкы аҟара ҵуан. Кәтат амашьына
ааирҵәиин ахыкәшарҭа мҩа инаниҵеит. Нас Веԥхьии иареи
рышьҭахь итәаз аҷкәын диазҵааит:
– Амитинг закәу еилыскааит, ақырҭқәа Аҟәагьы
амҩаԥгара иаҿуп «Чеми миҵа» ҳәа ҿыҭуа, аха исзеилымкааз
ани аҩыра икнаҳау ауп?
– Кәтат Манча-иԥа, шәара ақырҭшәагьы шәҵахьазшәа
сыҟамзи, шәамыԥхьаӡеи?
– Ааи, саԥхьеит «Цагьера ақыҭа 50 шықәса ахыҵуеит! –
аҳәоит.
– Ааи, ааи, 50 шықәса ахыҵуеит, ииашаны еилышәкааит!
Мызкы
аԥхьа араҟа иазгәаҳҭеит ари ныҳәак еиԥш, аҩыра
ахькнарҳаз иаанханы иҟоуп.
– Цагьера ақыҭа аныҟалаз иахаану рацәаҩыми шәқыҭан? –
дҵааит Кәтат, ахыкәшамҩала дакәшаны амҩаду данаангыла,
аҷкәын дҭыҵырц имашьына аанкыланы.
– Иҟамкәа, сабгьы дахааными, наҟынтәи иааргаз дреиуами
саб, – иҳәеит аҷкәын амашьына дҭыҵуа.
– Нас амитинг аҟны ирҳәо закәи «Чеми миҵа» ҳәа?
– Адгьыл ҳара иаҳтәуп ҳәа ауп ирҳәо.
– Адгьыл дара излартәуи, арахь иааганы, Цагьера ҳәа
Қырҭтәыла иҟоу қыҭак ахьӡ абра иахьӡҵаны индырхеижьҭеи
ҩынҩажәи жәаба шықәса ракәзар иҵуа?
Веԥхьи аҟырҟырҳәа дыччеит, ибжьы рдуны. Аҷкәын
ииҳәо иҿамшәо дҟаԥшьӡа дааҟалан, ихы лаирҟәит.
– Иҭабуп ахыкәшарҭа амҩа ахьҳурбаз, – иҳәан, имашьына
аус ааируит Кәтат.
Абарҭқәа зегьы анигәалашәа ашьҭахь Веԥхьи хысбыжьқәак
иаҳаит. Ашырҳәа дҩагылан даанаԥш-ааԥшит, аҟәҟәаҳәа
ахысбжьқәа
геит еиҭах еиҳа иааигәаны. Иеиԥхьбахьан, аха
макьана ацҳахь знеира еихымсыӷьцыз ршьапы ааԥсақәа
еиҳа иаадырӷәӷәеит. Иара уи дацәшәартә иҟамлаӡеит. Дахьынаԥшыз
ибеит ар рымаҭәа зшәыз гәыԥҩык ахысрагьы
иааҟәыҵны, равтоматқәагьы
рыжәҩа ихшьны ааигәа
ишааихьаз. Зеилаҳәарақәа кны, иаԥхьа иниасны Егры
ацҳахь инеиуаз, ԥҳәыск ар рымаҭәа зшәыз агәыԥ аԥсышәала
ишцәажәоз анлаҳа дааҭгылеит.
Ԥҳәыс еинаалак лакәын. Дышқалақь ԥҳәысыз удырратәы
дыҟан леилаҳәашьалагьы. «Хымԥада Аҟәантәи даауеит!»
– ҟаиҵеит
Веԥхьи. Ар ргәыԥ Веԥхьи иааигәа аҵла амҵа
иаагылеит. Аԥҳәыс еинаала такәаамҭа урҭ дрыхәаԥшуан. Нас
маҷк дара рахь дааскьеит. Даргьы аԥҳәыс дааскьошәа анырба,
акы лҳәарц шылҭахыз анырныр, иаалызҿлымҳахеит.
– Афырхацәа аԥсуаа, – лҳәеит, ҭынч-ҭынч даацәажәан
урысшәала, – лара дагыруан. – Иҳақәнагаз ҳзыжәуит!
– лхы аалырҵысы-аалырҵысын, даақәыԥсычҳан, даақәҵәиааны
ашыр-шырҳәа ацҳахьы лҿыналхеит. Уаҳагьы
дхьамԥшӡакәаны
ацҳа данықәла, лшьаҿақәа еиҳагьы иаалырццакит.
Аԥҳәыс илҳәаз ааигәаԥхеит Веԥхьи, иахырҳәаарызеи ҳәа
еикәагылаз ар рахьгьы даанаԥшит. Урҭ ажәакгьы мҳәаӡакәа
илышьҭаԥшуа игылан.
«Ааи, сара сыдагьы аԥсуаа риашара еилызкаауа ыҟазаап», –
даахәыцит Веԥхьи. Нас дахьгылазынтәи даанаԥшы-ааԥшит,
даалак-ҩакит. Ихәырџьан аашьҭыхны иаргьы ацҳахь днаскьарц
иҭаххеит. Аха ашьацҳәа дакызшәа, ишьапқәа изеихымго
иеишьклаҳәуа
иалагеит. Даазазамазеит, аха Аԥсныҟа еиҳа
даахынааит. Иани иаби ԥсаҭа шкәакәақәа рыԥсыбаҩқәа наӡаӡа
инижьроуп, абра такәы инаицәынасҭхоу ашәыга еиқәаҵәа
зыхьшьу ацҳа неиҵых днықәсны Егры анырцәҟа данца
нахыс. Ар ргәыԥгьы уаҳа иааизхьамԥшыкәаны еицырхәхәа
ивсны аӡиас иаваланы акыр инаскьахьаны днарышьҭаԥшит.
Уи маҷк игәы аарӷәӷәеит, иԥсҭазаара ашәарҭарахьынтәи
дхынҳәызшәа ибеит.
Иани иаби иҵегьы днарызхәыцырц иҭахын. Аҽыгәҳәа
ихәырџьан
деиҭанықәтәеит. Заҟа ижьаз, заҟа иҟаҭәаз
хәҵыш аамҭак рымбаӡакәаны иниакәкәа ицахьоу иани иаби.
Ҵаланџьыха цәҳәырак аҟны адгьыл иахон, иахон, аха
аалагала
роуамызт. Еихатә трубала аӡыхьқәа ахьхьаҳәа
шәашҭақәа
рҟны иааиуа, ақьырмыт ҩны еихаҟаца заманақәа
шәрыҩнаҳҵоит, қалақьк аҟны шәынхо-шәынҵуашәа ауп
шәшыҟало
ҳәа иахьааргаз (ҵабыргны
усшәақәа иҟан), адгьыл
кәазақәа ҿыц рырххара ишаҿыз, иаб Даҭо абахҭа дынҭашәеит,
дагьызҭымҵит. Иан лакәзар, илаамҭаӡамкәаны
илызцәырҵыз
ахьаа цәгьа лызхымгеит.
Уажәы, урҭ рыбаҩқәа Аԥсны иааныжьны ацҳа днықәсуеит,
уаҳа хынҳәышьа имаӡам. Ма игәыла изыҟарҵаз рзыҟаиҵазҭгьы,
игәы абааргьы ҟаларын. Игәыла уҳәеит ҳәа,
дахьигәылаз мацара аума, изааигәаӡаз ижәлантәқәа дреиуан
Биӡина Ҟәырдӷьелиа.
Биӡинеи Веԥхьии арахь Аԥсныҟа ианықәнагала нахысгьы
рхәыҷра шықәсқәа еицырхыргон. Веԥхьи, Ҟанчоураахь
ампыл асра данцалоз дааицрымшәаӡакәаны ицыз уи иакәын.
Веԥхьи уи иҵкыс ҩбаҟа шықәса дызлеиҳабыз ала, иаԥхьа
ашкол дҭалеит, Биӡина данҭалоз иаԥхьа днагыланы ашкол
ахьгьы дигеит. Амала, ԥыҭк ианыҩеидас еицәыхҟьаны хаз-хазы иныҟәо, гоу-гоугьы инеицәажәо иалагахьан, еиҳаракгьы
абни Қарҭынтәи иааны иҟаз алеқтор алеқциа дырзаԥхьаны
данца нахыс.
Веԥхьи иаб абахҭахь дындәықәҵаны, иара «Вилисла»
дааганы иҩны дынкаршәны ианца нахыс, Биӡина иара дицәхьаҵит.
Иҟалақәаз заҳаз Биӡина даакылсын, Веԥхьи днеиҿагылеит:
– Уара, зхахә ылухуа дызусҭада? Аԥсуоу? Иумаҳаӡоз
алеқтор ииҳәаз?
Ҿымҭӡакәаны зҵаарала Биӡина днеизыԥшит Хәынту.
– «Ишԥыкәу шәара аԥсшәа шышәҵо… Урҭ ақырҭшәеи
агыршәеи дшәырҵалароуп» – иҳәеит. Уи аахыс ҳҳабла зегьы
ирҳәо умаҳаӡои? Аԥсны Қырҭтәылоуп, рҳәеит… аԥсуаа
қырҭшәала
ицәажәо иҟалароуп, рҳәеит.
– Ҳҩыза Мрамза лаб иоуп изхараӡамкәаны идырӡуа! –
иҳәеит Веԥхьи.
Абри аниҳәоз Веԥхьи ибжьы хәанчахаӡеит. Ари абжьанык
иибоз, иаҳауаз азалымдарақәа зегьы ибӷа инықәыӷәӷәаны
ддырџьыҟәызшәа
дааиҵаӷәӷәан уаҳагьы ибжьы аҭкаара
ицәуадаҩхеит.
– Уи даԥсуоуп, – деиҭанацралеит Биӡина, – ҳара уи лаб
хьчатәыс дҳамаӡам!..
Веԥхьи уажәы иани иаби дрызхәыцуа ихәырџьан дахьықәтәаз,
шықәсқәак раԥхьа убри Биӡина иҟаиҵаз ауп
иааигәалашәаз, «игәыла иҟаиҵаз ҟаиҵазҭгьы» ҳәа ҳазҿугьы
убри ауп.
Дыԥсгәышьеит Биӡина иаб Шьуқәуригьы иқәра акыр
ифахьан
еиԥш. Аԥсыжра аҿҳәара ԥырҵәеит. Уи аҽны аҿыцынхацәа
реиланхарҭаҟынтәи, шамахамзар, уаҩ дагымкәаны
еизаны иҟан. Аԥсуаа ракәзаргьы имаҷыҩӡамызт,
иԥсыз дыздыруаз ааиқәеит. Аха Веԥхьи излагәеиҭаз ала,
шықәсқәак раԥхьа рҳаблаҟны ԥсрак ҟалар шаҟаҩ аԥсуаа
неиуаз аҟара уажәы иҟамызт. Ҵаҵӷәык-ҵаҵӷәык змам
хҭыс ҟалаӡом. Уажәы аҳәааҿы зылаԥшҳәаа Егры инахырԥо
итәоу Веԥхьи излаигәалашәо ала, усҟан шықәсқәак ракәын
иҵуаз рыкәша-мыкәша иҟаз аԥсуааи аҿыцынхацәа рҳаблааи,
ԥсыҭбараҵәҟьак ҟамлеит акәымзар, напышьашәала
анибарҵәара рыбжьалеижьҭеи. Аибатыҟра аан аԥсуаа еигәныҩын,
агырцәа ршьаҟьеит, ԥыҭҩыкгьы ахәшәтәырҭақәа
рахь ирымгар ада ԥсыхәа ҟамлеит. Ахәшәтәырҭа аҟынтәи
акәхап араион анапхгарагьы ахҭыс атәы ирласны излараҳаз.
Амилициа хыҵны иаарылалан, аибатыҟра аԥшьгаҩцәа ҳәа
ҩыџьа аԥсуаа аарылган абахҭа инҭадырԥалеит. Русгьы
рыӡбеит,
рқыҭа Нарџьхьоу агәҭылсаҟны иааганы «Показательный
суд» ҳәа ԥсуагьы гыруагьы еилыркаарц азы урысшәала
инахьӡырҵан, амала урысшәала иахьӡырҵаз агыршәала
еиҭаганы ирылеиҳәеит аусӡбаҩцәа реиҳабы аԥсшәа усгьы
издырамызт, ихаҭагьы ихырҵәаны
иааргақәаз аӡәы диԥан.
Аисра зыхҟьаз изхароу дарбану ҳәа акгьы иаламцәажәаӡакәаны,
аисра аԥшьызгаз ҳәа абанҭ аҩыџьа рус рыӡбон,
хәба-хәба шықәса Сибраҟа рахгарагьы рықәырҵеит. Усҟан
аҵкысгьы уажәы, абра аҵла амҵаҿы, еиҳа иџьеишьон
Веԥхьи уаҟатәи русӡбашьа. Избанзар, усҟан еиҳа зҟьаз, ауаа
ахәшәтәырҭахь изышьҭыз ракәын изқәыӡбоз. Изаҳауазгьы
ус акәыҵәҟьоушәа ддырбон.
Изыхҟьаҵәҟьаз уи ауп, аҽыцынхацәа рҳаблаҿтәи арԥыск
аԥсуа ҭыԥҳак бзиа дибазаап, аха даницымца, аӡәы дҳәаны дышизтәаз
аниалҳәа, «ааит, сара агыруа – ақырҭуа ҳәа иԥхьаӡоу
соума бсыцымцаӡакәаны аԥсуа иццо!» – иҳәан, жәытә
ҵасла аԥсуаа аӡӷабцәа мҵарсны ԥҳәысс иргон ҳәа иаҳахьаз
даақәгәыӷны, мап ицәызкыз дымҵаирсит. Аусурахьынтәи
ишаауаз аӡӷаб лҩызцәа дрыцрыҵны мҩахәасҭала лыҩныҟа
данындәықәла уаҳа аӡәгьы дицӡамкәаны имала, ҷыдала уи
азы иҟаиҵаз сабрада шкәакәак налхарԥаны, лҿы еимлагәа
иааникылан, нас ашаха налыкәырша-лыкәыршаны, амаӷ
аалыцрыхо афасара дылеигалеит, устәи иҩныҟа дигарц.
Аҳәарақәа раацаразы абнацәхыԥрахь иҟаз агәыла ҷкәын
хәыҷы ари аниба, дышзахәоз дыҩны аӡӷаб лашьеи лаб иашьа
иԥеи иреиҳәеит. Урҭ анихьӡа иара аӡӷаб дныжьны дыҩит, аха
иҩны агәашә аҟны ихьӡаны деиҵырхуа ианалага, аԥсуаагьы
агырқәагьы ааизыҩҩын аибатыҟраҵәҟьа ҟалеит.
Абри ахҭыс ҟалеижьҭеи аԥсуааи агырқәеи реиҭанеиааирақәа
еиҳа иԥкын азыҳәаны Биӡина иаб даныржуаз аԥсуаа
маҷҩын.
Ԥсык ишихәҭаз еиԥш Биӡина иаб акәыба дҭаҵаны аԥсыжырҭахь
днаргеит. Акәыба анҭадыргыла, аҷкәынцәа рбаҳақәа
еиқәыжьыз анышә инаҵадырԥеит акәыба иақәрыԥсарц
азын.
– Шәаагыл! Шәаагыл! Акәыба анышә ақәшәымԥсан! –
днарылаҳәҳәеит аԥсы иуаз хаҵак.
Уи Биӡина иаб дыԥсиижьҭеигьы иԥаҵа аушьҭны иҿабаба
иҿан. Анцәа ныҳәарҭақәа русзуҩцәа дреиԥшныршьалон
џьоукы,
дихаԥхьараны дыҟан, аха ианаамҭаз дзихьымӡазаап,
уажәы инаигӡарц иҭаххеит ргәахәын, ҿымҭ-ԥсымышьҭ иааикәагылеит.
– Иҟалеи, биӡиа Санҭе? – зҽырххо абаҳақәа зкыз рахь
иааиуаз Санҭе днеиԥыххылеит арԥыск.
Биӡина иан лыҷкәын гәыбӷан иҭаны дцәажәон:
– Иузымдырӡози, Биӡа, ааҵәа ҳшазыԥшу! Заа изроумҳәазеи?
Сара Санҭе абыржәы игәаласмыршәазҭгьы уаб иуасиаҭ
намыгӡаӡакәаны
даажуан.
– Закәи зыбҳәа! – ҳәсеи-хацәеи аалыкәшаны
илазҵаауан.
– Шәааҟәыҵ, шәбаҳақәа нашәырс! – абаҳақәа зкыз Санҭе
иааникылеит.
Аӡәгьы ишьҭыбжь умаҳауа, иууаӡа иаанхеит. Аԥсуаа
иҟазгьы
неиҿаԥшы-ааиҿаԥшит, инеизҵаа-ааизҵаақәеит, аха
иҟалаз ҳәа акгьы рзеилкаауамызт. Аамҭа цацыԥхьаӡа, ауаа
еиҳа-еиҳа аилаҭырра иалагеит, аха урҭ зегьыҵәҟьа ракәмызт.
Иззыԥшыз здыруаз рыхқәа рықәыжьны иԥшын.
Ашьаԥа рхианы, аԥсыжрашьҭахь ауаа уахь рнеира иазԥшыз
ашьаԥа амаҵ азызуаз, аԥсыжырҭа ауаа аԥырымҵуашәа
анырба, ашьаԥа аиҳабра здырҵаз уахь дааит.
– Шәыззыԥшузеи, мшәан? – ибжьы ааирдуит ашьаԥа
аиҳабы, илаба нарсны даагылан. – Аԥсы анышә иқәзыԥсо
рыда зегьы ашьаԥахь шәаала, инаизхышәҭәалап.
Аӡәгьы иҽимырҵысит, иҟалаз закәу еилымкаакәаны
ицарц шырҭахымыз убон, илак-ҩакуа, ацашьа иақәымшәо
ишааилахаз
ала.
– Аиашаҵәҟьа. Шәца уара зегьы, ара иаанхо ҳазхоит, –
даарылаԥш-аарылаԥшит Санҭе.
Аӡәгьы дымҵысит.
– Иааит! Иааит! – ҷкәынак ибжьы аарылаҩит иаалырҟьаны.
Иҩызцәақәак иманы днарылҵын, ааигәа иааины иаангылаз
аидарашьҭыхга амашьынахь инеихеит.
– Изакәызеишь иаанагаз?! – иныҵакшәа аԥсышәала
даацәажәеит
Мазлоугьы, аха уи заҳаз аԥсуаагьы аҭак ҟамҵаӡакәан
иааиз амашьынахь иԥшуан.
Амашьына иаақәырхит ааҵәа дук еимакы-еиҿакны. Амҩақәа
нарырҭан, иааганы акәыба зҭагылаз ажра инхықәдыргылеит,
ахы аартланы инахаԥшит.
– Анышә! Анышә! – ана-ара иааиларԥсеит. Зегьы уи ааҵәа
иахәаԥшырц рҭахны уахь инеигәеит.
– Иҟашәҵои уара, анышә шәымбаӡаци? – ибжьы гон
Санҭе.
– Ҵаланџьыхатәи анышә ааргеит, Шьуқәури ԥсаҭа
шкәакәа иуасиаҭ нарыгӡеит. Дшыԥсуаз аниба ауасиаҭ нижьит
дахьынтәааз
иԥсадгьыл-иҭыӡҭыԥ аҟынтәи анышә ааганы
иқәырԥсарц. Иагхеит, аха уеизгьы иааргеит. Саргьы
уахьынтәи иааз соуп. Ҳаԥсадгьыл анышәнап зегьы иаҳҭахуп.
Иузыбымбылхааит, Шьуқәури рыцҳа! – Санҭе ааҵәа днахасын,
нышәнапык акәыба ахьҭагылаз инақәиԥсеит.
Уаҟа иԥшыз реиҳараҩык уи иҿыԥшны, иҟаиҵаз ҟарҵақәеит.
Веԥхьи иаб Даҭо иԥсырҭа-иӡырҭа ҳәа акгьы ыҟаӡамкәаны
дылбжьаҳәахаа
данца ашьҭахь, иан такәаамҭа
диԥымхазаргьы
луахҭа аакылсын дама илҭахәаша ианца,
инаиабжьаргақәеит Биӡина иаб ишизиуз, уи ашьҭахьгьы
аӡәырҩы ишырзыҟарҵахьаз еиԥш Ҵаланџьыхантәи анышәнап
ааганы лкәыба инақәырԥсарц. Аха Веԥхьи имуӡеит.
Иан анышә данеиҭа адырҩаҽны ахәылԥазы иааиз Биӡина
аԥсы лзыхҭәаларазы аҵәца анышьҭих, игәы ишалаз иҳәеит
уи лџьынџь дгьыл Ҵаланџьыхатәи анышәнатә ахьылмоуз.
– Уи хьааумган, Биӡина, – иҳәеит усҟан Веԥхьи.
– Уиашам, Веԥхьи, ҳџьынџь дгьыл ма ҳанԥслак иҳақәрыԥсозароуп.
«Сара Аԥсны сыԥсызҭгьы Ҵаланџьыхатәи анышәнап саҳәаӡомызт,
исыцәтәымны исыԥхьаӡом азын. Арҭ зегьы – Аԥсны
инхоз, арахь рџьынџьтәыла Қырҭтәылантәи анышәнап
рықәрыԥсаларц
рҭахын. Уи ибазаап Анцәагьы, рыдгьыл
ахь иргьежьит…» – абарҭқәа зегьы анеидихәыцла ашьҭахь
Веԥхьи ихәырџьани иеилаҳәарақәеи иман ддәықәларц
инақәикит, аха иҽааникылт, иҽаарҭынчшәа еиҭах даагылт,
абри адгьыл аныжьра ицәуадаҩханы, аамҭацк иадамзаргьы
саанаԥшы-ааԥшып ҳәа ааӡбаны.
«Аӡы ахьышьҭрахь игьежьуеит» ҳәа, баша ирымҳәаӡозаап
аԥсуаа.
Аа, абар, агырцәа зегьы ҳџьынџь ахь агьежьра
ҳақәшәеит!» абри даазхәыцын Веԥхьи мраҭашәарахьгьы
днаԥшит. Амра игьежьуаркалеиуа
хӡаарҟәрыла аҟаҵара
аҽазыҟанаҵон. «Ҳџьынџь ахь агьежьра ҳақәшәеит», – деиҭаазхәыцит изқәымгәыӷуаны иҟалаз ахҭыс. «Зегь зымчу
ибарҭам акгьы ыҟаӡам, нас џьоукы рыдгьыл ахь ацара
зҳақәиршәазеи
усҟан» – иаахьааигеит. Абри даназхәыц,
иааигәалашәеит зны Мазлоу иеиҳәахьаз.
Хәылԥазык ҭынч аԥшрашәара даҿын Веԥхьи, иашҭа
агәашә азааигәара.
– Бзиа ууит! – иҳәеит уа ииасны зыҩныҟа ицоз Мазлоу.
– Бзиа убааит, Мазлоу, аха исзеилымкаауа умбои, уара, –
иҽага нарсны дааҭгылеит Веԥхьи, ибжьы ааҭырҟьаны.
– Закәи уи, Веԥхьи? – дааҭгылеи т Мазлоугьы.
– Арашәара аамҭаха уара уныҟәартә аамҭа узҭада, биӡиа
Мазлоу, уара бзиак иақәшәаша? – ихы иҭарԥаз агазеҭ
хылԥагьы ааихихит.
– Аа, уи аума? Сысыс днаскьазгон. Иӡбахә уаҳахьазар
акәхап ахәаџьа Смаил, Очамчыра инхо. Еиуаракгьы ҳабжьоуп
иԥҳәыс лыла, иԥҳәыс даԥсуоуп, иаргьы аԥсшәа иҳәоит. Ҳара
аҭырқәшәа ахьаҳзымдыруа азы иара аԥсышәала дҳацәажәоит.
Акрыздыруа хәаџьоуп, рҳәоит, иқьҭаԥ днасзахәаԥшып
сҳәан
даазган, уажәы днаскьазгон, – иҳәеит Мазлоу.
– Аиеи, уи сҳәеит ҳәа уара анеиааихагьы умоуп, умхқәа
уҷкәынцәа ирашәаны иалгахьазар акәхап. Аԥхын аԥсшьара
амхны аҩныҟа иааны иҟоуп ҳәа саҳаит, снеингьы исзымбеит,
сҩыза гәакьа иоуми Ҟанчоу. Сырашәатәқәа саарылгап сҳәан,
– аара ихы инадиҵеит Веԥхьи.
– Ааи, сырашәатәқәа сзыдрашәагәышьеит.
– Нас ииҳәазеи ахәаџьа Смаил, бзиарак ҳзыԥшумашь? –
дҵааит Веԥхьи.
– Зегьы ироуҳәаша акы акәӡам уи Веԥхьи, аха уара
сыҷкәынцәа рҩыза гәакьа уоуп, акырӡа усеиҵбуп, аха угәра
згоит, сыгәра угоит азын ҳаиқәлацәоушәа ҳанеицәажәало
ыҟоуп, иуасымҳәо иҟоузеи.
– Сӡырҩуеит, Мазлоу бзиа, уажәа сыгымхааит. Саргьы
саухәыҷыху.
– Сгәыла Ԥоча дудыруеит, уажә дубама, убрии сареи
Очамчыра
ҳанеиқәшәа, иаргьы дшиҭахыз сеиҳәахьан азы
Смаил иӡбахә аацәырызгеит. Смаил иҩны ҳнеин, ҳиҳәеит
аҩныҟа дҳацааларц,
аухагьы даангыларц. Ҳазхарагьы ҳаицәажәап
ҳәа аниаҳҳәа, дақәшаҳаҭхеит. Ҳқыҭа агәҭылса
аҟынӡа ауп усгьы «асоиузтранс» ахьынӡаауа. Убри ҳнақәҵын
уажәы сызлаауа амҩала
аҿыцынхацәа ҳшәылсны ҳцон иаха
ахәылԥазы. Уаргьы урашәон, ҳуаҩсит. Абыржәы уара снауаҩсыр
сахьыныбжьало, Смаил ҳашьҭахьҟа даанхеит. «Ҳа-ҳа-ҳа» ҳәагьы иччабжьгьы ҳаҳаит. Ҳанизхьаԥш, дааҭгыланы
дхарахаԥшуан.
– Узырччазеи, Смаил, иҳауҳәар ҳаргьы ҳмыччарыз, –
сҳәеит.
– Абри аиланхарҭа жәымбои? – иҳәан, днаԥшы-ааԥшуа
шәеиланхарҭақәа илаԥш нархигеит.
– Ссирк шәеиҳәазаап, убама, нас, нас? – еиҳагьы даазҿлымҳахеит
Веԥхьи.
– Иабасирым, ахәаџьацәа акгьы шырзымдыруаз ааирԥшитеи,
– инациҵеит Мазлоу. – Абарҭ аҿыцнхацәа Аԥсны иааганы
индырхаз, руа-зеиуоу ыҟаӡамкәаны иқәҵраны иҟоуп, –
иҳәеит иҽхырччара дааҟәыҵны, иҽырҟасаны дааҳҿаԥшын.
– Ҳаи, ианаџьалбааит, инаҳгәыдиҵазеи? – зназы дааилашәеит
Веԥхьи, нас, – ҳаи, хәаџьарас илоу аҳа, аӡәы –
имҳәеит, ҩыџьа имҳәеит, зегьы ҳәа ауп ишиҳәаз, иидыруаҳа,
– иҳәан, «ҳи-ҳи-ҳи» ҳәа ибжьы рҵаӷаӡаны дааччеит, ихы
ларҟәы-ларҟәуа.
«Ахәаџьа Смаил ԥсаҭа шкәакәа ииҳәаз ҟалеит» – даазхәыцит
уажәы.
Амра аҭашәара егьагымшәа аниба Веԥхьи, ацҳахь днаскьаларц
иҭаххеит, аха гәахәарак игәалашәан, еиҭах иҽааникылеит.
«Амшәгьы хәҵыш аамҭак амоуп» – ажәаԥҟа дназхәыцит,
ихаҿгьы нықәлашеит.
Мрамза Кәаӡ-ԥҳа аҳәынҭқарреи Сталини акамбашь иадикылазшәа
ахара наидҵаны лаб Џьарнас дандырӡ нахыс,
Ҟанчоураагьы
Мрамзаарагьы рааигәаратәи адәҳәыԥш ккаӡа
иааҭацәит.
Хәылԥазыла рыбжьқәа рхацаланы еиндаҭланы
игәырӷьаҵәа
ампыл еицасуаз ахәыҷқәа уахь анеира иаҟәыҵит.
Хәынту
ҩынтә-хынтә иҩызцәа хәыҷқәа иманы адәҳәыԥш
ааигәа
днеит, аха уа аӡәгьы данықәимбаа, дхынҳәны дцалон, Ҟанчоу иахьгьы дымнеиӡакәа. Избанзар, идыруан уи
аҳаблаҿы Мрамза
лаб ддырӡ аахысгьы гәеиҵыхрак шыҟамлацыз.
Хәынту иҩызцәеи иареи уахь аныҟәара ианаҟәыҵгьы,
Хәынту
ихаҭа дзаҟәымҵӡеит – ихала дааны, такәаамҭа
адәҳәыԥш
азааигәа дгыланы, нас днахынҳәны дцон. Зны-зынлагьы инаимҩатәшәа
иахыкәшаны, Мрамзараа рыҩны
иавганы игаз амҩала дхынҳәуан. Рҩны данавсуаз, уахь
днаԥшцәар
дацәыԥхашьаны,
илақәа цәыҵырԥшны ашҭа
изаҟәымго иадхалон. Харантәи
акәзаргьы Мрамза илаԥш
дныҵашәар шԥеиҭахыз, аха дыҵашәомызт.
Мрамза лгәаӷ анимазгьы ыҟан. Убра лыҩны днавсыцыԥхьаӡа
аҷаԥс анааиҿыҵлыргаз игәалашәон. Дышгәааз, лгәаӷ
шышьҭихыз
зегьы аттаҳәа ихы инҭаԥсон, аха, нас урҭ
агәаӷқәа
иахьца-иахьаа имбаӡакәаны ихы инҭышәшәаны
гәхьаагарак
хьухьууа
игәы иныҵалон. Уи агәхьаагара
еихымсыӷьуа
ианалага, Ҟанчоураахь
аныҟәара далагеит, ес-изҽыҵигалакгьы. Аха, Мрамза уаҟагьы диқәымшәеит. Зны
хәылԥазык азы игәаӷьит Мрамзараа ргәашә днылагыланы
Мрамза ҳәа ибжьы анаргара.
Мрамза дааиуан ашьшьыҳәа лышьи-лышьи неиқәҵо. Данааидгыла
лыблақәа ааччеит. Убасҟан ауп ианыччаз уажәраанӡа
лылахьеиқәра лыцеиҩишарц еиқәпата игылаз Хәынту
иблақәагьы.
– Веԥхьи, уаазгеи? – днеиҿаԥшит.
– Баб ихабаруи, Мрамза, убри еилыскаарц сҭахын…
Мрамза еиҭах деиқәпата дааҟалеит.
– Акымзарак, иарбанзаалак ихабарк ҳмаҳаӡацт.
– Ус акәхап, – уаҳа акгьы дазымҵаарц иӡбеит, дцарцгьы
дааҳәыҵәы-ҳәыҵәит.
– Сара издыруеит, Веԥхьи, уара уаб дызқәыӡыз саб шиакәу,
– лҳәеит лара, лхы шьҭымхцәакәаны.
– Уигьы иӡбахә ыҟаӡам… – ибжьы аармаҷшәа ус
ааиҳәан, ашьшьыҳәа даахынҳәит. – Абзиала! – даахьаԥшит,
днаскьахьан еиԥш, амала илымҳақәа арахь икыдын такәы
дцаанӡагьы.
Днаԥшшәа ибон Мрамза аҩнашҭахь данааи лан акы шлалҳәоз.
Аха ашьҭахь еилиргартә илымҳа иҭасыз лан лыбжьоуп.
– Арахь дзаабымгазеи, ҳҵыхәала заб дыӡыз аҷкәын?!
Ашкол ахь ацара аныҟала, еиҳа лассы-лассы еибабалон
Мрамзеи Веԥхьии. Аха рабацәа рыӡбахә аӡәгьы ицәыригаӡомызт,
гәныхәҵысҭала иргәалашәон ауп. Уи еиҳагьы
еизааигәанатәуазшәа, гәреибагарак рыбжьанаҵозшәа рбон
рҩыџьагьы.
Еиҳа-еиҳа иҩеидасцыԥхьаӡа, класск аҟынтә аҽа класск
ахь ииасыцыԥхьаӡа ианааиқәшәалоз (лара ақырҭшәа аҵара
иаладыргахьаз аԥсуа школ дҭан, иара аҿыцынхацәа анаа
ашьҭахь ирыздыргылаз ақырҭуа школ дҭан), акы еибырҳәарц
рҭахызшәа иааидхалон, аха ирзымҳәазшәа инеиԥырҵуан,
баша цәажәарак ныбжьагала-аабжьагаланы. Нас, хаз-хазы ицаны, ирзеибымҳәаз закәызеи ҳәа рхы ианазҵаалак,
рабацәа рыӡбахә ахьырзеибымҳәаз иақәырҵон. Хәынту
уажәшьҭа Веԥхьи ҳәа зегьы иарҳәо иалагахьан дарԥысхеит
ҳәа дыԥхьаӡаны, иан заҵәык лыда.
– Деда, уажәшьҭа баҟәыҵрауазеи Хәынту ҳәа саҳәара,
зегьы Веԥхьи ҳәа ауп ишсыԥхьо, – иҳәеит иара зны, игәы
иааҵаххшәа.
– Сара сзыҳәан есқьынгьы ухәыҷыми! – абри ала зегьы
лҳәеит ан. Уи лыԥсы ҭанаҵы, иара ԥҳәыс данааигагьы
Хәынту ҳәа иалҳәон.
Ԥҳәыс дааигеит Веԥхьи заа, абжьаратә школ даналга
ашьҭахь
дук мырҵыкәаны. Иан илҭахын Аҟәа аԥсуа арҵаҩратә
ҵараиурҭа еиҭакны иақырҭуатәны иҟарҵаз дҭаларц,
уа, дара рҟны, абжьаратә школ даналга.
– Аԥсуаа уахь изҭалаӡом, ақырҭшәа рзымҵаӡеит, Хәынту,
хымԥада уҭалоит, – лҳәеит лара.
Иаргьы уи аҵараиурҭа игәы азцахьан, аха акы дамшьҭуа
арахь ихозшәа ибон. Изакәызеи ҳәа данхәыцлак, Мрамза
уахь лхы лмырхар ҳәа дшацәшәоз ааиныруан. Иҭахын уи
лгәы иҭоу еиликаарц, аха макьана изымгәаӷьыцызт.
Веԥхьи ииулакгьы Мрамзеи иареи зны ианеиқәшәа, наҟ-наҟтәи рҵарақәа рзын ацәажәара ныбжьеигалеит.
– Сыбжамҽамхеит, – лҳәеит Мрамзагьы даақәыԥсычҳан,
– ақырҭшәагьы нагӡаны исзымдыруа, аурысшәагьы снанамго
сықәхеит, аԥсышәалагьы аҵараиурҭақәа адыркит усгьы
ишубо.
Веԥхьи иан дналыдтәалеит, бара бкажьны џьаргьы сызцом
ҳәа.
– Бымала ара бынхоит, саргьы Аҟәаҟа сдәықәҵаны ныҟәгатәыс
сбоуеит. Араҟа ҳааицыхандеиуеит, наҟ-наҟ иҟало аабап,
– иан дназирхәыцит.
Аҵараиурҭақәа ирҭалашаз рҭаланы ианеилга, Мрамзагьы
лкалаҷкәыр аашьҭыхны ачеирҭахь данца, Веԥхьи Аҟәа
ааихаршҭны
ақыҭахандеира иҽыназикит, Мрамзеи иареи
ахьааиқәшәозгьы
рылақәа ааидхало иалагеит. Ицәа еиҳа-еиҳа иҟьало
аҿынанахеит, аҭаҭын асигар инылаҳәаны инеиҿеикуан.
Уимоу
дышнеи-дышнеиуаз уахынлагьы дгыланы
аҭаҭын лҩа ауишьҭуан акраамҭа.
– Узмырцәозеи, Хәынту, аҭаҭын уннарҵәеитеи?
– Шьыбжьон самхамцәахи, деда, ацәа сакӡом, – амцгьы
иҳәон, уаҳа димазҵаарц азы.
Ицәа аҭыԥахь ишымааиуаз аниба, Мрамза иҽлықәиршәеит.
– Бареи сареи разҟыла ҳаиԥшуп, Мрамза, – иҳәеит
ицәажәара изыгәаӷьуа-изымгәаӷьуа дналҿаԥшын.
– Избан, Веԥхьи? – дҵааит ларгьы.
– Баргьы баб ддырӡит, саргьы саб ддырӡит, аҩыџьагьы
акгьы рхараӡамкәа.
– Уара уаб, Веԥхьи, сара саб иоуп дзыхдырҟьаз. Уи сара
акырынтә сазхәыцхьеит. Аарагьы схы иадысҵарц сҭахуп
уара уҿаԥхьа.
Абарҭ лажәақәа Веԥхьи ибз аурышьҭуазшәа ибеит, аха
акраамҭа ицәа дҭаҵәиуа даанхеит.
– Сара исҳәаз хьаас иҟауҵама? – лыблақәа ааиҵыхны
днеиҿаԥшит.
Усҟан ауп Мрамзагьы иаргьы уажәшьҭа ишыхәыҷқәамыз
даназхәыц Веԥхьи. Иҭыџьџьа-ҭыџьџьо иҿаԥшуаз
лыбла
гәыиаҵәақәа
днархыԥшылеит. Лӡамҩақәа маҷк амра
шыркыз
мҩашьо аиқәара аархыҩуан. Лхахәы еиқәаҵәа акны
иԥаны ижәпаҳаҳараӡа
лыгәчама инықәсуан.
Веԥхьи дҳәынҷаны ла лахь дааскьазго ҳәа акы ааизеилымкааӡакәаны
дааскьон.
– Аԥсуа ԥҳәызба, зыхцәы еиқәароу! – абри ааиҿыҵҟьеит
ишыҟалаз изымдырӡо.
– Иуҳәаз закәи, Веԥхьи?! – лыбла хаақәа еиҳагьы иааҭыџьџьааит.
Веԥхьи ашьшьыҳәа инапы наргӡаны лхахә ԥара дааханы
лаԥхьаҟа иниеигеит.
– Сара сыҟаӡам бара быда!
Уажәы ибжьы лаҟәын, аха игәаҵа иҭыҵны ишаауаз ихаҿы
ианылбаалон.
Мрамза аҭак ажәала ишыҟалымҵазгьы, уаҳа лыхцәы
ааимпыҵымхӡакәаны
лыбла хаарақәа изыԥшуаз иоуразоуроу
дытҟәаны
дыргон.
Уажәы, абра аҵла амҵан, иеилаҳәарақәа ивара иргыланы
ихәырџьан дахьықәтәаз, абни игәалашәаз Мрамзеи иареи
реидгылара
аҵкыс еиҳау хәҵыш аамҭак иԥсҭазаараҿы ишыҟамлацызгьы
даазхәыцит.
Урҭ уи ашьҭахь иаарласынгьы еибагеит.Ирхылҵыз ҩыџьа
аҷкәынцәеи ӡӷабки аӡәгьы дҭаацәарамхацызт акәымзар,
ишрызҳашаз
ирызҳахьан, аҵарақәа рҵахьан. Аха ара рыԥсҭазаара
аншәарҭаха, Мрамзеи ирхылҵызи Урыстәылаҟа
ишьҭит ирдыруаз
шьоук рахь. Иара дтәоуп абраҟа даӡәымацараха,
дгыла ма цныҟәа димаӡамкәаны.
Амра абз амшын иӡаанакыларц агәы ишҭаз аниба, ихәыцрақәа
зегьы иҽаарылганы дыццыкы-ццакуа ихәырџьан ихәда
ихшьны,
иеилаҳәарақәа ицнапык ала иаашьҭихын, ацҳахь
иҿынеихеит.
Ар ргәыԥ уаҳа иламцәажәаӡакәаны ишьклаԥшуан. Иара
днеиуан ихы ихәыцраха, тымитышак дазцозшәа, ишьамхқәа
иҵаҟәало.
Нас дааҭгылеит. Даанызкылаз даҽазныкгьы ишьҭахьҟа
ахьаԥшра ахьиҭаххаз ауп. Аха изымгәаӷьӡеит. Ар
ргәыԥ шишьклаԥшуаз
идыруан. Дхьаԥшыр, рылаԥшқәа
еиҿаҳар ҟалон. Акы иазҵаар ҟалон, иаргьы акы иҳәар акәхон.
Арахь, ииҳәарц ииҭахыз зегьы игәаҵа иҭакәаҳа икын,
уи ааҭигар анахь дахьцоз ацәҟьа изнаргылар ҳәа дшәон.
Дааҭгылан, иаԥхьаҟа дыԥшит. Илаԥшҳәаа аӡиас иахысны
хара ицон.
Веԥхьи ацҳа данықәс, ихәырџьани иеилаҳәарақәа зҭази
наргыланы такәаамҭа днаԥшы-ааԥшуан, ихы ахьирхашаз,
дахьцашаз
дазхәыцуан. Ианигмыз, дҟацаӡа даныҟаз, шәагаалагьы
дымцхәымшәа ибон. Аха уажәы ианигу иуаҩыбжарагьы
дахысны
даныҟоу, иӡамҩа кәакәарқәагьы анҭашәашәоу,
ихаԥыц хыжәжәарақәагьы еихакшарашәа дназхәыцит.
«Дышԥаҟаларишь уажәы Мазлоу, Мазлоу аҭаҳмада?
Дзеиԥшрахарызеишь неихыркәа змам иԥшәма Каҷыҷ
бзиа, нхара ҳәа ҳаниарга раԥхьаӡа зхырҵәеиҵарҟәаҟәа сфаз?
Рыҷкәынцәа
еибганы ироузар, игәырӷьашт. Рыҷкәынцәа
анеиқәха, рыԥсадгьыл ианақәиҭха, ражәымҭа шкәакәахеит.
– Сара! – ишьапқәа неихигарц иақәикит, аха еиҭах иҽааникылеит,
дахьцарыз ахьизымыӡбаз азы. Ҵаланџьыха, абри
акәӡан даахәыццыԥхьаӡа адгьыл иҵыҩуазу, ажәҩан илбаанашьҭуазу
изеилымкаауа ихшыбаҩ аҟны иааҭашаҟьшаҟьоз.
Аха иҽаарҭышәынтәаланы уи данаазхәыцлак, ахьыӡ заҵәык
ада уаҳа акгьы ихаҿы иааиуамызт. Данхәыҷыз, иани иаби
дрыманы убраҟа ианықәҵуаз ишихьынҳалаз инижьыз иласба
Кәаркәантелиа акәын ибла иаахгылоз. Аха уигьы уажәшьҭа
иабаҟаху! Уахь ацашьа амҩагьы дақәшәом уажәы.
Веԥхьи иаҳауаз ашыкьбыжьқәа дук ицәыхарамызт,
дахьынаԥшуаз
ауаа реилаҭыррақәагьы ибарҭан. Уахь, Аԥсны
иқәҵызи
урҭ анырба еизаны ирзыԥшуаз аҭыԥантәи агырцәеи
рахь иҿынеихеит.
– Биӡиа, уеидарақәа уцызгап, – дааидыххылеит ҷкәына
ҵәрышкәак дтыртыруа.
– Иҭабуп. Мап сҳәом. Абнахь ауаа ахьеизаз рахь, – дицны
дахьцашаз неиирбеит, иеилаҳәарақәа зҭаз наиркуа.
– Биӡиа, ухәырџьангьы хьанҭоуп, уааԥсаны уҟоуп, –
иҳәан, ихәырџьангьы ааимихит аҽа ҷкәынакгьы.
– Шәмыццакын, шәыццакны шәабацои!? – ҳәа дышрышьҭаз
ауаажәпара инарылапҟа ицеит, иеидарақәа имызхыз аҷкәынцәа.
Уаҳагьы ибараны дауҟахыз алашьцамҭеи ауаажәлари
инарылаӡыз «ицхырааҩцәа».
Дуалуашо даанхеит Веԥхьи. Зны даагылт дыҵәҩанны
дадырсызшәа. Нас днаԥшы-ааԥшит, дшаҵәы-шаҵәит, аха
акы зауҳәо ҳәа аӡәгьы иааигәа димбеит.
– Шәарҭ ахҵәацәа зегьы шәахь сыбжьы насыргоит, – ихҵаӡаны
аӡәы ибжьы аарылҟьеит ауаажәпара рыгәҭа. Нас еишәоу
қыдуахәоу здырхуада акы иҵадыргылазаап, маҟҿаҳәара
ҩахыс ауаа дрылыҳәҳәо дааҟалеит иаацәажәаз. Цәашьыкгьы
иҿарԥхо аӡәы икны диҵагылан.
Иаҳахьаз бжьызшәа ибеит Веԥхьи уи ибжьгьы, иԥшрагьы
убас. Деиҭахәыцзар, аа, абар, Цагьераа амҩаду аанкыланы
амитинг аныҟарҵоз, машьынала арҵаҩы Кәтат Манча-иԥеи иареи анрыхҭыгәлаз ауаажәпа рыгәҭаны қыдуахәак
иқәгыланы «Чеми миҵа» ҳәа зыбжьы рылҟьаны иаҳауаз
иоуп.
Уи араҟа ацәажәара даналагаз инаркны Веԥхьи иҽизнымкылакәаны
ауаажәпара дрылалахьан, аха дласны дызцомызт.
«Гьижьи! Гьижьи!» рҳәон дназыгәҭасны дназыбжьҟьоз
џьоукгьы.
– Сара агәра шәсыргоит арахь рацәак ҳшаанымхо ала.
Сталини Бериеи ҳабацәа ахьырышьҭыз Аԥсынтәылаҟа
ҳамцар руӡом Қырҭтәыла анапхгара. Мшәан, жәларык
ҳахзырҵәаз ус ишԥаанрыжьуеи! – даҿын ацәажәаҩ.
Веԥхьи уанӡа днаӡеит. Дагьаагылеит, ари дшылбаалак,
сара сыҩхалап ҳәа иҽырхиаӡаны.
– Аҳы, аҩызцәа! Згәаанагара зҳәарц зҭахыда? – ибжьы
геит ацәажәаҩ.
– Сара! – ибжьы аарылҟьеит Веԥхьи.
– Уааи, батоно! – дналбааԥеит ицәажәоз.
Веԥхьи даақәгылеит иҽынеиҵыхны. Аурыла амитинг
аазыртыз иаҵкыс дшеиҳаз мҩашьо, ауаажәпара акыр даарылҳәҳәон.
Ацәашьы зкыз арԥысгьы инапы неиҵыхны
инеиҿаирԥхан, ихаҿы надирбеит, нас ицәашьы нарҟәны
даагылеит.
– Аҩызцәа?! – ибжьы наҳаракхеит Веԥхьи, дагьааҭгылеит.
– Иацҵа, ҳаумыргәаҟын! – быжьқәакгьы аагеит, амҩа
иаргәамҵны,
аԥсыҭбарақәа ирылагәаҟны иҟақәаз ракәхап.
– Ҳара ҳабацәа хҵәацәан, – инациҵеит Веԥхьи, –
арахьынтәи ихырҵәаны Аԥсныҟа идәықәырҵеит Сталини
Бериеи, ҳаргьы ҳахҵәаҩцәоуп уажәы, Шеварднаӡе ҳхырҵәаны
арахь ҳааигеит. Аа, баба, ҳџьынџь ахьыҟоу. «Чеми миҵа!
Чеми миҵа»! – ҳәа амитингқәа ҟаҵаны шәрыламыҳәҳәози,
«Ҭқвени миҵа» аҟны шәааины шәыҟоуп, аброуп шәара
шәыдгьыл!
Ацәашьы зкыз арԥыс ицәашьы цқьа инеиҿаирԥхарц
инҳараикит, аха Веԥхьи дылбаахьан, ауаажәпара иҽынарылаирҩашьахьан.
Амардуан ҳналбаан аулица ҳаныҩаныла, ҳазынтәыкгьы
ҳаиҿаԥшуа ҳааҭгылт. Ажәҩан ыҵрыбӷаа, аеҵәақәа рыла иҵҟьан.
Аҵх агә шеиҩнашахьаз мҩашьо, амра анынҭашәаҵәҟьа
ицәышҳаԥӡа иҩыҵхахаз амза-ҭәы, уажәы ишеишеиуа
жәҩангәы иаҵагылан. Ҳҩызцәа аӡәаӡәала, ҩыџьа-ҩыџьала
ицақәеит. Ԥочеи сареи ҳаанхеит. Иҟалап ҳҩыџьагьы
иҳазгәамҭаӡакәан, ацицар рбаӷьқәа реиԥш ҳшеиҿаԥшуаз,
аамҭа такә цазар. Ҳара абри аминуҭ азы иаҳгәалаҳаршәақәашаз
маҷӡамызт, еиҳараӡакгьы сара…
– Абзиаразы! – уара иузымгәаӷьуазаргьы сара изгәаӷьит
иҳәозшәа, Ԥоча аҭынчра ааилаганы, инап ҟьаҟьа дуқәа
рҿааирхеит.
Снапы рӷәӷәаны иаанкыланы днасԥырҵит,
имакасин шьаҵа ҿыцқәа рҿы зҭыԥ ылзхыз ишьацәкьара
шәпақәа мгәлыҿ-мгәлыҿӡа иалҳәҳәо. Аулица ианыршәланы
иҿахьынеихаз, аҿақ-аҿақҳәа ишьапышьҭыбжьқәа ааҩуан.
Ԥоча даахьаԥшит ԥыҭк днаскьахьаны еиԥш, дааҭгыланы
даахәыцит.
Аха даахынҳәын, еиҭа сышҟа иҿааихеит.
– Уара уаха ацара угәы иҭаӡами? – иҳәеит ибжьы
ааларҟәшәа.
Уи ашьҭахь такә аамҭа ҳгылан ҳаиҿаԥшуа. Ҳханытәи ауадаҟны
алашара шыҩныҷҷац иҩныҷҷон, аччабжь уахьынтәи
иааҩуан. Ҵоуп, уажәшьҭа аҵәцақәа реидкшалабжьы гомызт,
аныҳәаҿақәа аԥырҵомызт, аха аҵх иналаӡҩон амузика
абжьы, адашьма иқәҩуан акәашацәа ршьапышьҭыбжьқәа.
Аҭыԥҳацәа ԥыҭҩык рыччабжьқәа ааҩуан ҳазхыҵыз
астол ахьеилдыргоз. Ԥочеи сареи ҳлымҳақәа ҳақәыжьны
иҳаҩҳажьуан, ччабжьык алкааны ҷыдала ҳлымҳақәа рҟынӡа
иааҩыр ҳәа ҳацәшәаны. Ҵабыргны, уи гәаныла акәын
ҳшацәшәоз, иаартны аибыҳәара ҳзыгәаӷьуамызт.
Зыччабжь алкааны иҳаҳар ҳәа ҳзыцәшәоз аԥҳәызба дыжәдыруандаз!
Мап, уи дыжәдыруазар аҵкьыс дышәзымдыруазар
иаҳа ишәзеиӷьуп, мамзар, иҟалап акыр ҵыхқәа шәыцәа
ҟьаларгьы. Ижәымдыруеи, аҷкәынра ус ауп ишыҟоу.
Сара сахьынхо ақыҭа қыҭа дууп, Арашәыга ҳәа иашьҭоуп.
Араҵлақәа рацәаӡазаарын, анкьа зны, ашьҭахь ихыршьааит
акәымзар… Сқыҭаҿы аҳаблақәа рацәоуп, ҳаблацыԥхьаӡа
алагарҭатә школқәа ыҟоуп. Сҳабла Ахәыԥшӡатәи алагарҭатә
школ саналга, Арашәыгатәи ашкол ду ахь сиасит. Схыцәӡа
сыҟан, ԥшреи-сахьалеи аҳаблатә школхәыҷкәа рахьынтәи
ашкол ду ашҟа иааз срылукаартә сыҟамызт; сфархьын, макьаназ
сцәа-сжьы, сыбаҩ мшәыцызт, насгьы схәыҷ тынчын.
Аҵара ҳалагеит. Ицон аамҭақәа. Ҳашнеи-шнеиуаз, ӡӷаб
хәыҷыки
сареи ҳалыркаауа иалагеит ҳакласс аҟны. Ҳҩыџьагьы
ибзиаӡан ҳәа аҵара ҳҵон. Аҵараҿы еимактәу зҵаарак
анҵыслак, ҳҩызцәа зегьы инеимда-ааимдо ҳара иҳахәаԥшуа
рҿаархон, раԥхьа игылода ҳәа. Арҵаҩцәагьы раԥхьа ҳзызҵаарыдашь
ҳәа рылаԥш ҳара инҳақәыркуан.
– Синарда! – ҳәа рнацәа сара ианаасықәырклак, Хьыбла
лгәы аҭыԥ иҭамгыло дааҳәыҵәы-ҳәыҵәуан.
– Хьыбла! – ҳәа лара ианлықәдыршәалак, саргьы убасҟан
ҭынч сызтәомызт. Аха ма лара, мамзаргьы сара аҭак иашаны
иҟаҳҵар, ҳҩыџьагьы ҳаибарччон, ҳгәырӷьаҵәа ҳҟалон.
Хьыбла саԥхьа игылаз апарта дадтәалан. Уи есқьынгьы
иныҟәылгон аласатә ҭра ҟаԥшь азԥаны, аҵӷа хәхәаӡа инароуны
ачарнилаҭра. Аҵӷа лнапы инахаршәны, аҩныҟа илгон иаалгон
аӡынгьы. Аӡәы ицәгьа иӡап, сара ачарнилаҭра аныҟәгара
бзиа избомызт. Ҩтәык анҳауаз, Хьыбла лчарнилаҭра лпарта
иааҵганы, даахьаҳәны саԥхьа инықәлыргылон. Убас акәын
есышықәсагьы. Сара сгәы иалсуа салагеит дааҳәны, лкалам
аҭшьра дахьаруадаҩуаз.
– Хьыбла, ачарнила аныҟәгара салагарыма? – сыбжьы
ныҵакшәа слызҵаауан, иахзеиԥшу акәымкәаны схатәык
аҩра анысҭаххоз.
– Мамоу, Синарда, счарнилаҭра макьана ачарнила ҭоуп, –
лҳәон лара, аҭра ҟаԥшь иааҭыхны саԥхьа инықәыргыло…
Хьыбла ҟазшьа ҷыдак шьҭылхит иаҳзеиԥшу акәымкәан
схатәык
аҩра саналагоз. Лчарнилаҭра саԥхьа инықәыргыланы,
лкалам аақәхны, бӷьыцк аҿы ларгьы аҩра далагон.
Зныказы, Хьыбла илыҩуаз закәызеиҳәагьы сазҵаауамызт,
сылақәа цәыҵырԥшны маӡалагьы саԥхьомызт. Усҟан Хьыбла
дцәыҵаччон
лымацара, маӡала. Зны изгәаӷьит сцәыҵыԥшны
илҩуаз аԥхьара:
«Ублақәа ҭбаауп, улагәқәа жәҩангәԥшшәылоуп, икеикеиуа
ицқьоуп, иҵаулоуп, уџьымшьқәа еиқәароуп, ухахәы
еиқәарақәа
џыԥхьӡа еилассы иҟоуп. Уи ухы-уҿы хәхәа цқьаӡа
ирыҵаҷҷоит!»
Абарҭ ажәақәа анылыҩуаз аԥхьа лхала дцәыҵаччон. Ашьҭахь
ианылҩқәоз дцәыҵаччомызт, аха ирԥшӡаны илыҩуан,
еиҭалыҩуан. Зны аурок ашьҭахь, аԥсшьара аамҭазы, арра иҟаз
сашьеиҳаб исалам шәҟәы соуит. Сашьа сыхьӡала иааишьҭыз
асалам шәҟәы аҭак зҩырц акласс сааҩналт. Хьыбла аҽны
ҳакласс аҟны дҷаԥшьаҩын.
– Иузаазҭида асалам шәҟәы? – дсазҵааит искыз анылба.
– Сашьеиҳаб исзиҩит.
– Аҭак уҩырц уҭахызар акәхап, – лчарнилаҭра лпарта
иааҵганы спартаҿы инықәлыргылеит.
Илдырит сгәы иҭаз. Аҭак салагеит. Хьыблагьы лпарта
днадтәалан,
ԥыҭрак ус дтәан. Нас лкалам аашьҭылхын
лаԥхьа иқәыз атетрад бӷьыц аҵәаӷәара дналагеит. Сысалам
шәҟәы аҭак ҩны санаалга, сылақәа цәыҵырԥшны илыҩуаз
снаԥхьеит.
– Дызусҭа Хьыбла: «Зыблақәа ҭбаау, зыблагәқәа жәҩангәԥштәылоу, икеикеиуа ицқьоу, зыџьымшьқәа еиқәароу,
зхахә еиқәарақәа џыԥхьӡа, еилассы иҟоу, зхы-зҿы хәхәа
цқьаӡа
ирыҵаҷҷо?» – абри сҳәеит сара ҿырҳәала иҵаны.
Зназы
даасҿаԥшит. Сара, узаԥхьеи ҳәа гәыбӷан сылҭоит ҳәа
сыԥшын. Ус гәыбӷан сылҭар, мызқәак раахысгьы ишыздыруа
ласҳәарц сыӡбеит. Аха дааԥышәырччеит, еиҭах лҽеихарԥсны
лҽааҟалҵан, лқьаад бӷьыц еиларҵәиуа икны, лпарта даахыҵны
саԥхьа даагылеит.
– Сашьа иоуп! – лҳәеит.
Хьыбла лашьагьы аррахь дыҟазаап ҟасҵеит сара.
– Лассы-лассы асалам шәыҟәқәа бзиҩлома?
– Зынзаҵәыкгьы исзимҩыцт.
– Избан?
– Дарбану исзызҩуа?
– Башьа!
– Аа, уи дхәыҷуп, асалам шәыҟәқәа сзиҩӡом. «Лашьеиҵыб
хәыҷы иоуп», – схы агәра асыргеит. Лара сашьа иахь изҩыз
сысалам шәҟәы аасымылхын аконверт инасызҭалҵан, адрес
нақәылҩит.
Аҵәҵәабжьы геит.
Уинахыс ларгьы саргьы ҿырҳәала иаадыруаз урҭ лажәақәа
анылыҩуаз, сара днасыдтәаланы илыҩуан.
Ианылыҩуаз дԥышәырччон, лгәы алаҟан. Ҳаччон ларгьы
саргьы. Заҟантә сгәы иаанагахьааз, заҟантә исҭаххахьааз:
«Дызбандаз
уи аҷкәын хәыҷ, зыблақәа ҭбаау» ҳәа. Исҭахын
саргьы убри аиԥшшәа акы зҩыр. Иарбан уи? Хьыбла лԥшрақәа
змаз еиҳәшьа еиҵбы хәыҷык дсымазар. Убри лсахьа абӷьыц
аҟны ажәала иҭыхны илсырбалар, дасырԥхьалар. Уи абӷьыц
абас анысҵарын: «Быблақәа гьежьуп, хьаԥшшәылоуп, ихрҩшәаӡа
рыҭра иҭагьежьуеит, быџьымшьқәа кыдыхәхәала,
иԥшӡа-ԥшӡаӡа икыдуп, бхахәы аиқәара ахыҩуеит, иԥаны
ибылгьо бызқәа икыдуп; урҭ бхы-бҿы хагьежь гәкы-ҵәыкуа
иҟарҵоит!». Аҳа сара саҳәшьцәа дуқәан.
– Уара аиаҳәшьа думоума? – дсазҵааит зны.
– Аиҳәшьцәа сымоуп, аха идуқәахахьеит.
– Аиаҳәшьа хәыҷ думазарц иуҭаху дзеиԥшроузеи? – сҭылҵаауан
Хьыбла.
– Абри бара ибеиԥшу.
– Сара сзеиԥшроузеи?
Иласҳәеит хыхь иану ацәаҳәақәа акы аанмыжькәа.
Убасҟан зынӡа даҽакалаҵәҟьа дҟалеит Хьыбла. Лыбла
ҭыԥхаақәа аалашеит.
Ачча лқьышә иқәххуан есқьынгьы.
Дыччон, дыччон, лкьатеиах ԥҵәон…
– Уара иҳәала, сара изыҩлоит, – бӷьыцк аалымҵаҵаны,
лпарта днадтәалт. Сара сналагеит: «Быблақәа гьежьуп,
быблагәқәа хьаԥштәылоуп…» Иаасҳәо зегьы лыҩуанаҵы,
лыблақәа ҭбаа-ҭбааӡа аимхәыц рхыҳәҳәылон.
Илҩыз арахь иаалымсхит. Лыбла ҭраа даасҿаԥшит, аха
акгьы лымҳәаӡеит. Аҵәҵәа иасит. Зегьы ҳпартақәа ҳнарыдтәалт.
Аҳасабразы аҩра ҳаман. Хьыблеи сареи заа иҳасабны
ҳалгалон, иахьагьы убасҵәҟьа заа ҳалгеит. Аҭакқәа
неибаҳарбеит. Ииашоуп ҳәа ҳахқәа ҳарҵысит. Аха хҩыџьагьы
акы ҳаргәамҵуан. Сара сгәы аҽеиҭакра зқәысҵоз Хьыбла
илсырҩыз ахьылзынсмыжьыз акәын. Бӷьыцк аацәырызган,
сара снапала изҩын лаԥхьа инықәсҵеит далаԥысшәарц сҭахызшәа.
Иналымҵаҵан даԥхьеит. Уажәы лара ианылсырҩыз
еиԥшҵәҟьа лгәы алаҟаны даасҿаԥшит, саргьы сгәырӷьаҵәа
сааҟалеит. Аха санынаԥш лкалам аффа-ффаҳәа аҩра иаҿын.
Саԥхьа иаақәылҵеит абӷьыц ианылҵац анҵаны. Ҳааибарччеит.
Усҟан досу иааҩуаз ҳара иаагеит. Уи аамҭазы,
арҵаҩы ҳгәеиҭан днаҳақәцәҟьеит. Ҳҩызцәа зегьы аҳасабра
иаҿын.
Маӡашәа зегьы сыбла нархызгеит. Ҳакласс аҿы аҵара
ҳацызҵоз
Гәилшьеи сареи ҳалаԥшқәа неиқәшәеит. Уи
лҿаԥшылара
ҭынчмызт. Сгәы ҩеит аҳасабтә лзымҳасабзар хәа.
Иагьыздырҵәҟьазаап.
«Усыцхраа» ҳәа сарҳәеит лыблақәа.
Стетрад саахан аҩыра ианыз лбартә еиԥш ирманшәаланы
иааныскылт. Гәилшьа ихараны дтәамызт, ихылҩылаартә
дааигәан. Ихҩылааны
даалгон еиԥш, арҵаҩы сеиҭагәеиҭеит.
Стетрад нықәҵаны
саатәеит, аха иҟасҵаз аасцәымыӷхан,
сҟаԥшьӡа сааҟалеит..
– Ари зныкым! – илакҭа ааирцәгьеит арҵаҩы. Акырынтә
Гәилшьа ишхылҩылаауаз гәеиҭахьан.
– Улҟәаҵ, Синарда, арҵаҩы цәымӷыс ушьҭихуеит! –
дцәыҵыԥшны даахәыҭхәыҭит Хьыбла.
Цасҳәа иҟалазшәа, ҳусумҭақәа ангәарҭа, Гәилшьагьы
саргьы «ԥшьбақәа» ҳауит.
– Абри акәмыз иуасҳәоз?.. – лгәы иалсит Хьыбла.
Убас ҳаҟан аиолка азынӡа. Аҳамҭакәа ақьаадқәа ирылаҳәаны
ахәыҷқәа ианырзыҟаҳҵоз акы мыцхәны идсырҟаҵеит
«зыблақәа
ҭбаау» Хьыбла лашьа хәыҷы изы.
– Башьа хәыҷы даага, Хьыбла, уаха аиолкахь, аҳамҭагьы
изалҳхит, – сҳәеит сара ашьыбжьышьҭахь аҩныҟа ҳанцоз.
Хьыбла даацәыҵаччеит.
Аҩныҟа ҳцеит. Ахәылԥаз амра нӡаалон еиԥш, мацқьа-шьацқьа
сҽеилаҳәаны, аҩнынтәи ашкол ахь сааит. Спалта
кьаҿ ахәда сҩаханы, сҭашьшьы сгылан ашкол ашҭаҿы. Уи
спалта ҿыцын.
Абаақыҭ аҳаблахьынтәи иаагаз амҩа саԥшуан, Хьыбла
лашьа
хәыҷы данаауа дызбоит ҳәа. Амҩа архәарахьынтә
даацәырҵит
Хьыбла. Лҩызцәа аӡӷабцәа хәыҷқәа дрыцын.
«Дабаҟоу лашьа хәыҷы?» – сгәааит сара. Сналԥылан слазҵаарацы
сааццакит.
– Синарда!
Санаахьаԥш, ашкол абарҵан дықәгыланы сықәҿылҭуан
Лил Кәасҭа-иԥҳа. Уи ҳпионерԥызаҩ еиҳабы лакәын.
– Хьыблагьы дааит, шәыҩнал арахь, – акәакь ҟаԥшь ҳныҩналгалеит.
Хьыбла лпалта анаалшәылх, иааԥшит еиқәҵаны
илшәыз аиԥка еиқәаҵәеи акәафҭа шкәакәеи.
– Сан исзылӡахт! – лҳәеит уи лаԥшыла данааимызда.
Саргьы саакәаӷчаӷшәа сҽаасырҽеит. Сеиқәа саҳәшьеиҳаб
исзылуанҭан, ауанҭашьҭа ишшәырӡа ианны исышьан.
Лил Кәасҭа-иԥҳа ҳаиҭаԥылшәеит Хьыблеи сареи, аиолка
амҩаԥгараан ҳақәгыланы ҿырҳәала иаҳҳәараны иҟаз
ажәеинраалақәа
шаадыруаз еилылкааит.
Аиолка ҳалагеит. Имҩаԥаагеит. Хьыбла лашьа хәыҷы изкыз
аҳамҭа лырҭеит. Аҵхгьы такәы цахьан ҳандәылҵ. Аиолка
мҩаԥаагонаҵгьы, Хьыбла башьа хәыҷы дзаабымгазеи ҳәа
лазҵаарҭа
смоуит.
Сдәықәлеит сҳабла Ахәыԥшӡа ахь ицоз сҩызцәа срыхьӡарцы.
– Синарда!
Аа, Хьыбла лыбжьы. Дыҩны даасыхьӡеит. Ақьаад иҭаны
иҟаҵаз аҳамҭа ааслыркит.
– Сыццакуеит, – сҩызцәа сыцәцоит! – днасыдҟьаны дцеит.
Инарҳәы-аарҳәуа искуп. Аха илашьцоуп, аҳамҭақәа иҟаҳҵаз
руак шакәу снапы еилнаргон ауп, уаҳа акгьы сзеилкаауам.
Еиҭа ҳаклуб ахь сҿынасхеит. Сныҩналан, алашара азааигәара
инарҳәы-аарҳәуа снахәаԥшит. Сара снапала изҩыз «Зыбла
ҭбаау»… ҳәа анын. Убри аҵаҟаҵәҟьа Хьыбла лнапҩыра снаԥхьеит:
«Зыблақәа ҭбаау» узы! Лашьа хәыҷы изы иалаҳхыз
сара исылҭеит. Исзеилкаауам. Аҩныҟа исызгом.
– Иабазгари? – сааҳәыҵәыҳәыҵәит. Абиблиотека аиҳабы
Машьа сылаԥш налықәшәеит.
– Машьа, Машьа! – сналыдххылеит! Машьа даахьаԥшит
сара сахь.
– Машьа, сбыҳәоит абри аҳамҭа сзыбҵәахырц. Хьыбла
лашьа
хәыҷы ихьӡала иҟаҳҵаз лымгаӡакәан дцеит.
Машьа илзымбатәбараха даасҿаԥшит. Саргьы уи дысзеилкаауамызт.
– Хьыбла аешьа длымаӡам.
Убасҟан сара соуп игачамкҵәҟьаз.
– Машьа, исзыҵәах, усгьы исзыҵәах. Сара сыццакуан,
сҩызцәа сыцәцар хәа сшәаны сыҩны сҩызцәа снарышьҭалт.
Аха башахеит. Сҩыцәа цахьан. Скәалаауа, уажәымзар-уажәы
снарыхьӡап шысҳәоз, сырхьымԥшӡакәан аҩныҟа сааит. Ахьҭа
шыҟазгьы аԥхӡы сылҵхьан.
Аӡынтәи аԥсшьара аамҭақәа анынҵәа, ашкол ахь ҳааит.
Аурок
ахь анеиразы аҵәҵәа иасаанӡа, зегьы ҳаилаҵәаны
аԥсшәа
еибаҳҳәон. Изыхҟьа ҳзымдырӡо, Хьыбла заҵәыки
сареи ҳнапқәа еимаҳамхӡеит. Ус ҳнеивыс-ааивысуан жәохәымшгьы.
Ҽнак, абиблиотекаҟны шәыҟәқәак згап ҳәа сахьнеиз,
Хьыблагьы
дзыԥхьашаз ашәҟәқәа ралхра даҿын. Сзыԥхьаны
иаазгаз ашәҟәқәа Машьа иналсыркит.
– Еиҭах шәыҟәқәак алсхырц сҭахуп.
– Урылаԥш.
Ашкаф еилырхуа сышҭаз, ашықәс ҿыц ҳанаԥылоз ақьаад
илаҳәаны илсыркыз аацәыҵзгеит. Сгәы иалан абри аӡбахә
Машьа
уаҳа изсалымҳәозеи ҳәа. Сара, ашәыр зҭоу ақьаад ҟаҵа
сыҭ ҳәа, лара лҟны анеира сацәыԥхашьон. Сааигәырӷьеит.
– Унан! – лҳәан, Машьа лӡамҩақәа еимлагәа иаанылкылт.
Гәыбӷан узлыҭом, сара схы-сгәы иҭоу Машьагьы лхы-лгәы
иҭазааит уҳәеит ҳәа ауама! Ақьаад илаҳәаз Хьыблеи сареи
ҳабжьара астол инықәсҵеит.
– Исхашҭыз, – лҳәеит Машьа днаҳабжьаԥалан, – Хьыбла
аешьа хәыҷы длоураны дыҟазаап, аиолка аан ихәы изалырхит…
– дыхәмаруазу аҵәы алаҵаны илҳәозу сзеилымкаауа даацәажәеит
лара. Сара сгәахы еиҟәыҷҷо слыхәаԥшуан. Хьыбла
лӡамҩа ҟәымшәышәқәа аҵәаԥшь рхьылшьызшәа амцаԥшь
рҿықәҳәҳәуа, лыбла гьежьқәа ԥхашьа-ԥхаҵо исцәылҵәахуан.
Машьа ақьаад илаз аалылхын, ҳахҩыкгьы хнеидтәалан
еицаҳфеит. Машьа данындәылҵ:
– «Зыблақәа ҭбаау»… ихәы ҳфеит, – сҳәеит сара.
– Иаргьы иҳацифеит! – лхы-лҿы пырпылхан, лыбжьы
ныҵакны ҿаалҭит Хьыбла. Сара усҟан бӷьыцк аасымҵасҵан
аҩра сналагеит: «Быблақәа гьежьуп, быблагәқәа хьаԥштәылоуп
»…
Инагӡаны саналга, лаԥхьа инықәсҵеит. Ларгьы бӷьыцк
налымҵалҵан
аҩра дналагеит: «Ублақәа ҭбаауп», ларгьы
саргьы шықәсык аахысгьы ҿырҳәала иаадыруаз ажәақәа
нагӡаны иҩны саԥхьа инықәылҵеит. Уи сара сышәҟәы
инагәыласҵеит. Сара изҩызгьы лара лышәҟәы
инагәылалҵеит.
Сышәҟәы иагәылаз сара исызкын, лышәҟәы
иагәылаз
– лара. Уажәшьҭа ҳҩыџьагьы агәра аагеит, урҭ
ажәақәа ҳара ҳхаҭақәа ишҳазкыз.
Аурок аҟны ҳтәоуп. Еиҭах аҳасабра аҩра ҳалгеит. Иааит
«ҳмуза»! Хьыбла лыбӷьыц аҿы дыҩуеит, сара сыбӷьыц
аҿы. Иааҩқәаз еимаадоит. Аха шьҭахьла иҳаргьыжьӡом,
иаҳҵәахуеит
дасу иҳауа абӷьыцқәа. Ус шаҟантә. Аха ҳгәы
ақәҿыӷьӡом аҩра…
Аԥхын аԥсшьаразы ашкол ҳаурышьҭит. Ҳара ҳахьынхо
иааҳакәыршаны ачаирҭа ыҟоуп. Сани саҳәшьцәеи санхәыҷӡазгьы
чаиҿыхра ианцалоз срыццалон. Ачаиҿыхра бзиа
избон. Сыклаҷкәыр сазқәынҵа есымша ачаирҭа салан.
Уажәшьҭа дук иеиԥш схы сԥхьаӡон. Абригадир даасԥылеит
шьыжьык, ачаирҭахь сышнеиуаз:
– Синарда, уҩызцәа абаҟоу?
– Ара иҟами!
– Ара иаба?
– Рыҩнқәа рҿы.
«Исхароузеи, мшәан, урҭ ачаи ҿыхра имааиуазар.
Бардӷә имцхәрас
абригадирра салагарыма. Абригадирра
сҳәахт, сыбригадирҵәҟьазаргьы
сҳәатәы хазҵода, кьанҿаак
сыҟаӡамкәа. Аха сишь, Бардӷә ииҳәаз баша имҳәаӡеит».
Абас сышхәыцуаз ачаирҭа сынҭагылеит. Сыклаҷкәыр
саҳәшьа
иналымҵаршәны саахынҳәит.
– Уабацои?
– Лассы саауеит, – ачаирҭа сынҭыҵит. Шьыбжьаара дук
агымкәан ауп «лассы саауеит» ҳәа сахьцазынтәи саныхынҳә.
Аха сымала сыхнымҳәит. Қьаҭуан рҩаш ицаны зҽызкәабоз
жәаҩык сҩызцәа ашколҷкәынцәа сыцын. Саҳәшьа лԥыраҳәа
лымсхит.
Уи лгәалаҟаны дыҟан. Лгәалаҟаны дыҟан ҩымз раахысгьы.
Избанзар, сашьа иаара ҳазыԥшын.
Сара ачаи ҿыхцәа аклаҷкәыр мыцхәы змаз ирымсхит,
аԥыраҳәа
мыцхәы змаз исырҭеит. Урҭ шаны сҩызцәа инарысҭан,
ашьыбжьон чаи бӷьыла ирҭәны акапанырҭаҿы ҳанааи,
Бардӷә даасыхәаԥшын дааччеит.
– Бзиала шәаабеит, ҳауааҳәцәа! – иҳәан, сҩызцәа днарылаланы
рнапқәа нарымихт. Ҳчаиқәа ҳзикапант.
Бардӷә уажәшьҭа шәыԥсы шәшьа ҳәа анҳаиҳәа, ачачхалеи
аҟны ҳцаны ҳҽаҳрыхьит. «Ачачхалеи» ҳәа сызҿу Едгьы
иӡыхь ауп. Шьха ӡыхьуп уи. Едгьы иԥсы анҭаз, ахьаҵла
иалхны иазыҟаиҵаз аиаҳәа макьанагьы ахьхьаҳәа аӡы ҭаланы
илеиуеит. Убри азоуп «Едгьы иӡыхь» ҳәа изашьҭоу ари аӡыхь.
Инеины уаҟа зҽызкәабалакь, зхы аӡыхь нақәызҭәалакь,
Едгьы иԥсаҭа рныҳәоит…
Акы, ҩба ҳәа иааԥхьаӡаны минуҭк абри аӡыхь зхы аҵакны
изычҳауа ҳәа ҳаисон сҩызцәеи сареи. Ҳҽанаҳкәабалакь,
иара
аӡыхь еиԥшҵәҟьа ҳагәқәа кеикеиуа ицқьахон, ҳагәқәа
ҽыцхон,
ҳааԥсарақәа зегьы наҳахҟьа ицон. Ашьыбжьышьҭахь
ҳгәырӷьаҵәа ачаирҭа ҳанхылон. Абас аусгьы
аауан, шьыбжьонла ари аӡыхь аҿгьы ҳҽаҳкәабалон сҩызцәеи
сареи.
Ҽнак, ҳнаҩсҟа амҩа азааигәара ачаи ҿызхуаз аууҳәа
иааилалт. Зегьы еибарыҩны аӡәы иԥылон.
– Синарда, Синарда! – акукуҳәа дықәгыланы ҿиҭуан
Бардӷә. Цқьа санынаԥш, ар рхылԥак снахьыԥшит. Сыклаҷкәыр
нкажьны сыҩит. Сҩызцәагьы еиԥхьытта инасышьҭалеит.
Сыҩны снеин ар рымаҭәа зшәыз сҽынеигәдсыжьлеит.
Нас саазымԥыхьашәоз ахацәа аҳәса сыргәӡуан, сашьа иаара
сыдырныҳәалон.
Ауаа реилашыҩкраҿы избеит ихараны инхоз ашкол аҿтәи
сҩызцәақәакгьы.
– Амҩаду аҿы ҳшыҟаз, аррахьынтә иааз уашьа шиакәыз
анҳарҳәа, агәырӷьаҿҳәаша умаҳхырц арахь уара уахь, ҳаибарыҩны
ҳааит, – исыцгәырӷьон урҭ. Исгәалашәом урҭ
рахьтә игәыдыскылази исцәыбжьахази. Ауаа рыгәҭа днарылызбааит
Хьыбла. Хьыблагьы слеигәырӷьацәаны даасгәыдсыҳәҳәалеит.
Сара иҟасҵаз аӡәгьы даҽа ҵакык аимҭеит,
сгәы иаанагеит аӡәгьы имбаӡеит ҳәа… Избанзар, сашьа иаара
азгәырӷьара ҳатҟәаны ҳаман ҳазынтәык.
– Ахьыбҿар, ишыжәбо, саргьы уажәшьҭа схынҳәит, ҳаивагыланы
аус аауп, – иҳәеит сашьа, зегьы дҳазгәдууа.
Ахәылԥаз сҩызцәа иааз наскьазгон. Хьыблеи сареи ҳаивагыланы
ҳнеиуан аҷҷаҳәа ҳаицәажәо. Хьыбла лнацәарбага
ҩыџьара-хыџьара ишыҵкәаз гәасҭеит.
– Ари иахьи, Хьыбла? – лнацәкьыс сҩахан иналсырбеит.
– Аҭаҭын ахьысрыԥхуаз агәыр иаҵкәеит. Саргьы снацәа
рбага налсырбеит. Уи ачаи иашәны иҟан. Ҳҩыџьагьы ҳааибарччеит.
Гәилшьа заҵәык лакәын ҿымҭ-ԥсымшьа ҳаԥхьаҟа инеиуаз.
Уи зны-зынла лызҿыҭуа, даанкыланы ҳҽылхьаҳагӡон.
Сентиабр акы! Сара ашьыжь шаанӡа зегьы раԥхьа ашкол
аҿы сааит. Аԥссаҩ лыда уаҩы дыҟамызт.
– Усзымдырырц егьаасыгымхеит, – лҳәеит уи.
– Ачаирҭа сыхгылан, амра сашәит, – аҭак ҟасҵеит.
– Мап, уиазгьы акәым.
– Нас?
– Уарԥысхеит.
Сааигәырӷьеит аԥссаҩ исалҳәаз.
Сыблақәа ааихмырсыӷьӡакәан алада сыԥшуан. Абаақыҭынтәи
иаагаз амҩа ахьаацәырҵуаз сылаԥш ахсырԥомызт.
– Улақәа кьаԥшхарц егьугым, – даасыдгылт Ԥоча.
– Ыы?
– Уааи ҳаиԥхныҩлап.
Ҳнаҵҟьеит. Сыҩуан, аха алада сыԥшуан. Ԥоча дласаԥыҟьеит.
Аандаҿ даннеи, даахьаҳәын даасзыԥшит. Саргьы сҽынеихьысыгӡеит.
– Хьыбла дуцәигар ҟалап…
– Дарбан?
– Иуаԥхныҩлаз, иуаԥысыз, уи инарха ӷәӷәоуп.
Иаасцәымыӷхан сылахь ааимасырџахәт. Хьыбла лыӡбахә
ала аӡәы ажәакгьы сеимҳәацызт, саргьы аӡәы иасымҳәацызт.
Убри акәхап уажәы убасҟак изысцәымыӷхаз.
– Мцуп узлацәажәо, – иааҿахысҵәеит сгәааны.
– Данугәыдуҳәҳәало бзиоупеи!..
Аҟаԥыҳәа иаасгәалашәеит, аррахьынтә иааз сашьа саниԥылоз
ауаа Ԥочагьы дышрылаз. Аха сҩызцәа анааскьазгоз
уи дрылаӡамызт.
– Ҿумҭын уаҳа! – сиқәҟааит. Ишызбоз дааилашәеит
иаргьы.
– Синарда! – дааскьаны даасҿагылеит. Имахәарқәа џых-џыхӡа иҟан, ихы ҟәазын. Сара сеиҳа кыр деиҳабын.
– Усԥырцқьа наҟ! – уаҳа исҳәарыз сҿашәомызт, сааигәа
икажьыз алабагьы аашьҭысԥааит. Ԥоча даашаҟь-шаҟьан,
днышьҭасын
хаҳәык аҿааирхеит. Сылахь иҩахыкны инкақәчааит.
Саагьежьы-гьежьын сынкаҳаит. Илашьцеит зегьы.
Ԥыҭрак
ашьҭахь
санынаԥш, ашкол ашҭа аҵыхәан ахҵысҭа
днахыԥахьан.
Ашколхәыҷкәа ашҭа ықәдырҭәаауан. Схәыцуашәа ҟаҵаны,
схы ларҟәны саагылт. Лыбжьы саҳаит. Хьыбла лҩызцәа
раԥхьа дгыланы дааиуан:
– Иахьа амра гылаанӡа амҩаду аҿы слеин сшышәзыԥшыз
шьыбжьааит. Ҩымз ҵуеит ашкол ахь ҳмааижьҭеи, шәгәы
иачҳауазеи!
Асҟак шәшаанхоз здырыр…
Хьыбла дахьгәамҵуаз еиҳагьы лхы-лҿы ианаалозшәа
збон. Ишааиуаз ианаасыдгыла, ишызбоз лгәы аалыԥсахт.
Лыблақәа
харантә аԥсшәа сарҳәеит. Сылахь икақәчааз схашҭын,
саргьы саалахҿыххеит.
Аҵәҵәа ианас ҳакласс ҳаҩналеит. Аха ҳазкуамызт. Ҳабжаҩык
атәарҭа ҳамаӡамкәа ҳгылан. Аҵара аҟәша аиҳабы
ҩыџьа арҵаҩцәа лыцны дааҩналеит. Ҩ-журналк кны.
– Шәыкласс «а» «б» ҳәа иаҳшеит, – лҳәеит. Сцәа сынҭаӡыӡеит.
Ԥоча сара сахьақәшәо акласс аҿы деиҭақәшәар
ҳәа сшәаны. Асиа даԥхьеит. Хьыблеи сареи класск аҿы
ҳаиқәшәеит, Ԥоча егьи акласс дақәшәеит.
Аурокқәа ҳрылагеит. Еимгаеимцарак анааҳау, Хьыбла
бӷьыцк налымҵаҵаны аҩра далагеит. Саргьы бӷьыцк саахеит:
«Былақәа гьежьуп, быблагәқәа хьаԥштәылоуп»… –
сналагеит
аҩра. Сынцәыҵԥшын, Хьыбла илыҩуаз снахәаԥшит.
«Убла еиқәароуп
» ацынхәрас «Улахь кақәчаауп
иухьзеи?..
» хәа снаԥхьеит.
Хымш рыла сылахь акақәчаара нықәба ицеит. «Хьыбла
дҭыԥҳахеит», – схәон сара лаԥшыла деимдо. Лоурагьы
иазҳаит, лхы-лҿы ҭҭәааит, лыгәчамақәа ҟьаҟьахеит, аха лӡара
иацлаӡомызт.., Лҽынеиҵыхны аклассӷәы днадгыланы аурок
анылҳәоз, лцәажәашьҭыбжь мацара акәын сыззыӡырҩуаз.
Гхак ҟалҵар аҟыԥҳәа снапы сҩахон дсыриашоит ҳәа, иҵегь
ҳанхәыҷкәаз еиԥш. Лара уи деицранаршәон. Сара аурок
анысҳәозгьы сажәақәа абырцкал икылыршәаны илраӡон,
саабрыр
арҵаҩы азин ааимхны дҩагыланы слыриашон. Сантәалакь дсыхәаԥшны дцәыҵаччон, сара ишызулоз еиԥш.
Ԥоча уаҳа ашкол ахь дкылымсӡеит. Ашьҭахь излаҳаҳаз
ала, Тҟәарчалҟа дцаны школк дҭалеит.
Аӡынра ааит. Адәахьы асы леиуан. Аурокқәа ҳшаарылгалакь
ауаџьаҟ ҳныҽҳәеибаҳәон. Зынгьы ҩыџьара ҳаҽшаны,
ҩ-рык еибашьуашәа ҳаижәылон. Ииааиуаз агәыԥ амцахь
анеира иақәиҭхон. Ӡӷабгьы ҷкәынгьы ҳаилахәын. Сара сызлаз
акәымкәаны егьи агәыԥ далан Гәилшьа. Ҳаижәылон. Аха
иаҳҿагылаз агәыԥ сдырблаҟьан сышнеиуаз, апарта ашьапы
снахҟьашан, сцаны қьышәха адашьма снықәҳаит.
– Синарда, Синарда, сыхаара! – арҵәаа ааҭлыргеит
Гәилшьа.
Сара скамҳаӡазшәа, ахьышәҭҳәа сҩаҵҟьеит. Минуҭк аҟара
ҭынчран. Досу дахьгылаз дышьхынԥсылазшәа дгылан
ҿымҭ-ԥсымшьҭ. Акгьы шысмыхьыз агәра анырга, еиҭа аӷьалпалрахь
ииасит. Сара ҿысҭуамызт ԥыҭрак. Сгәы иқәыҩуан «Синарда,
Синарда, сыхаара!» Гәилшьа акәакь ахь лҿы рханы лҩызцәа
дрылагылан. Цқьа ишәхьоу апырпыл аԥшшәы лыԥшшәын.
Арҵаҩы ижурнал кны дааҩналеит. Зегьы ҳҭыԥқәа
рҿы ҳнатәеит.
Аурок ааиҩаҳшахьаны Гәилшьа лгәы акы ааҵалан дычмазаҩхеит.
Ахәышәтәҩы данлыхәаԥш «адәахьы хьҭамзи,
ауаџьаҟ
мца даныҽҳәагыла, ахьҭа илылалаз лгәаҿы еизеит…»
– иҳәеит. Гәилшьа еиҳагьы дарӷәӷәеит. Лил Кәасҭа-иԥҳа
ҩыџьа
ҳҩызцәа аӡӷабцәа лыцырхырааны аҩныҟа дылгеит.
Иҵит ҩымшҟа. Гәилшьа лбара ҳцеит ҩынтәҟа ҳҽеибаркны.
Хар лымамкәан
дыҟан. Иҵит хәымш, мчыбжьык. Гәилшьа
дыҟам. Лгәыларатәи ҳҩызцәа ҳразҵаан, дагьҽеицәам рҳәеит.
Адырҩаҽны лан Аҟәаҟа лгара аԥшьылгеит ҳәа ҳаҳаит.
Лил Кәасҭа-иԥҳа илаҳҳәеит, аха ҿылымҭӡеит. Даахынҳәын
дцеит. Ауроккәа ҳанрылга, аҩныҟа сцарц сышәҟәқәа ааиқәсыршәахьан
еиԥш, Лил Кәасҭ-иԥҳа дааҩналан, акәакь ҟаԥшь
ахь дсыԥхьеит.
– Синарда, макьана ухәыҷуп уара, ухәыҷуп зысҳәо, макьана
уарԥысра аҟынӡаҵәҟьа уҟам, – дналагеит сацәажәара, –
аха усыцхраа, Гәилшьа ашкол ахь дҳархынҳәып.
Иааџьасшьеит сара исаҳаз.
– Ҳамч зықәхо акы акәзар…
– Ааи, аха. Гәилшьа иламхаҳәаз дацәыԥхашьаны «дычмазаҩхеит
», аҩынгьы дамахеит…
Иҟалаз сгәы азҩан саахәыцит.
– Еиқәлацәак реиԥш ҳхы ҳаԥхьаӡап, хаицәыԥхашьарым.
Абар ассир! Аҵаҩ ҷкәын ҳәа схы шысыԥхьаӡоз арԥысра
аус снагәылаҳаит. Гәилшьа ашкол ахь дырхынҳәтәуп. Уи
аус ааины снапы иаакит.
– Ишәазҳәада уи шәара? – схы ҩышьҭысхын слазҵааит.
– Гәилшьа лхаҭа.
«Арԥыс наӡак ироль ихәмартәуп уажәшьҭа», – сгәы инҭысҳәааит.
Сышәҟәкәа ҩышьҭысхын ҳаицны ҳандәылҵит. Ԥыҭрак
ашьҭахь, Гәилшьараа рашҭа ҳанҭалеит, Луадаҿы дааҳԥылеит
Гәилшьа. Лыԥшшәы лхыгга дыҟан, ллакыҵақәа ҵшәаан.
Ианлыгха
еиҳагьы даухазшәа збеит.
Дышколӡӷабымкәаны, иара ус, иузымдыруа аӡәы лакәны,
уаргьы уҵаҩымкәаны лыҩны улыхҭыгәлар, уназеиҽырбаша
ԥҳәызбак лкәал дҭагылан. Уажәтәи ахҭыс аҟны ҵаҩцәақәак
реиԥш акәымкәан инаӡааӡо арԥызбаки ԥҳәызбаки реиԥш
ҳаицәажәар акәхеит.
Лхы дҩаханы дысҿамԥшит Гәилшьа. Аха ацәажәарахь
ҳаниас
лыхшыҩ сзышьҭны дысзыӡырҩуан. Лыԥшшәы еиҳа-еиҳа иааиуазшәа збон. Ахәшәтәҩы ихәшәқәа раҵкьыс ҳара
ҳнеира лзыхәшәхеит. Лылахь еиҵыхны днаҳҿаԥшит, лыблақәа
ааччеит.
– Гәилшьа лҩызцәа шәанылба акәхап, шәааижьҭеи еиҳа
длахҿыххеит, – ҳдәықәламҭаз ачымазаҩ луада иааҩналаз
Гәилшьа лангьы иааҳџьылшьеит.
Адырҩаҽны ашкол ахь дааит Гәилшьа. Лыԥшшәы аҭыԥ
аҟныҵәҟьа имааицызт. Аха длахҿыхын. Лгәалаҟаны дыҟан.
Амала лылахь ааиҵыхны сара дысҿаԥшуамызт. Саргьы исмырзаӡеит
иацы Гәилшьа лыҩны сшыҟаз. Аурокқәа ҳанрылга
ашьҭахь, сышәҟәқәа реизакра сшаҿыз конверт ԥшӡак сышәҟәқәа
инарыларшәны, днасывҟьеит аӡәы. «Хымԥада. Хьыбла
лоуп, хымԥада, Хьыбла лоуп, иҵуазеи абӷьыцқәа рцынхәрас
асалам шәҟәы иашаҵәҟьа сазыԥшижьҭеи», – уаҩы ишимбац
ала сгәы нҭгәырӷьааит. Схаҭа Хьыбла лыхьӡала асалам
шәҟәы аҩра сзыгәаӷьуамызт, нас лара излалгәаӷьрыз. Сара
сакәымзи изыхәҭаз?
Санаахьаԥш, Гәилшьа лакәын исывсыз. Сгәы амыҩрны
инҭаҳаит. Иацы лҩны саныҟаз иласҳәаз ажәа ргәыбзыӷгақәа
зегьы рышьҭахьҟа исырхынҳәыр сҭахын абри аминуҭ азы,
аха иааг.
Абри аҽны инаркны ажәа бзиагьы ажәа бааԥсгьы ҳзеиламкәа
ҳааҟалеит Гәилшьеи сареи. Лысалам шәҟәгьы аҭакгьы
ҟасымҵеит, ажәалагьы акгьы ласымҳәеит, ларгьы лысалам
шәҟәы уаҳа дзашьҭамлеит. Ҳаанхеит, ҳаанхаӡеит.
Амала сара уинахыс еиҳа сҽеиҭаскит. Егьа умҳәан, аԥҳәызба
лҟынтәи асалам шәҟәыҵәҟьа соуит. Уажәшьҭа сарԥысзаап.
Схахәы ԥхьаҳәаны аҩада исҳәо салагеит.
Сеиқәа уанҭамкәа исышьасҵомызт. Сурокқәа сырҿын,
исхашәалоз
аамҭакәа раан ажәқәа, аҳәарақәа реилыргараҿы,
афархь аагараҿы, аӡаагара, амҿы аагара рҿы сыцхырааҩын.
Уахынла сышьҭалаанӡа даҽа ҟазшьак ҵызгеит: суада хәыҷы
сныҩнатәаны, аҷараҳәа ацаԥха аартны счамадан хәыҷы
снадтәалон.
Уи аҵан исызҭаз Хьыбла лыбӷьыцқәа срыԥхьон,
сеиҭарыԥхьон. Урҭ исарҳәон «ублақәа ҭбаауп, улагәқәа
жәҩангәыԥштәылоуп»… Зны абӷьыцкәа еилырхуа сышнеиуаз
абас снаԥхьеит: «Улахь кақәчаауп». Схала сыччеит.
Хьыбла лыбӷьыцқәа анеилсырхуаз хәыцырҭас исымаз
акы акәын: «Шьыри, абыржәы Хьыблагьы сара сыбӷьыцқәа
дрыԥхьо дрыдтәаландаз»… Саҵашьыцуан Хьыбла лҩымҭа
абӷьыцқәа ирыҵаҵәахыз Гәилшьа лысалам шәҟәы. Аконверт
изҭаз ԥшӡан. Аҩнуҵҟа ԥшь-бӷьыцк инарҳәы-аарҳәны иҩны
иҭан. Уаҟа исызкны ианыз ажәақәа Хьыбла илнапҩымҭаны
сара исызкызар шԥасҭахыз.
Ааԥынрагьы ааит. Ашкол ашҭа агәҭа иқәгылоу аџьҵла
дугьы абӷьы ылнагеит. Шьыжьымҭанла абри аџьҵла ду амҵан
атәара акыр иаԥсан. Амра ашәахәақәа амахә еимҿиаақәа
инарыланаԥсон. Ахәхәа-хәхәаҳәа иасуаз аԥша абӷьҿақәа
еиланаршәшәон. Аԥышәарақәагьы ааигәахеит. Ашықәсаны
ашкол иалгоз зегьы ҳагәқәа хыҭхыҭуа ҳаҟан. Есқьынагьы
ҳагәқәа алаҟан. Ашьыжь заанаҵ ҳаауан. Амш шдухахьаз
мҩашьо, аурокқәа ҳанрылагоз амра ҵлакашәара аҵкьыс
ихалон. Аурокқәа ҳрылагаанӡа аџьҵла ду амҵан ҳнеикәшаны
ҳнатәон, ҳахәмаруан, ҳаччон, атурник ҳахаҵәиуан.
Шьыжьык санааи (саԥхьа уаҩ дзымаац ҳәа акәын сгәы
ишаанагоз), аџьҵла амҵан дтәан Хьыбла. Хьыбла аҽны
лхаҭагьы ааԥынҵәҟьа деиԥшын. Ашьаҵа шкәакәақәа лышьан,
еилыҷҷа-еилыԥхо иҟаз ақалԥадқәа рыҵан рыхәқәа
хьарҽны,
леиԥка лшьамхы инықәсуан, лкофҭа шкәакәа
ахәда қәҵаны иахьыҟаҵаз инаҵакны акомҿартә дырга лаԥхьа
иаркын, лыхцәы хьаԥштәыла ҩбаны иԥаны лызқәа
икыдын.
Лыбла гьежьқәа ҭбаа-ҭбааӡа иаасыхәалырԥшит.
Урҭ сыҭҟәаны снаргазшәа сааццакны сналыдтәалеит. Убри
иахҟьаны иҟаларын
ҳаицәажәара аатыргьы. Сызлалагари?
Уаҳа даҽакала ацәажәара сызхыртлом, аԥышәарақәа срылацәажәап!
– Аԥышәарақәа ааигәахеит!
– Сынтәа ҳалгоит!
Абар, уажәы ҳхәыцракәа ахькылсыз. Ашкол ҳалгоит,
аха нас? Зынгьы ҳалацәажәахьан Хьыблеи сареи ашкол
ҳаналгалакь Аҟәатәи арҵаҩратә институт ҳҭаларц ҳгәы
ишҭаз.
– Уажәа ҩбоутәуам?
– Иарбан азы?
– Ҳҵара иахьацаҳҵо азы.
– Хымԥада!
Абри аамҭазы, ҳхәыцрақәа блаҟьо аинститут аҩнашә
инылагылеит.
Аԥышәарақәа. Иаҳамбац ауаа, иаҳамбац
ҳҩызцәа.
Аха ҳара ҳаицыршәаӡом, ус ауп ҳгәы ишаанаго.
Ашәҟәқәа ҳаицрыԥхьоит, ҳаицхыраауеит. Ҳхәыцрақәа
ԥыруа аҳауа ишалаз, иааҳадгылаз ҳҩызцәа иааиԥдырҟьеит.
Ԥыҭрак
имааирауааз
урҭ. Издыруадаз ҳхәыцрақәа блаҟьо
ишнеиуаз аԥышәарақәа
ҭины, ҳастудентцәаханы, хәылԥазылагьы
ҳамала
ҳаиқәшәо, ҳагәҭыхақәа аахтны еибаҳҳәо
аҟынӡа ҳнаӡаргьы. Убасҟан, иара абраҵәҟьагьы гәаныла
ҳаибадырра азмырхакәа «бзиа бызбоит, Хьыбла» ҳәа
аасҿыҵҟьаргьы.
Ахәмаррақәа ааҳабжьргеит ҳҩызцәа иҳахҭыгәлаз. Ҳаргьы
ҳнарылахәт. Атурник бзиа избоз аҷкәынцәа атурникқәа
рахь ҳнеит. Бзиа избон жәантә еиқәырццакны ахагьежьра.
Сҩыхәнеит.
Али-ԥси рыбжьара сакӡамшәа жәантә снахагьежьит.
Сааҭгыланы санаахьаԥш, ҳҩызцәа аӡӷабцәа зегьы
ахәмарра иаҟәыҵны исзыԥшуан.
– Даҽа жәантә – аҷкәынцәа аӡәы ибжьы иргеит. Саргьы
адырдха еиԥш ахагьежьра сналагеит. Исыԥхьаӡон. Даҽа
аантәы сахагьежьхьан. «Жәантә насгӡап», сҳәан, сгәы
нҭгәырӷьааит.
Сымч зегьы ааидкыланы даҽа знык снахагьежьит,
еиҭа санынеиха, снапқәа аамҟьан, сцаны варала
адгьыл снықәҳаит. Сарма напы насҟәыԥсааит. Аха уаҳа акгьы
сымбеит. Адунеи еишьылӡа иҟан, хәыҷ-хәыҷы еилыбзаа-еилыбзаауа мацара исықәлашьцеит…
– Синарда, Синарда! Синарда! – абжьқәа сгәы иқәҩуа
иалагеит. Сылақәа аарлаҳәа иаахыстит. Сеиҭанҭанагалеит
«ацәа». Еиҭа еишьылеиқәаҵәахеит адунеи, еиҭах инеилыбзаа-неилыбзааит. Усҟан раԥхьаӡа сгәы инықәҩыз
сыхьӡ акәӡам, сгәы нҭыршьааит иқьызқьызуа ҵәуа бжьқәак.
Мчыла саалҵит. Ахәшәтәҩы хәшәык сԥынҵа иқәкны
икын, саирфҩуан. Сылабжыш хыҳәҳәыла сыҟан. Иҩасыхан
сынхықәдыртәалеит. Сышьҭахьҟала, итатаӡа, аха иқыџьқыџьуа
иҟаз напык схахәы еиқәаҵәа еиԥхьышьшьаауа
инагәылалеит. Схы ашьышьуан иҟәандашьшьыраӡа иҟаз
уи анапы. Сымч ааизакны схы санааҩаха,
зылабжышқәа
зҿаҳәҳәы иҟаз Хьыбла сналҿаԥшит. Сеихыкка сааҟалеит.
Еиҭах сҿаԥхьа аԥсабара шышәҭыц ишәҭуан. Асаркьа саҳәеит
схы-сҿы анызбааларцы. Аӡәгьы сыҭара иҽазимкӡеит. Хьыбла
лџьыбаҿы ишныҟәылгоз здыруан асаркьа гьежь хәыҷы.
Уи сналҿаԥшит схы-сҿы аҳәара аныԥшуа.
Аха лылаԥш
сԥымгалакәа иаҟ инасаҩылгеит. Дыҩны лҿаалхеит Гәилшьа.
Саркьа еицарса хәыҷык лнапаҿы илкын. Лсаркьа ааслыркит.
Уи снаныԥшылаанӡа сыкәша-мыкәша иҟаз маӡалашәа
инеимда-ааимданы снарҿаԥшит. Хьыбла лылахь еимарџахәны
акәын дцәыҵыԥшны Гәилшьа дышлыхәаԥшуаз.
Сыԥшшәахәы схаҭа сацәшәеит. Уи азы акәзаарын асаркьа
зсырымҭоз.
Аҩныҟа сааит снатәа-аатәо. Адырҩаҽынгьы ашкол ахь
сзымцеит, адырхаҽынгьы, мчыбжьык ашьҭахьгьы. Сарма напы
акәын ахьаа уажәшьҭа еиқәтәеит. Аха схаҭа сҵыкәкәоит,
сҵыкәкәоит… Аиарҭа сыхо иалагеит. Сышьҭалеит. Сҩызцәа
аԥышәарақәа ирылгеит. Аԥхынра агәахьы инықәлеит. Класск
аҿы исыцтәаз сгәыла ӡӷаб Аҟәантәи дааит арҵаҩратә институт
аҟны лдокументқәа алаҵаны.
– Иҭалода уаҳа ҳҩызцәа? – слазҵааит уи, сбара дааины
данаатәа.
– Ԥыҭҩык ҭалақәоит.
Аӡәаӡәала рыхьӡ сҳәалар акәхеит «абри дҭалома, абри
дҭалома» ҳәа. Уаҳа аӡәыр дҭалома? – сеиҭалазҵааит ԥыҭҩык
рыхьӡқәа анеиқәысԥхьаӡа ашьҭахь.
– Мамоу.
– Хьыбла аҭалара лҭахызшәа сыҟан, – лара лыӡбахә
анылымҳәаӡа сара иаацәырызгеит.
– Хьыбла лгәи-лгәи еилаԥшуеит рҳәеит, ашкол аҿы
аԥышәарақәа ҳанрылга досу ҳахьҭалақәоз анеибаҳҳәозгьы
аинститут аӡбахә лҿалыршәаӡомызт.
Сгәыхь сызҵасызшәа збеит. Ирласны дгылан дцандаз
ҳәа, сычҳара хыжжуа сиан. Данца акәакьахь сҿы нарҳәны
снаиеит. Адырҩаҽны ашьжьымҭан ҳашҭаҿы амашьына ааины
иаагылт. Аҟәаҟа аҳақьымцәа рахь сыргон.
Абаақыҭ аҳабла иалганы игоу амҩаду уахьнымҩахыҵуа
дук бжьамкәа аӡыхь ахьхьа-хьхьаҳәа ишааиуа амҩаду иавгоу
аҭҳәаақәа инарҭалоит. Уи аӡыхь амҩасцәагьы заҟаҩы
рыԥсы днаршьахьоузеи! Аӡба иакуа днымҩахыҵны кәапеила
изыжәлак, ма знапсыргәыҵақәа ҭаргәаҩаны ҩба-хԥа напы
назҿазҭәалак, аҽны ԥхӡык илымҵӡацшәа иԥсы еивганы,
амҩа днықәлоит. Абри аӡыхь Хьыблараа ргәашә унҭыҵны
уахьааваҵәиуа ауп иахьыҟоу.
– Едгьы иӡыхь ҳәа узышьҭоу аҵкьыс еицәамзар ҟалап
ҳара ҳӡыхь! – лҳәеит Хьыбла лыблақәа ԥырԥыруа дааччан,
зны ашкол хәыҷқәа ныҟәарантәи ҳшаауаз араҟа ҳанаадгыла.
Акәапеи неимда-ааимдо, ҳаибапатууа аӡы аажәит, ӡыкгьы
наҳҿаҳҭәеит.
Уажәы дҵаҩ ԥхәызбаӡам Хьыбла, абжьаратәи ашкол далгахьеит.
Ахәылԥаз лыԥҳал аашьҭыхны аӡыхь аҟны дааит.
Кәапеила аӡыхь таны аԥҳал инҭаҭәо днадтәалеит. Лыхцәқәа
былгьа-сылгьо асаара ишьҭан. Аӡыхь ахьцо ахьхьа-хьхьаҳәа
абжьы лаҳауеит. Изакәызеи, мшәан, аӡыхь аныҟәашәа
аԥсахма? Сишь, хаҳәыкгьы агәаԥҳәа џьара абна инылаҳаит,
идагәаӡа ашьҭыбжь ааҩит. Хьыбла лыԥҳал хыжжуа иналырҭәхьаны:
.
– Хәлыбзиа, Хьыбла!..
Хьыбла днаҭрысит.
– Ӡык зжәып ҳәа саамҩахыҵт. Ари аӡыхь гәасҭахьеит,
сымҩасцыԥхьаӡа
изжәуеит, – инап ҟәазқәа лара лышҟа
инаирххеит.
– Бзиала уаабеит!
– Бзиа сыбба, цәгьа сыбба абар сахьыҟоу. Сара Арашәыгатәи ашкол кажьны, сцаны даҽа школк сызҭалаз, абни Синарда
иҵыхәала ауп. Дыбгәаламшәои?
– Ааи! – аарла инаиаҭалкит Хьыбла.
– Уи иҵыхәала ауп сҳәахт, бара бзыҳәан ауп Синарда
илахь кақәырчаа дыздәықәсҵаз. Дбацәажәошәа, дбыдтәалошәа,
дбыдгылошәа
дызҿқәаз сгәы иҵаххит. Уи изаауазеи
уажәшьта, зынӡагьы дыбхабыршҭыргьы ҟалап, ашколгьы
дзалымгеит. Иӡбахә зласаҳауала ҳара дҳахьӡом. Жәаха Аҟәаҟа
аҳакьымцәа
рахь дыргон, амашьына аанкыло, иԥсы ирго
акәын дрыма амҩа ишықәыз. Саргьы салгеит абжьаратәи
ашкол. Аҟәаҟа сыҟан, аииститут аҭалара сгәы иҭоуп.
Ԥоча иажәақәа рҭак дазымԥшӡакәа, Хьыбла акәапеи
аалымхны, аӡыхь инӡааиршьшьылан, азна ааҭганы ианылеиҿеик,
акәапеи иацрыкәкәоз аӡы игәыҵыкәкәо ижәны
даалгеит. Нас иԥсы ааивиган, акәапеи налиркит:
– Аинститут ахь бымцои, Хьыбла, баргьы? Зҿыбымҭуазеи?
Ҳцап, аԥышәарақәа еицраҳҭап, ҳаицхыраап, иахьа ҳаибамбеит
бареи сареи, – лхы инаркны лшьапаҟынӡа илаԥш
налхиган:
– Уажәшьҭа ҳхәыҷқәам харгьы… Абзиараз ҳаиқәшәааит
аинститут аҟны! – иҳәан, дналԥырҟьан иҿынеихеит.
Аԥҳәызба лыԥҳал аашьҭыхны уаҳа дхьамԥшӡакәа, иаарццакны
аҩныҟа лҿыналхеит. Абар, ргәашә аҟны днаӡарц
акгьы лыгымкәан, «адыжә-адыжә» ҳәа шьапы шьҭыбжьык
ллымҳа инҭасызшәа лаҳаит. Лгәы нҭӡыӡаан, лышьҭахьҟа
дынхьаԥшын,
ирхәа-рхәаны аӡыхь аҟынӡа инагаз амҩахәасҭа
днаныԥшылт, аха аӡәгьы дыҟамызт.
Аҳақьым сыжәҩа днас-насит, ахәаԥшыгак илымҳақәа
иаарымихын:
– Иухьӡузеи, уара арԥыс?
– Синарда! – сыблақәа ҭырхаха снеиҿаԥшит.
– Ԥҳәыс дааугарц угәы иҭазар, ачараз уҽырхиала!
– Сара аҵара сахьӡароуп…
– Иазхоуп. Ацәажәара мыцхә уԥырхагоуп. Агәыбзиара
уоуааит, – снапы ааникылан дындәылҵит.
Аҳақьымцәа шаҟантә исыхәаԥшхьааз, аха аӡәгьы игәра
згарц сҭахымызт. Зегьы сыржьоз џьысшьон. Ҭаха анрысымҭалакь мышкы ҩынтәгьы исыхәаԥшуан. Дара анцалакь
сааиқәтәашәа сҟалон ҳамҭакы, аха иаразнак дырҩегьых
ахәыцрақәа насықәпапон. Нас сылаԥш неиҭаганы, аҭуан
саҵаԥшуа сааион.
Сахьышьҭаз апалата ҩаԥхьа ашә ааҭит. Уахь сшынаԥшызҵәҟьа,
халаҭ шкәакәак сыбла иааҵашәеит. «Амедицинатә
еиҳәшьа лоуп, ахәшәқәа слыржәуеит», – ҟасҵан,
ашьшьыҳәа сынхықәтәалеит. Аха слымҳа иааҭасит издырӡоз
бжьык, иԥшқаӡа, ихааӡа, спалатаҿы ишьҭаз ачымазцәа аӡәы
иԥырхагамхартәы.
– Синарда! Сааит убара! – лҳәеит уи лшьапышьҭыбжь
мыргацәакәан даасхагылан. Лнап-ҭахә хәыҷқәа ааныскылан,
сыблақәа ҭырхаха слыхәаԥшуан. Иаасгәалашәеит атурник
аҟны санкаҳаз, сыԥсы ансылышәшәаз, ашьҭахь сыблақәа
анаахыст… Аҟәардә хәыҷ сааигәа даахан, скаруаҭ инадыргыланы
даасыдтәалеит.
– Бажәа ҩбабтәуам? – слызҵааит сара, сгәабзиара
шеиӷьхаз анласҳәа ашьҭахь.
– Изакәазы?
– Ҳҵара иахьацаҳҵо азы!
Хьыбла даалак-ҩакит. Лқьышә хыџьгәагәынқәа ааҵыс-ҵысын:
– Синарда, сҭаларыма аинститут? – сԥылшәарц лҭахызшәа
сыбла даахыԥшылеит.
– Хымԥада! – сҳәеит сара.
– Уара?
– Ахәшәтәырҭа сышҭыҵлакь ҳашкол алгаразы аԥышәарақәа
ҭины, сышиашоу аинститут ахь саауеит.
Хьыбла сара исалҳәеит Ԥоча аӡыхтарҭаҿы дышлықәшәаз,
илеиҳәақәаз. Уи иӡбахә дгәырӷьаҵәа исалҳәозшәа збан,
схы еивысырц акгьы аасыгымхеит. Иаразнак ашашәа еиԥш
снеилашәеит. Хьыбла сыԥшшәы ламхацәгьахазар акәхап:
– Иухьзеи, Синарда? – дӷьаҵәыӷьаҵәуа дсазҵааит.
– Ԥоча иакәхап быԥсықәара! Сара сбараҳәа бзаазеи? –
иаалҿасырхьит сыҽхыршәааны.
– Сыԥсақәара Ԥоча иакәызҭгьы… – дышгәааз мҩашьо,
ашырҳәа дҩагылт.
Сара акраамҭа сгәы ҩарханы аҭуан саҵаԥшуан.
Сыхшыҩ ахьеилаҩынтуаз, сгәы иҭыҵны исаҳауан: «Ԥоча!
Ԥоча!»
Уи аҵара шықәс нҭакәкәа ицеит. Адыраҩашықәсаны сара
аинститут аҭалара сҽазыҟасҵеит. Сцеит Аҟәаҟа, Хьыблагьы
схабар лмырбаӡакәа. Сгәы иҭакны сыҟан аԥышәарақәа
ансықәымҿиа знымзар-зынгьы уи лышҟа сцәырҵрым ҳәа.
Аха аԥышәарақәа ибзианы исҭиит, аинститут сҭалеит.
Аҵарашықәс ҳалагеит. Раԥхьаӡатәи амш аҽныҵәҟьа
ахәылԥаз
ҳаиқәшәарц ласҳәеит Хьыбла. Мап лымҳәаӡеит
ларгьы.
Сара сакәын, ҳанеиқәшәоз аамҭа азынӡа знапаҿы
зхы ззаамгоз.
«Шықәс дуӡӡак аинститут аҟны Ԥоча иагьа галаба леиҳәахьеит.
Издыруада лгәы ацаԥха инапы иалыркхьазаргьы»,
– схәыцрақәа сызрылҵуамызт.
Ашьха иаҿалоз аулица саныланы снеиуан. Уи ахьаанҵәоз
адәҳәыԥш ыҟан. Убраҟа акәын ҳаиқәшәараны ҳахьыҟаз.
Снеиуан ашьшьыҳәа сшьаҿақәа еихго. Аҵарахьы уажәшьҭа
сышьаҭа скит. Уаха сара еилыскаароуп Хьыбла шықәсык
ала дшысзыҟалаз. Иҟамлои сгәы ԥылымжәарц, сгәшәамшәак
ҟалҵарц
лыӡбазар. Иҟалап, ахәылԥазы ҳаиқәшәап анысҳәа
уи азы дсықәшаҳаҭхазар.
Снамӡацт адәҳәыԥш аҟынӡа. Сгәы ашьҭыбжь саҳауеит.
– Синарда! – аҭҳарцә хәа схәыцрақәа саарылҵит.
Сааҭрысзаргьы акәхап.
– Уҳаршәама!? – рҳәан сара сахь рҿаархеит Хьыблеи
Гәилшьеи. Абна иаалԥаз ашьабсҭа еиԥш дкалаӡа дыҟан
Хьыбла. Лыхцәқәа уажәгьы ибылгьа-былгьо, ҩбаны илықәын.
Лӡара иадшәаланы иӡахны илшәыз лҵкы лныҟәашәа ссиршәа
иарԥшӡон. Лхы-лҿы ҭышәынтәалахьан. Лыбла гьежьқәа
уажәы еиҳагьы иҭбаан. Снарԥххылан рнапқәа ааныскылеит.
Аха сгәы нкыдҳа ицеит: «Лымала дзымаазеи!?» Адәхәыԥш
ҳнықәлеит. Ҳнаскьан ԥсак амҵан ҳнатәеит.
– Саргьы сааит шәара шәышҟа, аинститут ахь! – сҳәеит
сара.
Илашьцеит ҳаицәажәо ҳаштәаз. Аҟәа ақалақь аҽы
зехьынџьара алашарақәа акхьан.
Руада азааигәара инаганы саагьежьит, уаҳа ҳаиқәшәапҳәагьы
рамҳәаӡакәан. Убасҟан аҟара сара ахаан сгәалаҟамкәан
сҟамлацызт: Хьыблеи сареи ҳзымеицәажәеит, сыгәҭыхақәа
ласҳәартә сзыҟамлеит, Гәилшьа илыхҟьаны.
Аҵх агәазы, Ԥочеи сареи ҳахьгылаз ҳханы, уажәраанӡа
аччабжь, амузика ахьыҩныҩуаз ауада еиҳа-еиҳа иҭацәуан.
Астол аҟны иҳацтәаз ҳҩызцәа астудентцәа дәылҵны ианцоз
рныҳәаҿабжьқәа ааҩуан:
– Хьыбла, зықьнашықәса бгәырӷьо бымшира ҳаԥылалааит!
Ицеит зегьы. Аԥшәмацәа бзиала ҳәа нараҳәаны, ауада ашә
ныдҵаны илбаарц амардуан инаҿалеит Хьыблеи Гәилшьеи.
Ԥочеи сареи ҳаиҿамԥшуа ҳашгылац ҳгылан. Аӡәгьы иаҳзымгәаӷьит
урҭ рԥылара. Ҳгылан ҳадырсызшәа.
– Уаха сымшира аҟны усызнеи, Синарда, саб иаҳәшьа
луадаҟны имҩаԥаагоит! – Хьыбла абас насаҳәаны, днасԥырҵны
дцеит. Лаб иаҳәшьа лыҩны адресгьы сылҭеит.
Сеигәырӷьарызу, иҟасҵара сзымдыруа саабжьажьеит.
Амра лаҟәӡахьан. Сышзахәоз автобус сынҭалан аџьармыкьахь
сцеит. Еиҳа иԥшӡақәаз срылаԥшуа, шьыҵәрак ашәҭ
аасхәеит. Шаҟа сырцәыԥхашьазеи урҭ ашәҭқәа кны, Хьыбла
лымшира ахьымҩаԥыргоз ауада ааигәара санааи. Снаԥшын
избеит Ԥоча имҟәыҵамӡо аҳамҭа инеигоз. Уи амардуан
дынхалахьан. Сахьгылаз ԥыҭрак сҽааныскылеит. Ашьҭахь
саргьы амардуан сынхалан, сҽаарҽеишәа ауада сныҩналт.
Ԥоча иблақәа аармацәысшәа сышәҭқәа днарыхәаԥшит. Аха
Хьыбла иансымылхуаз, лыблақәа хааӡа инархьысызшәа
збеит, уи маҷк сгәы ааҟанаҵеит.
Астол ҳанахатәоз Ԥоча аԥшәмара нкылаӡаны дыҟан.
Зегьы ҳтәарҭақәагьы иара иаҳзалихит. Сара агәҭаншәа исирбаз
сқамк снықәтәеит. Санаарылаԥш, Хьыбла армарахь
Гәилшьа длыватәан, арӷьарахь Ԥоча. Сгәы нкыдҳахт.
Раԥхьатәи аҵәцақәа анаашьҭаҳх, саҵәца санахәаԥш
аларқача ахьызшәа иҵыс-ҵысуан. Сара издырит уи зхараз
снапқәа шракәыз. Аха исынсырԥшырц сҭахымызт.
Ауха аҟара Ԥоча игәы алаҟаны дсымбацызт. Ажәа мыцхә
иҿан. Убасҟак Хьыбла длыхӡыӡаауан, уажәы-уажәы лара
лахь длацәҟәы-шьацәҟәуа длыхәаччон.
Хьыбла дыччон, дыхәмаруан, уахатәи агәырӷьара лара
илызкын, лара дымгәырӷьар ҟалозма. Сара ҩнуҵҟала сбылуан.
Аха агәырӷьара сҽаласырхәуашәа саҿын ауаа рцәыԥхашьара
аҟнытә. Амузика анаҳәоз акәашацәа ршьапышьҭыбжьқәа
«аҽақ-аҿақ» ҳәа шьапышьҭыбжьык аарылҟьалон, сара сгәаҵа
аҟаҵәыҳәа аӡыӡ аԥынҵа налазыркьакьоз. Санаахьаԥшлакь,
ишьап дуқәа нықәкшо, Хьыбла длыцкәашон Ԥоча. Сара
акәашацәа
рахь снаԥшӡомызт усҟан. Дыздыруан Хьыбла
илыцкәашоз.
Сгәы кыдҳан сахьтәаз исгәалашәон Арашәыга ашкол аҿтәи
Хьыблеи сареи ҳҵаҩратә аамҭақәа. «Ауаҩы изҳацыԥхьаӡа
иҽеиҭеикуеит, иҟазшьа иԥсахуеит, иҟалоит иԥшра иԥсахыргьы.
Аха ауаҩытәыҩса игәы аҽаԥсахуану!?» – абри акәын
уаҩы имбо-имаҳауа сгәаҵан аҳәҳәыҳәа инҭаԥсоз алабжышқәа
зхылҵуаз. «Хымԥада, сгәаанагарақәа ҵабыргуп. Уаханӡа
сгәы шылак-ҩакуазгьы самжьозаарын. Сгәыԥрақәа зегьы
башазаап. Хьыбла Ԥоча диҿаччоит, диҿахәмаруеит. Иара
уажәраанӡагьы ишԥасзымдыри! Аинститут сҭалеижьтеи
знымзар-зны лымала дысԥымлацт».
Сывараҿы итәаз смахәар днас-насит. Схәыцра саалҟьеит.
– Синарда, абри абӷьыц уадрес ала иааит! – слымҳа
дынҭахәыҭхәыҭын, снапы инампыҵеиџьгәеит уи, бӷьыц
еицарса
хәыҷык. Ашьшьыҳәа иааимсхит. Абар, егьаџьара
избаргьы сацәымҩашьо издыруа, сгәы ззыҟоу анапҩымҭа!
Сыблақәа сырцәыҵыԥшны Хьыбла лахь снаԥшит. Ԥоча
рччагак иҳәозаап,
уи аган ахь итәаз зегьы рыгәқәа алаҟаны
аибарччара иаҿын, Хьыблагьы днарылаҵаны. Азнык
азы анбанқәа хара-бӷьара сыбла иаахгылеит, сыблақәа
лашьцакыма сҳәо сааҟалан,
Уи зыхҟьаз абри исзымчҳауаз
агәыԥ рыччабжь акәын. Схы снапаҿы иаазгеит. Анбанқәагьы
санҵаҩыз избаз анбанқәа ракәхеит. Аха илыҩуазишь
Хьыбла! Сгәы ашьҭыбжь слымҳа инҭасит. Уигьы агәхьаа
мкыкәа снаԥхьеит:
«Уаха уԥштәы ухыгга уҟоуп. Ухы-уҿы еиқәшьшьы,
ублақәа еиқәпата сзырҭаԥшуам. Улахь анкақәчааз аҵкьысгьы
иҭылашьцоуп
улакҭақәа!
Хьыбла!»
Егьа схәыцындазгьы, иахьсырхарыз сзеилымкааит. Дысхыччома,
мамзаргьы… Дысхыччаргьы сҭахым, срыцҳалшьаргьы. Арахь, абӷьыц хәыҷы санаԥхьа, аҭак лзызҩыртә
еиԥш амҩа снамырбеит. Сыблақәа сырцәыҵыԥшны сеиҭанаԥшит
лара лахь. Дыччоит, дыхәмаруеит, сара сахь зынӡаскгьы
дхьамԥшуашәа збоит. Убри нахыс зынӡаск смыцхәны
стәазшәа збо салагеит. «Даԥшәымаҵәҟьоуп уи,
даԥшәымаҵәҟьоуп
Ԥоча!..» – Сгылар сзымгыло, стәар
сзымтәо саабжьахеит. «Хьыбла лаб иаҳәшьа лассы-лассы
дныҩналалоит,. лылаԥш ҳхуп, издыруада убри илыхҟьазар
Хьыбла дахьсыхәамԥшуа?!» – маҷк сгәы аасыжьжьоит.
Агәы аҵкьыс зны-зынла ииааироуп ахшыҩ. Зегь реиԥш
сҿаԥшылара ҟасҵеит. Уи аамҭазы исзааиз аҵәцақәа зжәит,
аха сгәы илбаауам.
«Изгәаӷьып!» – сҩагылеит астол снахыԥаны сцаразы.
– Уаҵәҵақәа ужәыма, Синарда? – Сышҟа даахьаԥшын,
акыркырҳәа даасыхәаччеит Хьыбла. Уи лыблақәа хааӡа
сназхыԥшылаз,
сытҟәаны сааиқәыргәеит. Ахыгәҳәа сҟәардә
снықәтәеит…
Хьыблеи Гәилшьеи амардуан ианналбаа ҳара ҳашҟа рҿаархеит.
Ишаабац еиԥш, дара-дара еихәмаруа иааҳадгылеит.
Нас Гәилшьа бзиала хәа наҳаҳәаны, днаҳадҟьан лҩызцәа
днарышьҭалеит.
– Ԥоча, уажәыгьы умцаӡаци? – Ԥоча днаидгылеит Хьыбла.
«Абар, уажәы Хьыблеи Ԥочеи еиманы рҿынархоит, уи ауп
Гәилшьагьы дызцаз, Хьыбла лымаӡақәа уи илымдырырц зыҟалом.
Сара сыззыԥшыз, уажәраанӡа сцаруааз схахьынахоз,
ус еиҳа еиӷьымзи. Зынӡаск сламысдахама, абарҭ иҟарҵо збап
ҳәа сырзыԥшны сгылоупеи!» – Сгәы инҭысҳәааит.
– Бнаскьазгарц сыбзыԥшуп! – Абри аниҳәоз Ԥоча
амҵәыжәҩақәа иманы, Хьыбла дима ажәҩан дналаларызшәа
акәын дыхианы дышгылаз. Сара шьаҿак шьҭахьҟа иныҟасҵеит.
Саахынҳәны, схы сықәыжь сышдәықәлара сыхиан.
– Иҭабуп. Умширазгьы ҳаиқәшәааит! – лҳәеит Хьыбла,
нас астол аҟны иуцсыччаз узхоуп лҳәозшәа, деиқәпата
днеиҿаԥшын:
– Бзиала! – лҳәан, даахынҳәит.
– Синарда, ҳцалап! – дааины сҿаԥхьа даагылеит.
Ҳазҵагылаз аҩнеихагала абарҵаҿы иаркыз алашара ҳҿаҷҷон
ҳҩыџьагьы. Лыблақәа снархыԥшылт. Иччон урҭ Арашәыгатәи ашкол ҳанеицҭаз исыхәаԥшны ишыччалоз еиԥш.
Иҟалап убри аминуҭаз саргьы схаҿныԥшылара зынӡаск
исыԥсахзар. Дсаԥгыланы лҿыналхеит Хьыбла.
Дук ҳамнеицкәан, сҽаамаратәшәа, сышьҭахьҟа сынхьаԥшит.
Ԥоча ҳахьынеиԥырҵызҵәҟьа дгылан, аха ихы ҳаракны
икымызт уажәы. Ҳнаскьеит аҽа ԥыҭкгьы, нас ҳааҭгылеит
ацәҳәыра иқәгылоу ҩ-ԥсаҵлак реиԥш ҳхы неидкыланы.
«Аҿақ-аҿақ» ҳәа шьапы шьҭыбжьык ҳаҳаит, аха уи ашьҭыбжь
ааигәамызт, еиҳа-еиҳа ихарахон.
Ҳаԥхьаҟа такәы инаскьахьаз Гәилшьа лахь сынхьаԥшит.
– Гәилшьа ҳара даҳԥырхагам, дҳацхрааҩуп, убри азоуп
ҳаизныжьны егьырҭ лҩызцәа дызрыхьӡа! – лҳәеит Хьыбла.
Ҳнеиуан ҳара амза ҳақәыҷҷо, ҳаԥхьаҟа инеиуаз ҳҩызцәа
ҳҽырхьымгӡакәан, азеиԥшнхарҭахь игаз аулица ҳаныланы.
Хьыбла шьыҵәрак ашәҭ илкыз сышҟа даахан, сналырфҩит.
Афҩы ҿыхааӡа илаҳа-лаҳауан. Нас еихшаны шьыҵәрак сара
инаслыркит. Издырит арҭ ашәҭқәа. Уаха лымширазы ҳамҭас
илызназгаз ракәын…
Сџьыба сынҭаԥшын, лмарҵеи напқәа ирҩыз абӷьыцқәа
еиқәырҽы иааҭызгеит. Ҳәашьак амам урҭ Хьыбла дышреигәырӷьаз.
Иаасымылхын, акакала еиқәыхны лнапала
илшьышьуан.
– Иҵәахы, Синарда, – иҵәахы уԥсы иаҵаҵаны, уара
уҩымҭа абӷьыцқәа ҵәахны ишсымоу еиԥш, – Хьыбла дцәажәон
ҭынч-ҭынч ҳхәыҷра аамҭақәа лгәаларшәо, акакала абӷьыцқәа
неиқәҵо.
Урҭ анааслырк, инеиқәҵаны сџьыба инҭасҵеит. Ҳнапқәа
еибаркны ашьшьыҳәа азеиԥшнхарҭахь ҳҿынаҳхеит. Ҳцәажәон,
уажәык ҳагәқәа рҭынчӡаны, ажәытә-аҿатә ртәы ҳҳәон,
ауаа ртәы ҳалацәажәон, иҟаларын ҳара ҳхатәы ӡбуп ҳәа
иҳаԥхьаӡозаргьы…
– Акәын дабаҟоу, ҵыԥх аинститут дҭалеит ҳәа сыҟамзи?
– сҵааит сара аҵыхәтәаншәа даасгәалашәан.
– Дҭалан, аха дҭыҵит. Очамчыра ахәҳахәҭратә наплакык
аҟны аус иуеит, – рҳәеит.
– Башаӡа аинститут дҭалазаап! – сгәы иалырсны саацәажәеит.
Хьыбла ақәҿылымҭӡеит…
Хьыбла Аҟәа ақалақьи иара акәша-мыкәша аҭыԥ ԥшӡарас
иҟоу зегьи рҟны анеира, рбара лгәы ақәҿыӷьуамызт, шықәсык
аахыс акырынтә ишылбахьазгьы. Иҟалап уи сара ислырбарц
акәызҭгьы, урҭ аҭыԥ ԥшӡарақәа рахь сзылгоз. Аҟәатәи
ашьха аҟнытә ҳанылбаауаз, есқьынагьы ҳаҩуан. Саргьы
сашьцылан,
ҳҿанааҳхоз, лнапы еимлагәа иаакны снаҵҟьон.
Ҳаҩуан, ҳаҩуан, ҳаччон. Ҳаччон ҳаныхәыҷқәаз, класск аҟны
ҳанеицтәаз еиԥшҵәҟьа. Акиноқәа, атеатрқәа рахь ҳаицын.
Сара аҩбатәи акурсаа схатә курс аҿы итәоу астудентцәа
реиԥш срышьцылеит: акы, ашкол аҿы класск аҿы исыцтәаз
рацәаҩын уаҟа, ҩбагьы, Хьыблеи сареи есқьынгьы ҳаицымзи,
хԥагьы, урҭи сареи қәралагьы ҳаиқәлацәан. Ацәгьеи
абзиеи рахь ҳаицныҟәон. Ажәакала, курск аҟны исыцтәаз
реиԥшҵәҟьа ҳаилаҵәаны ҳаҟан.
Ԥасеиԥш акәымкәаны, уажәы еиҳа-еиҳа иҽсзааигәаитәуан
Ԥоча.
Аамҭа цон. Егьа зундазгьы Ԥоча иҟазшьа нҭкааны исзымҵеит.
Дахьцоз, дахьаауаз сзеилкаауамызт. Хьыблеи сареи
ҳахьныҟәоз лассы-лассы имацара даҳԥылалон, зынгьы
наҟ ҳара дҳавсуан. Аԥхьа хырҩ изызуан: имаҷума ауаҩы
днеирц-дааирц ахьиҭаху. Лассы-лассы дҳақәшәо далагеит.
Ҳанааиҿаҳауа дҳацәажәошәа иуеит, абжьааԥны хара-хара
дҳавсуеит. Иареи сареи ҳамацара ҳанеицнагалало, зынӡа
даҽа ҟазшьак иоуеит.
Хәылԥазык акино ахь ҳцеит Хьыблеи сареи. Ҳхынҳәит
асааҭ жәеиза рзы. Азеиԥшнхарҭа Ашьхатә улицаҟны иҟан.
Аӡӷабцәа ркорпус ҩхала акәын иахьыҟаз, аҷкәынцәа –
лбаа. Хьыбла аҩнашә аҟынӡа днаганы саахынҳәит. Аҵх
бзиан. Аеҵәақәа кәеицеиуа ажәҩан иаҵарыԥхын. Амза
маҷк ианышьҭахоз аамҭан, аха иҩагылан аҩнқәа рықәцә
шыҟоу инхалахьан. Аулица ианыршәланы сҿаасхеит схы
сымабзиаха.
Дахьаанага здырхуада (ҳанхалоз дыҟаӡамызт), аулица
злахырҷоу ацамет дықәтәан Ԥоча. Санизааигәаха дҩагылеит.
– Уааи ҳаисып! – иҽхыршәааны дааины даасҿагылт.
Иаасгәалашәеит ҳанхәыҷқәаз сылахь кақәчаа саныҟаиҵаз.
Уажәы уи сиҵахо сыҟамызт… аха избан?..
– Ҳазхибарҟьои! – снаиазҵааит исзымбатәбараха.
– Хьыбла бзиа деицаабоит уаргьы саргьы!..
Ҿымҭӡакәаны, схы сықәыжь сгылан акраамҭа, аҭакс
исҳәарыз сҿамшәо.
Иҟалап Хьыбла уажәы азеиԥшнхарҭаҿтәи луадаҟны апианино
даҿатәаны лҩызцәа ашәа рзылҳәозар, иҟалап лҩызцәеи
лареи апластинка иацкәашозар, иҟалап – дышьҭаланы ахыза
лхы цәыҵаҵаны сара сылгәалалыршәозар.
– Лара, Хьыбла илҳәо ҳацныҟәап, – агәыӷра сыманы
ҿаасҭит схы сааҩаханы.
– Ддәылганы лаагара уара ухы иадҵа!
– Сара ддәылзгоит! – саԥсышәахеит сара уажәы сгәыӷра
инацҵо.
– Мап, мап, Акәын дыҟамкәаны уи ҳзыҟаҵом, – мап икит
Ԥоча.
Исаҳаз зынӡаск саргачамкит. Акәын ҵыԥх аинститут
кажьны ицаз иоуп, сқыҭан класск аҟны иҳадтәалаз, уи
дзаҭаххазеи нас ара.
– Акәын дызлои? – иааџьашьаны сҵааит сара.
– Хьыбла уигьы бзиа дибоит. Сынтәанӡа Акәын
лацәажәарҭа симҭарц даҿын. Сынтәа уара…
– Ишԥа, Акәыни Хьыблеи еицныҟәозма?! – снеилууа-еилууо ҿаасҭит.
– Мап, аха бзиа дибон, аӡә длацәажәар ихы ихнахуан,
иуамызт. Ааигәа дызбон, хықәкыла дузаарц игәы иҭоуп.
– Ибзиоуп, аха дзаауазеи?
– Улҟәиҟьарц! – имырхаацәакәаны аҭак насиҭеит Ԥоча.
– «Абзиеибабара аиҟәҟьара уаҩы илшом!» – ҳәа ҿаасҭырц
сҭаххеит, аха акы насыхан сааннакылазшәа саангылт.
– Ианышәҭаху ҳаиқәшәап, ларгьы дааганы, – сҳәеит сара
аарлаҳәа.
– Уаҵәы ахәылԥазы! – аҿҳәара ҟаиҵеит.
«Саргьы слыцрырҟьарц ауп арҭ зҿу!» – сынкахәыцуа, схы
сымагәыхьха суадахь сҿынасхеит…
Шьыжьнаҵы ишәшьуа иалагеит. Маи мза ҳашҭагылазгьы
ианшәшьлак ԥшахьшәашәактьы аҿаанахон. Аҽны
алекциақәа
рҟны сыҟан, аха алеқциабжьаратәи аминуҭқәа
раангьы сындәылҳәҳәаны аӡәгьы симбеит. Хьыбла Гәилшьа
даалышьҭит
«игәы бзиаму, ихьи?» – ҳәа. Сара қьаад бӷьыц
хәыҷык ҩны илысҭеит исызлылҭарцы. Излеилыскааз ала
Ԥоча алеқциақәа рҿы дыҟаӡамызт аҽны.
Ажәҩан аҿы илеиҩеиуаз аԥҭақәа рҽааизыркын, аԥсабара
ҟәандашьшьыраӡа инахатәеит. Сара заа сааины сгылан
ҳаиқәшәап ҳәа абӷьыц аҿы Хьыбла илзанысҵаз аҭыԥ аҟны.
Хәырџьан дук аҿқәа наҟ-ааҟ хаҳәла ирҭәны сыхәда ихшьызшәа
схы сыкәаҽ сгылан.
Ссааҭ снахәаԥшит. Сааццакын ар ргәыԥ салагылоушәа
сҽеидыԥсала саагылт. Ишылулацыз еиԥш, ашьабсҭа еиԥш
саԥхьа дынкаԥеит Хьыбла. Схәыцрақәа зегьы насыхҟьан,
снапқәа рхаха сналԥылеит.
– Угәы бзиамхаз џьысшьан, иахьа ухабарк анысымбаӡа…
– Сгәы бзиамзар еиҳа еиӷьын, – сыбжьы насыхәлашәеит.
Сҟазшьа лгәамԥхазар акәхап, лыблақәа ҭраа зҵаарала
даасҿаԥшит.
– Даҽа сааҭбжак анаҩс абраҟа дҳақәшәараны дыҟоуп
Ԥоча, иҟалап Акәын дҟаларгьы, – сналагеит сара ԥшра ҟамҵаӡакәаны,
– ҳауа иалбхуа…
Сцәажәон сара сыбжьы ҵысҵысуа лара слыхәамԥшӡакәаны,
иласҳәеит ишыҟалаз зегьы акы аанмыжькәаны.
Исҳәон лаӷырӡыла сгәы ҭәны, аха сгәаҵан џьара цәыҵлашон,
ицәыҵлашон,
лара лахь исымаз сыгәрагара агәыӷрақәа.
Ҳшынеицәажәоз иажәхьаз «Москвичк» ааҳавалан иаангылт.
Аруль икын Акәын. Ԥоча диватәан. Амашьына ашәқәа
ныджьланы иааҭыҵит рҩыџьагьы.
Акәын сара снапы аасымихит. Уаҳа ԥсышәакгьы сеимҳәеит.
Ашкол ҳанҭаз ицәхәраԥсӡа иҟаз, уажәы ихы-иҿы
ҭҭәаан, иоура наӡан. Акызаҵәык, илақәа рҽырымԥсахӡеит,
иӡыжь-ӡыжьӡа ишыҟаз иаанхеит. Ихахәгьы ԥхьеиҳәаӡомызт,
илахь аҿы мыркатылла иашахәҵәаӡа иҿахиҵәон, уажәыгь
убасҵәҟьа
акәын ишыҟаиҵоз.
– Уара акыр уҽуԥсахит, Синарда, ахаҵаԥшра уоут. Иазууазеи
арҵаҩра? Уаала ҳақалақь ахь, ахәҳахәҭраҿы ҭыԥк
узысԥшаап. Ахаҵа иус уи ауп, – сызқәа днас-насит Акәын.
– Уи акәым иусу уажәы, ҳаззеидибагалаз аус ҳалацәажәап,
– уи аҭакс, сажәакәа ҿаца-ҿацаӡа рҿынасырхеит.
– Абри аӡӷаб, Хьыбла, акыр ҵуеит бзиа дызбоижьҭеи, бзиа
ҳаибабоижьҭеи, абри аҷкәын сара саҳаҭыр аҟнытә лацәажәара
даҟәыҵхьан, уаргьы уаҟәыҵроуп! – ихы насықәикын иаахыжәжәа-хыжәжәаны даацәажәеит иаргьы.
– Лнапҩымҭак уманы избар еиҳа еиӷьхарын, – сеихаԥсы-еиҵаԥсы ҿаасҭит. Лнапҩымҭак иџьыба аҭгара ацынхәрас
илақәа
тапанчаханы иҭыҵны ицо иааҟалеит.
– Илҳәааит нас, сысалам шәыҟәқәа лымамзар, – Хьыбла
лахь даахьаҳәит ԥыҭрак ашьҭахь дааԥсыҽхашәа.
– Исоулон, аха иԥызыжәжәон, – лхәеит Хьыбла.
– Ԥоча иабҳәозеи?
– Ԥочеи сареи аиҩызара ада акгьы ҳабжьаӡам!
– Ааи, ус ауп, Синарда, Хьыблеи сареи ҳаиҩызцәа
бзиақәоуп,
– Ԥоча дааҳәит уажәы. Акәын днаҳалаԥш-ааҳалаԥшит.
– Ҵыԥх аинститут сҭыҵны сцаанӡа сцәа-сжьы лыдсҵахьан,
сара дыстәхарц азы! – иблақәагьы ааихамырҟәыскәаны дааҳҿагылеит
Акәын. Снеилууа сцеит.
– Амц ухәоит, уара ақьаафыр! – арҵәаа ааҭлырган Акәын
днеигәыдлеит Хьыбла.
Нас, уаҳа акгьы лгәы илнамырҳәакәан даақьызқьызын,
лылаӷырӡ
лықәҵәиаашо днаҳԥырҟьаны лҿыналхеит. Ԥоча
ишьаҿақәа рыбжьы саҳаит. Уи Хьыбла дналыхьӡан, лгәшәамшәак
ҳәо длывагыланы иҿынеихеит.
Ақәыџьмеиԥш иблақәа цырцыруа дналышьҭаԥшит
Акәын, нас имашьына дынҭалеит. Сара усҟан схы ахьынахаз
сцарц снаскьахьан. Саахьаԥшын аӡӷабцәа рзеиԥшнхарҭа
шыҟаз снаԥшит. Дышзахәоз дыҩны амардуан даҿаланы
агәарԥ дынҭаларц егьлыгмызт Гәилшьа. «Дабаҟаз, мшәан,
Гәилшьа – цәалашәарак соун, сааҭрысит. Уи илдыруан
Хьыблеи ҳареи ҳанеиқәшәоз, ҳахьеиқәшәоз, хымԥада
дцәыҵагыланы
даҳзыӡырҩуан.
» Амца аԥырқьҳәа инасыхҟьеит.
Ауха шаанӡа ақәа кыдҵәаны илеиуан. Аҵхыбжьон сангәарлагьы
сиарҭа сазкуамызт. Ақәа амуазар исыбаргәыз,
адәахьы сымцоз, шаанӡа аамҭа схызымгоз. Аха уахьгьы
самшьҭит. Ауада саназымклакь сындәылҵуан, ақәаршҩы
сԥынҵа инҭасны сыҩнанацалон. Аҩарқәа хыҵны ицон…
Сара сгәырҩақәа ируакхеит ахәылԥазтәи ҳаицәажәарақәа
Гәилшьа иахьлаҳазгьы. Ицәыҵагыланы аӡырҩра згәаӷьыз
лҩызцәа илаҳаз раҳәараҿгьы лыблагьы еихаҟәысрызма.
Ашьжьымҭангьы ақәа хымкәаӡеит. Хьыбла уадак илыцыҩназ
лҩызцәа аинститут ахь ицеит. Лара схы сыхьуеит ҳәа
лҽышьҭалкит. Лымала данаанха, дҩеихан лиарҭа днықәтәеит.
Лымаха-шьаха хьанҭаӡа иҟан. Ергьҳәа аиарҭа днылҵит. Асаркьа
днадгылеит. Ллакыҵақәа ҵҟаа, дҭыгга абыржәы асаркьа
днадҳалап уҳәо дыҟан. Дгылан дынкахәыцуа, апҟҟаҳәа
ахыбра
иасуаз ақәаршҩы дазыӡырҩуа. Днеины еиҭа лиарҭа
днылатәеит. Сыгәнаҳа ззымгаша! Сыгәнаҳа!..” – даахәыцит.
Ашьҭахь зны исалҳәеит уи аухеи аҽни дшыҟаз атәы.
Аԥшьбатәи акурсаа аԥхынтәи аԥышәарақәа ҳанрылга,
сқыҭа Арашәыга ашҟа сааит. Сынтәа аинститут иалгоз
ахәбатәи акурсаа ахәынҭқарратә ԥышәарақәа ирҿын.
Уи акурси сареи акыр шықәсқәа раахысгьы ҳаицәыӡны
ҳшыҟазгьы гәаныла
ихьаазгон Хьыбла аԥышәарақәа
ахьылҭиуаз лааигәа сахьыҟамыз.
Лааигәа сыҟазаргьы лара
акгьы илыхәомызт, аха сара сгәы абааларын. Хьыблеи сареи
ҳанеицәыхьшәашәа, хара-хара ҳаивысуа ҳшыҟазгьы, Акәын
ԥҳәыс дааигеит ҳәа анлаҳа шаҟа деигәырӷьазеи! Убри
сгәалашәаны акраамҭа сазхәыцлон. Сара усҟан харантәи
дԥысшәон, сылақәа ааихмырсыӷьӡакәаны
сыԥшуан. Лхы-лҿы аалхаччеит усҟан, лыблақәа ҭыԥхо дааҟалеит. Иҟалап
ауха Хьыбла лгәы каршәны
дыцәазҭгьы…
Ашәҟәыԥхьара сгәы ааԥнаҵәаӡеит, ароманқәа сгәы ԥыржәо
иалагеит: џьоукы ааиԥырымшәаӡо бзиа еибабоит, џьоукы
рыцҳарак еимкәкәаа иааиԥырнагоит рыгәқәа шеизыблуа,
џьоукых,
имацаразаҵәханы руазқәа зарҳәо дрымамкәан
амҩахәасҭа
иануп иаанымҵӡакәан.
Шьжьымҭанла аиқәҿыҭбжьқәа саҳалоит. Џьоукы архаҟа
ицоит рашәара, џьоукы ачаирҭахь иццакуеит. Аӡәгьы дмацаразаҵәны
дубаӡом ақыҭаҿы. Сашьа ацәқәа ҵеиҳәеит, архаҟа
аџьықәреи бжьацәаӷәара дцарц. Саргьы сиццеит. Есҽныла
ҳколнхараҿы аус зуан, маика заҵәы сцәаӷәон. Шьыбжьонла
аӡиас сҭалон. Сеиқәаҵәаӡа амра сашәит. Шьыбжьонк амҩаду
амԥын иҟаз аӡыхь хьшәашәа зжәырц амҩаду ахь скылсит.
Џьоукы арахә раԥца ашьха икарцон. Арахә ирышьҭагылаз
ахьшьцәа дрылан Хьыбла лаб. Рҵыхәахьшәа, ашаровар ҵаӷа
лышьаны, амаӷрақәа змаз аспорттә маика лшәҵаны, лхахәқәа
зегьы зҭаҵәахыз ахаҵа хылԥарч лхаҵаны, лабашьак
кны
дрышьҭагыланы дааиуан Хьыбла.
Азнык азы хьаԥарчушәа сгәы аҽареиџьит. Ашьҭахь адық-адық-адықҳәа ашьҭыбжь слымҳақәа ирҭаҩуа иалагеит. Ашәшьыраҿы
хаҳәык снықәтәеит. Исывеибаҳәа ицон аԥсаса,
ашьамаҟа. «Рре-еет», «қьаҳ-қьаҳ» — иналаршә-ҩаларшәны
рбыжьқәа дыргон ахьшьцәа. Дсывсит Хьыбла лабгьы.
– Синарда! – лыбжьы ныҵакны сара сахь лҿаалхеит
Хьыбла данаасывала. Сгәалҭазаап. Сҩагылан, сыхьшәашәаӡа
сналԥылеит.
– Аколнхацәа урыцхраауама? – сҟазшьа ангәалҭа, лылахь
ааиқәылҵан, дсазҵааит. Усгьы акы ҳәатәын, дымцәажәаӡакәаны
дысԥырҟьаны дзымцеит.
– Ааи!
– Саргьы…
– Ашьха алԥха боуааит! – сҳәеит сара аҵыхәтәаны. Иҟаларын
усҟан даара сшыхьшәашәаз сцәажәашьа ианыԥшуазҭгьы.
Хьыбла агәра лгаҵәҟьартәы илбеит лареи сареи уаҳа
акгьы шаҳзеилымхуаз. Илхарагәышьоузеи ҭынхада…
Ашьха ԥсҭазаара ссирми. Аӡыхьқәа ана-ара иҵхәраауеит.
Арҩашқәа аҽҽа рыхга, унацәкьыс нарӡааукылар ихырҵәап
уҳәаратәы, иҭаҽҽа-ҭаҽҽо аҩхаақәа ирыбжьҟьа ицоит. Ацәҳәырақәа
ирҿарыԥхаа арахә ркыдуп. Ахьшьцәа рлабашьақәа
ныҵакшо зны ирҟьоит, зныхгьы бжьыла арахә еизырцоит,
ахьчалақәа зны иҵаруеит, зны иҵәаауеит, арахә ирыкәшаны
игәарҭоит. Ахылԥарч лыхцәқәа алаҭаҳәҳәаны дықәҵәиаашо
ахьшьцәа рхәы ҟалҵон Хьыбла.
Ацәҳәырақәа шаны иҟоуп. Цәҳәырак аҟны қыҭак аҿтәи
арахә ықәҳәуеит, егьи ацәҳәыраҿы – ҽақыҭак аҿтәи арахә.
Ахьшьцәа еиҭанеиааиуеит, ирыгу еимырдоит.
Хьыбла дызцыз ахьшьцәа рҭыԥ аҟны хәылԥазыла иаалон
ргәыларатәи абыргцәа. Даргьы уахь ицалон. Арашәыгаа рҭыԥ
еиҳа изламаншәалаз ала, ааигәа-сигәатәи аҭыԥқәа рҟынтәи
иааны абраҟа амацасра хдыртлон (ашьха гәмырҿыӷьгас
еиҳарак ирымоу амаца ауп). Аха абри ашықәсан арашәыгаа
рҭыԥ аҟны иҵысит ашахмат асра. Хьыбла лхәырџьан иааҭылгеит
ашахмат хәыҷы. Иааиҵыхны рӡарақәа кала-калаӡа
ашахмат
ссақәа ԥшӡаӡа инықәлыргылеит. Аҿар амаца насҭха
ишьҭарҵеит. Абыргцәа усгьы уи рацәак рҽаддырхаломызт,
рыхш, рышә еиҳа ирызҿлымҳан.
Лассы-лассы шахмат асра даауан ргәылараҿтәи ахьшьцәа
рҭыԥ аҟынтәи арԥыск, аԥсшьаразы ирыцыз. Ашахмат асразы
Хьыбла лаамышьҭахь зегьы дыриааиуан.
– Хьыбла сбыҵамхо асшьа сҵароуп, – иҳәеит уи.
Ашахмат иасуан урҭ аҩыџьа еиндаҭланы.
– Амаӡаныҟәгаҩи арҵаҩи ириааирыдашь? – ирыкәшаны
инатәон рҩызцәа ашьхауаа Хьыблеи Леуанти ашахмат асра
ианалагалак. Леуант Шәырча ақыҭсовет амаӡаныҟәгаҩыс
аус иуан.
Хьыбла рҵаҩыс аусура даламгацызт, аха занааҭла дырҵаҩымзи.
Ари иахьа, ари уаҵәы. Аамҭа гәҿыӷьрада ирхыргон.
Леуант игәҭакы наӡеит: Хьыбла дылзымиааиуазаргьы длыҵамхо
аҟынӡа днеит.
Леуант иԥсшьара мза нҵәеит. Иусурахь дхынҳәыр акәын
уажәшьҭа. Ажәа лниҵеит Хьыбла ԥҳәысыс диццарцы. Хьыбла
ажәытәра дазхәыцт, аҿатәра дазхәыцт, аҭакс илҭара
лзымдрит.
Аҷкәын аҵәахаҳа еиԥш иӡамҩақәа ҟаԥшьын,
ихы-иҿы ҭҭәаан, деилҟьа-еилӷәыцәӡа дыҟан. Аԥсшьара мацаразы
дшыҟазгьы дықәгьежьааны аӡы-аԥшы ирхион, амҿы
еидигалон, абысҭа иуан. Иҵарразы зегьы бзиа дырбон. Ажәа
изылцҳаит лаб ауаа иниҵар, лара дышиқәшахаҭхоз ала.
Уиала лара, аҭакԥхықәра лхылхырц лҭаххеит. Аб азнык азы
анс-арс иҳәазаргьы, лара мап шылымҳәоз аниеилдыркаа,
дақәшаҳаҭхеит. Аҿҳәара ԥҵәаны
иқыҭахь дхынҳәит Леуант.
Ари ажәабжь сеиҳәеит ашьха ианылбаа ашьҭахь издыруаз
ахьшьцәа руаӡәы.
Октиабр анҵәамҭаз акәын. Амш аҵкьыс аҵх акыр еиҳахахьан.
Ианааилахәлалак уажәшьҭа ахьҭа наҿалон. Уахыла,
аҭаацәа анааилатәалак, аҵәарҩеи аџьынџьыхәеи, арасеи
авазақәа рыла иааганы астол инықәлыргылон Хьыбла. Лаб
иҽирҵысӡомызт. Идыруан урҭ даҽакгьы рывагылараны ишыҟаз.
Уи ибаанӡа иҽирҵысӡомызт. Аимхәыц хыҳәҳәыла иааганы
ианынарывалыргылалакь ихы-иҿы ықәлашаауа, исқам даахон
астол ахь. Усҟан гәылак ма дихҭыгәлон, мамзаргьы иара
ибжьы наиргон. Аӡәык-ҩыџьак усгьы уи ақьафҟаҵага астол
иадигалон. Фырџьанк аашьҭыхны, ихыҳәҳәыло аимхәыцқәа
ԥхьаӡо, аџьбарара атәы далацәажәон. Рқьаф аныҟалоз аамҭазы
абысҭа ԥхаҵәы-ԥхаҵәуа инарымҵалыргылон, ашә
наргәылалҵон,
саанк-саанк ахырҵәы нарыдлыргылон.
Лаҳәшьеиҳаб
хаҵа дцаанӡа иҟалҵоз ҟалҵон уажәы ларгьы.
Уахагьы
убас ҟалҵеит, ашьхантә иааз лаб игәы иахәарц
азы. Агәылацәа ҩыџьаҟагьы наидигалеит. Зегьы неилатәан,
ларгьы днарыдтәаланы акрылфеит. Акраамҭа реицәажәара
дазыӡырҩуан. Лаб акрыфараан амаҷар акәын еиҳарак
иҽыздицалоз. Лаб иқьаф аныҟаиҵа ашьха ԥсҭазаара аӡбахә
цәыригеит: ауаа, арахә, ацәҳәыра, аҭыԥ, абӷаџьма, арҩашқәа,
ахрақәа, акырцх – мачхәума игәалашәоз ахҭысқәа.
Такәы анҵы Хьыбла дындәылҵын акәасқьа дынхалеит.
Луада дныҩналеит. Лчамадан ацаԥха аалыртын ахәыҷымаҷы
еилыхуа аҵанӡантә иааҭылгеит қьаад еилаҳәара хәыҷык.
Иаахлыртлеит. Ақьаад бӷьыц хәыҷқәа еиқәҵа-еиқәҵаны
иаацәырҵит. Ишәиндаз убарҭ ақьаад бӷьыцқәа, изнапҩымҭоу
дшышәихаз еиԥш! «Уи аинститут дҭоуп, аҵара иҵоит,
ибаргәызеи!», – зҳәогьы дубап. Аха сара аиарҭа ԥхӡы
иааннажьыз схахәыцқәагьы есҽныла акакала исыԥхьаӡоит.
Ақьаад бӷьыцқәа акакала еихыхуа дрыԥхьо лҿыналхеит
Хьыбла. Зегьы иларҳәоз акы акәын:
– «Быблақәа гьежьуп, быблагәқәа хьаԥштәылоуп…» Урҭ
ацәаҳәақәа лаӷырӡыла илкәабон. Лылагәы хьаԥштәылақәа
уажәы-уажәы лабжышла иҭҭәаауан. Нас иабацоз, акәаԥ-кәаԥхәа аҩырақәа инарықәҭәон. Лыҩнаҭа дандәылҵуаз
ауханӡа
урҭ абӷьыцқәа ирныз аҩырақәа лара лыда уаҩы акы
ааизанымхуа иҟалеит. Убри лҭахын ларгьы. Нас еилаҳәаны
ақьаад ҿыц ала иҭаҳәҳәаны, лхәыҷымаҷы зҭаз лчамадан
аҵанӡа днаханы инҭалҵеит.
Арашәыга иазааигәаз Шәырча ақыҭан хәыԥшӡак аҟны
иқәгылаз аҩныҳарак ауадақәа зегьы лашон, ихиан. Нхарҭа
ԥшӡаран араҟа. Анхаҩ инапы шадкылазгьы ҩашьомызт.
Ахьҵәцара еиԥш ашҭа ҭылашаауан.
Аучастка акәыршан. Аихатә гәашә ҿан.
Аӡахәарҭаҿы аӡахәа ыҟан, ашәырҭраҿы – ашәырҵла.
Алыӷәра иԥсала-ԥсалаӡа аҵәаҟаԥшь ықәрҭәаа иқәын. Аҩцараҿы
ҩыла иҭәны ауалырқәа еиваӷӷаа игылан.
Абарҭ зегьы анапы рыгижьуамызт Леуант. Ауха уи абыргцәа
дырцәыбналон. Иқәлацәа алаф илырхуан, иара дыччон,
ихылԥа аҵыс ҭан.
Ҷыдала ирхиаз уадак аҭӡамц дыкҿагылан Хьыбла.
Ахьаԥштәала
благьежьқәа еиҵыхны данаарылаԥшлакь ҭаца
цәгьоуп зҳәарыз дарбаныз. Лцәа-лжьы ахькалԥсаз акәхап
гыларылагь даушәа унарбон, лыџьымшь еиқәарақәа кыдырхәхәала,
лхы-лҿы ҟәымшәышәи лӡамҩа ҵәаԥшьқәеи хнаркуан.
Лыжәҩахыри лыгәчамақәеи ҟьаҟьан, лӡара унацәхы
иакәуршарын. Аҭацара цәгьа илнаалон. Аҭаца уада дыҩныԥрааны
дцарашәа дыҩнагылан.
Ашықәсқәа цон. Ахшаа дроуит. Драаӡон ауԥышәылцәа
зхьыкәкәоз амаалықь.
– Анцәа духылаԥшуп, сара соуԥшәыл, сыԥсы зызҭоу, –
лхәыҷы дихӡыӡаауан Хьыбла. Уи лԥынҵа артәашьа, лыбла
гьежьышьа, лхы-лҿы хагьежьышьа уҳәа, ажәакала,
лхы аахҵәаны ихагылоушәа ауп иан лыԥшрақәа шимоу.
Уи уажәшьҭа дыхбыҿуп. Аӡӷаб хәыҷгьы дрымоуп. Лхахә
қымфафылӡа илызҳауеит.
Ашықәсан данааҭышәынтәалалакь лассы-лассы лхәыҷымаҷ
зҭоу лчамадан ацаԥха аартны аҵан дынҭаԥшуеит.
Уахьынтәи
иааҭылгоит ақьаад еилаҳәара хәыҷы. Иаахыртланы абӷьыцқәа
ааиқәылхуеит. Аҩыра уаҩы изҽилымкаауа
ишыҟоугьы лыбжьы
ныҵакны абас днаԥхьоит:
«Быблақәа гьежьуп, быблагәқәа хьаԥштәылоуп, ихрыҩшәаӡа
рыҭра иҭагьежьуеит, быџьымшьқәа кыдырхәхәала
иԥшӡа-ԥшӡаӡа иҟоуп, бхахәы аиқәара ахыҩуеит, иԥаны
ибылгьо бызқәа иқәуп, урҭ бхаҿы хагьежь гәыкы-ҵәыкуа
иҟарҵоит»! Зны лнапы нҭылшьын еизыҳәҳәа лнапсыргәыҵа
инанылԥсалеит лымшира аан илызназгаз шьыҵәрак ашәҭ
абжа ихыҷ-хыҷны лчамадан иҭаԥсаз. Аҩырақәа анызхыз
алаӷырӡқәа рҩызцәа ихыҷ-хыҷны лнапсыргәҵа ианԥсалоу
инарылаԥсоит. Лԥыраҳәа ала лылаӷырӡқәа налҿарбаны асаркьа
днадгылоит. Лыгәчама иахысуаз лхахәы еиқәарақәа
уажәы лызқәа аҟынӡа ауп иахьнеиуа, абжеиҳара кыдӡаахьеит,
ашлақәагьы
налаԥсахьеит, лхылҿы хагьежь аазыхәхәома
ухәо аҟынӡа илыгхеит. Лыблақәа роуп еицакра зықәӡам:
игьежьуп,
лыблагәқәа хьаԥштәылоуп, ҳәсеи хацәеи ҭҟәаны
иргоит макьанагьы.
Лаамҭа анааилакь лҽааибыҭаны, лпапка аашьҭыхны рҵаҩыс
аус ахьылуа Шәырчатәи ашкол ахь дцоит Хьыбла…
Аинститут ашьҭахь, арра маҵура сахысит. Саныхынҳә
Аҟәа ақалақь аҟны аусура салагеит. Аус зуеит зегьы реиԥш.
Ҽынла суада ууаӡа иҟоуп, уаҩ дахӡам. Сусура саналгалакгьы,
шамахамзар уахь снеиӡом. Агаҿа снавалоит, кинок, театрк
ахь снеиуеит, сҩызцәа ахьнеиуа иахьакәзаалакгьы ибжьасыжьуам.
Ачара ахьсаҳәоу сцоит, аԥсыжрақәа рахь снеиуеит.
Ажәакала, аԥсҭазаара салахәуп. Ҩажәижәаха шықәса
снарықәгәыӷуеит уажәшьҭа. Сагьыԥшқам. Схахәы цыра-цыра исԥхьаӡартә ауп схагәҭа ишықәу. Џьоукы, схахәы
акаԥсара аиарҭа аԥхӡы иавырбоит, аха уи иацәынхаз згаз ҳәа
акгьы рыздырӡом.
Ашьҭалара аамҭа ааигәахо ианалагалакь суада сахылоит.
Иууаӡа сныҩналоит. Стәоуп ацәа иаасымнахаанӡа, ашәҟәқәа
кны. Нас снышьҭаланы сыцәоит.
Уахык, аҵх ганы сгәарлеит. Сгәылацәа шьҭалахьан. Суада
ашә аҿаԥхьа амардуан хәыҷ дықәтәоуп хаҵак. Иааџьасшьеит:
«дабаанагеи асас ҵхыбжьон»!
Амардуан иаҿатәаз дҩагылеит. «Аҿақ-аҿақ» аарыхгеит
ишьапышьҭыбжьқәа, сара сахь иҿанааиха. Аҟаԥыҳәа дыздырит.
Днеихәлаҳа дцеит зынӡаск шықәсқәак рыла. Ихцәы
шышларыз ишлеит. Иӡамҩақәа ҭашәашәа, амаҵә еиԥш деиӷраҳаҳа дгылоуп. Аха даара игәы алаҟаны дшыҟаз ҩашьомызт
Ԥоча.
– Уа хәлыбзиа, Синарда! Сара Аԥсны уалҵны џьара
уцаз џьысшьан. Уи сҳәеит ҳәа, Синарда, уара уӡбахә уареи
сареи ҳахьиз, ҳахьааӡаз ҳқыҭа Арашәыга ҩынтә-хынтә исаҳахьеит.
Умаҵура иануднаҵо унеилозаап, аха Ԥоча иԥсы
абаҭоуҳәагьы сашҭа ушьапы нҭаумыргылеит. Дырҩегьых
сара – сара сааит! – инапы баҩдуқәа рҿааирхан, снапы
рыӷәӷәаны иааникылеит.
– Бзиала уаабеит, Ԥоча! – сҳәан, снаиаԥгыланы, суада
ашә аасыртын ҳныҩналеит.
– Цәыкьа Аҟәаҟа сзымааит, Гәдоуҭанӡагьы сцан, уахьгьы
ауацәа сымоуп, ақәлацәа, аҩызцәа. Санааиҵәҟьа уусураҿы
снеит, аха уқәҵхьан. Сҵаауа-сыԥшаауа ууада сыԥшааит
иааилашәшәуаны. Уи аахыс иҵуазҽи! – ибжьы хҵаны
дцәажәон Ԥоча.
– Ажәакала, ууацәа, уқәлацәа, уҩызцәа ҳаубарц амҩа
уқәлеит?
– Мап, иҟоу умбои, Синарда, ԥҳәызбак дысгәаԥхоит,
саалыхарц сыӡбеит.
– Ԥҳәыс думгаӡацкәану?
– Уара дугахьоума?
– Мап.
– Саргьы убасҵәҟьа.
Ацәарҭақәа ааиҵысхын ҳашьҭалеит.
– Цәгьа дысгәаԥхеит уи аԥхәызба аҵыхәтәаны, дзымгаргьы
зуам, иааиуа асабша ашәны ачара сымоуп, сҩызцәа
зегьы шәнеирц сҭахуп. Абзиабара есқьынгьы иқәыԥшуп,
абыржә еиԥш уи аԥҳәызба бзиа дсымбацызт. Аус еицаауеит.
Ссирӡак лакәхеит. Уаргьы дудыруеит.
– Дарбану уи аԥҳәызба? – иажәақәа џьашьо сиазҵааит.
– Гәилшьа лоуп, сыцәа ҭынчым, аҿҳәара ааиндаз ҳәа
сгәаҟуеит, – ацәажәара даҟәыҵуамызт Ԥоча…
…Санааҭышәынтәало Ԥоча иҟазшьа акраамҭа сазхәыцлон.
Жәашықәса ирҭагылоу арԥыс игәы игәын, сара сҟны
даныҟаз ауха. Уигьы Хьыбла бзиа димбози! Уажәы Хьыбла
дагьигәалашәом. Лыӡбахәгьы иҿаиршәуам.
Сара сгәарлалоит аҵх ганы. Ашәҟәыԥхьара сгәы анԥнаҵәалак,
аҵх агәазы, мамзаргьы ашьжьымҭанӡа сангылалак,
маиказаҵәы снеины скаруаҭ иахьгылоу акәакь аҟны иҵагылоу
ачамадан хәыҷы аацәыҵганы сынҭаԥшуеит. Уа иааҭызгоит
қьаад еилаҳәара хәыҷык. Иааилыхны снылаԥшуеит. Абӷьыц
хәыҷқәа еиқәҵа-еиқәҵаны илаҳәоуп уа. Аҩырақәа, иахьатәи
ҩыроушәа еилыҷҷа иануп, џьара нбанкгьы хәашьым.
Акакала еихыхны срыԥхьоит, сеиҭарыԥхьоит. Исарҳәо акы
ауп: «Ублақәа ҭбаауп, ублагәқәа жәҩангәыԥшшәылоуп,
икеикеиуа ицқьоуп, иҵаулоуп, уџьымшьқәа еиқәароуп,
ухахәы еиқәарақәа џыԥхьӡа еилассы, урҭ ухы-уҿы хәхәа
цқьаӡа ирыҵыҷҷоит!»
Аилаҳәара хәыҷы ихәашхәаша илаԥсоуп аҭаҭын рҩаны,
унапсыргәҵа иқәырҟәыҷны ихәашхәаша иануго еиԥш, иҟалахьоу
ашәҭ бӷьыц ххырақәа. Уи Хьыбла лымшира ауха
ҳамҭас илзаазгаз шьыҵәрак ашәҭ ааиҩшаны сара исылҭаз
азыбжа иацрыҵыз ауп. Иахьаҽны еиԥш, исгәалашәоит абарҭ
ажәақәа занҵамҭоу Хьыбла лнап ҭахә хәыҷқәа. Схы снапы
нықәсшьуеит, аха схахәы еиқәарақәа џыԥхьӡа еилассы иҟаз
рцынхәрас иаӷаны аҵлақәа зықәгылоу адәҳәыԥш еиԥш,
схахәыцқәа снапы иаԥхьаӡоит.
Аҭаацәара узаламлозеи ҳәа суак, сҭынхак ма сықәлак
дансабжьалакь, иаасгәалашәоит Ԥоча иажәақәа: «Абзиабара
есқьынгьы иқәыԥшуп!».
Ааигәа инықәнаршәшәаз асы шьҭыҵхьан. Ақыҭауаа рмыругақәа
акынарҿышьны, иаарцырцырны иаашьҭырхқәеит. Ԥеруал
мза нҭакәкәа ицарц ианаҿу, март агылара ианазыԥшу,
дарбан нхаҩу адгьыл аԥсыԥха аҵалара иазыԥшым. Нхара-нҵырак рҽыназыркқәеит зегьы. Ес-иҟалалакгьы, мгәахәык
ааҳамрыхыр ҟалом ҳәа иаахаха-чахақәеит уи ашықәсангьы
Егры аарцәтәи аԥшаҳәаагьы.
Иҭаа-маауа иаацәырҟьа-цәырасуаз амра ауп арҭ, анхара
згәы иааҵалаз, аазырцыхцыхыз. Уи амра аԥсҭҳәа ҽыҭҳақәа
инарывҵ-аарывҵуа, адгьыл цәаакыра иалцәцәаа ахылҩа-ԥсылаҩа
наҟ ажәҩан ахь иханагаларц иаҿын…
Абри аҽны, ашьыжь Заабеҭ дангыла, иеихаԥсыхә неидкыланы
амақьа инықәимшьӡеит, иҷкәын хәыҷы Саҭбеигьы
даашьҭыхны днаиварԥало быцаҿара дымцаӡеит, икаԥсахьаз
раандақәа игәы ишыҵхозгьы. Ажәжәаҳәа иҽааибыҭаны ашҭа
дынҭҟьеит, ари амчыбжь аҩнуҵҟала саадгылоит ҳәа иԥшәма
Шьыдгәа иналаҳәаны…
Уи аахыс шаҟа уахи-ҽни рымала ирхыргахьаз Саҭбеи
хәыҷи иани. Уаха хымԥада даауеит ҳәа агәыӷра анрымаз,
ашьыжь, Шьыдгәа лҽааибыҭаны дцарц дандәылҵуаз ауп
иара данаалырԥшыз. Иани иаби еицымкәаны џьаргьы
ишымцалоз гәеиҭахьан, аха даазқәылаз, иеиԥҟьҟьа-еихҟьҟьа
иахьныҟәалоз дашьцылахьан азы, «бхала бабацои?» ҳәа
лазҵаара ацынхәрас:
– Банбаауеи, нана? – ҳәа лызҿыҭуа, илышьҭархх адәы
днықәлеит.
– Хәылԥазынӡа сзыхнымҳәуазар, с-Саҭбеи, угәы умырҿыӷьын.
Ҳауак анышә дарҭоит, сымцар ауам, уаб даахьазҭгьы,
иара дцон. Уаб дааиуазар, ишысҳәаз иаҳәа, сҟәыбҷа хәыҷы!
– ашҭа дынҭыҵит.
Заабеҭ даазқәылаз ццакырак иныԥшуан. Шьыдгәа лакәзар
лыԥшәма дызхыццакуаз дахьысыгӡандаз ҳәа дивагьежьуан.
Аҵх ганы дааиргьы, аӡы ршны инаимҵалыргылон, ишьапқәа
ӡааргыланы иҽиршышырц, хьҭак илалазар, илицарц. Убас,
мышқәак дыҟамкәаны, уахык данааи, иҽыршышны данаатәа,
Шьыдгәа илзымычҳакәаны анхара-нҵыра дналацәажәеит:
– Март ааиуеит, – лҳәеит, – анхарахь рхы дырхоит зегьы.
Ҳара? – Такәаамҭагьы аҭак ҟаимҵеит Заабеҭ, иблақәа аҭӡамц
ахь инкыдирхалан..
– Иаачҳа, – иҳәеит, аҵанӡа даақәԥсычҳаны, – нас, анхарагьы
ҳахьӡап. Уажәы… Ҳазхыццакуа аамҭак ҳазыԥшуп…
Абџьаргьы ҳацәмаҷуп.
– Уи соуҳәахьеит…
– Баамццакын… Анхараҵәҟьа аамҭа ааираны иҟоуп…
– Саб, саргьы сга уахьцо! – Саҭбеи иаб днеихьынҳалеит,
мышқәак раԥхьа ашьыжь иаб ашҭа дҭыҵырц иҿанынеиха.
Заабеҭ дааччеит. Нас иҷкәын ижәҩахыр днасын, ихы
ларҟәны иблақәа днархыԥшылеит. Иара, иаб ихәда днахьынԥашалан,
дааникылеит. Симышьҭырц даҿуп игәахәзар
акәхап, иааицәымыӷхеит Заабеҭ. Нас, даашьҭихын, днеиҿаԥшит:
– Саауеит лассы, лассы саауеит!
Саҭбеи уи илымҳа дынҭацәажәеит:
– Иуасҳәарц исҭахыз удыруоу?
– Сузыӡырҩуеит, Саҭбеи, – дшыццакуаз иныԥшуан аб.
Саҭбеи даанаԥшы-ааԥшит. Ааигәа уаҩ дшыҟамыз шибозгьы,
ибжьы имырдуцәеит. Иаб, абна алымҳа амоуп иҳәо
иаҳахьан. Убри дацәшәеит.
– Исаҳауан нанеи уареи ианеибышәҳәоз, бџьарла акы
шәҽазыҟашәҵоит!
– Нас, нас, Саҭбеи?
– Уаргьы абџьар умоуп, саргьы…
Иҽизнымкылазт, ибжьы дуны акыркырҳәа дыччеит
Заабеҭ, Саҭбеи имаҟа иавҵаз амҿлых ҟама дахәаԥшуа. Нас
дааиԥхьхәыцит, илаԥш дыҵганы. «Саҭбеи изҳахьазҭгьы,
абџьар ныҟәиго дҟалахьазҭгьы…» – игәы иааҭиҳәааит. Иара
Саҭбеи иаб днаидҟьан, инапқәа еиҵыхны дыҩуа иҿынеихеит.
– Сара сцоит! – дук иакәны диацәажәозшәа инапы аанкыланы
днаиԥырҵит. Такәы данынаскьа, дынхьаԥшит
аҷкәын
иахь. Рыцҳашьарак хьухьууа игәы иныҵалеит,
дныжьны
дахьцоз. Иара, дҟәиҭӡа дахьгылаз, иаб акыр
днаскьаанӡа
дизыԥшуан. Данынаскьа, еиҳа дыццакызшәа
ибеит…. Ишьаҿақәа абжьааԥны аҵкыс еихиҳәон. Иеигәышә
иҩыҵрышьны, быцаҿара дцозшәа днеиуан. Иара убасҵәҟьа
акәын дагьшеилаҳәаз: зҩыҵрақәа ттахьаз палта кьаҿк
ишәын, инықәсхьаз кәмызцәа хылԥак ихан, иеиқәа ҭаԥҟа
ашьамхҭақәа аџьамацәа сахҭан рҭаршәын. Амала, дандәықәлоз,
мызкаахыс ирҵәны, ацәаакыраҿы иҵәахны имаз акамбашьцәа
еимаақәа ҟацаӡа инаишьеиҵеит, акәмызцәа еимсқәа
анишьеиҵа ашьҭахь. Иԥаҵа зимсаз изеилкаауам Саҭбеи. Уи,
есқьынгьы, зҿы ҟьаҟьаз, аццышә иаҩызаз ҳәызбак ҭаҵәахны
иман ԥаҵасагас, аҷкәын далакьысыр ҳәа дшәаны илаԥш
иҵимыжьуаз. Уажәы иԥаҵа мсаӡакәаны дцеит, иаҳәызбагьы
игеит. Ижакьа зынӡа, иааихашҭӡеит… – Саҭбеи иаб зны
данцозтәи аминуҭқәа игәалаиршәон уажәы, имҿтәы ҟама
аԥынҵа адгьыл иныҵаркьакьо, ашҭаҿы дахьыхәмаруаз.
– Аԥшәма, уҟоума, аԥшәма?! – агәашәахьынтә иааҩыз
абжьы Саҭбеи ихәыцрақәа даарылырхит. Иидыруа быжьӡам
ари иаҳаз.
Аԥшәма хәыҷы, минуҭк уааскьондаз! – Саҭбеи дааиԥхьеит
зыбжьы зыргаз, аҷкәын адәы дшықәыз аниба.
Агәашә аҿы ахаан иимбацыз ҩыџьа ауаа гылан. Инышьҭаҳәазома
уҳәо иҟаз апалта ҿыцқәа ршәын. Зхәы ҩагаз
абатинкакәа ҿыц-ҿыцӡа ирышьан. Ахҭырԥа еиқәаҵәақәа
ырқьақьан ирхан.
Саҭбеи днарԥылеит, ихы нышьҭацалашәа иблақәа дырцәыҵԥшны
дырзыԥшуа.
– Мшыбзиа, арԥыс! – иҳәеит, даанаԥшы-ааԥшны,
аԥсышәала ицәажәоз.
Саҭбеи аҭакҟаҵаразы даалак-ҩакит.
– Мсауҭ Аирынба соуп, уаб иҩыза. Ари, сара дысҩызоуп,
Мосе
ихьӡуп, Маланӡе ижәлоуп – иҳәеит, рыхьӡқәеи рыжәлақәеи
рыла изусҭцәоу ахәыҷы идырхрызшәа.
Егьигьы ахәыҷы днаиеихырхәеит. Асасцәа аҩныҟа инеит
иааибарццакны.
– Заабеҭ дыҟами? – дҵааит Мсауҭ ҳәа зыхьӡ зҳәахьаз,
ишыныҩналазҵәҟьа.
– Мамоу, – изымдыруаз ауаа еилаҳәақәа иаб дзырҭахыз
изымдырызт, иааицәымыӷхашәа аҭак ҟаиҵеит Саҭбеи.
– Уан дабаҟоу?
– Сангьы џьара дцеит, – иаб иӡбахә ахьиҳәаз даарлахҿыхит
аҷкәын.
Мсауҭ даахәыцит. Нас инациҵеит, аҷкәын иахь ихы
нарханы:
– Мосе сара дысҩыза ааигәоуп. Ус анакәха Заабеҭгьы
дицәтәымуаҩӡам. Шәара шәҿы дынсыжьуеит, Заабеҭ дааир
еицәажәап.
Мсауҭ иҩыза дааныжьны дындәылҵит, Заабеҭ уаха усгьы
аҩны дҟалоит ҳәа ааӡбаны.
Саҭбеи уи игәаӷ шьҭихын дизгәааны дизыԥшуан: «Мсауҭ
ихьӡуп. Саби иареи еиҩызцәа бзиақәоуп. Ус анакәха
иеицызаап. Саб изкны иҵегьгьы ажәабжьқәа зсеимҳәазеи?!
Дамыр дааганы дыҟазарауааз абыржәы. Уи даара дсыҳәахьан,
саб ихабарк шсаҳалак, адырра исҭарацы. Дахыццакуеит саб
ибара, дахьцоз диццарц иҭахын ҳәа сыҟоуп».
– Арԥыс, аԥсшьаразы снықәиар ҟалару? – дҵааит асас,
ҿырҳасраха исны.
– Аиеи! – аҿаԥара ашә изааиртит Саҭбеи. Асас уахь
дныҩналан, ацәарҭаӷәы днықәиеит.
Мсауҭ Аирынба Гәмысҭа аӡиас аԥшаҳәатәын. Рашь
Заабеҭ Егры аарцәтәи аԥшаҳәаҿы дынхон. Арҭ аҩыџьагьы
ианқәыԥшқәаз иеибадырит. Уи аахысгьы аиҭанеиааира
зыбжьазҵаз ракәын.
– Сыцәгьеи сыбзиеи урылахәызарц сҭахуп, Заабеҭ! –
даацәажәеит Мсауҭ, ҩызцәақәак ицны, уахык сасра ҳәа
Заабеҭ дахьнеиз. – Уас уҟасҵарц сҭахуп, ухы схумбаауазар!
– Ууара саԥсахарым сара, – аԥсшәа ахиҳәааит иаргьы, –
аха уара иануҭахха, саҵамхааит!
Арԥарцәа еигәыҵеибаҳәҳәа иаагәыдеибакылеит.
Аҳабла ааиԥхьеит аԥшәма. Ачеиџьыка ҟаиҵеит. Заа излаиеиҳәахьаз
ала, игәыла абырг Гач дҩагылеит, аԥаҭхь хыхәхәо
ҩыла ирҭәны икын. Зегьы анааӡырҩы, даацәажәеит:
– Шәеигымхааит, бзиа еибабаз ҳаҷкәынцәа, шәара ишәышьашәалоу
анхаҩыжәлар шәаҳзаԥсахааит. Шәанацәеи шәабацәеи
рымацара ракәымкәаны, зегьы шәаҳҵеицәоуп ҳҳәо
шәҟалааит. Дад, Заабеҭ, ууа ҿыц иуанеишьоит абџьар! –
акьарахә ԥшӡа наииркуеит.
Деигәырӷьеит Заабеҭ иҳамҭа. Диеигәырӷьон иуа ҿыц.
Иахәҭаз аԥсшәа ахҳәааны, акьарахә идикылеит…
Заабеҭгьы иуа ҿыц Аирынба сасра диҭаарц дизыԥшын.
Иааит уи аамҭагьы. Заабеҭ иуа бзиа ҳамҭас ииҭеит афицарцка
ҳәа изышьҭаз атапанча.
Арҭ аҩыџьа рыԥсқәа еиҿҳәаран, бзиа еибабон, ишеибырҳәахьаз
еиԥш, рыцәгьеи рыбзиеи еилан. Ҵаны, Мсауҭ такәы
деиҵбын Заабеҭ иаасҭа, уажәыгьы дҭаацәарамызт. Заабеҭ
ԥҳәыс данааига, уас иҟаиҵаз ииҭахьаз афицарцкала Заабеҭ
иашҭаҿы дышхысуаз мацара иааихигеит, иҽыз дақәтәаны,
аҭаца дахькҿагылаз амҳара дыҩналт, ампахьшьы хәбабагьы
рцәигеит, аҽы ширхәмаруаз, ашҭа цәыххаа игеит. Иаҳәшьа
хәыҷы Ҳариза, дхымфафылӡа, аҭаца даалԥыршәомызт,
аҭацаҩыза налыхҵаны Шьыдгәа дахьыналывадыргылаз,
хаха-хымшгьы дсасны уа дыҟан. Ҳариза лыҩныҟа данцоз,
деикәаҳәы-еиқәаԥса дрышьҭит Заабеҭраа. Иара ажәа лиҭеит
дҭыԥҳаханы хаҵа данцо, хаҵаҩызас дышлыццо ала. Ларгьы
дыԥхашьа-ԥхаҵо дизыӡырҩуан.
Ҳариза дшыхәыҷызгьы, ҟазшьала еилҟьа-еилӷәыцәӡак
лакәын.
Дхыцәӡа даныҟала нахыс, Гәмысҭа аӡиас иаваршәны,
ҽықәбалла дыҩуан. Даныҩеидасгьы, аҽықәтәара бзиа илбо
далагеит. Лашьеи лареи еицҽыжәлалон. Аҩны аҽбзиақәа
усгьы иныҟәыргон, аҽқәа ирызгаган. Заабеҭрааи дареи
еиԥшымрас
ирымаз – Заабеҭраа ахьарыжәтә рахә ракәын
изышьҭаз, дара – аҽқәа.
Мсауҭ иаб Аирын Ҳабашь ирҳаны имаз Қарҭтәи иуацәақәак
рышҟа дныҟәалон. Иуа Дауҭ Ҷалаӡе ҷкәына заҵәык диман
Вано ҳәа. Уи дхәыҷын, Ҳабашь дара рыҟны даннеилоз.
Вано – хәыҷы хьӡыс ирԥхьаӡон, ихьӡыҵәҟьа Варден акәын.
Иаб уи Петербургтәи акадеттә корпус данамеида нахыс,
абгьы инеиԥынкыланы Варден ҳәа диԥхьо далагеит, еиҳа
иаамысҭашәоуп ҳәа иԥхьаӡаны. Петербургҟа данишьҭуаз
аламҭалазы диманы Ҳабашьрааҟны дааит, мышқәак Гәмысҭа
аԥшаҳәаҟны иԥсы ииршьарц. Вано усҟан жәаа шықәса
дырҭагылан, дыҵәрышкәаӡа изҳауан, маха-шьахала есааира
дыӷәӷәахон, ижәҩахырқәа ҭбаа-ҭбааӡа дҟалон.
Мсауҭ дҭаҳа-ҭыӷьаӡа, ахаҵа ԥшра иоухьан усҟангьы.
Ихы-иҿы еиқәан, ихахәгьы. Ҩба-хԥа мшы иԥаҵа исаӡомызт
азы, ианааинылалак, иааиҿачуама уҳәо иҟалон. Усҟан
илакҭа еиҳагьы инҭалашьцашәа иубон. Ацәажәара мыцхәы
издырӡомызт азы, илакҭа инҭаԥшуаз ҟазшьа бааԥсык,
уаҩхжәарак нҭырбаауан. Ихаҭагьы илакҭа хааӡа, агәырӷьа
неиҿықәланы данааҟалоз аҽыбӷахь даннеиуаз акәын. Аха
знык иҽы аҟамчы нахҟьаны ашҭа данынҭҟьалак, илакыҵақәа
еиҭах инҵшәаауан. Аҽыбӷаҟынгьы гәымбылџьбарас дрыԥхьаӡон,
иҟамчышьҭыбжь ахьыцәгьаз азы. Убас шакәызгьы,
иҟамчышьҭыбжьгьы аҽаԥсахлон, дзықәтәоу аҽы ашьамхи
аҟазшьеи ирықәршәаны.
Абас, Мсауҭ уаҩы џьбарас дыԥхьаӡаны, азныказы рацәак
иҽизидҳәаломызт Вано қәыԥш. Еиҳа иҽиҟәиҭхон иаби
иареи дара рҟны иҟанаҵгьы. Уи иҽидымҳәалара агәҿыӷьра
инаҭомызт Вано, амра анҩыҵхахоз дҩагыланы, сабиҵас дыҩны
Гәмысҭа аԥшаҳәа днавалон. Дыҩуан аԥхӡы дарцәаакаанӡа.
Нас, аӡиас дынхықәтәаланы, аԥхӡы наиларбаны, Гәмысҭа
хьшәашәа иҽналишьуан. Убасҟан акәын Мсауҭ еиҳа ҳаҭыр
зқәиҵоз иҽы ццышә аӷәра ианкны, уахь данналбаауаз, аӡы
иналишьырц.
Анахәҭа ахаҵаны акәын Мсауҭ шьыжьла иҽы аӡиас ахь
ишылбааигалоз, аха арҭ асасцәа иҭааижьҭеи аӷәра аҿеиҵон,
избанзар, уи иҽы Мсауҭ аӡы ианалишьлак, Вано ҽықәбалла
аҩныҟа ахалара бзиа ишибоз гәеиҭахьан.
Вано ишьапқәа аҽыварақәа инарыдикшалон, иара наҭрысны
икәалаауа дама ашҭа инҭаххуан. Мсауҭ иаб Ҳабашьи
Дауҭи ашҭа иқәгыланы уи изыԥшуа иччон.
– Петербург арра арԥысны иҟалаша изын шьцылара
цәгьаӡам! – иҳәон Дауҭ, иԥаҵа харшалақәа ааиԥхьышьшьаауа.
– Аҽыр-уаа рхы иақәымхои Дауҭ, уҷкәын! – инацирӷызуан
Ҳабашь, исас игәы иахәоз дырны.
Вано аҽыбӷаҟынтәи данынкаԥалак, амаҵурҭа ашҟа ихы
хан, игәы ҵшьшьаауа, амла деиқәыцәо. Ҳариза қәыԥш уи
ихәы аишәа анықәыргылара дашьцылахьан. Вано аишәа
данынахатәалак,
ачуан иҭаҵәахыз абысҭа ԥха аацәырганы
инаимҵалыргылон.
– Ашәеилаҵа изагәылаҵа, нан, аҷкәын! – абарҵахьынтәи
лыбжьы ааҩуан Ҳариза лан Нанашьагьы.
– Аҳа, ахырҵәы ахмаҷыр изҭаҭәа, нан! – лыбжьы аагон уи
ԥыҭрак ашьҭахьгьы.
Абарҭ зегьы ҟалҵон Ҳариза ахьшьыцба аҟараҵәҟьа дласны.
Лыхцәы қамыз былгьон, ҩбаны иԥаны лызқәа иахьықәыз.
Уи лӡара иахьынахысыз уаҳа аҽоунамышьҭыцызт. Лхахәы
хьаԥшшәалан, лылагәқәа рыԥшшәы ахын. Лыџьымшьқәа
ракәын еиҳа иааиқәаразшәа иубоз. Урҭгьы еиқәарацәаӡамызт,
аха еиқәаразшәа иузырбоз лхы-лҿы хагьежь ашәаӡа аҟара
иахьыҟәымшәышәыз акәын. Ицәанааланы, Петербургтәи
ӡахыраны
илшәыз лхалаҭа ԥхьарҟьа лхаҿсахьеи лыплани
уамашәа еинааланатәуан.
– Вано акадеттә корпус данамаздаз,, магазинк аҟны ирҭиуан
абри, уӡӷаб асҵәҟьа дыҵрыхәҵәаӡа ишлызҳахьаз шысзымдыруазгьы,
аӡӷаб лызҳара мариоуп, абригьы лзыбзиахо
дҟалап, сҳәан, иаасхәеит, – иҳәеит Дауҭ, ара ианааи иарҭмаҟ
иааҭго.
Ҭаацәала зегьы убри иеигәырӷьеит. Лара Ҳариза лхаҭа
уи анылшәылҵа ишааҭлырҭәаазгьы анылба ауп ишлызҳаз
ангәалҭа, маҷкгьы даҵаҽырбаны дныҟәо далагеит. Вано
ишьыжьхьа анимҵалыргылоз, уи лныҟәашәа ԥшӡа ибарҭахон.
Лыԥхьарҟьа аԥшшәи, лыхцәи, лыџьымшьқәеи лыблақәеи
рыԥшшәқәа реицааира дахәалон. Лара урҭқәа зынӡаскгьы
игәалҭаӡомызт. Асас игәы иахәара акы лзыҟаҵар, иааирак
лгазшәа илыԥхьаӡон, нас лқьышә харгьежьаақәа аақәацмацон,
иаахыԥшӡаахон.
– Варден, еиҭаузҭасҭәап! – аишәа даахагылон Ҳариза,
Ва_но ихмаҷыр шҭаирцәлак ангәалҭалак (уи Вано аҵкыс
Варден еиҳа лҿаҟны иааиуазшәа лбахьан Варден шихьӡыз
анлаҳа нахысгьы).
– Иҟазар, аҽа маҷӡак! – ихмаҷыр налиркуан. Вано
шьыжьхьа
ыфаны данаадәылҵлак, ашҭаҿы еицәажәоз
абыргцәа
рылаԥшқәа еиҭах иара иахь инахон, ажәақәакгьы
неизырклон.
– Ҭауад арԥыс ӷьеҩк илҵраны дыҟоуп, Дауҭ уԥа, – иҳәеит
зны Ҳабашь, Дауҭ дизыԥшуа, – маха-шьахала дшымшәыцызгьы,
макьанатә иубартә иҟоуп зыжәҩахырқәа ҭбаа-ҭыцә
иҟало, еихых-еиҵых изызҳауа аӡәы шиакәхо. Насгьы, урҭ
ижәҩахыр
ҭбаақәа ачын ҳаракы анықәиҵалак, дышԥаҟалари,
аа?!
– Иуҳәаз аҭакс ажәарԥшӡаганы исҳәом, Ҳабашь ухаҵкы,
абра сыҟоуижьҭеи шаҟантә сазхәыцхьоу бзиараны уаргьы
саргьы иҳахьӡааит, даара дысгәаԥхоит уԥа Мсауҭ. Илакҭа
џьбара ҳара ҭауадаа иҳашьашәалоуп. Макьана имшәыц сыҷкәын
диеиԥшым уи. Амала… – даахәыцит Дауҭ.
– Уи закәи, Дауҭ, угәы назмыгӡауа?
– Жәаха исоуҳәаз ауп, Ҳабашь, аамысҭара ашәҟәы рыцәгара
ахьшәылымшаз. Аха уи мариоуп, сыҷкәынгьы аурыс
ҳәынҭқар ичын иоур, џьара акы илшо дҟалап. Аамысҭара
ашәҟәы
шәымазҭгьы, Петербург арратә кадеттә корпус Мсауҭ
иаднакылара сара схы иадысҵон, уаҟа ауаҩы дсымоуп,
зчын ҳараку.
Ҳабашь ихы-иҿы нықәлашан, иблақәагьы аацырцырит.
– Аамысҭара ашәҟәы ҳашьҭыҵхьеит, Дауҭ, усҟан – ҳара
ҳанашьҭаз иашьҭақәаз анхацәа ыҟан ҳара ҳаиԥш, уажәы
уи аӡбахә бжьаӡшәа инхеит. Сара ҳахьцәажәоз ус исгәаласыршәеит
ауп. Сыҷкәын аҽыццышәқәа ныҟәигоит, аамысҭацәа
ахьнеиуа дзымнеири, ега ҽыццышә дақәтәазаргьы, анхаҩ
иҽынади ҳәа иашьҭоуп, убригьы сылахь еиқәнаҵан ауп уи
ашәҟәы сзашьҭалаз.
– Аамысҭара ианакәзаалакгьы ихьшәаӡам, Ҳабашь. Ҳаицхырааны
уи ҳалҳаршап, саргьы аԥсуа аамысҭа иҟны сцоит
сҳәалар, сгәылацәа рҟынгьы еиҳа ихьӡуп. Уидызгалазеи уи
анхаҩы ҳәа сазҳәақәазгьы ыҟақәоуп, ҳара бзиа ҳаибабара уи
ишыԥнамкуа иазхәыцуама.
Дауҭ ииҳәаз игәы иахәан, ихҭарԥа аарҽеины, инеихеиҵеит
Ҳабашь. Иқьышәқәа ааихыԥхьа-ааихыԥхьеит, ииҳәара
цқьа дақәымшәо. Нас дааиԥхьхәыцын:
– Ауадаҩ шәзаласҵарызеи, шәарҭ суацәа, – иҳәеит,
ибжьы ныҵакшәа, аха шаҟа илшо ала ибжьы ҭыганы иҳәарц
шиҭахызгьы аныԥшуа.
Дауҭ абарҭқәа гәеимҭо дыҟамызт. Иуа Ҳабашь игәахәара
иаргьы гәахәас иҟаиҵан, иԥаҵа харшалақәа неиԥхьишьшьааит.
Ҳариза арҭ асасцәа дара рҟны иҟанаҵы, ианаауаз илзааргаз
ахалаҭ лышәҵара бзиа илбон, лцәа иахьанаалоз, дахьеиҿнакаауаз
азы. Аҩнтәи лымаҭәақәа анылшәылҵалак,
ддырхәыҷуан, ддырԥшқон, ахалаҭ еиҳа дҭыԥҳанатәуан,
нас еиҳа дарҵаруан, дарлахҿыхуан, лгәы арԥыруан, дыҭҟьаны
мацара аҩнусқәа зегьы ҟалҵон. Уи ахалаҭ бзиа
ишылбоз, дшарԥыруаз гәазҭоз лангьы ибшәыбымҵан ҳәа
лалҳәаӡомызт.
Шьыжьык лхалаҭ лышәҵаны даныҩагыла, рыӷәтәы ган-ҩны ааилырганы, ашҭа днықәлан, аҳаскьын иаҵәара ашәаԥыџьаԥ
рыбӷьы налыршәшәа-аалыршәшәо днахысит. Нас
амҳара дныҩналан, лан абысҭаура дшаҿыз ангәалҭа, аҭаацәа
ӡыхьк рхьысыгӡап ҟалҵан, аԥҳалқәа ахьыкҿагылаз еирыӡ
жыцәк аарылылԥаан аӡхаҟа лҿыналхеит. Леирыӡ рҭәны
иналыргылон аамҭазы, аӡиас ахьынтәи ҽыкәбалла аддыҳәа
дыҩны даауан Вано. Мсауҭ макьана аӡиас ахықә ахь дыҟан,
лара дахьынаԥшуаз, мыҿқәак, фархьқәак шеидикылоз лбон.
– Шьыжьыбзиа, Ҳариза! – дынҽыжәԥеит Вано данылзааигәаха.
Аҽыццышә аԥыргьагьа ахьаҟаҟоз аҿыҵа ашьҭыбжь го,
ашьапқәа ҭынч иазмыргыло аҽазеиқуамызт. Азқәа акәтаӷь
ааԥҽны инақәуҭәар, инақәҵәраа ицап угәахәртә ицыҩ-цыҩуан.
– Саби сареи арахь ҳанаауаз, ҳзызцо аԥшәма ҷкәынаки
ӡӷаб хәыҷыки хшарас имоуп ҳәа ауп ишсеиҳәаз, аха агәра
згеит уажәшьҭа бышҭыԥҳау. Саргьы, ҭауадаа рыҷкәынцәа
аӡәырҩы реиԥш, ачын сыжәҩа иахьықәлаша Петербургҟа
аҵарахьы сцоит. Бысхашҭраны сыҟаӡам, есқьынагьы сыбла
быхгылазаауеит!.. – аттаҳәа иажәақәа рҿааирхеит Вано.
– Аҭауад анхаҩы дихамышҭуа ирҳәонгьы исмаҳацт! –
лҳәеит Ҳариза, уаҳа акгьы даазымхәыцӡакәаны.
– Баби саби ахьеицәажәоз саҳауан, аамысҭара ашәҟәы
дашьҭоуп баб!
– Уи иаҳнаҭои ҳара?
– Исзеилкаауам, бареи сареиу?
– Сара сызҿу ҳара аҭаацәа – сан, саб, сашьа, сара, иаҳнаҭои
ҳәа ауп.
– Анхацәа шәрылнагоит. Баб даамысҭахоит, бара баамысҭа
ҭыԥҳахоит. Мсауҭ иакәзар, даамысҭа арԥысхоит, абри
аҽыццышә дақәтәаны дахьнеиуа, анхацәа даарылҵны,
ҭауади-аамысҭеи днарылагылоит!
Ҳариза абри аамҭазы лхаҿы иаалгеит арҭ рысасцәа аанӡа,
мшаԥазы, амшын иахьазааигәоу Гәмысҭатәи адәеиужь
аныҳәа ахьымҩаԥыргоз ашҟа иахьцаз илбаз. Лани лаби
дрыцны шьапыла днеит. Дук мырҵыкәа Мсауҭ абыржәы
лаԥхьа игылоу аҽеиқәа ццышә дақәтәаны, ажәлар рҟны
дкылсит. Уи адәы данаақәла нахыс лара лгәы иаанагон
насҭхашәа
зҽеидкыланы, ԥсуа маҭәала еилаҳәаны аҽқәа
ирықәтәаз арԥарцәа иаргьы днарылагылоит ҳәа. Иара урҭ
дызлареицәаз ҳәа акгьы лбомызт: еилаҳәашьала еиԥшын,
ԥшреи-сахьалеи аӡәгьы диҵахомызт, дзықәтәаз иҽы акәзар,
дара рыҽқәа иреиӷьымзар, иреицәамызт. Акызаҵәык, Мсауҭ
икәадыр ҩазан, егьырҭ ртәқәа – цырцыруан.
Мсауҭ урҭ рахь дымнеикәаны, анхацәа рыҷкәынцәа днарылагыланы
дынҽыжәҵит. Уажәоуп ианылдыр уи зыхҟьаз,
«абни ашәҟәы ахьҳамам акәзаарын» – ҟалҵеит.
– Бзырхәыцуеи, Ҳариза, уи ашәҟәы хаҭала бара ибнаҭо
закәу базҵаарц бҭахӡами? – лхәыцра даалихит Вано.
– Ааи, ааи, исаҳәишь, Варден! – даалахҿыххеит уажәы
Ҳариза.
– Бара, Ҳариза, аамысҭа ҭыԥҳак лаҳасабала, Петербургнтәи
ибзаасҭиуа шәҭыла ирышҳау аҵкы ау бышәҵаны, иацу
амаҟа
ԥшӡа бӡара-па инакәыршаны, быхцәы жәпа былгьа-былгьо бызқәа иныкәҵаны, аизарақәа раан ҭауади-аамысҭеи
рҭыԥҳацәа бнарылагылоит!
Ҳариза еиҭах лыбла иаахгылеит амшаԥ аҽны ҭауади-аамысҭеи рҭыԥҳацәа ахьеилагылаз ларгьы урҭ рааигәа дыҟазар
цәгьа ишылымбоз. «Убрахь срыманы изымнеии сани
саби?! Даргьы уахь абыргцәа инарылагыланы, саргьы аӡӷабцәа
снарымардар!» – аалгәахәт усҟангьы. Аха уахь лнамгара
зыхҟьоз урҭ реиԥш дахьеилаҳәамыз ауп ҳәа илыԥхьаӡеит
усҟан. Мамзар, аҽа ҽыҵгак амоуп ҳәа лхахьгьы имааиӡеит.
Аамысҭа, анхаҩы ҳәа ианакәзаалакгьы дазымхәцӡацызт абыржәеиԥш.
Абарҭқәа данаарызхәыц ашьҭахь ауп лхы аназылышьҭ
Вано Петербугнтәи илзааиҭиуаз аҵкы ау, аԥшӡа.
– Варден, – лҳәеит лара, хәыҷтәы ҟазшьала, – уаби
саби еиуацәас иахьеибаҟаҵахьоу азы ари исшәу ахалаҭ
ахьысзаашәхәаз азымхои, нас аҵкы зысзааухәари!?
– Уи, сара исымҭаны ибоурц, акадеттә корпус акурсант
сҟынтәи ҳамҭас ибымазарц бахьаамысҭа ҭыԥҳахо аҟынтә,
сара бзиа бахьызбаз аҟынтә, сара бахьыстәхо аҟынтә,
Ҳариза!
– Ааҳ?! – лҳәан, дцәырҳазшәа лхы дааҩахеит Ҳариза.
Аамҭацк аабжьымсыцкәаны Вано дыԥаны аҽыбӷахь днеихьан.
Ишьамхқәа аҽыварақәа ианынарыцәхас аҽыццышә
ӡыӡымкны, апҟара-пҟараҳәа аҿынанахеит.
Вано рашҭа дынҭаххын, дынҽыжәԥаанӡа, лӡамҩақәа
ахьаанылкылаз
иааумышьҭӡакәаны дизыԥшуан Ҳариза. Лхи
лареи анааизынха, днеилууа дызгаз ллымҳа иаҳақәаз ракәын.
Лхы лнапаҿы ианаалга, лаԥхьа игыланы илацәажәоз
днаизхәыцит: деихытаруа, дҟатаӡа, иқьышәқәа пырпылха,
иӡамҩақәа ҭыҵәраауа…
«Уи сара саамысҭа ҭыԥҳахарц иҭахуп, мшәан сцәа шԥасхыԥсаауеи,
сцәа сышԥаҭаӡыӡаауеи?!» – лышьи-лышьи
неикәҵо днеин, аҟырҟы иааҵаҵәо ӡыхьла иҭәны игылаз
леирыӡ амаа ианкны иаашьҭылхит…
Мсауҭ ашҭаҿы данааҽыжәҵ, идырит сасцәақәак шырҭаз.
Амаҵурҭаҿы акәаҷабқәа каххаа иаркын. Агәҭа ақыдқәа
еиҿажьны амца агәгәаҳәа иахьеиқәыз иаҷыдангьы, рганҩны
аҟынгьы убасҵәҟьа амца еиқәын, егьылашан.
Иҽы акәадыр нақәхны иааиҩыҵреикын, аҽы аӷәра ианкны
аҽҭра инҭеигалеит. Аӷәра анаахиршәа, агәыдыҳәа
инеины,
аԥҳә ҭаҟәаҟәа изҭажьыз аҽыхәчара инахагылеит,
аԥҳә чқачқ ԥышәла инагәылалеит. Иара, ишылашьцазгьы,
гәынхәҵысҭала иааиԥшааит иҳаракны иаҿаҟаҵаз акәадырқәҵарҭа.
Акәадыр уа инықәҵаны даахынҳәын, быцала ишшыз
ашә ныдыжьланы,
ӡарҵәила инҿаҳәаны днаԥырҵит. Ихы-иҿы
злаҭаҳәҳәаз ихҭарԥа длаха-ҩахо ианааԥиртла, аласа
хҭарԥа
иҭаҳәҳәаны иамаз ихы-иҿы аԥша ҷыхь наҿасит.
Раԥхьа амаҵурҭахь иҿынеихеит Мсауҭ, ихҭарԥа еиҭанеихаршьшьшәа,
аҷыхь иҟәнакырц, аха абарҵа дышныҵалалак,
иааихихырц амаа бӷьаақәа ааиламыршәӡакәаны. Абарҵа
дазааигәахаанӡа аамҭацк дахьааҭгылаз, амаҵурҭахь анеира
дахьнархәит: ацәажәашьҭыбжьқәа ахьгоз аган-ҩны аҟны
акәын. Амаҵурҭаҟны ашыш далԥшны шьоук рцәаарақәак
ибом, аха урҭ аҳәса ишрыхгамыз идырит.
Даақәгьежьны аган-ҩны абарҵа дныҵалан, ихҭарԥа ааихыхны,
аҩнашә ааимиԥааит. Агәгәаҳәа иеиқәыз амца иган
аҭаны дтәан Ҳабашь. Иҷкәын даниба нахыс гәырӷьаҿҳәашак
иеиҳәарц шиҭахыз иқьышә қәац-мацарақәа ирыҵԥшуан.
Ихҭарԥа ԥхьаршәҭны ижәҩа иқәын. Мсауҭ уажәада иимбаӡацыз,
икәымжәуп уҳәар, икәымжәымкәа, ипалтоуп уҳәар,
ипалтамкәа, ԥхьарҟьа дук ишьклаҳауа ишәын.
Армарахьҟа, ихы-иҿы зегьы шеибгоу амца иарбо, иҿыҟаԥшьааӡа,
иҭҭәааӡа, амца иарчыз илақәа неимапама уҳәо,
иԥаҵақәа еилачы ишәызшәаҵәҟьа еиқәаҵәа самсалуа, ихцәы
еиқәаҵәа еилассы, ибабаӡа еиларгыланы дыҽҳәатәан арԥыс
наӡа-ааӡак.
– Узгылоузеи, мшәан, Вано иами, ҳара ҳ-Вано! – ихапыцқәа
неихаргыланы аџықә-џықә дааччеит Ҳабашь.
Аҽҳәа ахахьы алҩа иҽацәыхьчо, иҽынасҭхашәа, инап
ҟьаҟьақәа рылагьы амца иҽынацәыхьчо, дтәан арԥыс ҳаракык,
иааигны, иԥынҵа аазырхәаны, ақәцә ааҵәырԥсашәа,
илахь аазыҳаракны, еиқәакы, илагәқәа цырцыруа, рыҭра
инҭагьежьуашәа. Уигьы, Ҳабашь ишәны иибаз аҩыза апалта
ишәын. Уажәы дахьтәаз уи аҵыхәа асаара ишьҭан.
– Мсауҭ, сашьа! – арԥыс ӡыӷраԥшь дҩагылан, Мсауҭ иахь
дааскьаны иҽааигәыдижьлеит.
– Вано?! Ҳара ҳ-Варден?! – раԥхьа иааџьашьаны, аха нас
гәыблыла дааигәыдиҳәҳәалеит Мсауҭгьы.
– Ари ҳасасҵәҟьа иоуп, Вано иҩыза! – иқәацәӡа иҩагылаз
арԥыс иахь иҷкәын дынхьаирԥшит Ҳабашь.
– Мосе! – иҳәеит, ибжьы ҵаӷаӡа асас.
– Ҳаибадыруаз! – иааҿахиҵәеит Мсауҭгьы. Ианааибартәақәа,
Мсауҭ дынкылкаашәа Вано днаихәаԥшит:
– Сара сазыԥшын Вано уажәшьҭа даныҳҭаауа ичын
ҳаракқәа дрыҵаҽырбо даабоит ҳәа. Убри азы ауп аԥхьа
саазышанханы сзынхаз. Насгьы ақәыԥшцәа иҟәнын ҳауа
бзиа Дауҭ даныҟаз, уажәы арԥыс наӡааӡахеит, дыҭҭәааит,
ахаҵа наӡа иԥшрақәа шьҭихит.
Вано ахәышҭаара дыҽҳәаԥшуа, зны-зынлагьы Мсауҭ
днеиҿаԥшуа дԥышәырччон.
– Петабург аурыс ҳәынҭқар ичынуаа данрылаԥхьаӡаха
нахыс ус дшыҟалоз здыруан! – уажәы ихаԥыцқәа неихарӷәӷәашәа
даара гәахәарак иныԥшуа, асасцәагьы неимданы
днарыхәаԥшуа, дыччо ихашәшәалашәа иҟаз иԥынҵа нхьаирҵәи-аахьаирҵәиит Ҳабашь.
– Уи ауп саргьы сзызхәыцуаз ари анысҳәоз, аха уахь
дцеижьҭеи раԥхьа данызбоз, ичынқәа ижәҩа иқәны дызбоз
џьысшьон, уи ауп исыхь.
Вано уи аҭак иҳәаанӡа, Мосе иаалырҟьаны иажәа ныбжьеигалеит,
акы иҳәарц игәы иҭоуп ҳәа ргәы иаанагартә
аҿанԥшылара имҭаӡакәаны, аҭӡы иҽынкыдҵашәа дыштәаз,
ахьышәҭҳәа иҽаариашаны, ибӷа шшаӡа иааҟаҵаны, иҽаарлахҿыхны,
Вано иахь абӷьааҳәа дынхьаԥшын:
– Аа, ачын цырцыр знаало аԥсуа аамысҭа арԥыс дахьудтәало,
Вано!
Мосе абри аниҳәа, Вано ҿымҭӡакәаны Ҳабашь иахь иблақәа
нцәыҵирԥшит.
Мсауҭ ииҳәара дақәымшәо, ихы аахьымӡӷшьаны, амца
неиҿықәсит, уахада иимбац ауаҩы иҿаԥхьа «сара саамысҭаӡам
» аҳәара ицәуадаҩхан.
Иара убри аамҭазгьы, ҿымҭкәаны иҽзааникылаз, асас дынхаҩызу,
даамысҭазу, дҭауадзу издырамызт, насгьы Аирынаа
аамысҭцәоуп ҳәа Вано иамхаҳәахьазар ҟалон уи иҿы. Аха
Ҳабашь инаихьӡаз Вано илаԥш иаамҭаны инарбеит ажәабжь
ҿыц ацәыргара.
– Иумаҳауеи ҳасас ииҳәо, – илақәа аажьаржьалеины,
иаармацәыс-мацәысуа Мосе иахь инхьарԥшуа дааҳәын, амца
иҿы назырханы, иҽааимыртаӷаны даатәеит Ҳабашь, ипалта
аҽҳәа арԥссо. – Ушаамысҭахаз уеиҳәарц ауп ииҭаху!
Мсауҭ еиҭах амца неиҿықәсын, иҿымҭра инацҵаны даангылеит.
Агәра игеит асас дшыржьахьоу ала. Ишԥаҟаиҵари
уажәшьҭа? Аирынаа аамысҭцәоуп ҳәа асас иарҳәаз иҽанраалара
аҭахумашь? Ус акәзаргьы ииҳәарц иахәҭоузеишь нас?
Ҵаны, Мсауҭ даамысҭазарц иҭахуижьҭеи акрааҵуан.
Акрааҵуангьы
акәым, данқәыԥшыз инаркынгьы аамысҭара
иҭахын, аамысҭцәа дрыҵашьыцуан. Уи еиԥш агәаҳәара
изыркыз иаб Ҳабашь иоуп. Ҳабашь аамысҭцәа дрыцныҟәон,
рышькыл икын. Амала еизарак, ныҳәак уҳәа раан, ихы-ихшара ишынеимоу аамысҭцәа рылагылара азин имамызт
– урҭ рахь шәымнеин ҳәа аӡәгьы иреиҳәомызт, аха шәааи
ҳәагьы рарҳәомызт. Зны-зынлагьы длакҩакуа даанхалон
Ҳабашь – анхацәа рахь анеирагьы иҭахымхо, аамысҭцәа
рышҟагьы изымгәаӷьуа. Убри иахҟьаны дыбзырго иалагахьан
иара Мсауҭ ихы ибзианы идыруа даныҟала нахыс. Убас
еиԥш ианақәшәалоз Мсауҭ иааигәалашәалон иарҳәахьаз –
«Ҳабашь, уҷкәын Мсауҭ ихьӡысҵоит!» ҳәа Ҳабашь иҩны
неирҭа-ааирҭас измаз
аамысҭцәа руаӡәы ишиҳәаз иара
дани. Аамысҭа иажәа ҩбарымтәит ани аби, гәахәарала
ирыдыркылеит. Аамысҭцәа рыӡбахә акәын лассы-лассы иажәа
иалаз Ҳабашь. Уи заҳауаз Мсауҭ аамысҭара агәбылра
иланарҽуан.
Еиҳа еиликаауа даналага, аамысҭцәа рҟынӡа дышзым-наӡоз
ибеит. Шьала-дала дызлыҵыз анхацәа шракәыз агәра
игеит. Ега ус иҟазаргьы, гәыла аамысҭара деилаҳауан, дышхәыҷыз илааӡахаз дзацәцомызт, игәы ихон ҭахак инамҭо.
Аха уацәас, ҩызцәас иҟаиҵон анхацәа. Иаб иакәын ҭауади-аамысҭеи уацәас рыҟаҵара изаҟәымҵуаз. Убри ауп изыхҟьаз,
Қарҭтәи аҭауад Дауҭ уас иҟаҵарагьы. Уи ибзиаҵәҟьаны
еиликаауан Мсауҭгьы, аха уи азын иаб дԥимырҟәҟәааит,
еиҳагьы дазыҽырбон.
Иара Ҳабашь ихаҭа иҷкәын аамысҭцәа рымацара урыцныҟәала
ҳәа дыхҭеикуамызт, избанзар, ус даахҭеикӡар,
иара иеиԥш длак-ҩакуа, ихи иареи рымала еизынхо дҟалар
шҽеимызгьы ибон. Мсауҭ Егры аарцә аԥшаҳәаҿтәи анхаҩ
арԥыс Заабеҭ уас даныҟаиҵозгьы, дахьимырхәӡеит. Уажәы
Мсауҭ ииҳәара дақәымшәо дахьгылаз, Заабеҭ ианеишьаз
афицарцка тапанча ахәы ԥшӡа имаҟа иавҵыҷҷон.
Мсауҭ длак-ҩакуа иаанхара аамҭазы, асас ицәажәара
еиҭанациҵеит:
– Ачын зимоури, даамысҭоуп уажәшьҭа, афицарцка акәзар,
иара имаҟа иавҵыҳәҳәоит!
– Ииҳәо умаҳауеи?! – Ҳабашь ииҳәарц ииҭахыз
даахыццакит уажәы, иҷкәын иҿымҭра зыхҟьаз аагәнкыланы.
– Уаамысҭоуп, иҳәеит, изхиҳәаазгьы дара иаҳзааргаз
аамысҭара ашәҟәоуп! – иҩнапыкгьы ааиҵыхны, акака Ванои
Мосеи инарықәикит, ипалта ҭбаа амҽхак аарҭбааӡаны,
дыҽхырччо.
– Саб, усзеилкаауам! – днаихәаԥшит Мсауҭ, ибжьы мчылашәа
иааҭкааны, инеимда-ааимдо рыхҩыкгьы дрыхәаԥшуа, аха иаҳауаз ахьирхара шизымдыруаз ихы-иҿы ианыԥшуа,
илақәа ааршаҟь-шаҟьеит.
– Сара иуасҳәап, сҩыза, арҭ ирҳәақәо закәу. Сара уара уаҵкыс
сеиҵбуп, аха гәаартла уацәажәара азин сымоуп сызласасу
ала. Убри аҟынтә схаҭа иуасҳәап инарҭбааны, – Варден
иҵегьгьы дааскьан, Мсауҭ ижәҩақәа ирықәԥсахьаз ацәыцәқәа
инацәкьарақәа
нықәрс-нықәрсуа инықәиршәшәеит.
Усҟан иԥхаӡа гәбылрак Варден ишҟа иааизцәырҵын,
аԥсынгьари иаҵаку аиха аншлак, аӡыржәра ианазыҟалалак,
иахьуҭаху ишурҵәиуа еиԥш, дахьурхалакгьы дхартә дҟәата-ԥсатаӡа асасцәа рҿаԥхьа даанхеит.
– Уареи сареи ҳабацәа гәыла бзиа еибабеит, – инациҵеит
Вано иажәа. – Сара схәыҷын уаб сасра саб даниҭаалоз. Арахь
данаалакгьы, уи иӡбахә мчыбжьык-жәамш саб иқьышә иқәкын,
уи ишҟа агәбылра ҳаланаҵон иҭыӡшәа ҳхәшҭаараҿы
иҳаҳауаз. Аха гәынамӡаракгьы нациҵалон саб. Уи иахьеиԥш
исгәалашәоит: «Ҳабашь зегьрыла даамысҭашәоуп, убриаҟара
сгәы ацаԥха ааиртит, аха даамысҭам, дҭауадым!» Убри
анаҩсангьы, исгәалашәоит агәыла-азла аԥсуа ҭауад дысҭоуп
ҳәа шреиҳәалоз, дшынхаҩыз иҵакны. Уаб иуаҩра дацәыԥхашьомызт
саб, аха дацәыԥхашьон дахьынхаҩыз.
Акыр ҵуан саб дашьҭеижьҭеи шәыжәла аамысҭара ашәҟәы
азыҟаиҵарц, шәаамысҭацәахарц, аха иахьауажәраанӡа имч
мхацкәаны
схаҭагьы убра сацхрааит. Зыӡбахә сымоу аиҳабыра
рҟынтәи уи ашәҟәы аҟаҵара илшеит. Сара схаҭагьы убра
сацхрааит. Зыӡбахә сымоу аиҳабыра рҟны схатәы ҩны аҟны
сышнеиуа-сшааиуа аиԥшҵәҟьа сыҟоуп. Нас шәарҭ аҭаацәа
шәзыҳәан схы сеигӡарызма?! Сабгьы саргьы иаҳҭахын ҳара
шәҳашьашәаланы шәҟаларц, уи наҳагӡеит. Абри анаҩсан,
аиҳабыра рыхьӡала иуасҳәоит аҳамҭа дуқәа шузыԥшу,
адгьыл десаҭынқәа шуҵакхаша. Уажәазы, аа, абри ашәҟәы,
– иџьыба иааҭыхны инаиркуа, – аамысҭара ашәҟәоуп ари,
насгьы абри аҳәаццышә, ҭауадымзар уаҩы инапы иамкыц
уанаршьеит сара сыла. Ари Аԥсны аиқәырхара иасимволуп!
– Вано акәакь аҟны аҵәымӷ ихшьыз ипалта аҟны днеины, уи
иаҵакнаҳаз аҳәа аакныхны, аҭыҳәҭа ишҭаз инаииркит.
Мсауҭ аиҳабыра ҳамҭас изаарҭииз аамысҭара ашәҟәи
аҳәеи неидгәаланы инапаҿы иахьикыз, маӡа-маӡашәа илаԥш
нархигақәон, аха уажәыҵәҟьа урҭ раҵкьысгьы дзызхәыцуаз,
убарҭ инапаҿы изыркыз арԥыс Вано иакәын. Абӷьааҳәа идырит
иҿаԥхьа игыланы аҿаца-ҿацаҳәа иацәажәоз, шықәсқәак раԥхьа,
сасык иаҳасабала ада аҽакала даатәамбаӡакәаны, Гәмысҭа
аӡиас аҟынтәи – ҽыкәбалла ирхыс-хысуа иааишьҭлоз арԥыс
хәыҷы шиакәмыз уажәы. Маха-шьахала дшыҭҭәааз еиԥш,
ҩныҵҟалагьы дуаҩы наӡаны дшыҟалахьаз, насгьы ус дуны
ииԥхьаӡоз акы инапы шалакыз
агәҩара иоуит.
– Иҭабуп! – иҳәеит иара, уаҳа ииҳәарыз ҳәа акгьы даақәымшәаӡакәаны.
Мсауҭ ари аҷкәын ԥыхьеиԥш еиҵбык иаҳасабала дихәаԥшыртә
дибазҭгьы, иҵегьгьы рхиҳәаарын арҭ иҳамҭақәа,
дыҽхырцәажәарын исасцәа рҿаԥхьа, аха Вано ицәажәара
ашьҭахь, уи иажәа ԥызҟашаз акгьы иҿашәомызт. Уи ибеит,
Ҳабашь уажәы асасцәа раагамҭа сигареҭ хәхәакгьы аацәырганы
ишынеиҿеикыз.
– Петабург ауаҩы дааӡоит, умбои дшыҟалаз, закәытә
ажәоу иҿалаз, закәытә усқәоу иаҳзыҟаиҵаз!.. – иныҽҳәаҵаны
ирӡыз акәты ҵәынҵәлаӷь еиԥш иҟаԥшь-цәеиқәараӡа, аҵәаҳә
ац еиԥш иҵәырԥсаз иԥынҵа ақәцә инацәкьарақәа ирыбжьакны
иааиԥссан, дазыҽырбашәа варалагьы дынкажьцәеит Ҳабашь,
илақәа шыцымцымыц иаанханы, уаха аҽазны еиԥшымкәаны
ижьаржьалеиуа.
– Ҳтәақәап, ҳазгылоузеи, мшәан! – уаҳа ииҳәарыз ҳәа
акгьы ааизмырҽеиӡакәаны, асқам хәхәақәа рахь инапы
наирххеит Мсауҭ.
Мосеи Вардени анынатәа, иаргьы ҟәардә кьаҿк даахеит,
ашәҟәыбӷьыци аҳәеи еимлагәа инапаҿы ишикыз.
– Аҳәа ҳамҭас ианрырҭо, аҭоуба шьҭарҵоит, уи еиҳабыратә
ҳамҭазар! – уажәы дымччаӡакәаны, ус ихапыцқәа неихакшаны,
аҭаҟәаҭаҿарақәа зынпҟҟала иҟаз иқьышәқәа аартны
илақәагьы ааркшашәа Мсауҭ днаихәаԥшит Ҳабашь, ус
акы идыруазшәаҵәҟьа иҽааҟаҵаны. – Арҭ иуку еиҳабыратә
ҳамҭақәоуп, Вано имацара иҳамҭақәаӡам. Ииҳәаз умаҳаи,
«аиҳабыра рҟны схатә ҩны сышнеиуа-сшааиуа сыҟоуп» ҳәа!
– Уи сгәы иахәоит сара, Варден (уажәшьҭа Вано аҵкыс
Варден ҳәа иаҳәара еиҳа иманшәалахап ҳәа игәы иаанагеит),
– асас днеиҿаԥшит Мсауҭ. Нас, иаб иахь дынхьаҳәын:
– Аха ҭоуба ззышьҭасҵо сзеилкаауам. – Варден ихы
наиқәкны: – Сқыҭауаҩуп, сдырра азымхозар акәхап!
– Аҭоуба ашьҭаҵара аӡәгьы иудиҵаӡом, Мсауҭ бзиа, –
иажәа
ныбжьеигалеит уажәы Мосе. – Аамысҭара иуднаҵо
ныҟәга ҳәа ауп, аамысҭа қыҭа жьик иԥсынгьарик иҵижьуа
ҳәызба мгәлыҿк аџьма атәыҩа хәыс иахаҵаны иабеиҟәниҵари,
ҳаҭыр зқәу аиҳабыра аҳәаццышә изаарҭиуазар!
– Ус анакәха, саргьы ҳаҭыр ақәҵаны исыдыскылоит. Уи
иазаҳкыроуп аԥаҭхь ду! – Мсауҭ дҩагылан, аҭӡаҟны икнаҳаз
аԥаҭхь харшала аакныхны, аҭыԥаны аҳәа ныкнеиҳаит,
аамысҭара ашәҟәы иикызгьы, уа аҵәымӷ инахаирԥарц иҽаныназик,
Мосе днеин дааникылеит:
– Зда уаҩы дхәарҭам ақьаад иахьаҭыԥу аџьыбаҿоуп! –
иҳәеит уи.
– Ус накәха, саб иџьыбаҿы иҟалааит! – иаб дахьтәаз
днеихагылан, ақьаад наизирххеит.
Ҳабашь дҩагылеит, мацқьа-шьацқьа уи ақьаад ааимхны,
ԥшьыџьараны иаарҽны, ипалта ҿыц аҩнуҵҟатәи аџьыба
инҭеиџьгәан, днатәеит. Мсауҭ даахьаҳәын, насҭхашәа акәакь
икҿагылаз астол ҭбаа инықәиҵеит инапаҿы иаанханы иҟаз
аԥаҭхь. Нас, даақәҵәиаан:
– Макьана избом асас истол, амҳарахьы – аҳәса рахь
сналбаап! – иҳәан, ашә ааимиԥааит дындәылҵырц.
Иаатыз ашә Ҳариза иналыдҳалеит. Лара днеиҭаԥашәа
наҟ днаскьеит. Мсауҭ идырит Ҳариза аҩнашә давагыланы
рцәажәара дшазыӡырҩуаз.
– Ҳариза, – иҳәеит иара, ишьҭахьҟа ашә ныдҵаны, ибжьы
ларҟәӡаны, – баргьы аҳамҭа бзааргама?!
Ҳариза асаара инышьҭасуама уҳәо икахәхәа илшәыз аҵкы
деиҭанахәаԥшын, лқьышә аареицакшәа амҳарахьы лҿыналхеит.
Мсауҭ иналышьҭарххны амҳара даныныҩнала, х-кәтык
рыхәдақәа хыҵәҵәаны аҽҳәа ааигәа икаԥсан, иан Нанашьа
акәытқәа алацәлырҳәырц агәараҳәа ишуа икнаҳаз ачуан амаа
лыԥраҳәала еимлагәа иаанкыланы акныхра даҿын.
– Нан, Ҳариза, быҵкы ԥшӡоуп, аха иԥхынтәуп, акы нахамырԥаӡакәаны
бдәылҵижьҭеи ахьҭа банамыркӡеи?! –
агәаҳәара лҿықәхх, Ҳариза лҵкы дазыгәдуны даацәажәеит
уи. Нас, лычуан наргыланы, лнапқәа рыла наҟ-ааҟ лӡара
аанкыланы, Мсауҭ лхы наиқәылкит:
— Петабурнтәи илзааигеит ҳ-Вано!
Усҟан Ҳариза лҵкы лшәыхны, лыҩнымаҭәақәа рышәҵара
даҿын. Мсауҭ аҵкы нарҳәы-аарҳәуа днахәаԥшын: – Ари,
Қарҭтәи ӡахыроуп, сзаԥхьом, аха аурыс ҩыреи ақырҭуа
ҩыреи еиҩыздыраауеит! – иҳәеит.
– Иуҳәо закәызеи, нанхеит, сара исмаҳауаз, Вано ианлиҭоз
Петабурнтәи ибзаазгеит, иҳәеит.
– Сан, ари шқарҭтәыз усҟанҵәҟьагьы игәасҭеит, ҿысымҭит
бымҳәозар. Ҳасасцәа зынӡа гҿахақәак ҳакәны иҳахәаԥшуеит.
Излазбо ала, шә-Варден уажәы Петербург аҵара иҵаӡом.
– Закәызеи, мшәан, бызлацәажәо, аӡӷаб, Петабурнтәи
исалам шәҟәгьы ҳмоухьази, аҵара данҭала ашьҭахь!
– Иҳаухьан, сан, иҳаухьан, аха уиаахыс хышықәса
ирықәуп, Петербург аҳәынҭқар дахырҳәахьеит, амалуаа
рҵыхәтәа
ԥҵәахьеит, шә-Вано дызҭаз уажәы аусуцәеи анхацәеи
рыхшара роуп иҭоу, насгьы аусуцәеи анхацәеи роуп уи
анапхгара зку!
– Ак дыбмырҳан ҳасасцәа. Мшәан, убри аума цәажәатәыс
ишәымоу, сҩызцәа рахь сцоит ҳәа ари амчыбжьык бахьцало?!
Уԥши уара илдырқәо!
– Уи зегьы ираҳахьеит, сан, бара ибмаҳац аха! – лыбжьы
аармаҷшәа даацәажәан, акәытқәа лыцхәылхуа лан дналыдтәалеит
Ҳариза.
– Ҳара уажәшьҭа ҳаамысҭацәами, бара, урҭқәа ирзаауазеи?
Уажәшьҭа ҳара ҳтәы ҳауеит, адгьылгьы ҳауеит. Вано
иџьыба иааҭыхны бӷьыц дукгьы ҟьаҟьаӡа иааҳаимырбеи,
дамыӷ дукгьы аархоуп, уи баша-маша шәҟәхарым.
Мсауҭ арҭ реицәажәара ақәҿымҭӡо дынханы дышгылаз
анылба, иаалцәымыӷхашәа дизҵааит ан:
– Мшәан, Мсауҭ, уи аӡбахә ала акгьы уарымҳәаӡеи анҭ?
– Иарҳәахьеит, сан, иарҳәахьеит, аҳәаццышәгьы ҳамҭас
изаарҭиит аиҳабыра, Аԥсны аиқәырхага ҳәа хьӡыс иаҭаны,
ачынқәа шинаалоз агәра идыргеит.
– Аԥсны аиқәырхага бҳәоу, исзеилкаауам, Ешбеи Алакәабеи
ракәу Аԥсны еиқәзырхо, арҭ ҳасасцәа ракәу?
Ҳариза зхәылхра даҿыз акәты аӡыршы инҭагәаны
дҩаҵҟьан:
– Аԥсны еиқәзырхо ҳара ҳтәқәа роуп, ҳара ҳ-Ешбеи
ҳ-Лакәабеи!
– Унан, џьбеит, абар ассир дахьҳазкылҟьа, нас иабаагои
ани абӷьыц ҟьаҟьа ду иаҳзааргаз, адамыӷ ду зынззала изну,
аамысҭара зегьы иауроухуа, ианҳау мап ацәаҳкуама, иҳарԥхашьома
иаҳзаазгаз ҳаҭауад дуқәа, баб иуацәа дуқәа!
– Урҭ ҳауацәа ракәӡам, сара исшәысҵараны сыҟаӡам шә-Вано исзааигаз аҵкы, икәыкәны икасыжьуеит!
– Ианааига беигәырӷьаҵәа ибшәыбҵеит, уажәы бахьзырхәызеи?!
– Аҩнашә аҟынтәи сахьырзыӡырҩуаз еилыскааит иаҳзааргаз
арҭ аҳамҭақәа зегьы зызҳәоу, абӷьыц ду ҳәа шәызҿугьы
зызку! – Ҳариза днеины лашьа иҿаԥхьа днагылеит.
– Иудмырбац аҳамҭагьы ыҟоуп, ҳаб изааргаз апалта аҩыза
уаргьы иузааргеит, Вано ипалта ахькнаҳау иавакнаҳауп.
Убри ушәырҵарц рҭахуп, аҳәа науҟәнырҵарц. Аха уи аҳәа
уашьцәа анхацәа ршьала иуӡрыжәырц рҭахуп!
– Ҿыбымҭын, Ҳариза! – дныҩныҵәааит Мсауҭ уажәы
ишьхәагьы днықәҵәиаан, амаҵурҭа дындәылҵуаз.
Амцашоура ихҟьа дцон Мсауҭ, ашҭа анаӡараҿы дцаны дахьылеи-ҩеиуаз. Ихҭарԥа ақәцәа иаркыз аҟаитан лых қәчыч
ааныжьны, дҩаханы иааихихын, ижәҩа инықәиршәит. Ахьҭа
ҿацаӡа иҿасуа ианалага, ажәҩан днаҵаԥшит, аха иара,
уажәыҵәҟьа игәы ишаанагаз еиԥш, ажәҩан кеикеиуа, аеҵәақәа
еилаарцыруа, аҵаа иарӷьеҩырц агәы иҭамызт, еихапаны,
асԥшра аанахәаны иҟан.
Уи ус шакәыз уажәы ибахызма, ахәылԥаз арахь данаауаз
аахыс ҩбаҟа сааҭ ракәхап иҵуа, усҟангьы ажәҩан
днаҵаԥшлон,
уажәеиԥш еихапаны ишыҟазгьы ибон, сыла
иӡлачны аԥсҭҳәақәа иаалырҟьаны ицҟьашәҟьа акыр иазгарызма?
Аха игәы аилашра аамҭазыҵәҟьа, уи зылшашаз
мчыкгьы ҟалазар ҳәа агәаанагара иауу, уи зынӡа ихашҭхьазу
здырхуада. Ихашҭзаргьы ҟалап, ихәыцырҭақәеи игәамҵрақәеи
анырацәаха.
Зегьреиҳа деилызшьаауаз Ҳариза лажәақәа ракәын: «…
Аха уи аҳәа, ууаажәлар анхацәа ршьала иуӡрыжәырц рҭахуп!
» Абри гәаныла иааиҭеиҳәацыԥхьаӡа, ҩныҵҟала амца
ҿыцҳҳараӡа инаижәлон, дарӡыӡон. Убри иаҷыдангьы, Ҳариза
убасҟак длызгәаауан, абыржәы абри иаԥхьа дгылазар, ачалт
иааҵихыз аҳәынҵәраԥшь аҟара ада рыцҳашьарак иламсӡакәаны
дхәылаирԥыԥыртә. Ега еидикыларгьы лажәеи лареи
еиҟараны ибомызт – лажәа ҭлаԥҟацәан, лхаҭа дхәыҷын, иара
игәаанагарала: қәралагьы, хшыҩлагьы.
Ихаҿы изаамгоз, абарҭ ажәақәа Ҳариза илзырҳәаз акәын.
Ианакәзаалакгьы, Аԥсны абыржәтәи аҭагылазаашьа атәы,
ажәоуп ҳәа иҭаацәа днарылатәаны даламцәажәацызт, еиҳаракгьы
Ҳариза ианлаҳауа, уи хәыҷыс дыԥхьаӡаны. Акызаҵәык
уажәы игәалашәаз, аҭаацәа анааилатәалоз зны-зынла
Ҳабашь аҵанӡа даақәԥсычҳалон: «Ее, аамҭа цәгьак ҳҭахеит,
аамҭа цәгьак!»
Ҳабашь ус аниҳәоз, илаба аҽҳәа иныҽҳәаршьшь-ааҽҳәаршьшьуа,
акәицқәа ракәын дызхәаԥшуаз. Такә анҵлак, ихы
дазҩахашәа иуан, аха аӡәгьы шалаҿимҭуаз анибалак, уаҳа
акымзарак мырзаӡакәаны, дҩагыланы ииарҭахь иҿынеихон.
Ҳариза лаб ииҳәаз лмаҳаӡазшәа лыҽлырдагәон Мсауҭ
иеиԥш, аха маӡа-маӡала днеизыԥшы-неизыԥшуа, Мсауҭ уаҳа
акрациҵомашь ҳәа. Уигьы акгьы анацимҵалак, Ҳаризагьы
акгьы змаҳаӡаз леиԥш данаатәалак, Мсауҭ иԥсы иӡон. Уи
игәеимҭо дыҟамызт абри аамҭақәа раан иаб ихы здикылоз,
дзыҿцаауаз. Игәеиҭон, Ҳабашь дындәылҵуазаргь ихы
шхаз, даагылазар дзыцныҟәоз аамысҭцәа рахь дышцалоз.
Дара ракәзар, уажәы лымкаала еиҳа ҳаҭырла ишизныҟәоз
ибон. «Ҳариза иабалыԥшааи абарҭ реиԥш ажәақәа?!» – ихы
дазҵаауан.
Ран Нанашьа Ҳариза лзы дгәынқьуа иаҳахьаз, абыржәоуп
ихаҿы иааганы данрызхәыцхьоу, ианиаҳауаз хырҩысгьы
иҟаиҵаӡомызт.
– Ҳариза, баанзырхозеи бара, фархьк аабгарц бандәылҵлак,
насгьы харантәи изаабго, налбаа аккараҿы иҟами афархь?! –
ҳәа дналабжьо ҩынтәҟа иаҳахьан.
– Бара, сынҭыҵыргьы буамеи, гәыла ааигәа дҳамаӡам,
нахьхьи инхо Ҭанас-иԥҳа Мкыд лҟны снеилоит, сыгәҿыӷьра
насхызгалоит, аӡахрагьы слырҵоит, – лҳәалон аҭакс лан
лахь.
Нанашьа уи зылцәымӷххоз, лыҷкәыни Мкыди ирыбжьалахьаз
аус азы акәын, аха уаҳа акгьы ацылҳәомызт, лыӡӷаб
Мкыд лахь анеира даԥлырҟәҟәаарц далагомызт, аӡахра сҵоит
ахьылҳәозгьы лгәы ишахәоз ҩашьомызт. Амала, илҳәоз
ззылҳәоз,
лыӡӷаб хырҩ лзылмурц, хлаԥшрада днылмыжьырц
шылҭаху ллырдыруан.
Уажәы Мсауҭ абарҭқәа дызрызхәцызгьы акыҟоуп: дани
ихьӡ ихьӡызҵаз аамысҭа Џьамлаҭ иҟны дахьнеиз (аҵыхәтәантәи
аамҭақәа рзы уи иҿы дыштәаӡаз дтәан Мсауҭ,
уахагьы уахьынтәи ауп дшааз), Џьамлаҭ иажәа Мкыд даалымҵӡо
далан, «Кьаразаа» ӡахҩыс дрымоуп, Гәдоуҭантәи
лара лҟны аӡәы даарышьҭлоит. Уи Мкыд лаб Ҭанас ԥсаҭа
шкәакәа диаҳәшьаԥоуп ҳәа саҳаит ҳәагьы иеиҳәеит.
– Еиҳарак уаҩы игәы ҭызҟьаша, – иҳәеит Џьамлаҭ, –
«Кьаразаа» рцәамаҭәақәа рымацарагьы ракәымзаап Мкыд
дзызку, Урыстәыла ицәырҵыз Абираҟ ҟаԥшькәа рҩызцәагьы
лӡахуеит, рҳәеит.
Мсауҭ абарҭқәа еиҳагьы амца ицраҵо рҿаархеит. Иара
диашаны ихы иԥхьаӡон: Аԥсни аԥсуареи реиқәырхара
дазхәыцуаны ибон. Аҵыхәтәантәи аамҭақәа раан, Џьамлаҭи
иареи ааицәажәацыԥхьаӡа, ҩажәак рыбжьара иаҳауаз:
«ҳ-Аԥсни ҳаԥсуареи еиқәырхатәуп!..» – акәын. Убри ауп
иаргьы еиҳарак Џьамлаҭ иҳәатәаҿы дызнеихьаз.
Аԥсны алахьынҵа акыр дазхәыцхьан Мсауҭ, Џьамлаҭ
иҟынтәи
арҭ ажәақәа иаҳауа далагеижьҭеигьы. Иара изыҳәан
Аԥсни аԥсуареи раҵкыс еиҳау акгьы ибомызт убри дазхәыццыԥхьаӡа.
«Ауаҩы дахьиз, дахьааӡаз иԥсадгьыл ихы ақәиҵоит!..»
– абриаҿы даангыларц иҭахым Мсауҭ. Иара игәаанагара
ицеиҩызшоз ҳәа уажәыҵәҟьа ииԥхьаӡоз Џьамлаҭ иакәхеит.
«Сара Аԥсназы ашьа касҭәаргьы, моу сымам, арахь лара,
кьанҿаак дыҟаӡамкәаны, «…уи аҳәа, уашьцәа анхацәа
ршьала
иуӡрыжәырц рҭахуп урҭ!..» – ҳәа даасҿагылеит.
Аԥсны
аҵарбгара, даҽакала аарҳәра иашьҭоу ирыдгылаз
аамысҭцәагьы ыҟоуп, иҳәеит Џьамлаҭ. Урҭ ҳәаҭыхла рҿагылара
дазыхиоуп иара. Ус анакәха, Џьамлаҭ аамысҭцәа,
аҭауадцәа,
анхацәа ҳәа еилыхны акәӡам Аԥсны азҵаара
дшазнеиуа, ҵара ԥыҭкгьы имами, Аԥсны аарҳәра иашьҭоу
зегьы иааилымхӡакәаны
драӷоуп!»
Аԥсны аиқәырхара иашьҭоу шьоукны иԥхьаӡеит уахатәи
исасцәагьы. Аҳәа анииҭоз Вано иажәа иалеиҵаз: «ари Аԥсны
аиқәырхара иасимволуп!..» – еиҳагьы агәра инаргеит урҭ
Џьамлаҭгьы иаргьы ргәаанагарақәа рыцеиҩызшо шьоукы
ракәны.
Абарҭқәа зегьы еидихәыцлацыԥхьаӡа, Ҳариза лышҟа
игәыԥжәара иацлон.
«Ари аҳәа Аԥсны аӷацәа ршьала иӡрыжәхароуп, Ҳариза!»
– ҳәа ишимчу ҿиҭырц иҭахын уажәы Мсауҭ, аха Ҳариза
иааигәа дыҟамызт, амаҵурҭа дицәаҵәахуан, ихала иакәын
ашҭа аҵыхәан алашьцара иагәҭылакны иамаз.
Иҟалап Ҳариза абарҭқәа зегьы лзеилымкаауазар. Гәыбӷангьы
лымаӡам, Мсауҭ иаасҭа лара дсабиуп. Аӡӷабцәа
рызҳара мариоуп азы дҭыгга илызҳаит, аҭыԥҳарагьы лҽыназылкуа
дҟалеит. Аха уи иаанагома лыхшыҩ шәхьеит
хәа? Илбахьоузеи, рыцҳа, аҩны дтәоуп, џьара ҭаацәала
иахьныҵыҵуа
дрымгацзар, абна, Егры аарцә, Мсауҭ ешьас
иҟаиҵаз Заабеҭ ԥҳәыс данааигоз мышқәак аҭаца длыдгылан
данхәыҷыз зны умҳәозар, дабанеихьоу, дабааихьоу. Аԥҳәыс
лус – аҩнус ауп, насгьы, ианлаамҭахалак, ахаҵацара! Ҳариза
уажәшьҭа ахаҵацарахь лхы кыдзаргьы ауеит. Иабалусу
уажәы Мсауҭ, Џьамлаҭ, Варден, Мосе злацәажәо лара?! Аха
лажәақәа заҟарахазеи уаха? Хымԥада ак лыҵоуп, ак лаҳахьеит.
Мкыд!.. Мкыд ԥҳәызба тәахьоуп, акреилылцоит, рҳәоит,
арахь уаалызхәыцҵәҟьар, хшыҩла дкәадоуп, «Кьаразаа»
Абираҟ ҟаԥшьқәа рзылӡахуеит ҳәа ирҳәаз, ахшыҩдара ауп
измааноу. Ега умҳәан, дыԥҳәысми. Ма аԥара дыхнахит,
мамзаргьы – аба. Мамзар, ҳаӷацәа рбираҟқәа лӡахрызма?
Издыруада убри лыбз акәзар дзырбыжкуа Ҳариза? Ани
асаби лжьара акраҭахума. Уаҳа акы зымбац, акы змаҳац,
раԥхьа иаалаҳаз халҵазар?
Абас изааиуа иалагаз ахәыцрақәа дрылаханы, ашаца-шацаҳәа амаҵурҭахь иҿылеихеит Мсауҭ. Аҩнашә ааимԥааны
дныҩналан, дадырсызшәа, аҩнашә дахьаахыҵыз даангылт.
Ихҭарԥа ижәҩа иқәын. Иԥаҵақәа амца иахьнадубалоз,
зынӡа ирацәаххырахазшәа иубон уажәы, иаазкьацәшәа,
иџыԥхь-џыԥхьӡа. Илахь аҟьаҟьара иацызҵоз, иаԥхьаҟа
маҷк иаакаԥсахьаз ихахәы акәын. Игәаара ихы-иҿы еиқәара
еиҳагьы иармашьцон. Илақәа абжьааԥны аҵкыс иааҟәазханы
иҟан, аха рҭаԥшылара цәгьан. Ҳариза уи дахьихәаԥшуаз,
дызлалымбацыз акгьы далаҟамызт уажәы. Игәаамҭақәа
раантәи ҿаԥшыларан иԥшныз, еиҳаракгьы уажәы, аамҭацқәак
раԥхьа «ҿыбымҭын!..» ҳәа данлызцәырҟьаз, илақәа
иахьаарызҳаз, уа инханы иҟазшәа лбеит. Амала, акы заҵәык
уахада идлымбалацкәаны идылбалаз, иаазцәхаԥшьшәа
ишәыз апалта кьаҿ акәын. Уи такәы ишықәсхьаз лзырдыруаз,
аԥшшәы ахҟьаны ихәарҽ-хәарҽӡа иахьыҟаз акәын, раԥхьаӡатәи
аԥшшәы лзеилымкааит иахьуахынлаз азы – амцеи
акәаҷаби ега амаҵурҭа дырлашозаргьы, уи аԥшшәы ашьақәыргылара
уадаҩын.
Абри апалта кьаҿ џьара илбахьеит Ҳариза, аха, уажәы,
убри даназхәыцгьы, иахьылбахьоу лгәаламшәеит. Хымԥада,
еизарак аҟны аӡәы ишәны илбақәахьеит. Лара ари зтәыда ҳәа
лашьа дизҵаартәы ҭагылазаашьа лымам уаха, еиҳаракгьы
иареи лареи рыгәқәа анцәибаҟьа ашьҭахь. Аԥхьан, анҭ
асасцәа апалта ҿыц шизааргаз аниалҳәоз дизымҵаашази, аха
усҟан уи аха лымамызт. Уажәы лан лгәаӷ шьҭылхит абри
гәаҭаны лыҷкәын дахьизымҵаауазы. Нанашьа лакәзар, уи
агәхьаагьы лымкит, «аҿыц изааргеит уи зтәызаалакгьы наҟ
инкаижьуеит, ма мҿаагара далацалоит» ҳәа аазыӡбаны. Аха,
уажәы, иҭбаа-ҭыцәӡа ибӷьаауа иахьизыҟази, ихы-иҿи иблақәа
ҭырлашьцааны игылашьеи акалашәа илбан, Нанашьагьы
акҿыҩра аҟынтәи лхы аарнаашәа дизыԥшуа дгылан.
– Изтәыда, нан, Мсауҭ, ари ибӷьаауа иушәу апалта кьаҿ? –
диазҵааит Нанашьа, Ҳариза лгәы дҭатәаны, уи иаӡбыз зегьы
лдырызшәа.
Иҭахымызт уажәы убри апалта кьаҿ зтәыз иӡбахә уиала
ацәыргара. Нас илақәа аацырцырын, илацәақәа даарҩахеит.
Уи аҭак ҟаиҵар, ииҳәарц игәы иҭакны дыззааиз ажәа мҽыӷқәа
неимбӷьыжәаа ицәцар ҳәа дацәшәеит, урҭ иҽааибыҭаӡаны
иҳәарц иҭахын. Уеизгьы иан лызҵаара аҭак аҟамҵара ахәҭамкәаны
иԥхьаӡеит.
– Џьамлаҭ – иҳәеит иара, ибжьы ааларҟәшәа, иҽыззыҟаиҵоз
иажәа мҽыӷқәагьы, убри ауаҩыхьыӡ иама инҵаакәкәалазшәа,
инеиҿабеит. Ҳариза уажәшьҭа илгәалашәеит ари апалта кьаҿ
Џьамлаҭ ишәны ишылбахьаз.
– Аамысҭара афҩы ухнаҵап уи, нас сабгьы уаргьы шәыԥсы
шәшьап!.. – амца дахьахагылазынтәи ҿаалҭит Ҳариза.
– Аа, абра исшәысхуеит, – ипалта кьаҿ ишәыхра
дналагеит Мсауҭ, – амца иақәҵаны иблы, аҿыц сзаарымгеи,
убри сшәысцоит. Ари аамысҭа палтазар, егьи ҭауад палтоуп,
аҭауад фҩы сыхнаҵап! – даагәрымшәа ишәихыз апалта кьаҿ
ыршәны аҭӡаҿы икҿаҟаҵаз ацәарҭаӷәы инықәижьит.
– Шаҟаҳәа иуиҭазеи, ари ахә анбоушәои? – даахҭалкит иан.
Мсауҭ дгылан дышгылац, уаҳа амцахьы дмааикәаны.
– Џьамлаҭ уи ахә имихӡом, иҳәатәы далацирныҟәоит,
рыхә ҳамырхуама арҭ ҳасасцәа иахзааргаз амаҭәақәа? Убас
ауп убригьы!
– Бара бзык быхьшьуп, Ҳариза, сгәы иаанагоит Мкыд
аҭыџьҳа лыбз акәзар ҳәа. Уи бара ҽыхьшьырҭас дыбкит, –
иаармҽыӷны иаҳәшьа лахь даацәажәеит Мсауҭ.
– «Мкыд аҭыџьҳа» ҳәа акәӡам уи ишлышьҭоу, «Мкыд
аҭеразы» ҳәа ауп.
– Ааи, ааи, дахьҭеразу азыҳәан ауп “аҭыџьҳа” ҳәа ахьыӡ
ҷыда лыхьӡаҳҵаратәы лхы зымҩаԥылго, изабалак иҿарҵалак
рзылӡахуеит азы.
– Уи уара дуцымцеит, сабгьы уаргьы, «ахьаԥарч згәылҵыз
иахәлаџьаџьон» ҳәа, шәызлыҵыз анхацәа шәышьҭахь реиарханы
аамсҭцәа шәҽахьрыдҿашәҳәало азын. Арахь ҳқыҭан
Гәымсҭа аԥшаҳәа адә ду аҟны аизарақәа анымҩаԥысуа
аамысҭцәа рахьгьы шәнарышьҭуам, анхацәагьы шәрыладыргылом,
ҳуауаӡа, рыбжьара ҳшыбжьаз уаҳа ҳалам.
– Мкыд лакәызма сара сымч зқәымхоз исҭаххар, Ҳариза,
уи дҳәынҷангьы дызгарын, аха сгәы лызҭацәамызт азы ауп.
Ҳара ҳауацәа Џьамлаҭ иеиԥш иҟоу схьадырԥшуеит еиӷьу
анасыԥ ахь, дара ирышьашәалоу аҭаацәарақәа рахь, ибаҳама,
Ҳариза! Мкыд лакәзар, сара сзын дҭыџьҳауп уажәшьҭа, дызгарангьы
иҟада, дахыԥеит!
– Беилагама, бара сыӡӷаб, иаабац бакәӡам уахак зынӡа! –
днарыбжьалеит Нанашьа.
Мсауҭ иаҳәшьеи иани уаҳа акгьы рыцымҳәаӡакәаны
ишьҭахьҟа дындәылҟьан, асасцәа рахьгьы дымнеикәаны,
еиҭах адәы днықәлеит.
– Сан, уаха сара иббац сакәымшәа сыббоит. Ааи, иббац
сакәӡам. Ҳасасцәа сгәаԥхом азы ауп сҟазшьа зыԥсаххаз,
исзааргаз аҵкгьы зысшәысхыз.
– Ҳариза, астол анҳархиалак, уи аҵкы бышәҵаны рымаҵ
бымур, Вано ибзааигаз баҭәабымшьазшәа иҟалоит. Уиак
бдыруаз.
– Иҟалап усгьы, иҟалалакгьы ҟалааит, сара уи аҵкы уаҳа
исшәысҵом, Петербургынтәи иааигазшәа ахьиҳәаз аҟынтәгьы
исшәысҵом. Сара уи сизжьаӡом. Аиаша имҳәеит. Ус
анакәха, гаӡабеиа ҳаибоит зегьы, сымалагьы сакәым, ҳшынҭаацәоугьы!
– Уи акы аманы избом, Ҳариза, зегьакакәӡами, Петабутәиу,
мамзаргьы аҽаџьаратәиу. Аҳамҭа ҳамҭоуп, ҳауа бзиа
ибзааигеит.
– Уи ҳара дҳауаӡам, дҳауахарц иҭахуп!
– Ишԥа уи?
– Сан, уи сара сизыԥшырц сеиҳәахьан, зегьы сымҳәар
бымуазар уаха!
– Унан, изакәытә ссирузеи! – даагәырӷьан, аихаҵәы
аларԥаны
ачуан зыҭгара даҿыз акәты лымпыҵшәаны ахәа
инылаҳаит. – Ҳаит, инабхабгааит, с-Ҳариза! – нацылҵеит
икаҳаз акәытгьы агәхьаа мыкӡакәаны, дгәырӷьа-гәыраӷьо
Нанашьа.
– Баша багьымгәырӷьаӡан. Уи аҵкыс ахәа илаҳаз быкәты
шьҭыхны иӡәӡәа.
– Аҭауад Дауҭ иԥа Вано маҳәыс дҳаурц иҭахну ?!
– Иҭахуп, сан, уи сеиҳәеит Петербургҟа аҵарахьы данцоз
аламҭалазы, иабгьы иаргьы ҳара ҳҿы ианыҟаз, Петербургнтәигьы асалам шәҟәқәак соухьан. Мкыд лыхьӡала
исзааишьҭуаз, саргьы урҭ рҭакқәа Мкыд илырҩны
исышьҭлон. Мкыд дизырдырызгьы сара соуп. Уахарнахыс
смап – смапуп! Еилыскааит уи дзакәытә уаҩу.
– Бара гаӡа, – лҳәеит уажәы Нанашьа, лыӡӷаб дналзыԥшын.
– Петабутәи аҵкы сзааимгент ҳәа мап ицәкра гаӡароуп.
– Уи акәӡам “деилыскааит” ҳәа исҳәаз змааноу. Уиала
еилыскааз рацәоуп. Иара Петербург аҵара иҵаӡом уажәы,
Петербург, насгьы Урыстәыла зегьы аҟны Асовет мчра
шьақәгылахьеит, уаҟа Вано иҩызцәа ҭыԥ рымаӡам, дҭыҵны
иҩныҟа даахьеит. Убри ауп ирҳәо арҭ иҳамҭақәагьы.
– Унан, џьбеит, абри аиԥш ажәабжьқәа бара иабабдыруеи?
– Ыы, баргьы ибмаҳахьеи уахь аамҭа ҿыц шышьақәгылахьоу.
– Уи ами, нас, бабгьы дзыцәшәо, уи ҳара ҳахь иааир ҳәа
ҳамшәои.
– Уи иацәшәатәӡам, иадгылатәуп! Саб иеиԥш уи иацәшәақәо
ыҟоуп, аха иадгыло еиҳауп ҳ-Аԥсны, избанзар, убри
адгылара заҵәык ала акәхоит ҳ-Аԥсны злеиқәдырхо.
– Диида хаас!.. – лӡамҩақәа неимлагәа иаанылкылеит
Нанашьа. – Ҳара ҳзыцәшәо, лара дадгылоит, ҳара иаҳтахымхаз
Мкыд аҭыџьҳа, лара ҽыхьшьырҭас дылкуп. Убри азын
амаҳә хазына дҳацәлырӡуеит. Ақырҭқәагьы убри наҟ иҟалаз
ҳәа бызҿу иацәшәоит. Дара ртәылагьы еиқәдырхарц иаҿуп,
рҳәоит, ҳара ҳтәыла аиқәырхаразгьы иааны иҟоуп, рҳәеит.
Ҳара ҳрыдымгылаӡои, нас, урҭ? Урҭ рҩызцәа ракәӡами, нас,
арҭ ҳасасцәагьы – ҳабзиа зҭаху рыдгылаҩцәа?
– Урҭ рҟынгьы џьоукы-џьоукы рыда уи аамҭа ҿыц иацәшәаӡом,
уи иадгылаҩцәоуп, иагьазықәԥоит. Аха џьоукы,
урҭ ҳасасцәа ртәыла ахадара аҳҭоит ҳәа иаҿуп, убри ала
ртәыла еиқәдырхарц акәушәа ауаа иддырбоит. Ҳ-Аԥсны
аиқәырхара иашьҭоушәа ҟазҵо аԥсуаа реиҳараҩык ҭауади-аамысҭеи роуп, урҭ џьоукы-џьоукы анхацәагьы ржьоит.
Дара еиқәдырхарц изҿу ҭауади-аамысҭеи роуп, рыдгьылқәа
роуп, Урыстәыла ҭауади-аамысҭеи амчра шрыцәцаз еиԥш,
араҟагьы ирыцәцаны, амчра анхацәеи аусуцәеи иргар ҳәа,
урҭ ахақәиҭра роур ҳәа ишәоит. Убри азын аҿатәра аагара
иашьҭоу рхәаҽырц иаҿуп, – иаартӡаны даацәажәеит Ҳариза
лан лахь.
– Џьбеит, исаҳауазеи?! Абарҭ зегьы базҳәада? Быржьоит,
џьоукы рыбз бхьысны быҟоуп. Мсауҭ диашазаап, џьбеит.
– Нас дааҭгылашәа, инкылкааны лыӡӷаб дналзыԥшит
Нанашьа: – Нас, ари ҳ-Ваногьы урҭ дырҩызоума, Петарбуг
аҵара имҵаӡои?
– Ҳ-Вано ҳәа бызҿу, иааиуа аамҭа ҿыц дшаӷаз
еилыскааит аҩнашә савҵагыланы сахьизыӡырҩуаз, ҳаргьы
аамҭа ҿыц ҳаӷахарц иҭахуп, Петербургнтәи аамҭа ҿыц
дацәыбналазар акәхап. Убри азы ауп исзааигаз аҵкгьы уаҳа
изысшәысымҵо.
– Исаҳауазеи, џьбеит?..
…Знапқәа зышьҭахь иҟаҵаны, ашыр-шырҳәа зшьаҿақәа
еихҳәо, инеи-ааиуа, иазымкуа ашҭа аҵыхәа иқәыз Мсауҭ
зынӡаск аҽа хәыцрақәан изааиуаз: «Сара уажәшьҭа саамысҭоуп.
Ԥыхьа Џьамлаҭ дицуп ҳәа сзырҳәалозҭгьы, уажәшьҭа «Џьамлаҭи Мсауҭи еицуп» рҳәалашт. Уи мацара акәым,
ҳауа ду аҭауад иԥа Вано сишьашәалахеит. Аизарақәа рҿы
ҭауади-аамысҭеи анхацәеи рыбжьара ҳабжьахеит ҳәа Ҳариза
илҳәо шбашоу лдырып. Рыбжьара ҳабжьаха акәым, аамысҭа
ҭаацәарақәа рыгәҭа ҭыԥс иаанаҳкылап, арҭ аилаҩынтрақәа
ааҳхысыр. Аха уи акәым иусу, уи акәым, лцәажәашьакәа
уамашәа избоит Ҳариза. Хымԥада, бзык лыхьшьуп, хымԥада,
шҳамк даҟьашьит. Мкыд!.. Мкыд аҭеразы!.. Мкыд аҭыџьҳа!..
Дыбзиан Мкыд, сыбжьы рдуны ус сызҳәом акәымзар. Ҳариза
диашоуп, мап сцәылкит, ларгьы дымцеит, саргьы аӡәгьы
дысзаамгаӡакәаны, суаҩыбжарахь снеит. «Даҳҭахымхеит»
ахьӡаҳҵеит ҳшынҭаацәоу, лара данҳацымца, ацгәы ахәарҭа
ианызҭамла, «ашә баауп» аҳәеит. Убри ҳзаҭәазымшьаз
лыҽлыдылкылеит Ҳариза, ҳаргьы ҳалацәақәа хааҩеит, «лгәы
ҿыӷьуеит, ааигәа лхы наздылкыло уаҳа ӡӷаб дыҟам», ҟаҳҵан.
Мкыд аҭыџьҳа маӡа џьоукы лҭаалоит, аӡахтәқәа лзааргалоит,
Урыстәыла иахадыргылаз аҟаԥшь иеиԥшугьы акы лӡахуеит
ҳәа сеиҳәеит уаха ахәылԥазы иара иҟны саныҟаз Џьамлаҭ.
«Мкыд аҭеразы» имҳәаӡеит уи, «аҭыџьҳа» ҳәа длызгәааны
акәын дышцәажәоз. Уажәраанӡа изысмаҳацыз убри, Ҳариза
акрылдыруазар, илысмырҳәоз Мкыд дызҿу закәытә
еиҵаҟәаҟәарақәоу?! Ҳариза аӡахра лҵоит Мкыд лҟны ҳәа
дазыгәдуны жәаха зны иаалҿыҵҟьеит сангьы. Убри аилкаара
снапы ианиҵеит Џьамлаҭ, Ҳариза уи лахь дышнеилозгьы
иаҳахьазаап. Уахала уи аилкаара акымзаракгьы алҵуам,
Ҳаризеи сареи ҳаицәажәашьала. Уи аԥшқа дыргәыбзыӷны
илырҳәатәуп, аха уи уашьҭан. Уажәы ҳасасцәа Џьамлаҭ
иаҵкыс еиӷьу ирыдсыртәалода?! Уахь сцап».
Мсауҭ агәашә дынҭыҵуан аамҭазы, Ҳабашь даадәылҵит:
– Мсауҭ уоума агәашә аазыртуа? Арахь уҭало, наҟ
уҭыҵуоу? Асасцәа ргәы ҿыӷьит, инарыдҳартәалогьы аӡәы
дыҟазар какал аныркуа, ухаҭагьы убналеитеи!
– Уи ауп сгәы иҭоу, Џьамлаҭ адырра исҭап ҳәа сцоит!
– Аа, Џьамлаҭ иеиӷьу ирыдҳартәалода, дад! – даахынҳәын,
асасцәа рахь деиҭаныҩналеит Ҳабашь, ипалтоу ҿыц шәардгьалеи
иҽаалаҳәашәа.
Нанашьа амаҵурҭаҟынтәи аган-еишәа цәҩҩа лхаргыла
аган-ҩны иааҩналгалан, аҩны агәҭа агәгәаҳәа еилашуаз амца
инацәхыкны, днаханы иналыргылеит. Деиҭааиқәҟьашан,
амаҵурҭахьынтә ахылҩа-ԥсылҩа ахылҟьа ицо, абысҭа зҭаз
ачуан ааганы уи аишәа инавалыргылан, амҳаԥ ҭырҭәааны
аҿахрақәа нықәҵо лҿыналхеит.
Уажәымзар-уажәы лыҵкы ҷыӷра ҿыц даҵаҽырбо, хьшьыцбаҵас
дықәԥраа, ацыфақәа лыманы дааҩналоит Ҳариза ҳәа,
уажәы-уажәы аҩнашә ахь дыԥшуан Вано.
Нанашьа абысҭа ананылҵа, дцан, еиҿыхны агәыблаа ианыз
акәтқәа аалгеит, нас ашә ххны. Уажәы Вано дыԥшын
еирыӡла аҩы лыманы дааҩналоит Ҳариза ҳәа (уи ус ҟалҵалон
иаби иареи дара рҟны сасра ианыҟаз). Аха аирыӡ амаа ианкны
иааҩназгалаз, ааигәа дара ааныжьны индәылҵыз Ҳабашь
иоуп.
Ҳабашь дцәажәарц иҿы ааихихаанӡа иқьышә аатуан уаха
асасцәа аарҭааижьҭеигьы. Раԥхьа урҭ ааҵыс-мысуан, нас
иҵегьгьы
инеихыԥхьон, ус, ихы-иҿы акыҷырақәа ааимахәа-еимахәаны
еивҵаԥах иааҟалон. Мцак нықәлон ихы-иҿы,
иӡамҩа
цәышҳаԥ-еиқәарақәа рцәаԥшшәахәы цқьа арахь
изалымԥхаӡо.
Убри амца иааиныруаз анаанҵәалак акәын ицәажәабжьы
ануаҳауаз, мамзаргьы ихаԥыцқәа неихаргыланы, иччабжь
анаагоз. Илақәа, данцәажәозгьы даныччозгьы рзеиԥшны,
ицырцыруан
уахак.
Аирыӡ кны аҩнашә дшаахыҵызҵәҟьа, абанҭ иқьышәқәеи
ихы-иҿи иааҟарҵац зегьы анааҟарҵа ашьҭахь, ибжьы ирԥшқазу
иргәаҩазу узеилымкаауа, инеилаӡҩаны иаагеит:
– Шәыдам-здам аӡәы изхыстырц сгәы иҭамызт, мшаԥазын
аҳаԥшьа сзыҵан, ахтрагьы азин сымаӡамызт, аха Анцәа ду
ибоит, Анцәа иаашьҭымҭацәа ҳәа сызхәаԥшуа абра шәааины
шәтәоуп, гәыбӷан сиҭарым зхьышьаргәыҵа сакәыхшоу!
Мосе абри аҭак азы Ҳабашь игәы иахәашаз акы шҳәатәыз
игәы азҩеит, аха еиҳа иаԥшәымоу Вано иоуп, уи иҳәааит ҳәа
иҩыза иахь днаԥшит. Вано ицәажәоз иахьгьы дымнаԥшуа,
Мосе иахьгьы дхьамԥшуа, аҭӡыварахь кылкаарак дазыԥшуан,
иҩналаз Ҳабашь шиакәыз аниба нахысгьы.
Усҟан Вано дзызхәыцуаз Ҳариза лакәын: лыҵкы ҷыӷра
ҿыц лышәҵаны, лылагә хьаԥшшәалақәа ҭыԥха-ҭыԥхо, лхахәы
лӡара иахысуа, ибылгьа-былгьо, лӡамҩа ҟәымшәышәқәа
ԥыхьа
аҵкыс иҭҭәааны, иҭҵәраа ицо, иблақәа абаҵысришь ҳәа
маӡа-маӡа иара днеизыԥшуа. Иара убри аамҭазгьы, абыржәы
иара дышлызхәыцуа аиԥшҵәҟьа, аҩнашә
ааимԥааны дааҩнаԥрып
игәахәуан азы, илақәа уахь инеихалон.
– Вано, аԥшәма аныҳәара ҳаԥшьа ҳазхитит, – иҳәеит
иныҵакшәа Мосе.
Вано ихәыцрақәа даарылҟьеит, акы шҳәатәыз игәы азҩаны.
Ҳабашь иқьышәқәа ааихамԥхьаӡо, уажәы-уажәы илақәа
ааршаҟь-шаҟьашәа уи иахь инарԥшуа, аишәаҟынӡа днеин,
иеирыӡ аҟыгәҳәа аханы инықәиргылеит.
Абри аамҭазы, аҩнашә аатын, хаҵак дааҩналеит, уи
дишьҭагылан
Мсауҭ. Ахаҵа дааҭгылан, лаԥшыла асасцәа
ааимидеит.
– Бзиала шәаабеит, ҳасасцәа! Вано, ушыздыруаз уқәыԥшны
акәын, уарԥыс наӡааӡаны уаҳҭааит уаха! – иҳәеит Џьамлаҭ,
дагьԥышәмырччацәакәаны, иқьышәқәа ааихырԥашәа.
Вано дҩагылеит. Иҿаԥхьа дгылан иаби иареи араҟа ианырҭаз
иибахьаз хаҵак: деихыкка-еиҵыкка, ҳаракык, еилаҩак,
ихы-иҿы ааизыхәхәаны, иԥаҵа ахьсамыз даазхәарҽызшәа
дунарбон, аха илақәа ҭбаан, иҟәазын, илахь ҟьаҟьан.
Ихҭарԥа
данааҩаха, ихахә кьаҿ џыԥхьқәа ааигәа идырҟәыдыз
ақәашт ахәеиԥш еилагылан. Ипалта кьаҿ анааишәих, еиҳа
дкалаӡа дҟалеит, асасцәагьы рылаҿы еиҳа дааит. Игалифе
еиқәеи, изиацкақәеи, иблуза иақәҿаҳәаз аҟәынақәа зықәгылаз
имаҟеи даадырҷкәынеит.
– Ари сҩыза гәакьа аамысҭа Џьамлаҭ иоуп! – иҳәеит
Мсауҭ.
– Сара дшызбахьаз сгәалашәеит, ихы-иҿы аақәирлашеит
Ваногьы.
– Мосе! – имаҿа ҟьаҟьа наизирххеит егьи асас.
Ҳабашь иган-ҩны агәҭа аҽҳәаҟны еиҿажьыз ақыдқәа
хәажжаӡа иааԥшуан, урҭ цаҳәцаҳәуан, рааигәа уаҩы дзымтәо.
Ахәышҭаара ахахьы иааганы идыргылаз аишәа цәыҩҩа
ҟьаҟьа ахи, аҵыхәеи, агәҭани акәаҷабқәа ххаӡа иқәгылан,
ишынахатәара ирхиан. Ҳабашьи Џьамлаҭи аишәахь анаԥхьара
ишазыԥшыз мҩашьо, ражәақәа нҵәан, уажәыҵәҟьа
цәажәатәыс иаацәырыргаша ҳәа акгьы иаазымхәыцӡо, маӡа-маӡашәа, ирҭахцәамшәа шыҟарҵозгьы, инармырукәаны рылаԥшқәа аишәахь инахалон. Аха ирзыԥшыр акәын абар, абар,
иааҩнашылап ҳәа изықәгәыӷуаз, Мсауҭи, Ҳаризеи, урҭ рани.
Иууаӡа, инеихәаԥш-ааихәаԥшуа, маӡа аишәа иназыԥшуа,
асасцәагьы даргьы тәазижьҭеи аамҭагьы такә цахьан.
Дара ираҳауамызт акәымзар, амаҵурҭаҿы акәын уҟьан-чаҟьанқәа ахьыҟаз.
– Сара абра сан лиарҭаҟны сышьҭаланы сыцәоит, аҵх
цеит! – лҳәеит, лхы налықәыжьшәа агҿыҩра дыгҿагыланы
Ҳариза.
– Унан, џьбеит, ари ҳалмырԥхашьар лымуазаап, илҳәо
умаҳауеи! – лӡамҩақәа наҟ-ааҟ лнапқәа налакны Мсауҭ
днеизыԥшит Нанашьа.
– Аҩсҭаацәа бықәтәоума? Ианамух ма ԥыҭрак бныҩнал,
рнапқәа аадырӡәӡәақәа, аишәа ианынахатәалак, ҩқәак нарызҭаҭәа.
Нас быӡып бара ишыбҭаху, иббо зегьы бхы инақәжьны
бцәыҵалап. Уа бцәыҵахәыцлап, былацәақәа нҭааргьы, Мкыд
блеиԥхыӡыргьы ҟалап, ибдыруеи аҩсҭаацәа шбықәлыртәо
ббаргьы! Уи дааны даҳҭандаз уаха, заҵа бышьҭамларыз,
бычча ҳахқәа ҵнахрын! – зны длыҳәарц иҭахызшәа, зынгьы
ирымҽыӷӡаны дцәажәон Мсауҭ.
– Мкыд зныкыр даҳҭаахьахушәа ауп ушцәажәо, – дышгылац
дгылан Ҳариза.
– Даҳҭамаац, аха бара былҭаахьеит. Ҳазхара ҳаччеит,
ҳахәмарит ҳәа баалоит, рҳәеит уахьынтәи.
– Нас, сқьышә кылыршьшь, Адқьа леиԥш, ахәышҭаара
сыҽҳәашәыртәа. Аизарақәа аныҟоу шәара анхацәа шәанрыламгылалак,
схы ахьызгара смоуа, сымала шәара саашәыдхалоит.
Аҩнгьы ахәышҭаара сыҽҳәатәаз! – лҽаалыргәааит.
– Унан, џьбеит, уи ами ибаҳҳәо, асасцәа рахь баацәырҵ
ҳәа ами ҳцо-ҳаауа ҳазҿу! – лнацәақәа лӡамҩа иадкыланы
ишылкыц илкын Нанашьа.
– Асасцәа дахьқәа ҳҭоуп. Урҭ иаҳзыруз абзиара аҩыза
бзызухьада, иҳәеи, даба, уиаҟара бҭыԥҳа бзиазар? Уажәшьҭа
аамысҭцәа рҭыԥҳацәагьы брылагылоит, ҳаргьы ҳабжьажьо
рыгәҭа ҳабжьахаӡом, аамысҭцәа ҳрышьашәаланы, ҿыӷәӷәала
ҳцәажәо ҳнарылагылоит.
Мсауҭ аҵыхәтәантәи иажәақәа рышьҭахь иаалырҟьаны,
лыбжьы ныхҵаны акыркырҳәа дыччеит Ҳариза. Ани аԥеи
ахьышәҭ-сышәҭҳәа иналызхьаԥшит, ирҳәара рҿамшәо. Ҳариза
дагьыччон, лылаӷырӡқәагьы аауан, аччара мыцхәы иханарҟәҟәало
алабжышқәа иреиԥшӡамкәаны, иҵааӡа, иҟәаз-ҟәаӡа.
– Аӡызлан дызхалаз, улҟәаҵ шьҭа, ҳасасцәа ԥшуп, рхәы
иахәаԥшуа иаанхеит. Абри аҵҟьынт аамҭа шлықәҳарӡуа
иалырдыраауазеи. Ҿыцк наганы аишәа ирзықәаҳҵо џьыршьозаргьы
рацәа ҳаԥхашьеит. Ега ҳлырҟаҵап ҳаӡӷаб, уажәнатә
ас даҳзымӡырҩуа далагазар! – ашә ахь лҿыналхеит
Нанашьа.
Мсауҭ дандәылҵуаз, ила ҵырхәқәа Ҳариза иналызирхан,
даамақарит:
– Бышьҭамлакәаны абра бтәаны бызбааит!.. Ҳара бычмазаҩуп
ҳәа амц иаажьар акәхеит иаҳҭааны иҟоу аԥаҳаимбарцәа.
Бышьҭал, иббо зегьы бықәыжьны бышьҭал! – ашә
шаарту иаанкыланы адәахьы днаԥшит, нас деиҭаахьаҳәны:
– Издыруада уаха ишҵхылашәугьы, аҳәылыҳәа асоура
ишалагазгьы, Мкыд лахь бцарц бҭахызар?! Аха уи бзыгәаӷьӡом,
аҵх лашә уамашәа бшацәшәо гәасҭахьеит. Бышьҭал!
Ана ҳасасцәеи ҳареи ҳаидгәырӷьалалап, бара, ацәышлампыр
адгьыл бӷьаҭны ианхәыҵало еиԥш, биарҭа бӷьаҭны
бхәыҵала!.. – аҩнашә ишьҭахьҟа иныджьланы, дыццакы-ццакуа иан дналышьҭалеит Мсауҭ.
Ҳариза лымала амаҵурҭаҿы данаанха, агҿыҩра даагҿыҵын,
амцахь дааскьаны, дынкыдԥшыла-аакыдԥшыло дааҭгылт.
Алҩа зхылоз лылақәа, лнапқәа нархылшьылеит. Алҩа
аҩны аҩнуҵҟа аҽынкылара адәахьтәи амшцәгьа ишамааназ
аагәнкыланы, дааӡырҩит. Аԥша аршәаа иасуа, асыҭәҳәа
амаҵурҭа аҭыӡқәа ирыднаҳәалон, агҿыҩра даныгҿагылаз
лыжәҩақәа зкыдшәаауаз убри азы шакәыз лдырит. Насгьы,
ахьҭа шлылсыз лбеит хәылԥазы аахысгьы, ҳамҭас илоуз аҵкы
ҵаӷа ҿыц хыхь акгьы ацылшәымҵаӡакәаны иахьылшәыз
азы. Уи лшәылхижьҭеигьы, лыҩнымаҭәа ҵкәагәқәа рымала
илшәын, лнапала илԥаз аласа фуфаика рхамырԥаӡакәаны.
Уажәы аџь-мца илыншуаз ахьҭа лылнацозшәа лбон.
Аҵанӡа даақәԥсычҳан, дзыҩнагылаз амҳара амҵәышә
хыб – ақәцәанӡатәи алҩацарҭахь лхы дааҩаханы днаԥшит.
Данаақәыԥсычҳауаз инышьҭыԥаз, ихаргьежьаа-харгьежьааӡа
иҭышәынтәалахьаз лгәыҳәԥқәа ааиқәтәеит. Уажәы,
инамӡа-аамӡо илшәыз амаӷраҭбаа кофҭа аҟынҵәҟьагьы лыплан
еиҿкаашьа зырлахҿыхуаз лгәҳәԥы кәымпылқәа, аҵк
ҿыц анылшәыз иблахкыгахазшәаҵәҟьа шылбаз даазхәыцын,
гәахәарак
лхы-лҿы инықәлашеит, лҿаԥхьа даагылеит
Варден
дҿаԥха-ҿаччо, амцабз иҿықәхх. Азныказы уи лыблақәа
даарыхгылеит аӡыхь аҿы ҽыкәбалла даакылҟьан,
дынҽыжәԥаны лаԥхьа данаагылаз еиԥш, дыҵрыхәҵәаӡа,
ихәы-ижьы ааинышәшәыло, ибла ҭбаақәа ааҭыԥха-ҭыԥхо,
ибжьы ларҟәны дхәыҭхәыҭуа: «…бахьаамысҭа ҭыԥҳахо
аҟнытә,
сара бзиа бахьызбаз аҟнытә, сара бахьыстәхо
аҟнытә, Ҳариза!» Ашьҭахьы, уаха ахәылԥазы данааи, дҭааҭыӷьаӡа,
дарԥыс наӡаны, ихы-иҿы ҭҭәааны, ибла ҭбаақәа
маӡа илахәыҭхәыҭуа, аҵкы чыӷра ааиҵыхны иналыдкыло
ицәажәара: «…ари Петербургтәи ҵкуп, Ҳариза, бцәа иақәшәо
иӡахуп, ибнаалоит ҳәа сыҟоуп!..»
– «Ҭәу!.. – лҳәеит, иаалырҟьаны Ҳариза, абарҭ илзааиз Вано
изхәыцрақәа рышьҭахь, – дара рыҿтәи ӡахыра, Петербургтәиуп
ҳәа исзааигеит. Сижьарц даҿуп, гаӡабеиа сбаны ауп
уи шсеиҳәаз. Насгьы «Петербург» иҳәахт, арахь Петроград
ахьӡырҵахьеит ҳәа Мкыд исалҳәеижьҭеи ианбыкәу. Ус
анакәха,
кьанџьас ауп сиццаӡаргьы сшиԥхьаӡо, акьанџьеиԥш
сеилаҳәаны, хәмаргас мацара… Шаҟа сиқәгәыӷуаз, бзиагьы
дсамхабахьан. Ани аҷкәын еилыхха, Мкыд ислырбаз, Варден
иҵкыс деиӷьымзар дшеицәамызгьы, зынӡаск хырҩ изызуит,
сгәы ҩыџьа шалнамхуаз, Мкыд лахь исымҳәеит, аха сгәаныла
ишьақәсыргылт… Аҵкы егьаурымызт, Петербургынтәи аҳамҭа
сара сҟынтәи базыԥшыз ҳәа исеиҳәахьаз дацәыԥхашьаны
иҳәазааит, иара ҵкы бзиоуп, ҵкы цәанаалоуп… Уи усмызт,
абна аҩнашә сахьавҵагылаз Мсауҭ иеиҳәақәоз смаҳазҭгьы.
Сара избеит иареи сареи ҳшеишьашәалам, ҳхәыцшьақәа
шхаз-хазу, ҳаибамбеижьҭеи иҳабжьалаз арҭ ашықәсқәа
ирылагӡаны.
Избоит ҳамҩақәа зынӡаск ишхаз-хазу… Убри
азоуп дара рахьгьы сызцәырымҵуа уаҳа, ҳмеишьцыларц,
ҳаизааигәамхарц…»
Абарҭ лхәыцракәа рышьҭахь, аҵанӡа деиҭаақәыԥсычҳаит.
Днеин, амца днаҵха-ҩаҵхан, аџь-мҿқәа амҿысса нарыбжьалԥсеит.
Лҽаанасҭхашәа амца деиҭааҽҳәагылеит. Абас
амца дыҽҳәагыланы мацара аҵх агара ауам. Лан даакылсыр,
ара бызгылоузеи ҳәа деиҭалкышт, акәаҷаб днаҭәҳәаны дышьҭалароуп.
Аха илнаҭозеи уи: асасцәа рҿамԥшра заҵәык!
Такәаамҭа, зны агҿыҩрахьы дыгҿало, зны амцахь дааиуа
дшыбжьаз ауп дхәыц-хәыцуа дшаанхаз. Уажәы дааҭгылеит,
агха шыҟалҵаз дназхәыцын. Агха ҟалҵеит уаха, лхымҩаԥгашьала.
Иаҳҳәап, дынцәыҵаланы дышьаҭалап. Илбои,
илаҳауеи
уаҟа? Амаҵурҭа аҭӡамцқәа, адәахьы иауа асыҭәҳәа
ашьҭыбжь,
ихәажжаӡа иааԥшуа ахәышҭаара акәиц! Аха урҭ
акымзаракгьы ларҳәаӡом, илбац роуп. Анаҟа, аган-ҩны аҟны
уаха еицәажәара ӷәӷәак ҟалараны иҟазар ауеит. Асасцәа
Кырҭтәылеи Аԥсни рҭагылазаашьақәа рзы ажәабжьқәа ишрылацәажәоз
лаҳаит аҩнашә давҵагыланы даныӡырҩуаз. Ус
анакәха, астол аҟны, аҩыжәраҟны уи иазку ацәажәарақәа
ҟамларц
залшарыма? Еиҳаракгьы, Мсауҭи иареи рыбжьара,
зхәыцрақәа рықәшәо аамысҭа Џьамлаҭгьы дахьыҟоу, уаҳа
нхаҩык дахьрылатәаӡам. Уахь дахьымнеиз, цәыӡ дук
лоузшәа аалбеит. Лыбла иаахгылеит аӡахра лзырҵо Мкыди,
«Кьаразаа» рҟынтәи уи лҿы иаало арԥыс еилыхха Ҟаурбеи.
Ҟаурбеии Мкыди реицәажәарақәа акырынтә дырзыӡырҩхьан
Ҳариза:
– Аԥсны еиқәзырхо акызаҵәык ауп – Урыстәыла
аиааира згаз ареволиуциа араҟагьы аиааира агара! Убри
ауп «Кьаразаагьы» ззықәԥо. Убри иадгыло, иааизакны
«аҟаԥшьқәа» ҳәа изышьҭоу рхыԥхьаӡара еиҳа-еиҳа ирацәаҩхо
иаауеит, зыбла хтуа маҷҩӡам! – иҳәалоит Ҟаурбеи.
– Аха урҭ раӷацәагьы маҷҩума, урҭ рыдгылаҩцәа
рацәаҩуп, рҳәоитеи? – дҵааит зны реицәажәараан Мкыд.
– Урҭ рыдгылаҩцәа ыҟазаргьы, аҟаԥшьқәа ҳадгылаҩцәа
еиҳахо иаауеит, аиаша иашьҭоу маиааирц залшом, рҳәеит
убри аиаша напхгара азҭо Аԥснытәи Ревком анапхгаҩцәа,
ҳара ҳ-Ешбеи ҳ-Алакәабеи.
– Аха шәаӷацәа ргәы иҭоу, еиҳа рхы азыркуа аилкааҩцәа
маҷыҩӡами макьана? Уи маӡалатәи аусура ду аҭахыми,
Ҟаурбеи? – изҵаарақәа дырҟәаҵуамызт Мкыд, Ҟаурбеи
илзааигаз «Кьаразаа» рыӡахтәқәак дахьырҿыз.
– Иаҭахуп. Урҭгьы маҷҩӡам, аха аиаша бҳәеит, иҵегьгьы
ҳамазароуп, рымаӡақәа рыҵызхуа ҟалароуп. Зегьы ҳамч
анеибаҳҭа, ҳаӷацәа ҳариааиуеит, убри алагьы Аԥсны еиқәҳархоит.
Мчыки-мчыки еицылоит. Аа, уажәы Ҳариза
дбыцырхырааны, бара бызҿу аӡахра, хра дус иалоузеи, ӡахтәқәак
ӡахуазар, митә ҟамлеит ҳәа ауп ишыбԥхьаӡо, арахь,
«Кьаразаа» ҳара ҳҭеразы ҳәа ибышьҭоуп. Ареволиуциа агәҭа
баланаргылеит уи. Убас шаҟаҩы рымч ҳаларҵо иалагахьоузеи,
ахацәа рымацарагьы ракәымкәаны, аҳәсагьы.
Мкыди Ҳаризеи рзын усҟан ажәа “ареволиуциа” иҿыцӡа
иаацәырымҵызаргьы, иашьцылаҵәҟьаны, уи закәу ҳәа
инарҵауланы
аӡәы иҟны изалацәажәо ишыҟамызгьы, ҵакыс
иамаз еилыркаахьан, «Урыстәылатәи апролетартә револиуциа
» ҳәа лассы-лассы Ҟаурбеи иҟынтәи ираҳалон.
Амала, уи аҳәара рыбз аҟны цқьа имааиуашәа ахьырбоз
азы, рқьышә иқәххцәаломызт. Ирҳәарцгьы иалагацәомызт.
Акы, ииашаны ахьӡ рзымҳәар ҳәа иацәшәон, ҩбагьы, аҵакы
еилкааны ирзымҳәоны ирбон.
Уажәы, Ҟаурбеи ас анреиҳәа, еиҳа иазааигәахазшәа рбо
иааҟалеит рҩыџьагьы. Гәаныла ирҳәон, еиҭарҳәон, Ҟаурбеи
иахь имырзаӡакәаны. «Ареволиуциа агәҭа балагылоуп» ҳәа
илеиҳәаз акыр даарлахҿыхит Мкыд.
– Аҭеразрада уаҳа сызлашәыхәахуеи «Кьаразаа»?! –
лҳәеит, Ҟаурбеи днеизыԥшын, уажәшьҭарнахыс еиҳагьы
ишыгәцаралкуа
лнырԥшны.
– Бахьаҳҭаххо ҟаларгьы ауеит, макьана аҽазыҟаҵаратә
усурақәа роуп еиҳарак имҩаԥысуа. Қырҭуа револиуционер
дук дыҟоуп, Орџьоникиӡе ижәлоуп, «Кьараз» аиҿкааҩ
ҳ-Алакәаба «ҳара ҳ-Серго» ҳәа ауп иӡбахә шҳаиҳәало.
Аԥснытәи Ревком анапхгаҩцәа Ешбеи Лакәабеи дрыцхрааҩ
дузаап. Уи ииҳәаз ҳәа ҳ-Алакәаба ииҳәаз жәдыруоу? – Мкыди
Ҳаризеи изҿыз иааҟәыҵны Ҟаурбеи инаизҿлымҳахеит. –
«Нагӡара ақәзааит ахақәиҭхара иаҿу Аԥсны ҟаԥшь!» – иҳәеит.
Уи иаанаго, иҳәеит ҳ-Алакәаба: ахақәиҭразы агәрагара,
аидгылара, аилаҵәара, аицхыраара – абри ауп Аԥсны
ареволиуциа аиааира аргаразы зегьы раԥхьа иргылатәу, убри
азын аҟаԥшьқәа рхыԥхьаӡара иазырҳалатәуп, еидкылатәуп!
– Ҳ-Алакәаба иажәақәа зхысҳәаауа, – иҳәеит, Ҟаурбеи,
инеимда-ааимданы, аӡахра иаҟәыҵны изыӡырҩуаз аӡӷабцәа
днарзыԥшын, – шәаргьы ареволиуциа агәҭа шәаалагылеит,
ишәылшо ала шәацхыраауеит. Мкыд, бара быӡбахә рдыруеит
Аԥснытәи Ревком анапхгаҩцәа, Ҳариза лыӡбахәгьы раҳартә
сныҟәап. – Ҳариза лахь даахьаҳәны: – Бара уи бақәшаҳаҭума,
Ҳариза?
– Сақәшаҳаҭуп! – днаиԥыҩлеит Ҳариза, ахәыцхагьы лхы
иамраӡакәаны.
Ҟаурбеии Мкыди реицәажәара дазыӡырҩуанаҵы. Мкыд
леиԥшҵәҟьа еиҳа-еиҳа длахҿыххон Ҳаризагьы. Цәеижьлагьы
еиҳа дыҭҭәаазшәа, дҭыԥҳахазшәа раԥхьаӡа акәны
лхы анылбаз убарҭ аамҭақәа раан ауп. Дшаҵәы-шаҵәуа
дааҟалеит, лымч-лылша хәарҭара злоу акы ишадылҵоз
аалнырын. «Ҳариза дбыцырхырааны бара бызҿу аӡахра
аусгьы ареволиуциа агәҭа баланаргылеит!» – Ҟаурбеи
иажәақәа днарызхәыцит. – «Ус анакәха, саргьы ареволиуциа
салагылоума? Иҟасҵахьои, сызларыхәеи «Кьаразаа» Мкыд
илзаарго аӡахтәқәа рҟны сахьлыцхраауа заҵәык ала? Уи сара
исыздыруамызт, «аӡахра сҵоит» мацара акәын издыруаз.
Дыҟазҭгьы уажәы Варден араҟа! Аԥхьан Ҟаурбеи зыӡбахә
иҳәаз ақырҭуа револиуционер ду ииҳәази ҳ-Лакәаба ииҳәази
иаҳазҭгьы, иаргьы саргьы урҭ ҳнарывагыланы, ҳазларыхәашаз
акы ҟаларын. Хымԥада адҵақәа ҳауа иҟахҵарын
Ревкомаа ҳәа Ҟаурбеи зыӡбахә ҳаиҳәаз ауаа рҟынтәи. Ҳҩыџьагьы
ҳагәра ргартә ҳаӡбахә урҭ иреиҳәарын Ҟаурбеи!» –
абас, Вано днаизхәыцит усҟан Ҳариза.
Ҟаурбеи Мкыд лаҳәшьаду лԥа иакәын. Мкыдрааҟны
иҩнеиԥш
иԥхьаӡон. «Кьаразаа» рыцхырааҩыс даныҟала
ашьҭахь
ауп аӡахтәқәа рзыӡахуа, игәрагоу аӡәы дрымазарц
шырҭахыз азы азҵаара анцәырҵ. Иара дырзиԥшааит ианшьа
иԥҳа, игәрагоу Мкыд. Ҟаурбеи уи лҿы дахьаалоз, гәҩарак
уаҩы изаҵагаломызт, ааигәа-сигәа инхоз зегьы ирдыруан
ишеизыҟаз, дхәыҷаахысгьы арахь мҩас ишимаз, уи аҩнаҭаҟны
дшаанҿасқәалоз.
Мкыд илԥхьаӡон Ҟаурбеии Ҳаризеи еиқәнаго, еизшоу
џьоукы роуп ҳәа. Ҳариза ллымҳагьы инҭымшьыкәаны дзаанымгылеит,
еиҳаракгьы аӡахра ахьыллырҵоз. Ҟаурбеигьы
лассы-лассы уа дахьрықәшәалоз иарццакит уи еиԥш ацәажәара.
Аха Ҳариза, зынӡаск Ҟаурбеи лхахьы даалгарц
шылҭахымыз анылба, Мкыд уи аӡбахә ала аӡӷаб лгәы ԥылымҵәаӡеит,
уаҟа инышьҭалырбаӡеит. Амала, «Кьаразаа»
хықәкыс ирымаз, иззықәԥоз уҳәа Ҟаурбеи данрылацәажәоз,
Ҳариза азҿлымҳара ду есқьынагьы илауан. Мкыд уи илалҳәахьан
Ҟаурбеи иажәақәа џьара ианааиҭалҳәа аамҭазы,
«Кьаразаагьы» даргьы русқәа ишырԥырхагахоз, урҭ раӷацәа
ишырзеиӷьхоз.
– Сыгәра га, Мкыд, – лҳәон Ҳариза, Мкыди лареи абри
ажәабжь ианалацәажәоз, – суаажәлар срыдымгылозар сзыдгылода,
урҭ еиқәзырхо сҭиру, нас, бара бтәала?!
Ҳариза аԥхьақәа цқьа илзеилымкаауазаргьы, акырынтәтәи
Ҟаурбеи ицәажәарақәа рыла агәра лгартә дҟалахьан
«Кьаразаа» ззықәԥо Аԥсны аиқәырхаразы шакәу.
Уи аменшевикцәа рыгәрамгара лызнарҵысхьан. Аха, аҩны,
Мсауҭи лаби рахь акәым, лан лҟныҵәҟьа лыԥсы иахырзааны
илҳәомызт. Мсауҭи лаби ҭауади-аамысҭеи ишрыдҳәалаз
лдыруан, дара ҭауади-аамысҭеи аменшевикцәеи хықәкыс
ирымаз акы шакәыз лаҳахьан Ҟаурбеии Мкыди рҟынтәи,
лан акы лалҳәар, урҭ рахь ишламхаҳәоз гәҩарас илыман.
Ҳариза уажәы, Ҟаурбеии Мкыди реицәажәарақәа лхаҿы
ианаалга, аҟаԥшьқәа дрыцхраарц лҭахызар, агха шлыхьҵәҟьаз
агәра лгеит. Аҩнашә давҵагыланы данырзыӡырҩуаз
– аҳәа еиҳабыратә ҳамҭаны лашьа ианииҭаз ииҳәақәаз,
насгьы, лара кьанџьас дҟаиҵарц шиҭахыз ала лхы агәра
иалыргаз, ихымҩаԥгашьақәа илбаз уҳәа рышьҭахь,
Варден
игәаӷ лызшуан. Ҟаурбеии, Мкыди, лареи
реицәажәарақәа
рышьҭахь, уи изын агәыӷрақәеи ақәгәыӷрақәеи
илызцәырҵыз
зегьы налымпыҵаба ицахьан. Варден хара дыргыланы,
абгыӡ лнацәа ақәкызшәа акәын лхәыцрақәа дрылԥшны
дшизыԥшуаз.
Дааикәҟьашан, ахьышәҭҳәа лҩнымаҭәақәа аалышәхырҵәрааны,
аҵк ҿыц чыӷра налшәылҵеит, уи ахыхь, лнапала
илԥаз аласатә фуфаика (аԥара лзырҵазгьы Мкыд
лоуп) нақәылҵеит. Уи ахәда аахьарҽны, лхахәы аԥхьақәа
ааԥхьаҳәо, аҭӡамц алаандаҿы иқәгылаз асаркьа ԥҽыха
днадгылеит. Игәылыршәоу апатреҭ иаҩызан уажәы лхы-лҿы, лхахәы ԥхьаҳәақәа. Лыхәда иааҵагылаз акофҭа цәиқәара
лхы-лҿы еиҳагьы ихагьежьааӡа иҟанаҵеит, насгьы еиҳа
иаршкәакәан, ҿыц ихыху ашәаӡа аԥшшәахәы анаҭеит. Усҟан
лыла ҭбаа хьаԥшшәалақәа ашәҭ шкәакәақәа иргәылакшәа
иҭшаша-ҭшашаӡа иааҟалеит. Асаркьа аақәхны лаԥхьаҟа
маҷк днахашәа иаалкын, длаха-ҩахо лыплан-сахьа лбартә
днанԥшылеит – лыҵки лыласатә фуфаикеи, лхы-лҿы мацарагьы
акәымкәаны, лцәагьы ишанаалоз лнарбеит. «Абас
сцәырҵып урҭ рахь» ҳәа лгәы иааҭылҳәаан, лсаркьа ахышә
инықәыргыланы, акәаҷаб ҭааӡа ишаркыз иааныжьны аҩнашә
ныдҵаны, аган-ҩны ашҟа лҿыналхеит. Ашә даннадгыла, лхы
надкыланы дааӡырҩит. Аҟырҟырҳәа рыччабжьқәа аалаҳаит.
Уи маҷк еихсыӷьит анаалгәахә, ашьшьыҳәа ашә аавҵрааны
дныҩналеит.
Рыччабжьқәа еихсыӷьхьан. Аишәа ау ахи, аҵыхәеи,
агәҭеи
акәаҷабқәа ххаӡа иқәгылан. Аҵәца хыхәхәо ҩыла
ирҭәны Џьамлаҭ инапы иакын имжәыцкәаны, аха иҩнапык
акәыршаны излеикыз ала, Ҳариза илдырит иаашьҭыхны
анеиҿыҵакра ада ус шамамыз. Мосе илақәа ԥаҭ-ԥаҭуа,
иқьышә изеиқәымкуа, ачча аақәхх-аақәххуа ибжьы ҭганы
дахьыччоз, макьанагьы ихы-иҿы изықәмырбацызт. Варден
иԥаҵа еиқәаҵәақәа хахаӡа иҟан, иччара ашьҭахь иқьышә
ахьизеихамкыцыз азы, арбаӷь аика аԥшшәы иԥшшәын,
дахьыччацәаз амца иҿықәлаз еиқәымтәацызт, ихахәгьы
еибарчны аҩада иԥшуан. Ԥыхьа, иаби иареи анырҭаз, аиқәара
аазхыланы иҟаз ихахәы уажәы ирацәаххыраха днахәаԥшит
Ҳариза (ахәылԥазы хылԥарчык қәацәӡа ихан азы, уи цқьа
илбарҭамызт). «Ари иаанаго, зегьрыла дҭышәынтәалеит
ауп!..» – лгәы иааҭылҳәааит, цәымӷрак илыманакуа.
Ҳабашь аишәа дахьахатәазгьы, ишьапы наиҵҳәашәа амцахь
днахеит. Ипалта аԥшь кахәхәа иварахь асаара ишьҭан.
Иҿы ахьааихихыз иаанхазшәа, иқьышәқәа ахьеихыԥхьаз
иҵысӡомызт,
ихаԥыц еихагылақәагьы урҭ иқьышәқәа рыла
ихҩахон, аха ихымԥсаацыз иччара еиҭах ихы-иҿы ианаақәлалак,
иқьышәқәа хьыравыра рҿанынархалак, иҩеижь-ҩеижьӡа иаацәырҵуан. Уажәы-уажәы илахь иҭаҳауаз ихҭарԥа
ахакәацәраҿтәи аԥырцә кны данааҩахалоз акәын еиҳарак
иқьышәқәа ихаԥыцқәа анхырҩоз. Мсауҭ иӡамҩа иарманап
наҵыргәашәа, Џьамлаҭ иаҵәца илаԥш ақәкын. Ҳариза
дшынҩналазҵәҟьа, уи, икьышәқәагьы неихаԥсын, илақәа
рыҭра инҭагьежь-нҭагьежьын, илакҭакәа нҭылашьцааит.
Џьамлаҭ
иҩналаз зынӡаск дгәамҭаӡакәаны, иаҵәца даахан
инхиҭәалан,
нас иқьышә аҟынӡа инаганы инеиҿыҵеикит. Нанашьа
лыччара иахҟьаны, лылақәа зынӡаск иҭашәашәазшәа
еимахәаҷ-еимахәаҷуа, акыҷырақәа еизибацаны, лӡамҩакәа
рҿы рҽеидырӷәӷәала инханы иҟан, лқьышә ҵәырԥсақәа
ахьеихалымкыцыз иахҟьаны. Ларӷьанап ала леирыӡ амаа
кны, иахьынӡазалшоз ҵаҟа инашьҭны, ларманап рҟьаҟьаны
лгәы инадкыланы, лыбӷа абжьааԥны аҵкыс иаарџьыҟәшәа,
ахәшҭаара аханы дгылан.
Ҳариза дшибазҵәҟьа Варден ашырҳәа дҩаҵҟьеит. Нанашьа
леирыӡ ахыгәҳәа ахәышҭаара аханы инаргыланы, Варден
днаидххылан, ижәҩа лнапы ахьышәҭ-хьышәҭҳәа инықәылшь-аақәылшьын:
– Утәа, Вано, нан, абри аҵҟьынт лзы ушԥагылеи! –
лҳәеит.
Аӡәы дыҩналацыԥхьаӡа дҩаҵҟьаны дихаҵгылахуазшәа,
аԥсуа ҵасқәа ҟаиҵаларц иҭахызшәа, иҽнамаириашеит иаргьы.
Нас, иблақәа Ҳариза илзыҩуа даашаҟь-шаҟьеит. Уи
ихьыз абӷьааҳәа еилызкааз Ҳариза лоуп.
– Сан, схыхь сыхгеит, хар сымаӡам уажәшьҭа! – Варден
иҟынтәи иаахынҳәны, аирыӡ аашьҭызхыз Нанашьа леирыӡ
аалымылхит Ҳариза.
– Иуҳәан еиԥш, Џьамлаҭ, ирызхаҳҭәалап урҭ абрагьцәа,
– нас иқьышәқәа еиҭах иаахирчча-аахирччан, – усгьы
уахь ауп урҭ рымҩа, адгьыл хьшәашәахь! Рыԥсы шҭоу заа
ирызхаҳҭәалап! – Мосе иаҵәца анаахирнаа, инҭҟьашәа
аҽырҳәа аишәа инықәҭәеит, ҿамҩак аҟара аҩы. Нас, дҩахан
ижәит.
Варден иаҵәца иаԥхьаҟа данаахоз, ихы-иҿы нықәлаша-нықәлашеит, илақәа ааҭбаахеит, иҿаԥшылара бзары-бзаруа
иааҟалеит, ихапыц ҷыссақәа ааҵлашааит. Аха аамҭацк ала
ихы-иҿы аҽааиҭанакит, «хшыҩҵак» дук далацәажәарц
иҽшазирхио ааныԥшын. Иқьышәқәа ааихаирҷабын, илагәыҭбаақәа
ҭҳаца иааҟаҵаны, илаԥш итәаз зегьы инархигеит,
нас иаҵәца иназирхан, аҵәца хырнаашәа иныхҭәаланы, илахь
дымҩахаӡакәаны ацәажәара дналагеит:
– Џьамлаҭ, ажәа бзиа уҳәеит. Иҟаларын абыржәы абраҟа
итәоу ҳарбанзаалактьы иаҳзымыӡбызҭгьы абри еиԥш! –
илақәа нцәыҵырԥшшәа Ҳариза лахь маӡа-маӡа днаԥшит,
иалагашьа илгәаԥхоу-илгәамԥхоу лыҵидыраарц. Зылақәа
ааихмырсыӷьӡакәаны ихәаԥшуаз Нанашьа, абӷьааҳәа убри
гәаҭаны, дкәаруа днаидххылан, лнапқәа ижәҩа инахьылшь-аахьылшьит, ацәыцә ықәрыцқьо, днықәҭәҳәа-аақәҭәҳәаны:
– Дзакәытә уаҩы хазынахазен Дауҭ иҷкәын! Ахьы шԥеиҿышәшәои!
Варден еиҳагьы игәы шалаҟахаз ихы-иҿы инаныԥшит.
Ҳариза леирыӡ кны, аҩҭаҭәара дазыхианы, деилфаҷаӡа
дгылан, урҭ дарбанзаалакгьы ирҳәо, ируа зынӡаскгьы хьаас
илыкӡамшәа. Аха Варден илаԥш шылхыз ахьылдыруаз азы,
даагәыгәҭамыжькәаны днеизыԥшит, лан лажәа лыԥшаахқәагьы
уи изизылкыз лдырын, маҷк блаҵыхәала, лылақәа
ааҭырлашьцаашәа лан лахьгьы лылаԥш налыршәит.
Иара инациҵеит:
– Абраҟа, ҿымҭрыла ахҭәалара мацарагьы акәымкәаны,
урҭ абрагьцәа уажәы Ареволиуциатә комитет анапхгаҩцәа
ҳәа шәзышьҭоу, ирызхаҳҭәалаҵәҟьартә аҟаҵашьа ауп излацәажәатәу.
– Абри аниҳәа, зегьы рҽааикәаԥсашәа, рҽаарҽеиқәаны
иаатәан, еиҳа инаизҿлымҳахеит. – Урҭ адунеи
раныхра араҟа итәоу аӡәгьы иҳалымшозаргьы, урҭ рықәхра
зылшо аменшевикцәа ҳрыцхрааҩ дуқәаны ҳҟалароуп. Ҳара,
уахьынтәи иааз – сҩызеи сареи, – Мосе иахь инапы нарххо.
– Аамҭалатәи аиҳабыра рҟынтәи ҳнапы иану ацхырааҩцәа
реидкылара ауп, егьырҭ ҳнапынҵақәа аҽазны иара ианаамҭоу
ҳрылацәажәап. Џьамлаҭ, уара уаагылазаргьы уаамысҭоуп,
уԥсадгьыл Аԥсны «аиқәырхара» ушазхиоу еилкаауп. Уажәы
дуоуит аешьа-аамысҭа ҿыц Мсауҭ. Шәҩыџьагьы шәызлаҳахәо
рацәоуп Урыстәылантәи арахь зхы хоу агьааурқәеи,
аҭыԥантәи
абрагьцәеи, урҭ рыцхырааҩцәеи рҿагылараҿы.
Џьамлаҭ, уара зыгәра уго ҭауади-аамысҭеи маҷҩымкәаны
иумахап. Мсауҭ иакәзар, иахьарнахыс даамысҭоуп, аха…
(абри аниҳәоз, цқьа иазҿлымҳам аӡәымзараӡәы изгәамҭартә
иқьышә хыччарак нықәхәмарит, нас ижәагәаны инхәыҵаишьит.
Уи гәазҭаз Ҳариза заҵәык лоуп) уажәраанӡа анхаҩы
иԥа злаиакәыз ала, зыгәра иго, иҳәатәы хазҵо анхацәа имазар
ҟалоит. Урҭ зегьы иахьа ҳара иҳахәоит ҳазҿу аус ду аҟны.
– Вано, – инапы аарҟьаҟьаны дааҩахан, ицәажәоз дааҭгыларц
аҳәара ныҟаиҵеит Џьамлаҭ, – Мсауҭ даагылазаргьы
ҭауади-аамысҭҽи дҳадкыланы дҳаман, ашәҟәы изыҟаҵара ҳалымшацызт
умҳәозар. Изхысҳәааз, уигьы саргьы ҳагәра га!
– А-аа-ҟ! – иҳәеит, инацәа ааркьакьаны, Џьамлаҭ
ииҳәаз дақәшаҳаҭхо Ҳабашь, иқьышәқәа ахьааихирԥхьаз
иаанкыланы.
– Ааи, ааи, – Вано диҿаԥшуа, иаарццакны дааҳәыҵәы-ҳәыҵәит Мсауҭ дахьтәаз. – Ҳқыҭан мацарагьы акәымкәан,
Кәыдры нырцәангьы сыгәра зго анхацәа ҷкәынцәа сымоуп.
– А-аа-ҟ! – иҳәеит, уигьы днақәшаҳаҭхан илақәа ааржьаржьалеины,
иҿы ааихамкӡакәаны, инацәагьы кьакьаӡа
ишикыз, еиҭах Ҳабашь.
– Абар, нас, уи зегьы иреиӷьуп, – ихы-иҿы еиҭанықәлашан,
Мсауҭи Џьамлаҭи инеимда-ааимдо ихы нарызирхеит Варден,
– Кәыдры анырцә, Егры аган ахь ауп ҳара – Мосеи
сареи ҳадҵа анагӡаразы ауаа ахьаҳтаху, уи аҽа дҵоуп,
макьана шәара
ишәзымдыруа акыҟоуп. Уи ахьӡала нас
ҳаицәажәап. Аа, абар, Ҳаризагьы дзаваҳажьри ҳус аҟны. Уи
дшыԥҳәызбоугьы, акы дҳахәар ҟалоит, лҩызцәа-лԥызцәагьы
маҷхарым, лҳәатәы хазҵогьы ҟалап!
– Ҟаҳ, ҟаҳ, – ишааицәымыӷхаз мҩашьо дааццакит Мсауҭ,
аҵыхәтәантәи Вано иажәақәа рышьҭахь, – уи ҳалҟәаҵып,
ӡӷабк… ҵҟьынтк… сабик… Насгьы, мшәан, лгәы бааԥсуп, иара
уажәгьы лыԥсы лшьар акәын. Бца, Ҳариза, быԥсы шьа!
– Хар сымаӡам, схыхь сыхгахьеит! – леирыӡ кны аишәа
дахагьежьуа, иҭацәыз аҵәцақәа рҭаҭәара дналагеит Ҳариза.
– Аа, ус акәхап, аха амшцәгьаха, бара баҳзалархәуам
ари… ари аус палҳ… џьоушьҭ, ари аус бзиа, аус ду!.. – иажәа
наиркәараҵеит Мсауҭ.
– А-аа-ҟ!.. – еиҭах инацәа ааирҟьаҟьеит, иҷкәын днаиқәшаҳаҭханы
Ҳабашь.
– Аа, уи даҽакуп… – лҳәеит ашьҭахь лара.
– Аа, уи… уи аҽакуп! – Ҳариза лажәақәа ааиҭеиҳәеит
Варденгьы, ацхырааразы даалеигӡаны. Нас иажәа инацҵаны
дналагеит. – Уаҵәуха аамҭалатәи аиҳабыра раашьҭымҭацәа
– ҳара ҳҩызцәа Егры аӡиас иӡхыргараны иҟоуп абџьар. Ацҳа
иқәсӡом, уаҟа ишәарҭоуп азы иҵегьгьы аҩадахьҟала иӡхыргоит.
Уи абџьар макьана иҵәахтәуп, Очамчыра ақалақь
ахьгьы иаамгакәаны, Егры ахықәангьы инмыжькәа, џьара
иахьшәарҭамхо, иахьгәҩарамхо, рҳәеит, ҳара ҳаазышьҭыз.
Џьамлаҭ иҩнапыкгьы иӡамҩақәа инарыҵаргәаны, дхәыцуа
даатәеит. Иҿынԥшылара иаҳәон уи аус аҟны цхыраарас
иҟаиҵашаз ҳәа акгьы шизымыӡбыз. Мсауҭ иоуп
убасҟан
иаалахҿыххаз. Иџьымшьқәа ҩышьҭихын, илақәа
ааихаирлашеит, иааирҭбааит, аха илаԥш Варден иахь инаирхаанӡа,
даалак-ҩакын, аӡәы ишьапы днақәгыланы «уҽумырҵысын
» ҳәа дааԥхьирҟәҟәаашәа, илақәа ааԥаҭ-ԥаҭын,
деиқәышьшьы иҽааҟаиҵеит.
Иҟалаз абӷьааҳәа илдырит Ҳариза. Илдырит Очамчыреи
Егри рыбжьара ирыцхрааша адыр данырҭахха, Мсауҭ уи
иԥшаара шилшоз иҳәарц иҽшыназикыз, аха уи ацәыргараҿы
лара диԥырхаганы дахьибоз аҟынтә иҽшааникылаз. Ак
ӡбатәын,
лыгәра игартә, ибз аунашьҭыртә еиԥш ҟазшьак
аарԥштәын, ирӡбоз аус лара ишлаҳауа иӡбахарц азын.
Ахьышәҭҳәа даақәҵәиааит Ҳариза, леирыӡ шылкыз.
– Сышԥаанхаӡеи, шәаҵәцақәа ҭацәны ишәымҵагылоуп!
– лҳәан, деихаччо, зегьы днарывагьежь-аарывагьежьуа
аҩы аҭаҭәара дналагеит. – Сан, асасцәа акы шсыцәрыгхо
аныббалак, иаасабҳәалар, сацәаашьошәа сҟабымҵан, –
лажәақәа ҭыԥҳа наӡак леиԥш рҿыналырхеит.
Нанашьеи Мсауҭи уи лҟазшьақәа аарзымбатәбарахашәа,
рылаԥшқәа налыздырхеит. Нанашьа дгәырӷьаҵәа дааҟалеит,
Ҳариза лгәалаҟарақәа рбзианы рымаҵ аура дахьалагаз. Уи
уажәраанӡа илыздыруамызт асасцәа рҟны лбжьы рдуны
ацәажәара лылшоит ҳәа. Уажәы уи еиҳагьы деигәырӷьон,
Ҳариза абас дцәажәо, дыҭҟьаны рымаҵ аура дахьалагаз
Вано дшарлахҿыхыз анылба. Лыбла ааиҵыхны Варден
днеиҿаԥшын, дагьынаихәлаччеит Ҳариза, лашьа ибарҭаны.
«Издыруада Ҳариза лыхшыҩк ҭашәазар, уажәраанӡа
шҳамк даҟьашьызаргьы, уи ашҳам лыжьцәа аиԥшҵәҟьа
наҟ инкалыжьзар!» – игәахәуан Мсауҭ уажәы, игәи-игәи
еилахәыцуа даанханы дахьтәаз. Уеизгьы акы дшацәшәоз
мҩашьо, изқәикыз аҳәара изымгәаӷьуа дынханы дыҟан.
Данеиԥхьхәыцқәа, Ҳариза лыцәшәара даҟәыҵит. Асасцәа
ргәы нылмырхарц дааины, даагылақәаны дцоз џьишьон
Ҳариза данааи нахысгьы. Аха Ҳариза уажәы зынӡа аҽакалаӡа
дибеит – иареи, лареи, иани анеицәажәозтәи зынӡаск
иналыхҟьазшәа.
Иара игәы иааинаҭеит ԥыхьатәи лҭыԥ
аҿы дааҟалаӡазшәа, асасцәагьы иаргьы инагӡаҵәҟьаны
еилылкааӡазшәа, урҭ рымаҵ ауреи ҳаҭыр рықәҵареи рыда
акгьы дазҿлымҳаӡамшәа. Урҭ игәаанагарақәа рыгәра идыргеит
Ҳариза асасцәа дырхагьежьны рымаҵ аура дахьалагази
лгәалаҟазара аиӷьхареи. Нанашьагьы ԥыхьа аасҭа
длахҿыххеит.
– Мсауҭ, Варден дыԥшуп, акы уҳәарц уҭахызшәа аабан.
Уареи сареи цхыраарас иҳалшозеи умҳәои? – иӡамҩақәа наҟ-ааҟ ирыҵыргәаз инапқәа аарыҵхны, Ванои Мсауҭи инеимда-ааимданы днарҿаԥшит Џьамлаҭ.
Мсауҭ зегьы-зегьы ихашҭит, ишьҭахьҟа инижьит, Ҳариза
лыгәрамгара инаркны, зегьы. Вано илаԥш датәнатәӡеит
иара, амаҭи адаӷьи анеиԥылалак, амаҭ лаԥшыла мацара
адаӷь ырҷыжь-ҷыжьуа иааганы ишаҿанагало аиԥш. Насгьы
ихы-игәы азҭалеит дара ирыхәашаз акы илшоны ахьибаз.
Лашарак ихы-иҿы иаақәхәмарит еиҭах илақәа ааҭбаахан,
Вано инаизирхеит:
– Сара дсымоуп ауаҩы иҳацхраауа уахьтәи аганахь! – иажәақәа
еишьҭамыргылаӡакәаны абӷьааҳәа иааилеижәжәеит.
– Уи ууаҩ иарбан гану еиҳа дыззааигәоу? – Мсауҭ иажәа
дшаалгазҵәҟьа, дымԥшӡакәаны дҵааит Вано.
– Егри Очамчыреи ирзеиԥшрҭануп.
– Сара уи зысҳәаз, урҭ иаауа абџьар Егры ирыргараны
иҟоуп, нас џьара акала удыр иҿы иааганы иҵәахтәхоит.
– Сара стәы уҳәозар, Вано, данызбанахысгьы издырит
Мсауҭ ҳара иҳашьашәалоу аӡәы шиакәыз, нас, уажәраанӡагьы
аамысҭара ашәҟәы зиқәнагамзаарыз! – инацәа ааиркьакьеит
Мосе, илақәа аажьаржьалеин, маӡашәа Вано иахь илаԥш
нхьаршәҭны.
– А-аа-ҟ! – инап ҟьаҟьа дааҩахан, Мосе ииҳәаз инацирӷызит
Ҳабашь, иқьышәқәа ахьааихихыз, уаҳа имырқәацаӡакәаны,
аџықә-џықә ааихирган.
– Уи сдыр арахә дырчычоуп, ацәқәагьы имоуп, ауардын
акәзар, еикәхаԥс иашҭаҿы игыланы избахьеит! – уажәы
ииҳәаз ихаҭагьы дааигәырӷьеит Мсауҭ.
Нанашьа илықәыӷәӷәоз леидара лыжәҩа инықәхны,
ахәышҭаара
аханы инкалыжьызшәа, дԥыр-ԥыруа дыҟан уажәы.
«Ееҳ, абас адыруеит аӡӷабра! Рацәа бҭаслымыртәит
уи иӡамҩа ҭыҵәраақәа, ибла ҭшашақәа, илахь аҟьаҟьара,
иц-ишә еинаалақәа! Ус дыббаӡа дааины дгылаз џьылшьон.
Ҵкык лзааганы иналықәжьны, нхаҩы нанамгак иԥак иеиԥш
ижәцәеимаақәа ишьапы рҭахәаҽ, амца ахьадшыло иҩахьӡа
дҩатәоит ҳәа дыҟазма, мшәан! Ибатинкақәа цырцыруа,
ицәажәашьа ссир уҳәа аҳәыҳә ԥшқеиԥш ддырҭаслымит.
Дзакәытә
маҳәузеи ҳара иҳаушаз уҳәарауазеи! Егаҩы лыҵашьыцып
сыԥҳа, егаҩы ҳаҵашьыцып ҳара аҭаацәа ҳшынеибарку!
»
Нанашьа абас данхәыцуаз аамҭазы, Мсауҭ зынӡаск аҽа
хәыцрақәан изааиуаз. Иаҳәшьа Ҳариза лынасыԥ атәы зынӡаск
ихахьы иҟаӡамызт. Ванои лареи реишьклаԥшра атәы
усгьы издыруамызт. Иара ихы иҭаԥыруаз аҽа насыԥын.
Џьамлаҭ дицырхырааны ихы аахҵәо дзышьҭаз аамысҭа
ҭыԥҳа илзикшаз ажәақәа ихы иҭапапон. Уи изаалыцҳахьаз
ажәа «анхаҩ шьап ҟьаҟьа» уажәшьҭа ҭыԥ, амамызшәа ибон.
Иааилгақәар, Џьамлаҭи, Ванои, иареи еиқәҭауадцәаха,
еиқәаамсҭцәаха уи лҟны инҽыжәҵып, иусқәа еиқәшәап.
Убас ҟаларц азы Ванои уи арахь даазышьҭызи шаҟа илшо
дрыцхраароуп. Уажәы ихы аџьшьара аиҭоит Егры аарцә
Заабеҭ зыхьӡу адыр бзиа дырҳаны дахьимоу азы. Заҟа
иманшәалахазеи зегьы. Дара иахьаарҭахыҵәҟьоу дынхоит
ешьас иҟаиҵахьоу Рашь Заабеҭ.
Ҳабашь даҽа мҵәыжәҩак имоуп. Абыржәы, уаха дахьтәоу
«а-аа-ҟ» ҳәа инапы рҟьаҟьаны ииҳәо зегьы ақәшаҳаҭушәа
шибо еиԥш, инацәа ааиркьакьар, иааигәа-сигәа ишьҭоу
адгьылқәа зегьы убри инацәа инахагьежьрашәа игәы
инаҭоит, урҭ адгьылқәа цәмаҭәала ирықәхандеиуагьы, убри
инацәа абаҵысри ҳәа иахәаԥшрашәа.
Вано уажәы «хыхь» ала Мосеи иареи ирыду адҵа нагӡоушәа
иԥхьаӡаны, дааԥыр-ԥырит. Петербург зоура дахьымӡаз
ачын ҟәаз, уажәы арахь данаауаз дзықәдыргәыӷыз,
ижәҩа иқәушәаҵәҟьа агәра игоит. Аишәа даахыҵын,
днеины Мсауҭ данааихагыла, акы иеиҳәарц шиҭахыз
дацәымҩашьо иааинибаалан, Мсауҭгьы дҩагылан, акәакь
ахь днаицнаскьеит. Вано ацәажәаразы иҿы ааихихуан еиԥш
(уи Мсауҭ имахәар инапы нкылшьшәа икын, иаармаӡашәа
ацәажәара игәы ишҭаз мҩашьо), Ҳариза абӷьааҳәа ҩ-ҵәыцак
аҩы нарҭаҭәаны, илыма днарыдгылеит.
– Шәҩыџьагьы хазы шәанааидгыла, снапала ишәызҭасҭәаз
аанышәкыларц сҭахуп! – лҳәеит дычча-ччо, лашьа уамак
диҿамԥшцәакәа.
Вано гәахәас иҟаҵаны руак аалымихит. Мсауҭгьы ашьшьыҳәа
инапы нарыгӡаны, егьи аҵәца инапаҿы иааникылеит.
Аха иаарҭрысшәа ауп уи шлымихыз, лара дахьаарыдгылаз
ишигәамԥхаз
ихы-иҿы иаанирԥшын, блаҵыхәалагьы дналзыԥшит.
Аха Ҳариза, лашьа уи иҟазшьа лымбаӡазшәа ааҟаҵаны,
ихаа-харабӷьараӡа илыхәаԥшуаз Вано илакҭақәа лҽынарыҭашәа,
лҽырҟасаӡаны даарывагылеит.
– Варден, – лҳәеит нас, диҿаԥшуа, шәеицәажәара еиԥсырҟьарц
акәӡам аҩы зшәызҭасҭәаз, заацәа ишәсыркит,
шәахымыццакын уи ажәра, шәажәа шәаԥсырҟьом. Шәеицәажәа
шаҟа шәҭаху, нас уи ажәрагьы шәахьӡап!
Вано игәы ааҟанаҵеит аҷҷаҳәа дахьынаиацәажәаз. Уи
лҟны уажәтәи ицәажәара ырмаӡатәымкәаны ибеит. Мсауҭ
иаҳәшьа
дааџьашьаны дылзыԥшуан. Ахәыҷы ҳәа ииԥхьаӡоз,
асасцәа аныҟоу ажәак зыхәлымшәаӡоз, дыԥхашьаԥхаҵо лхы
даамҩахаӡакәаны ҩык нарызҭазҭәоз, уажәтәи лҟазшьақәа
изымбатәбараханы дҟалеит. Аха нас игәы ааиԥсахит, Вано
ҳаҩнаҭа иатәу аӡә иеиԥш длыԥхьаӡеит, Анцәа иџьшьоуп ҳәа
ааӡбаны.
– Ҳара, ҳзышьҭоу аус Ҳариза далаҳархәуам, аха илцәааӡом,
– иҳәеит Вано, Ҳаризеи Мсауҭи инеимда-ааимданы
днарыхәаԥшын.
– Ҟаи, џьушьт, сабик, насгьы ӡӷабк!.. – асаара днышьҭаԥшын,
дааццакшәа инациҳәеит Мсауҭ.
– Сара исуалу, аҩы шәыҭароуп! – лҽаарҟасаны деиҭааҭгылеит
лара.
– Изхысҳәааз, – инациҵеит Вано, – Мсауҭ, Аалӡга аарцәтәи
ууа даара дхәарҭахоит ҳара ҳзын. Уажәы уи дыԥшаатәуп.
Уаҵәуха ауардын ҳәа узҿугьы ҳауроуп. Аҵх иалыршаны
иӡхырго абџьар ааганы уҩыза иҩны иԥхьактәуп.
– Уаха ҵыхла ҳандәықәымла, алаԥш-ҿаԥшы ҟалаанӡа
Очамчыра алсра ҳахьӡаӡом, ҽыла ҳшыҟоугьы, аҽқәа рзы
усгьы
сара шәсықәгәыӷуеит, ҳшәарҭахоит, ашьклаԥшҩцәа
маҷыҩӡам,
рҳәоит, Очамчыра ақалақь аҟынгьы. Нас ишшара
ишааит аҭахызаргьы. Уинахыс абнацәхыԥ илганы амҩахәасҭа
нагоуп суа иҟынӡа, иаҳԥырхагахо уаҩ дҟалом. Наҟ,
Егры ахықәахь акәзар, бнала мацара хцарц ҳалшоит.
– Еилкаауп, – иҳәеит Вано иҽааиқәырԥшьыхааны.
– Шәаҵәцақәа!.. – Вано «еилкаауп» шааиҳәазҵәҟьа
даарыдҳәаҵалеит Ҳариза.
Вано иаҵәца аҿыгә ҳәа Мсауҭ имҟәыҵарԥс иикыз инадикшалеит.
Аҩбагьы ихыхәхәо излаҭәыз аҩқәа аахыҟьаш-ҟьашан, аҵәцақәа инархьыкәкәеит…
Аирынаа ахьынхози Мкыдраа рыҩнаҭеи верск аҟара
акәын иахьеицәыхараз, аха рашҭақәа рҟынтәи рыҩнқәа
рхыцәқәақәагьы убарҭамызт, бна тоурақәак рыбжьан.
Еиҳаракгьы
хьацара-ккарарҭаны илашьҭын, ашәҵлақәагьы
маҷӡамызт. Аԥхын аҵла рымахәқәа еимаҷыҩӡаны ишәаҳазшәа акәын урҭ абнақәа реибаркыра шыҟаз, аҵлақәа
рбыӷьқәа еилачны. Аӡын, иаалаԥшықәуҵаҵәҟьарц уҭаххозар,
Аирынаа рашҭаҟынтәи унаԥшыр, Мкыдраа рқәацә
иахылҵуаз алҩа убон, урҭ рҟнытә уааԥшыргьы, – Аирынаа
рмаҵурҭа иахылҵуаз лҩакгьы убарҭахон.
Ари аҽны ашьыжь, Мкыдраа ирзааигәаны инхоз хԥаҟа
ҭӡы рылҩаҵәқәа, рҽыҳаракны џьара рҽахьааизыркуаз иббаӡа
улаԥш иааҵамшәозар, уаҳа рацәак еилганы акгьы убомызт.
Иаха иауз асы аҵлақәеи абнақәеи ирықәжьын, еилышәшәарак
рымаӡамкәаны. Иҷыҩны иаман, уарла-шәарла, аԥша
махәқәак
неиннаҟьаны, ирықәу асқәа налнамырҩруазар.
Аԥша маҷны иасуан ашьыжь, аха иҿыхьшәашәаӡа маҷ-маҷ
зҿаазхозгьы,
иахатәи асы еиԥш, ладантәи акәын ишаауаз.
Амраҭашәара
хәыҷ-хәыҷы иҵыккон, аԥсҭҳәақәа неилыҩры-ааилыҩруан.
Аирынааи Мкыдрааи иахьырзеиԥшыз аккараҿы ианааи,
ахьышәҭ-сышәҭҳәа иааҽыжәԥеит Мкыди Ҳаризеи. Шарԥазшәа
иааилаҵааз асы инылагылеит. Ашәыбқәа ҽырҵысы рымаӡамызт,
аха амрагыларахьгьы инҵыблаа-нҵыблаауан, амра
абз шыҵнагоз мҩашьо.
– Амш еилгоит, Ҳариза, – лҳәеит Мкыд, абымба рҵаӷаны
иҭаршәны лнапала илрысыз лпалта аарҽеишәа лҽаалалҳәан,
лхы ҩышьҭых-ҽышьҭыхуа, амраҭашәарахь днаԥшит.
– Уи злабдыруеи? – дҵааит зуапа иҭашьшьы игылаз
Ҳариза.
Уажәы урҭ збалак хаҵаки ԥҳәыски шымҩасуаз иааҭгыланы
иҽыжәҵит рҳәарын. Ҳариза лыхцәы зынӡа иумбаӡо
Ҟаурбеи
ихҭарԥала иҭаҳәҳәан, лылақәеи лхы-лҿи ракәӡан
иубарҭаз. Луапа ахәҵырҟьа анааԥлыртла, лӡара еихытаруа,
арԥыс еинааланы даақәгылеит – Ҟаурбеи иаԥсуа маҭәақәа
рыла деибыҭан. Азиацкқәа лшьапқәа иахьрыцәдууз ала
гәҩарак
ҟаумҵозар, уахьлыхәаԥшуаз дшыӡӷабыз узеилкааӡомызт.
Рҩыџьагьы рыҽқәа рҿы ианкны иаамҩахыҵын, аккара
иныҵалеит.
– Сызҵаара аҭак ҟабымҵаӡеит, Мкыд. Ибымдыруеи, сара
зегьы еилыскаарц азы шаҟа сгәыԥҵәагоу?
– Зегьы бдырырц, зегьы еилыбкааларц ҟазшьас Анцәа
иахьбылеиҵаз ауп абас, шьыжьшаанӡа, ахаҵа ԥшра быҭаны,
абна агәҭаны баазгазгьы. Бызҵаара аҭакгьы басҳәап:
Мраҭашәарахь анҵыкка – амш бзиа иатәуп, ианыҵлашьцаа –
амшцәгьа. Ари сирҵеит саб гәышьа иԥсы анҭаз.
– Саҭамыз, Мкыд, уи акәӡам уажәы ихадоу… Сыла ихыбыз
бардрак инавалан иааҭгылеит.
– Ҳариза, бынсыжьусит уажәы ара, – лҽы аӷәрагьы уахь
иналырххан, даагьежьны амҩахь лҿаалхеит Мкыд.
– Ишеибаҳҳәаз, сани саби рыгәқәа рҭынч, Мкыд! –
налышьҭалҳәеит Ҳариза лҽааиқәырпатаӡаны…
Нанашьа иахьа ԥыҭрак лҽаашьҭалкырцгьы лҭахын. Ус
ззылҭахызгьы лгәы иаулызҭакӡахуаз, ишшаз анылбаҵәҟьа,
лхы ахыза ианаацәыҵлырҳәҳәа, лԥынҵа кьацәӡа иаалҭынхеит,
фырт-чырт ҳәа абжьы налыргеит, лхаҵа дыцәамзар
лышьҭыбжьык
неилырҳарацы.
– Ыы, бара, быцәаӡами? – ибжьы ахыза иаавҵҩит Ҳабашь,
дагьааимҳәа-ааимҳәан.
– Уара уцәаӡами, мшәан?!
– Сааԥшхьеит.
– Саргьы. Аха ҳгыларым макьана.
– Избан?
– Ҳаамысҭцәами!
– Бышьҭаз нас! – ихы ахыза еиҭацәыҵеиҵеит.
– Ҳариза, бара! – лыбжьы налыргеит, уигьы раамысҭаразы
акы налгәықәлшьырц лҭахны.
Аҭак лмаҳаит.
– Ҳариза, бара! – лҳәеит еиҭах, лхы дҩаханы, лыхәда
адақәа аалырҳәҳәаны. – Дабаҟоу, џьбеит, ҳаӡӷаб?! – лхыза
аалыкәыршаны лиарҭа днықәтәеит.
– Дындәылҵзаргьы буамеи, ани бԥынҵа ҵәаҳә наҟ ахыза
нақәыжьны бхәыҵал, аҳкәажә.
– Уоу, уара, ҳаӡӷаб дыҟаӡам, дгыланы дцахьеит, лцәарҭақәа
еилырганы ишыҟоу умбои?
Ҳабашьгьы ахьышәҭҳәа дынхықәтәалан, иҿы аартны,
илақәа
ҵырхәӡаны, аха икамкамуа иаарҭбааны, Ҳариза лиарҭахь
днаԥшит.
– Угыли, уара, угыли! – ажәжәаҳәа лҽааилаҳәаны, адәахьы
дындәылҟьеит Нанашьа.
Ҳабашьгьы ипалтау ҽыц наишәхарԥаны, уи дналышьҭалеит.
Нас дналаԥызаны ашҭа даннықәла, иԥшәма лахь
даахьаҳәит:
– Аҷкәынцәа анцоз инрыжьыз ҳҽгьы ыҟаӡам!
– Иалудыраауеи, уара, унеии, аҽҭрахьы унеии!
– Аҽҭрахьы сызнеихуеи, ашә ахьаарту бымбаӡои, анҭ
анца, иара нҭакны, снапала иҵарбаӷьа иасыркыз аҽҭра ашә?
Аҽышьҭақәагьы ҿыц-ҿыцӡа ашҭа иҭгоуп!
– Уа, Нанашьа! – агәашәахьынтәи бжьык аагеит уи
аамҭазы. – Шаанӡа сшәықәлеит, аха… – нацылҵеит зыбжьы
зыргаз.
– Барбану, бара, бысзымдрит? – уахь лҿыналхеит Нанашьа.
Ҳабашь деиҩыхә-еиҩыхәо, ҵаҟа ишьҭакьысуа ишәхарԥаз
ипалтау ахьеибартыз, ишкәакәаӡа ҵаҟатәи имаҭәакәа аҵԥ-шуа дахьааҭгылаз, уа дынханы, агәашә ахь дыԥшуан.
– Мкыд соуп, Нанашьа, сыбдыруагьы сабаҟаху, амҟәыл
каҳан, избаз зегьы схасырԥеит.
– Ааҟ, убама, аҭаҳмада, уӡӷаб дуааӡеит, Мкыд аҭыџьҳа
лахь дыҩны дцазар акәхап шаанӡа! – Нанашьа инцәыҵакны
лхаҵа иахь даацәажәан, дыҽхырччо Мкыд лахь лыбжьы
аардуны иналыргеит:
– Баазгазеи, нан, Мкыд бзиа, ашьжьымҭан шаанӡа? –
Нас, лхазы: – Ҭәу, аҭыџьҳа! – лҳәан, инцәыҵакшәа дагьынкажьцәеит.
– Сыцҳаражәҳәаҩуп, Ҳариза саалышьҭит…
– Унан, џьбеит, дабаҟоу Ҳариза, лабгьы саргьы ҳхы
нкыдҟьо ҳлышьҭоупеи! – даагачамкит Нанашьа, лыԥраҳәа
дааҩаханы, ихшәааны иҟаз лԥынҵа кьацә инахьшьуа.
– Исызраҳәа, лҳәеит, исцәымшәааит, лҳәеит. Аамҭа
цәгьоуп, сашьа сицәшәоит, сишьҭалоит, ҩызара изызуеит,
лҳәеит, ҽыла сцоит, лҳәеит. Зҟны инеираны иҟоу ҳара дҳауоуп,
иҭаацәагьы иаргьы здыруеит, амҩагьы сақәшәоит,
сцахьеит-саахьеит, лҳәеит…
– Ыы, Мсауҭ дызцу иҩызцәа маҷҩума, лара аҵҟьынт
дызхәарҭоузеи, џьбеит! Лхы еилагеит ҳаӡӷаб! Иуаҳауама, уара,
уӡӷаб думҟәыҵҟьеит, лхаԥызала дныҟәеит! – лхаҵа иахь
лыбжьы налыргеит Нанашьа.
– Уигьы лҳәеит Ҳариза, аха, «уцәа иаду ухарԥ» ҳәа,
сашьазаҵә сара еиҳа сихылаԥшуеит, лҳәеит, зыҟны инеиуа
аҭаацәарагьы лара усгьы ибзианы дырдыруеит. Насгьы, –
лхы Нанашьа иналыдкыланы, даахәыҭ-хәыҭит Мкыд, – изышьҭоу
аус еиҳа иазеиӷьуп, сара сахьрыхәо ҟалоит, лҳәеит,
еицугьы ҳаргьы ҳаицәтәымуаахом, лҳәеит!..
– Унан, лымаӡақәа зегьы балҳәама, Мкыд бзиахә, лхы
лымсааитеи?! Дшаамысҭа ҭыԥҳахазгьы балҳәама, џьбеит?!
– Зегьы-зегьы салҳәеит!
– Аха аамҭа цәгьаха… Дырхынҳәтәуп, дырхынҳәтәуп,
ҳхәыҷы ԥшқа лымала ҽыла амҩа даҳзықәҵом, Мкыд,
сеилагоит…
– Сызлалыцхрааша сыӡбахьеит, убриак аҟны сшәыҳәоит.
Ибҳәан еиԥш, Нанашьа, ӡӷаб хәыҷык лымала амҩа дысзықәҵом
саргьы. Ҳаризеи сареи бзиа ҳаибабоит. Слыццарц
сыӡбеит.
– Унан, Мкыд бзиа, Нанашьа дбыкәхшахааит!.. Аха,
мшәан, ҩыџьа аӡӷабцәа шәымацара… Ҟаҳ, ҟаҳ, шәхынҳәыроуп,
Мкыд нан!..
– Илуам, баша шәҽышәмырааԥсан, саргьы исҭахума
ацара…
Ианылыму аҽак сыӡбеит… Саншьа иԥак иаԥсуа
маҭәақәеи иуапеи аҩны икнаҳан, убарҭ рыла хаҵа маҭәала
деибысҭеит. Лара дхаҵоуп, сара сыԥҳәысуп. Аӡәгьы даҳԥырхагахом.
Шәылцәымшәан! – даахынҳәын, ашацаҳәа
лҿыналхеит Мкыд.
– Изакәызеи ибҳәаз? Ишәцәажәоз закәыз Мкыд аҭыџьҳаи
бареи? – инарма маҭәақәа ипалтау ишкәакәаӡа иаҵыҳәҳәо,
агәашә ахь дааскьон Ҳабашь, иқьышәқәа ахьааихихуа, иааихыкканы
инхо.
– С-ссу! Ус умҳәан, ак лумырҳан, даҳцәыхынҳәыр, нас
иҟаҳҵахуеи? – даанылкылон Нанашьа. – Ҳаӡӷаб лымала
амҩа дықәлар?
– Закәызеи?
– Закәызеи, умби, уӡӷаб дрышьҭалт… – абри анылҳәоз,
лқьышәқәа қәац-қәацо, гәахәарак налҿықәлан, ахьҭа иарҟаԥшьыз
лԥынҵа кьацә лыԥраҳәала иаалԥссеит.
– Ии-а?
– Ишуаҳаз! Сара иахагьы издыруан урҭ шгәаԥхеибашьоз.
Уҷкәыни уареи шәакәын злымҳа џадрақәа ирҭамсыцыз.
Угәырҩа даганы аамысҭара ашәҟәы узааигаз џьушьома
Вано? Абас ауп ишыҟоу аӡӷаб ҵыхәа.
– Дабаҟоу сымҳәеи Ҳариза?
– Дрышьҭалт. Уҽгьы ааҭыганы илгеит. Илҳәар, дшаҳмышьҭуаз
лдыруан. Аҵыхәа рымами аӡӷабцәа. Мкыд аҭыџь_
ҳа… Мап, мап, сыбз саҵҳауеит, зхаҵкы сцаша Мкыд ҩызара
лзылуеит, длыццеит. «Сашьа сицәшәоит, сишьҭалоит!..» –
лҳәахзаап. Лашьа иеиԥш Ваногьы дицәшәозар акәхап. Ҳауа
бзиа Заабеҭрааҟны инеиуазаап дара, уа уажәы илбама, Ҳариза
илдыруеит уахь амҩа. Дрышьҭалеит Мкыд даашьҭыхны.
– Ирхынҳәтәуп, ирхынҳәтәуп, иабабышьҭи бара Аԥсны
аҟьаҟьара ианыӡааша! – аҽыгә-ҽыгәҳәа илаба ныҵакшо,
даауалуашеит Ҳабашь. – Иабыкәыз иахьцоз аӷнымышха…
ӡӷабцәақәак… ахацәа ирышьҭаланы… Адунеи ааҳәыма
зынӡа, ҳаӡӷаб ҳара даҳзымҵаауа аҟны инеима? – илаба асы
инылакшо, агәашә дҭыҵны Мкыд лышьҭа дынхылеит.
– Уабацои, уара, ҳзыхьӡода уажәшьҭа? – дхыџь-хыџьуа
уи дналышьҭалеит Нанашьагьы.
– Дырхынҳәтәуп, дырхынҳәтәуп!
– Иԥхашьараӡами, мшәан, аӡәы ҳаибаргьы, уажәшьҭа
аамысҭцәақәак… Нармеиқәеи харԥы заҵәлеи ушыҟоу
умбои!
– Бааласы, бсыхьӡа!
Аккара агәаны Мкыд лышьҭақәа ныҵаба ицеит. Урҭ рцынхәрас
аҽышьҭақәа асы инанпыҟҟалеит. Инадырха-ҩадырхеит, аха урҭ аҽышьҭақәа Мкыдраахьынтәи ишааиуаз, нас
уантәи Аҟәаҟа ихеит.
– Арҭ цеит. Аҽқәеи лареи абраҟа иааныжьны акәзаап
Мкыд ҳара ҳахь дышнеиз. Данаахынҳә, иԥрит! – илаба
аҽыгәҳәа инарсны дааҭгылт Ҳабашь, илақәа аажьаржьалеин,
иқьышәқәа
ахьааихихыз, данцәажәа ашьҭахьгьы уа
иаанкыланы.
– Мкыд аҭыџьҳа… сқьышә сацҳауеит, мшәан, иаасҿахазеи,
Мкыд бзиа, зхаҵкы сцаша, ҳаӡӷаб лымала дылмышьҭит, –
лҳәан, даахынҳәит Нанашьа.
Ҳабашьгьы дхыҟә-хыҟәуа дналышьҭалеит, ижәцәеимаа
хәбабақәа анҵаԥала, ишьхәақәа пырпылха, ибызбызуа.
– Уара, ҭыџьҳа-мыџьҳа ҳәа ак уамхамҳәааит, ани аҭыџь…
Мкыд лзын, – даахьаԥшит Нанашьа, ргәашә ианазааигәаха.
– Егьысҳәом, егьысҳәом… – илаба иҽынахарԥашәа дааҭгылеит
Ҳабашь, – нас, аҭауад Дауҭ ҭацас сыԥҳа дигома, бара?
– Дигоит, дигоит. Уи збеит сара лабҿаба. Уаргьы саргьы
егарааны урҭ рҟны ҳҽырбабаны аҭауад барҵа ҳныҵатәалашт
ҳаамысҭцәоуп ҳәа.
– Ҳаи, банаџьалымбеит уанӡа багьанбанеихьеи!.. – илақәа
ааҭбаахан, ихаԥыц еихагылақәа ыҵԥшуа, иқьышәқәа қәац-мацо, аџықә-џықә ааихылҵит.
– Зыбз аавҵызхыз амра, шәахәақәак иара инеиҿанаԥсеит.
– Амш ԥхеит. Уаҳа аҭахӡам, сааҭк ауп, ари асы ишьҭоу аӡы
аҵалахьеит… Сааҭк ауп… – иҳәеит хрыжь-хрыжь дааҭгыло
дахьаауаз.
Ҳаризеи Мкыди Аҟәа ианазааигәаха, еиҳа ргәы рҽанырҵеит.
Асы ӡыҭуан, аҽ-шьапқәа аҟьаԥ-саԥҳәа асырӡ ҭырҟьо
иалагахьан, знык иандәықәла, аҵәҵәа-ҵәҵәаҳәа аҵла
махәқәа ирхьыкәкәон.
– Мкыд, – лҳәеит Ҳариза, лҩыза лахь дынхьаԥшын, –
хымԥада ара дҟалома Ҟаурбеи?
– Хымԥада. Иаха ахәылԥаз ауп ҳара ҳҟынтә арахь данааз.
Иаха Аҟәа ҳауацәакәак рҟны дыԥхьон. Ақалақьаҿ амшын
аԥшаҳәала такәы инаскьеит.
– Ҳааит иаха Ҟаурбеи дыԥхьараны дахьыҟаз аҩнаҿы, –
лҳәеит Мкыд, лҽаӷәра даахан. Рҩыџьагьы ахьышәҭ-сышәҭҳәа
инҽыжәԥеит.
– Бахьнеиуа иҳәатәу бара ибдыруеит, Мкыд. Амҩа акәзар,
сара ишыздыруа иабҳәап. Мкыд лҽаӷәра Ҳариза иналыркны,
агәашә хәыҷы аартны, ашҭа дынҭалеит.
Аамҭацқәак рышьҭахь Мкыди Ҟаурбеии Ҳариза иаалыдгылеит…
Ааилашәшәымҭазы жәаҩык аҽцәа, Мсауҭ еишьас иҟаиҵахьаз
Заабеҭгьы днарыланы, апҟара-пҟараҳәа Гал иалсны,
амҩаду ианыршәланы инеиуан. Ихәло ианалага аахысгьы
аҷыхь аҿаанахахьан, ажәҩангьы аԥсҭҳәақәа инхырҩахьан.
Абнақәеи адәқәеи рҟны с-цәаҟьақәак шьҭамхазар, уаҳа
аанымхеит, аҽны еиҭанеиҭасуа иаацәырҵлоз амра иама
ицахьан.
Аҽцәа раԥхьаҟа иналкьшәа инеиуан хҩык: Мкыди,
Ҳаризеи, Ҟаурбеии. Днаҳәы-ааҳәуа, зны Мкыд ихы на_
лықәкуа, зных – Ҳариза лахь днаԥшуа, дцәажәон Ҟаурбеи.
– Сара исымоу анапынҵа ахы ахьыҵнахыз шәара шәҩыџьа
шәҟынтәи ауп, анагӡараҿгьы шәара шәыцхыраара иақәгәыӷуеит
арахь ҳхы зырхаз. Ҳаҭыр дуӡӡа ақәырҵеит Ревкомаа
шәара шәыҳәсаны, Аԥсны ареволиуциа иазыҟашәҵо ацхыраара.
«Ари, аԥсадгьыл абзиабароуп!» ҳәа иалацәажәеит.
Мкыд илыцу дыԥҳәызбаӡам, дарԥысуп, зыгәра гам аӡәы
иакәымзааит ҳәа агәаанагара ҟалеит, шәара шәышьҭахь сара
дара рҟны санааныркыла. Сара агәра дсыргеит бара Ҳариза
шбакәу, схаҭа саԥсуа маҭәақәа рыла быҽшеибыбҭаз, насгьы
Мкыд «Кьаразаа» рҭеразыс даныҟала нахыс бара цхырааҩыс
бышлымоу. Шәара шәызлаҳахәо акыр ирацәоуп уахатәи ҳус
аҟны – хаҭала, ижәбар ижәдыруеит Ешырантәи арахь иааз
аԥшьҩыкгьы. Ус анакәха, шәара урҭ аныжәдыр, раԥхьаӡа
зҭыԥ иқәҵатәу урҭ роуп, избанзар, урҭ еиҳа ишәарҭоуп
абџьар аӡыхгаразы иаазго раасҭа, адҵақәа змоугьы хықәкыла
дара роуп.
Абри аамҭазы, Ҳариза лцәа-лжьы налыхӡыӡааит. Лаӷәра
даахан, дааҭгылеит.
– Урҭ ҳахьӡоит, рҽышьҭыбжьқәа ааҩуеит, – иҳәеит
Ҟаурбеи, рҩызцәа рхьылыгӡарц дааҭгылеит ҳәа игәы
иаанаганы.
– Мап, мап, уи акәым!.. – лыбжьы шәарӡыӡарак ааныԥшит
Ҳариза.
– Иҳәа бзыргәамҵыз, Ҳариза! – иҽыналываикит Ҟаурбеи.
– Сашьа, сашьа заҵә! – дааӷьҵәыӷьаҵәит. – Сашьа Мсауҭ
иԥсы еиқәырхатәуп!
– Уи джьоуп, дхыхуп, Ҳариза. Мкыд иҳалҳәахьеит.
Зегьы еилаҳкааит. Аҟәантәи ҳандәықәлоз ҳгәыԥ аҟны ҳалацәажәеит
уи атәы. Уашьҭан зны ҳшеиликаауазы агәра ганы
ҳаҟоуп. Уажәы деикәҳархоит. Егьырҭгьы рышьра акәӡам
хықәкыс иҳамоу, аха иамуӡаргьы… – дааҭгылан даахәыц-хәыцын, инациҵеит Ҟаурбеи: – хықәкыс иҳамаҵәҟьоу,
Егры иӡхыргараны иҟоу абџьар ареволиуциа аӷацәа рымпыҵамыршәара,
урҭ абџьарқәа Ревкомаа дырхәара ауп.
Ҳариза лгәы еиҳа ишааҭынчхаз мҩашьо, акәадыр аҟны
дааҭышәынтәалан, лыблақәа хааӡа Ҟаурбеи днеизыԥшит.
Ишылашьцазгьы, Ҟаурбеи инырит урҭ абла хаа-гәыразқәа.
– Ҳариза, бҿаԥхьа схы иадысҵоит Мсауҭ иеиқәырхара, уи
бара бҟынтәигьы напынҵас исымазааит!
Ҳариза ҿымҭ-ԥсымшьҭ, лыбла ҭбаақәа ааихалырҟәысит.
Рышьҭахьҟа иааиуаз анаарыхьӡа, рыҽқәа раӷәрақәа аарҿархханы,
нас иноурышьҭын, ԥхьаҟа рҿынархеит.
Егры ианаахықәгыла, рыҽқәа инарҽыжәԥан, иааикәагылеит.
Нас Ҟаурбеи иҟаиҵаз адҵала, рыҽқәа раӷәрақәа
ирынкны ҩадаҟа абнахь такәы инаскьаганы инылаҿарҳәеит.
Заабеҭ дааин, Ҳариза дналыдгылт:
– Саҳәшьа хәыҷы, Ҳариза, – иҳәеит, инап џаџақәа рыла
наҟ-ааҟ лхы аанкыланы, лылахь днагәӡын. – Бара револиуционер
ԥҳәызба иашаҵәҟьоуп. Хаҵамԥҳәысны бызбон иҵегьгьы
банеиҵазгьы, ҳара ҳҿы баннеилоз. Сбықәгәыӷуан азы акәын
гәҭыӷьӷьала избасҳәоз, «бразҟымҩа аан хаҵаҩызара бзызуеит
» ҳәа.
Ҳариза аҭак мҳәаӡакәаны, лыблақәа неиқәыжьшәа дгылан
ԥыҭрак. Нас лыблақәа ҭырхаха Заабеҭ днеизыԥшит:
– Мсауҭи уареи еишьцәас шәҟаибаҵахьан, исаҳәа имӡакәаны,
Мсауҭ дыԥсахҩума?
– Излеилкаахаз ала, Мсауҭ дхыхуп, джьаны чарҳәаҩыс
дҟаҵоуп, Ҳариза. Аха уи иеиқәырхаразы адҵа ҳамоуп.
– Ус анакәха, Ҟаурбеи исеиҳәаз иашоуп?
– Хымԥада. Ҟаурбеи Ревкомаа рхаҭарнакгәрага иоуп.
Ииҳәаз – ҳәоуп, ииуз – ууп.
Ҟаурбеи иааирӡырҩит:
– Гәмысҭа аԥшаҳәантәи иааз аԥшьҩык, ареволиуционер
ԥҳәызба Ҳариза Аирын-ԥҳа лашьа, иахьазы именшевикхаз
Мсауҭ днарылаҵаны, иҳәынҷатәуп, иахьынӡауа рыԥсы шҭоу,
ианамухгьы, егьырҭ рылымкаа, ижьаны, иҟаҭәаны ичарҳәаҩыртәыз
Мсауҭ Аирынба изы Ревком аҟны ишҳарҳәаз изныҟәатәуп,
деиқәԥах дҿаҳәаны дытҟәатәуп, абџьаргьы
ҳнапаҿы
иаагатәуп. Сара азин ҟасҵаанӡа ахысра ҟалом.
Иҳацу
аҳәсагьы
акьарахәқәа акака рымазааит, зеиԥш ҟамло
егьыҟам. Дара ахысшьа рдыруеит, Мкыдрааҟны кьарахәла
ацәҟьарақәа
иреихсырсқәахьеит! – имаҟа иаавҵыхны кьарахәк-кьарахәк Мкыди Ҳаризеи инадиркит.
Абри ашьҭахь иара днараԥгыланы, мҩахәасҭала Егры
иаваршәны ҩадала рҿынархеит.
– Ԥеруал март шаласуа ҩашьом, умбои, – ибжьы ныҵакшәа
даацәажәеит Заабеҭ, – алашьцамҭазы ихчылаз
аԥсҭҳәақәа аԥша Кәыдры аҩадаҟа еизнакуеит, амза акәзар,
акыр ишынҭалахьоугьы, илаша-лашо иаацәырҵуеит.
– Амза цәырҵуеит, аха аԥша хьшәашәа ҵысит, еиҳа
ихьҭахеит, – иҳәеит агәыԥ ирылаз аҽаӡәгьы, ибжьы
рмаҷӡаны.
– Амза алашара ҳара иҳацхраауеит абнаҿы, аха амза
ыҟа-иҟам, ҳадҵа нагӡатәуп. Уажәшьҭа такәы ҳнаскьеит,
агәҽанызаароуп зегьы ирыцку! – дааҭгылан, аӡәаӡәала зегьы
илаԥш нархигеит Ҟаурбеи. Нас Заабеҭ иахь дынхьаԥшит.
– Заабеҭ, – иҳәеит иара, ибжьы ааҭымгацәакәаны, –
излеилкаау ала, уара угәрагоуп урҭ рҿы. Иаҭахханы ианыҟала
аамҭазы, уара убжьы ургоит, «иуцугьы уҩызцәа шракәу,
ууардын акәзар, ааигәа ишааихьоу» роуҳәоит. Еилукаама,
Заабеҭ, арҭқәа змааноу?
– Еилкаауп, Ҟаурбеи! Амала, уи аҭагылазаашьа иаҳнарбоит,
макьана иҳаздыруам абжьыргара акәу, абџьар акәу
иаҭаххо.
Аӡәгьы уаҳа акгьы ацимҳәаӡеит. Зегьы еилыркааит уи
змааназ, зегьы рылаԥшқәа Заабеҭ иахь ихан, еиҳаракгьы Ҳариза.
Уи лгәы ҭынч аҭра изҭагыломызт. Абра, ҩ-мчык анааиҿагыло
аамҭазы, лашьа ихы шымҩаԥигашаз лыздыруамызт.
Ҳариза уажәыҵәҟьа еилкааны ишлымоу еиԥш, ԥыхьақәа
илзеилымкаацызт зыгәҭаҵәҟьа дназлагылаз аус. Мкыд
лҟынтәи, насгьы зны-зынла Ҟаурбеи иҟынтәи илаҳақәоз
рыла акәын ареволиуциа, «Кьараз». Ревком уҳәа лара лзын
иҿыцыз
ажәақәа шлаҳауаз. Урҭ рҵакы акәзаргьы, убас хыхь-хыхьшәа акәын ишеилылкаауаз. Абџьар ахы дҭамԥшыцызт,
насгьы уахада, ианаҭаххо аамҭазы иҭҟьароуп ҳәа акьарахә
наганы иналыдмыркыцызт. Ас илдыркыз акьарахә дҵа дук
шлыднаҵоз уажәоуп даназхәыц, уажәоуп абанҭ ажәақәа –
«ареволиуциа», «Кьараз», «Ревком» – цқьа данрызхәыц,
урҭ инарыдкыланы, абџьаргьы ишазхәыцтәу, абџьар
зыҟоу иҭҟьарц шакәу, ианҭҟьо аӡәы ишиқәку, изықәку аӷа
шиакәу, ҩ-мчык абџьарла ианеиҿагыла, акы шаиааиша, акы
шаҵахаша. Аӡәы илаҳәо лхахьы иааигозшәа, даарызхәыцит
еиҿагылоу амчқәа закәу, аменшевикцәеи абольшевикцәеи
шракәу. Аӷацәа рхаҭарнакцәа зусҭцәада ҳәа данаазхәыц,
лҿаԥхьа иаагылеит Варден, Мосе, Џьамлаҭ, лашьа Мсауҭ.
Егьирахь иҟоу – абольшевикцәа зҿу, аменшевикцәа зҿу
акгьы инарҭбааны лара илыздыруамызт, лара илдыруаз
дызлагылоу абольшевикцәа ргәыԥи урҭ зҿагыларц,
изеибашьырц инеиуа аменшевикцәа ргәыԥи ракәын. Уажәоуп
еиҳа лхаҟны иааганы даназхәыц дызлоу агәыԥ
бџьарла ишеибыҭоу, изабашьырц иҟоугьы убас, уахазы
иззеибашьуагьы иӡхыргараны иҟоу абџьар азы шакәу, уи
абџьар, знапаҿы иҟалозаалакгьы, рнапаҿы изыҟало иҭҟьарц
азын шакәу. Ҳариза лхахьы иааиуаз ахәыцрақәа зегьы
азныказы дааиладырӡыӡеит, лхәы-лжьы қақаӡа иааилагылт.
Лгәы ааԥшқахазшәа иааҟалан, иаагәхьаалгеит лан, лаб,
рган-ҩны, рмаҵурҭа, лқыҭа Ешыра, Гәымсҭа аӡиас аԥшаҳәа;
лгәы дааҵалеит лашьа Мсауҭ – зынӡа тәым тәылак ахь
иагаз иеиԥш дааԥхьаӡаны. Дызлоу агәыԥ ҿымҭ, мамзаргьы
хәыҭхәыҭла инеицәажәа-ааицәажәо, ршьапқәа маҵәык
инақәыргыланы
иԥырымҵәо, абна чықьқәа инархыкәша-аархыкәшо иахьцоз днарзыԥшуа, аҵлақәа иаарывҵыҷҷалоз
амзагьы лыблақәа ҭырхаха дназыԥшуан. Зҿықә иаваршәны
инеиуаз Егры аӡиасгьы, амшцәгьақәа рышьҭахь ихәашьын,
аҽҭырҭәаа инеиуан, аҽҽа-ҽҽаҳәа иахьеилаҭәоз ашьҭыбжь
лаҳауан. Лара лхәыцрақәа шылзааиц илзааиуан. Иахеи
иахьеи иаалыршақәаз зегьы лхаҿы иаалгон. Лара лакәымзар,
уаха дызцугьы ларгьы абра иаанагаӡомызт. Ҭынч лыҩны
дыҟазаарын ларгьы. Аха усҟан диашахозу диашамхозу?
Абри даназхәыц, дышиашамхоз агәра лгеит еиҭах: абџьар
иӡхыргоз раӷацәа рнапаҿы иаанхон, урҭ ҭҟьар акәын абольшевикцәа
ирықәкны, ареволиуциа иақәкны, «Кьараз», Ревком ирықәкны, лара шьала-дала дзеиуаз анхацәа зыхьчо,
лтәыла хәыҷы еиқәзырхо ҳәа еилкааны илымоу ирықәкны.
Абри аамҭазы, абыржәы ада ианакәзаалакгьы, знымзар-зны лхы ианылымбаалацыз цәымӷра бааԥсык лызҵысит
аамысҭа
Џьамлаҭ иахь, лашьа Мсауҭ змаҟа дадҿаҳәаланы
идәықәыз иахь, уи иаби лаби реицәнымхара ашҟа,
цәымӷра бааԥсык лызҵысит Варден ишҟа – зхәы-зжьы
аанышәшәылоз Вано қәыԥш, аӡыхь аҟны иҽыкәбал
дынҽыжәԥаны, лара лышҟа имаз ацәаныррақәа анаацәырига,
лцәа-лжьы налхыбзааны, бла хаала дназхәаԥшхьаз, уинахысгьы
цәанырра хаараны лхәыцрақәа ирзынханы илымаз,
ианлаамҭахо лхы-лыԥсы зылҭарцгьы лгәы иҭакыз.
Уажәы,
уи ихы-иҿы гьамгьам, иӡамҩа пырпылқәа, урҭ
ирнаалоз
иԥаҵа еиқәаҵәақәа, ихахәы еиқәара џыԥхьқәа,
абраҟа раԥхьаҟа џьара гыгшәыг мишәанны абна иаалҵны
иаалҿагыларызшәа акәын дышрызхәыцуаз. Уи убриаҟара
уажәы дылцәымыӷхеит, абанҭ иӡхыргараны иҟоу абџьарқәа
зегьы иара инапала, аамысҭаратә қьаад иџьыба иааҭыганы,
Мсауҭ иқьышә инықәкны, «уара аамысҭара ашәҟәы
узаазгеит, ҳара уҳашьашәалоуп, усҭ абарҭ абџьарқәа, Аԥсны
агәаҵәа цәҟьарас иҟаҵа!» – ҳәа Мсауҭ инаииркуазшәа лхаҟны
ианааи. Лыбла иаахгылеит рган-ҩны агәҭаны астол ианахатәаз
Ванои Мсауҭи нахибаганы уахатәи абџьарӡыхгара атәы
ианалацәажәоз Мосеи Џьамлаҭи рылақәа гызмал-гызмалӡа,
абгахәыҷы ааимҟьарак анбасоури ҳәа акәытҵара ианазԥшуа
аиԥш, урҭ ианырзыԥшуазтәи асахьа.
Абарҭ азхәыцракәа рышьҭахь, лара, аменшевикцәа драӷа
иашаны лхы лыԥхьаӡеит, аха зҵаарак лҿаԥхьа иаацәырҵит:
–
«Сара сызусҭада?» Аҭакгьы ҟалҵеит лхала: «Баша
ԥҳәызба
хәыҷык, сан илҳәалоит еиԥш, ԥҳәызба ҵҟьынт хәыҷык!»
Ааи! Аха уажәы хаҵамаҭәала деибыҭоуп, аҟама анаҩсангьы
акьарахә лмаҟа иавҵоуп, уахатәи рус аҟны ахадаратә ҭыԥ
аанылкылоит – лара лоуп изыбзоуроу. Дара ргәы ишҭоу
еиԥш, аӷацәа иӡхырго абџьар рнапаҿы ирзаагар, ареволиуциа,
«Кьараз» Ревком рзы ицхыраара духон. Ус анакәха, лара
«баша ԥҳәызба ҵҟьынтк» лакәымзаап!
Абарҭкәа анааидылхәыцла, Ҳариза, ԥыхьатәи Ҳариза
шлакәмыз
лхаҭа агәра лгеит, еиҳагьы лҽаалырӷәӷәеит.
Лҽааиҵыхны,
лҽаарџаџаны лшьаҿақәа аалырӷәӷәан, лаԥхьаҟа
инеиуаз Мкыд дналыхьӡеит.
Агәыԥ нацәхыԥла такәы инаскьахьан еиԥш, изакәу
цқьа ирзеилымкаауа шьҭыбжьқәак ааҩит. Раԥхьа инеиуаз
Ҟаурбеи азныказы дымҵысӡо дааҭгылан, илымҳа кыдҵаны
дааӡырҩит, нас иҩызцәа рахь даахьаҳәит. Аӡ ашьҭыбжьҵәҟьа
уаҳартә еиԥш, дарбанзаалакгьы зыԥсы ҭоу, инақәацо аӡәы
убра дрыламызшәа, уахатәи аҵх азы убра иахьгылаз афасара
раҳаҭӡаны ицәазшәа, имҵысӡо иаагылеит зегьы.
– Ҳарзааигәахеит!.. – иҳәеит Ҟаурбеи, ибжьы аармаҷны,
аха игәы аҭыԥ иҭамгыло, ишьа-ида еилашуа.
Ахьатә мҿырҷҷа аҟәҟәаҳәа еиқәыԥсозшәа акәын иааҩуаз
ашьҭыбжь шыҟаз.
– Абџьар еиқәыԥсоит! – инцәыҵакшәа, аха дааццакны
даацәажәеит Заабеҭ.
Амза аԥҭақәа ахҳәаны, уаха иаҷаԥшьоз, изхылаԥшуаз
абанҭ абџьарқәа знапаҿы иҟаз ракәушәа, рмаршәа куа, урҭ
еиҩдырҽҽоз Егры аӡиас арцырцыруан. Агәыԥ харантәи
иахьԥшуаз, хҩык ауаа – нырцә-аарцә ибжьаз рцәаарақәа
имҩашьартә ирбон. Аарцәҟа аҽа хҩык гылан, абанҭ аӡиас
еиҩырҽҽацәа акоманда рызҭо роуп ззыргәахәыз. Ашәақьқәа
ахьынеиқәԥсоз иааидкыло, чаҟәа-чаҟәа иҿаҳәаны инышьҭарҵон
урҭ рпалтоуқәа нышьҭаҳәазо. Агәыԥаа, ажәа мҳәаӡакәаны
рыгәқәа излаҭырҳәаауаз ала, Ешырантәи инеиз ракәын.
Аха ԥшьҩык ыҟоуп хәа акәын ишырдыруаз, ирбоз хҩык
ахьракәхаз цқьа еилкаамызт дара рзын. Ҳариза абӷьааҳәа
акы лхаҿы иаалган, дагьааигәырӷьеит: «Мсауҭ абџьаргага
ауардын азын Заабеҭраахь дцаны дыҟоуп, арҭ Вардени,
Мосеи, Џьамлаҭи роуп!»
Абар, нас, ус анакәха, лашьа урҭ дрылаӡам. Нас дааццакын,
Мкыд дналахәыҭхәыҭит. Мкыд уи илҳәаз Ҟаурбеи
илымҳаҟынӡа
иналыгӡеит. Уигьы дааигәырӷьеит. Агәыԥ
маӡа-маӡа еигәныҩт: «Мсауҭ араҟа дрылаӡам!»
Ҳариза уажәы еиҳа длахҿыхны, аӷацәа рҿагылара еиҳа
лҽазлырхион, аӷа ицәымыӷра илымаз еиҳагьы аҽарӷәӷәеит
лыҩнуҵҟа. Лаԥхьаҟа лҿыналхеит. Лгәылҽанӡамкәаны аҿаҩҳәа
маҵәыкгьы налыҵаԥҵәеит. Зегьы еиқәыӡырҩуа иааҭгылт,
ларгьы лгәы нҭыԥсааит, аиакәым шылцәыҟалаз дырны.
Ари ашьҭыбжь раҳаит абџьар ҿазҳәоз ахҩык, агәҽанызаарагьы
роуит. Азныказы рыхқәа, неидыркылт, иаанаԥшы-ааԥшит, аха рааигәаҵәҟьа ахьакәмыз азы уаҩ дырбарҭамызт,
ираҳаз ашьҭыбжь аамҷыдарахаз. Руаӡәк инапы даахашәа
иааиҟьеит: – Ишәарҭам ари еиԥш аԥхьакырҭа аҭыԥ, иҟалоит
абџьар шьҭыхга ауардын ааигәахазар! – иҳәеит.
– Ус акәзар, дыррак ҟаҵатәуп! – диашахәҵәаӡа даагылеит
аҽаӡәы.
Иныҵакны атрышә дасит аԥхьа ицәажәаз.
– Ҳара ҳаума шәызҿу? – рыбжьы ааҩит аӡнырцәынтәи,
абџьар ырган ицоз ахацәа, атрышә дара ирызкыз џьшьаны.
– Шәара уаҳа ус шәымам ҳара ҳҟны! – ибжь гәаҩа
нарықәиргеит аԥхьа ицәажәаз. Ҳариза дымҩашьо илдырит
Варден ибжьы.
Уи уажәы илаҳаит џьаҳаным иҭоу гәылшьапк иахылҵны,
аҳаԥшьа ҵаула иааҭыҩызшәа.
Аӡнырцә зцәаара рбоз ахацәа афасара иналаӡит, иаанхеит
аарцәтәи ахҩык. Урҭ гылан еиқәыӡырҩуа такәаамҭа. Уаҳа
шьҭыбжьы ахьырмаҳаз еиҭаарӡыӡеит, изысыз рытрышәгьы
ус аҳауа иналаӡ ицеит. Дара ирҭахын аҿҿаҳәа афасара илхо
ауардыншьҭыбжь раҳарц. Еиҭаанаԥш-ааԥшит, аха абна
аҭынчра ахатәан. Еиҭах иныҵакны атрышә дасит Варден,
аха аҭак аныҟамла, дааӡыӡымкит.
Рыхҩыкгьы аамҭацк аҩнуҵҟала рпалтақәа ааԥыртланы,
аттаҳәа ртапанчақәа рыҭра иааҭырԥааит, нас алашәарыца
аиԥш иаанашәа-аашәеит.
Абольшевикцәа ргәыԥ уажәшьҭа ирҭахын «ауардын
аазгеит» ҳәа Заабеҭ ибжьы наиргарц, иаргьы уи иҽазирхион,
аха «макьана» ҳәа адырра ҟаиҵеит Ҟаурбеи, ихарацәоуп
ҳәа иԥхьаӡаны. Егьырҭ агәҽанызаара бзиа злароуз ала, арҭ
ега аҳаскьын дмырҽыргьы, афасара-фасароуп, шьҭыбжьык
рхылымҵыкәаны уаҩы дызрылсуам азы, рҽрызмырҵысуа
иаанханы иҟан. Ас шыҟалаз лбеит Ҳариза, иагьылдырит
аӷацәа рганахь иҟалаз аӡыӡымкрақәа лара илыхьыз агха
ишахҟьаз. Лхы ларҟәны дгылан илцәыҟалаз гәынганы.
– Уи хьаагатәым, Ҳариза, – иҳәеит, илыхьыз дырны
Ҟаурбеи, ибжьы иқьышә иқәкны, инаиҿԥрааны хара ицар
ҳәа дацәшәо. – Зегь акоуп, бџьар ҭмырҟьакәаны еилгашьа
шаҳмоуа збоит!
– Ԥшра аҭахны иаабом! Заабеҭ ибжьы аргарагьы иҟалап
акгьы ҳанамҭар, араҟа бџьар усуп иҟоу! – Ҟаурбеи иахь рхы
надырхеит зегьы еицҿакны.
– Ԥсыхәа ахьынӡамоу… ирхыкны… ианамуӡо, аҭагылазаашьа
иаҳнарбап… Аҳы!.. – иҳәеит Ҟаурбеи, раԥхьаӡагьы
иара ирхыкны дхысит…
Аӷацәа ахҩык иеиқәҿаҳәаз абџьарқәа рҽынарываԥсаны,
ахысра иалагеит. Ҟаурбеи агәыԥ аҟынтәи ԥшьҩык ирыдиҵеит
инаскьаны, урҭ ирхықәшарц. Аамҭацқәак рышьҭахь
аӷацәа рышьҭахьҟалагьы ахысбыжьқәа рҿаархеит. Аха
абџьар ахьеиқәыз
рааигәа иахыкәшазгьы арҭгьы знеиуамызт
– аӷацәа икылкааны
ихысуан. Ҟаурбеи арҭ џьаԥҳанылагьы
ишмаҷмыз гәҩарас икит, ахысра ианаҟәымҵ, иҩызцәа иреиҳәеит
рпатронақәа
иреиҷаҳарц, насгьы икылкааны ахысра
иаламгар ада ԥсыхәа шыҟамыз. Агәыԥ рхысра ԥыкхацыԥхьаӡа,
егьырҭгьы рабџьарқәа еиқәтәон. Иналкшәа аӡәы данхыслак,
егьырҭ залпла иҭдырҟьон.
Рышьҭахьҟа ирхыкәшазгьы адырра роуит икылкааны
ахысра азин шыҟалаз.
Ԥыҭрак ашьҭахь, аӷацәа рахьынтәи бџьарк мацара ҭҟьо
иалагеит. Ега иԥшыргьы, уаҳа акгьы ацҭҟьомызт. Уи абџьар
заҵәы аԥхьаҟа мацара иахьҭҟьоз рхы иархәаны, рааигәаӡа
инеит ашьҭахьҟа ирхыкәшаны иҟаз.
– Шәабџьар шьҭашәҵ, мамзар ԥсроуп! – рбжьы дыргеит.
Иҭҟьоз абџьар заҵәгьы уаҳа уаҩы даҵымхо иааҭынчхеит.
Ахҩык рахьынтәи насҭхашәа аӡиас ахықәахьҟа ишьҭаз,
ицнапык дааҩахан, акьарахә иршәит, Заабеҭ дзымҵасны
иааникылаз,
Егьырҭ аҩыџьа мҵысӡо ҿыцха ишьҭан. Агәҭаны
ииаз, иҩаиханы даашьҭырхит дхьанҭаӡа, дхьыдышьшь. Уи
згәеисра еиқәтәахьаз Џьамлаҭ иакәын. Ҩыџьа аҵыхәтәанынӡа
ихысуаз инеихаххит. Иҩаиханы данаашьҭырхгьы,
дҵысуамызт, аха деиқәџыхӡа дыҟан. Илацәқәа еимаџьгәан,
иқьышәқәа еихарԥсын.
– Аригьы ԥсыбаҩуп! – иҳәеит дышьҭызхыз руаӡәы.
– Варден иоуп, рнапхгаҩы, – Ҳариза уи днеизыԥшуа,
дааҭгылан, нас лхы аалалырҟәит.
Вано иблақәа аахитит, Ҳариза лцәажәабжьы иаҳаны.
Ахьышәҭҳәа
ишьапқәа днарықәгылан, иблақәа ҭҳаца даанаԥшы-ааԥшит. Ари анылба, лыхҭарԥа аалхылԥааит Ҳариза.
Лыхцәы қамызуа лызқәа инарықәлеит.
– Ҳариза, – иҳәеит Вано, – бара быбжьы аума, мшәан, ари?!
– Ацгәеиԥш ҽырԥсы ҟаиҵазаап! – даацәыҵаччеит инапқәа
ишьҭахьҟа ирҵәины изкыз.
– Ааи, Варден! Ари сара соуп, анхаҩ-ҭыԥҳа, «Кьараз»
иалоу Ҳариза Аирын-ԥҳа!
– Ааи, аха сара… сара бзиа…
– Бзиа субон, аха уажәшьҭа суҭахӡам, избанзар, «Кьаразаа»
удзыркыз сара соуп!..
– Мшәан, башьа Мсауҭ… Мсауҭ ҳара…
– Сашьа шәҟәылагьы ажәалагьы джьоуп, дхыхуп… Абџьар
иркны Аԥсны агәаҵәа ҭыхны цәҟьарас изкыдышәҵарц
шәаҿын!..
– Џьамлаҭгьы иаргьы ҳара ҳаилыркааит…
– Џьамлаҭ даамысҭан, дмалуаҩын, иҭахын иара иблақәа
ишырҭаху Аԥсны ибаларц! Сашьа дҟаҭәан, илацәқәа хҩан!
– Нас, уажәшьҭа?
– Уажәшьҭа Џьамлаҭ акгьы ибарҭаӡам, абан, иԥсыбаҩ
ахьышьҭоу!
Вано илақәа аацымцымын, уи днеизыԥшит.
– Сара сышьӡам, сызнацәкьыск ауп ихҵәоу, нацәкьысдагьы
аԥсҭазаара ыҟоуп!
– Ааи, Варден, ушьӡам, уагьыԥсӡом, аха Аԥсны агәаҵәа
иара ахәышҭаараҿы иҽҳәаҵаны иузыӡӡом, унапқәа ҿаҳәоуп!
– Мсауҭ?
– Сашьа уардынла даауеит ҳәа шәыԥшуп, иӡхыжәгаз
абџьар шәыцигарц.
– Мап, Ҳариза, Мсауҭ ҳарҭ дҳацҟан, аа, абан, дахьышьҭоу.
Сахьынаԥшуа избоит ӷәӷәала дышхәу. Иҟалоит бара бхымҭа
акәзаргьы ишьа казҭәаз!
– Дышәԥах, иҿы изеихымхуа деихаҿашәҳәа! – изшьапык
еиқәҿаҳәа, дцыркьуа даарыдгылеит Ҟаурбеи, деихаԥсы-еиҵаԥсы, игәы ԥыжәжәо.
Ҳариза урҭ днарыдҟьан, Мсауҭ днеихаххит:
– Сашьа Мсауҭ, узгаша уаҳәшьа дагааит!
– Мсауҭ дызгаша ахәра инӡам, Ҳариза… – иҳәеит уажәы
насҭхашәа игылаз Заабеҭ, иикыз акьарахәи афицарцкеи
аҩбагьы инапала ирхәмаруа, – абри иску акьарахә сыҩны
даннеи ҳамҭас исҭаз ауп, ибгәалашәоит ари афицарцка –
сара еишьас саныҟаиҵоз исиҭаз ауп. Аҩбагьы, уаха ӷәӷәала
еиҿахысырц акәзаарын изеимаадаз. Аха Анцәа иџьшьоуп,
ԥсҭбара рхылымҿиааит иареи сареи ҳабжьара.
Мсауҭ илақәа аԥхьа иааҵысҵысит, нас илацәқәа ҩышьҭыԥа-ҩышьҭыԥан, иаахитын, Заабеҭи Ҳаризеи днарҿаԥшит.
Варден изааигаз аҳәа цырцыруа, ихәхәаӡа иван…
– Мкыд, Мкыд, бабаҟоу?! – даашаҟьшаҟьан, даагьежьит
Ҳариза, – Мкыд, сашьа ихәра злаҿасҳәаша ак сзыԥшаа!
Ҳариза ааигәа Мкыд данылымба, длыԥшаарц днаҭрысит.
Уи аамҭазы, агәыԥ иалаз ҩыџьа Мкыд илыҵаланы даалԥыргалеит.
– Мкыд! – арҵәаа ааҭлыргеит Ҳариза. Нас, дылԥызгалаз
даарыдххылеит:
– Лыхәра ҿаҳҳәап, лкәафҭа инамԥжәаны!..
– Лыхәра аҿаҳәара аҭахӡам уажәшьҭа, Ҳариза!.. – иҳәеит
Ҟаурбеи даахьаҳәын, ибжьы ҭааӡа.
Ҳариза лӡамҩақәа лнацәкьарақәа рыларҟаца иахьаалкыз
уа даанхеит…
Саҭбеи хәыҷы асас дахьықәиаз аҿаԥара ашә ывҵрааны
дынкылԥшит
ԥыҭрак ашьҭахь. Асас дҭаҳәахаа дыцәан.
Ашьшьыҳәа
ашә ныдиҵан, адәахьы дындәылҵит.
«Сцап, сцап Дамыр иҟынӡа. Иасҳәап саб иҩызак дааины
дшыҟоу!» – агәашә дынҭыҵит.
– Саб иҩызак дааит! – гәахәарак зныԥшуаз ихы-иҿы
ааихаччеит
Саҭбеи, аанда ахыркра иаҿыз Дамыр данынаидгыла.
Дамыр илахь ҩеиҵихын, иԥаҵа еиқәаҵәақәа инапала
инеиԥхьишьшьааит,
ихы ларҟәны ижәцәеимаақәа ршьацҳәақәа
ааирӷәӷәан, аҷкәын днеизыԥшит.
– Дызусҭада уи?
– Мосе ихьӡуп.
Дамыр дхәыцуа дгылан, аха ус уаҩы дигәалашәомызт.
– Дсыздыруам умбои, Саҭбеи. Иааишьоузеи? – дҵааит,
иҽааиҵыхны даагылан, имахәҿа раақәагьы ааушьҭны.
– Мсауҭ ҳәа саб ҩызак дааганы, дныжьны дцеит,
с-Ешыратәуп иҳәеит уи Мсауҭ.
– Мсауҭ Аирынба? Уи дыздыруеит. Заабеҭ еишьас дҟаиҵахьеит.
Мсауҭ сицны уи иҩнгьы снеихьеит. Амала, ааигәа
ихабар ҳәа акгьы смаҳацызт… Иуеиҳәаӡазеи Заабеҭ иӡбахә
ала?
– Уаб иҩыза соуп, иҳәеит, уи Мсауҭ. Уаҳа акгьы… Аа,
исхашҭыз, Мосе иаб дизыԥшны дшаанхоз иҳәеит…
Ахәылԥазрахь инеиуан еиԥш, Саҭбеи иангьы дааит. Иҟаз
анлеиҳәа, ахьурӡы нхылшьит уаххьа рзыҟалҵарц.
Дамыргьы дааит.
Зегьы Заабеҭ иҭыӡшәак раҳарц нахыццакуан, аха асас
дахьԥадырҿыхоз. Ихала дгылаанӡа изыԥшит.
Дамыр хәыцрашәкы ихаҿы еилагьежьуан: «Мосе дызусҭхарыдашь?..
Аирынба зыгәрагоу уаҩумашь?.. Издыруада
зыгәрагам уаҩны, Заабеҭ иуара дақәгәыӷны, иҳаӷоу аӡәы
дааганы даанижьзар?!»
Асас иԥсы анишьа, дҩагылеит. Иҽааирххан, имаха-шьаха
еиҵыхуа, аҿаԥараҿы даалеиҩеит. Ацәажәабжьқәа аниаҳа,
ишицәымыӷхаз мҩашьо, илахь ааимаирџахәын, ашә
ахьывҵрааз дынкылыԥшит: «Хаҵак, ԥҳәыск, нас издыруа
ахәыҷы… Ус анакәха, аҭаацәа ирхыгам…» – даалахҿыххеит.
Ашә ааимԥааны дара рахь дааҩналеит.
– Сан лоуп! – асас днеиԥылеит Саҭбеи, зҵаарала данааихәаԥш.
Аԥсшәақәа ааибырҳәеит.
– Заабеҭ? – дҵааит нас, иимбацыз ахаҵа иахь инапы рххо,
иагьнациҵеит аҭак дазымԥшыкәа, – даара сеигәырӷьоит
ҳаибадырра!
– Мап, Дамыр сыхьӡуп, аха Заабеҭ иеиԥшҵәҟьа сыԥхьаӡа,
сгәылоуп, аха ҩнаҭак еиԥш еицыҟоу ҳауп.
Дамыр аҟыԥыҳәа идырит асас Заабеҭ иҩыза шиакәмыз,
аха игәра ирганы, Заабеҭ акыр иеиҳәараны дыҟазар, иирҳәарц
иҭахын.
– Ибзиоуп, ҳәара аҭахума, ибзиоуп, – дааҽхырччеит
Мосе.
Инеибартәақәеит.
Мосеи Заабеҭи шзеибамдыруаз уажәшьҭа усгьы еилкаан.
Дамыр илахь ааибыӷ-быӷит.
– Заабеҭи уареи шәзеибамдыруазаап? – аҭынчра
ааилеигеит аамҭацқәак рышьҭахь.
– Сҩыза Мсауҭи иареи еибадыруеит.
– Иареи уареи шәеинымиаӡацзаап? – реицәажәара ирҵауларц
инациҵеит Дамыр, аҭаҭын ақьаад инылаҳәаны амца
нацраҵо, ҩысҭаарак инмырԥшӡо.
– Ҳаинымиацт, ааи. Мсауҭ сызлақәиргәыӷыз ала, араҟа
ҳаинио џьысшьоит. Уи арахь сымҩахигеит… сасра…
– Бзиала иаабаша уакәхааит, асасцәа рзы еснагь ҳгәашә
аартуп, Мсауҭ ҳаҩнаҭа дацәтәымуаҩӡам, дақәымгәыӷуазҭгьы
умҩахигомызт. Аԥшәма дыҟам ҳәа ухы ахумбаан, уҩнеиԥш
иԥхьаӡа, – ԥшәыма ԥҳәыск лаҳасаб ала диацәажәеит Саҭбеи
– иан Шьыдгәагьы.
Уаххьа ҳәа акрыфара иантәоз Мосе аҿаԥараҿы даныцәоз
ишиуаз еиԥш, ипалта ишәыхра мап ацәикит, ахьҭа сакуеит
ҳәа ҽыҵгас иҟаҵаны.
Акрырфеит. Дамыр акраамҭа дтәан, аха реицәажәара
уаҳа еиҵыхшьа амоуит, асас иажәақәа еиҳа-еиҳа икьаҿхон,
акәалаԥ иҭоушәа ихьчон.
Саҭбеи игәалашәон, асас аԥсшьаразы данықәиоз, ипалта
ишәыхра мап шацәикыз, патронақәак рыхьархьарбжьгьы
шиаҳаз. Аха иабгьы абџьар ныҟәимгози…
– Апатронақәагьы ныҟәигоит, – иҳәеит иара, Дамыр
днеиҿаԥшын, – акьарахә ҳәа изышьҭоу сиҭондаз, саргьы
сымхыслози, шьыри! – иныҵакшәа дцәажәон ахәыҷы.
Уи ашьҭахь Дамыр ԥыҭрак блала-ҿылеи хәыҭхәыҭлеи
аҭаацәа
драцәажәон, нас иҽынмырхацәакәаны аҩныҟа дцеит.
Алымҩанык ихы иҭагьежьуа иҭаз асас иҟазшьақәа ракәын:
«Дшәаԥырҳаԥуеит, иблақәа ҟьалоит уажәы-уажәы.
Ҳагәрагара ицәуадаҩуп… Арыцҳара сызҳәом… Дзеиуоу ҳәа
акгьы сзеилкаауам?!»
Шьыдгәа аҿаԥараҿы асас ииарҭа аныҟалҵа, ԥсуа ҵасла
деилыхны дышьҭалҵарацы лҽыназылкит. Аха иара даҿагьаланы
имуит. Ларгьы уаҳа акгьы ахымҳәаакәаны аҿаԥара
ашә ныдҵаны, дындәылҵырц лҿыналхеит. Убасҟан:
– Заабеҭ уаха дмааӡои? – ҳәа дналызҵааит.
– Уаха даарц ауп ииҳәаз, – лҳәан, лажәа ааркьаҿны дындәылҵит.
Ахәышҭаараҿы акәызҭхақәа былуа ишнеиуа ианҿыцәаалак,
дҩаҵханы амҿқәа еиҭанеиҿаижьуан Дамыр. Ианеиқәбыллак,
дындәылҵны абарҵаҿы ишьҭаз ахьаца мҿы еидарак
игәыҵак иааганы инеиқәижьуан. Еиҭах ахәышҭаараҿы
амца агәгәаҳәа инеилашыҩкуан. Амаҵурҭа иахылҵуаз алҩа,
абамбеиԥш
еилаҳанто жәҩангәы иныҵаӡуан. Иаргьы иџьыба
қьаад еиларҽқәак ааҭганы, ҭаҭын бӷьыц ҟьаҟьак ныҽҳәарсны
ихыҷ-хыҷуа ианааҩалак, инапсыргәҵа инықәырҟәыҷны
ннылеиԥсон. Иааиларҵәины, икәеицеиуаз кәицк ахы надикшалон.
Нас, инеиҿыҵакны апақ-апақҳәа даннахалак, алҩа
неиҿыҵишьҭуан.
Арбаӷьқәа ҩынтәын ҿырҭуазижьҭеи, аха Дамыр лацәааихьшьык
ҟаимҵацызт. Аҵх цацыԥхьаӡа иаҳа-иаҳа илақәа
ырԥаџьԥаџьуа, ахьышәҭ-хьышәҭҳәа дҩаҵҟьаны, такәаамҭа
ахара амҩа даԥшлон, нас даахамчамны, дааины амца
дныҽҳәатәон,
аҭәыц ԥҵәаргьы иара иаҳаратәы, илымҳақәа
кыдҵаны дӡырҩуа.
Аҵх агәы еиҩнашеит. Ахәышҭаарамцагьы еихсыӷьуа
иалагеит.
Дамыр аҽҳәа дшыҽҳәаԥшуаз, асқам ахы дынкыдиаалан,
игәшиҽаныз илацәқәа нҭааит. Уи аамҭазы, ишьҭыбжь
мыргаӡакәаны
аӡәы ашә данааха, иааҷыжь-мыжьит.
Ашырҳәа дҩаҵҟьеит Дамыргьы.
– Уа утәа ашьшьыҳәа, амцагьы умҩаҵхан! – Дамыр ижәҩа
инапы нықәикит Заабеҭ.
– Умаар ҳәа сшәон, аҵхгьы уажәшьҭа…
– Сҭакызаргьы саауан, саауеит ҳәа ургәыӷны унсыжьуазма?
– Ааи, аха абџьар сзааумгаӡеи, «Кьаразаа» срылоуҵарц
ҳмеицәажәази?
– Абар, Аирынба ианасшьахьаз афицарцка абри уара
иуанасшьоит уаха!
– Ишԥа, Аирынба ихаҭа дабаҟоу?!
– Аҳы, иудкыл афицарцка! «Кьаразаа» уахаҵәҟьа
урылаԥхьаӡахоит. Мсауҭ итәы нас иуасҳәап. Уажәы ҳаццакып.
Сыҩны атәым сас даҭоуп, дҳәынҷатәуп. Сҩызцәа угәашә
анҭыҵ иаҳзыԥшуп Аирынба иаҳәшьа Ҳариза днарылаҵаны.
Ҳдәықәҵа! – дааццакит Заабеҭ.
– Ишԥа? Уҩны «асас» дшыҟоу уаргьы иудыруама?! –
иааџьеишьеит Дамыр, ииҭаз афицарцка ааимхуа.
– Ааи, Мсауҭ иҿала иҳаиҳәеит аменшевик дааганы сыҩны
дшынижьыз. Ҳдәықәҵа!
Заабеҭи Дамыри рҽааибырҭан, акәаҷаб инаҭәҳәаны индәылҟьеит.
Амза нцәырҟьа-аацәырасуа Заабеҭраа рмаҵурҭа аҿаԥара
аԥенџьыр инкылԥшлон. Асас дааԥса-дкара дшыҟазгьы,
Шьыдгәа дышьҭасҵеит ҳәа лгәы рҭынчны дындәылҵижьҭеигьы,
ишьапқәа неиҿаршәны ииарҭа дахьнылатәаз, лацәааихьшь
ҟаимҵацызт, Заабеҭ дшизыԥшыц дизыԥшын!
Ацәа ииааиуа иалагаргьы, акы днарырҳазшәа, илақәа ааирцымцымуан.
Уамашәа акәын Заабеҭ дшихыццакуаз. Аҵх агәы нахыс
игәы аҭра иҭагыломызт. Ибла ихгылан Мсауҭи иареи ашҭа
ианааҭалаҵәҟьа рылаԥш зықәшәаз, зчарҭ хаххала насҭха
ашҭа аганахь, ахьаца амҵа игылаз ауардын. Уажәааны уи
абџьарла еиҵаҭәы абраҟа иааганы ирҵәаххьазар акәымзи
Заабеҭи иареи.
Иабаҟоу уажәы уи еиԥш? Ихаҭа дшазхәыцуа ала, иара
деиҩырҿахәа, дқәықәма-шәықәмаха аиарҭа дылатәоуп, дара,
инеира иахыццакуа, Егры ихықәтәалоуп. Заабеҭ иакәзар,
рыжәтәык дханагалан, иқьаф ҭазза, аҩныҟа дшаарагьы
ихашҭны џьара дкако дтәоуп!
Уи аамҭазы, аган-ҩны ашә ашьшьыҳәа иаатит. Шьапышьҭыбжьыкгьы
иаҳаит.
Заабеҭ аҩны даныҩналоз, раԥхьа аԥенџьыр ала аҿаԥара
дыҩнаԥшны, асас аиарҭа дшықәтәаз гәеиҭахьан, ицыз
– Дамыри аҽа ҩыџьа ахацәеи – ашьҭахьтәи аҩнашә иавҵаиргылахьан.
– Асас дысҭоуп ҳәа саҳаит, бара, аԥшәмаԥҳәыс, ус аума?
– иҭаацәагьы «асасгьы» ираҳаратәы ибжьы неиҵыхны
даацәажәеит Заабеҭ.
– Ааи, ҳасас аҿаԥараҿы дыцәоуп, аха уи уара иабауаҳаи?
– ацәа даалҵит Шьыдгәа.
– Исмаҳакәаны, ишԥасмаҳауаз, Гәымсҭа аԥшаҳәаҿтәи
сашьа Мсауҭ асас ара дааныжьны дышнеиуаз дысԥылт.
Иҩызцәеи иареи аус рыман, уахь срыццеит, рус рыцҟасҵеит,
уажәы асаси сареи аҽа уск ҳнапы ианырҵеит!..
– Асас дааԥсазар ҟалоит, убжьы умырдуцәан, дурҿыхоит.
– Маап! – иҳәеит Заабеҭ, еиҭах ибжьы неиҵыхны. – Мсауҭ
исыдиҵеит ега аҵх цахьазаргьы дсырҿыхарц, аус ҳамоуп!
Мосе даагәырӷьан, ахьышәҭҳәа дҩаҵҟьеит, Заабеҭ шиакәыз,
Мсауҭи иареи шеибабахьаз агәра ганы.
– Заабеҭ, усас дыцәаӡам, дшеилаҳәоу дузыԥшуп! – аҿаԥарахьынтәи
ибжьы лахҿыхӡа иаагеит Мосе.
Аҿаԥара ашә ааимԥааны дааҩналеит Заабеҭ, нас дааҭгылан:
– Амала, Мсауҭ зегьраԥхьаӡа исыдиҵаз, иҩыза бзиа снапы
рџаџа уаасгәыдсыҳәҳәаларц ауп! – асас иахь иҿынеихеит.
Иаагәыдибаҳәҳәалеит.
Убасҟанҵәҟьа ашьҭахьтәи ашә ааимҟьан, Дамыри уи
иҩызеи ааҩнаԥалеит. «Асас» уахь данынхьаԥш, рабџьарқәа
рыхқәа днарҭаԥшит.
Мосе ишәаҟьаз илақәа шаҟь-шаҟьо, гәыӷрак инырԥшуа
Заабеҭ днеиҿаԥшит. Усҟан Заабеҭ инапы џыԥхьқәа рыла
деиқәырҟаца дикын. Азынҭрыс «асас» инапқәа нҭарс иааныркылан,
ишьҭахьҟа ииаганы, ирҟәараҟәантәны ирымаз
ашаха нахаршәны, икыдырххала акаруаҭ ахы инадҿарҳәалеит.
– Изусҭцәада арҭ арҳәцәа?! – еиҭах гәыӷрак иныԥшуа
Заабеҭ илакҭа дынҭаԥшит Шьыдгәа акәаҷаб аркны илыма
данааҩнала.
– Уҽумырҵысын! – днаиқәҟааит, илакҭа дызҭамԥшуа
иаарыцәгьаны Заабеҭ.
Убасҟан ауп абжьас млашьы даҩызаха данааргәыдхахала,
ишыцәгьаразҵәҟьа баны. Инапқәа ихы ианизамырхәа,
шԥылеи
шьапылеи дықәԥон, абгыӡ даҩызаха дхәаауан, нас
ихапыцқәа аҿҿа рыхга инеихаирӷәӷәон.
– Ухы-уҵыхәа уҿала иҳаҳәа!.. Уааццакы!.. – уажәы иҿахәы
иҿызхырц иаҿыз Дамыр иакәын.
Аҭак аҟаҵара ацынхәрас, ацәҟьа иакыз ацыӷ еиԥш дԥаԥашькуан.
Ихәыцраҟны аԥшатлакә ашьҭыбжь цәгьахо иааиуан,
иууан, аԥенџьырқәа ҿнахуан…
Имч анымхаӡа, дҳақь-ԥсықьуа аиарҭа днылаҳаит. Нас
дынхықәтәалеит, идақәа зегьы еибархханы. Ахьшь ишьҭнаԥааз акәҷышь гәыҭҟьа аиԥш, игәы адыԥ-дыԥ ахга еисуан.
Ихы
иқәжьны иблақәа аахарккалашәа днарыҵаԥшын, дҵааит:
– Шәызусҭцәада шәара?.. Уара Заабеҭ уакәӡам, Мсауҭ
уиҩызаӡам, уабрагьуп!..
Асы илагәаны иркыз ажьеиԥш, иқьышә қәацқәацон.
Нас, ҿымҭ-ԥсымшьҭ ила шәаҟьақәа наҭааҭо, илаԥш зегьы
инархыго, игәы дҭаҵәуон: “Арҭ рнапы ампыҵыҵышьагьы
сымам уажәшьҭа. Сабџьардахеит. Зымҵәыжәҩақәа хдырффаз
ашшаӷьыч еиԥш, саарымпыҵахеит иаха изызхаҳҭәалоз
ареволиуциа анапхгаҩцәа руаа!..»
Аҩнашә аартны дааҩналеит зӡара еихытаруа ԥсуамаҭәала
еилаҳәаз, хҭарԥала зхы-зҿы ҭаҳәҳәаз аӡәы. Мосе уахь днаԥшит.
Иара иҭахын уажә иааҩналаз Мсауҭ ма Џьамлаҭ руаӡәык
иакәны, цхыраарак дақәиргәыӷырц. Ахҭарԥа дааҩахеит
иааҩналаз. Лыхцәы шьқьыруа лыжәҩа инықәлеит
Ҳариза. Лқәыԥш блақәа ааҭыԥха-ааҭыԥхан, блаҵыхәала
инеиҩырҿахәа
иҿаҳәаз днеизыԥшит.
Мосе иблақәа ҟьалан, аҿаԥара иааҩнагьежь-ааҩнахынҳәит.
Нас иҿы ахьааихихыз уа даанхеит…
Мчыбжьык ахи-аҵыхәеи рыла амарда ахалара маҷк
сшашьцылаз мҩашьо, иахьа сшьамхқәа еиҳа срықәгәыӷуа
снеиуан. Амарда иаҿагалаз амҩахәасҭа анаанҵәа, уф, гәышьа
ҳәа сыԥсы ааивызган, сшьапқәа риашаны ашьаҟьасҭара
инықәсыргылеит.
– Еиҭах уааԥсама? Аҿаҩа дгьылаҿы шьхауаҩҵас аныҟәара
узамышьцылеитеи! – ишьҭахьҟа дхьаԥшын, дааҭгылеит
гәыбӷан сиҭаҵәҟьозу, лафшақә дсацәажәозу сзеилымкаауа
Дауҭ, Ԥсҳәы сыҟоижьҭеи уамак ҵуазшәа.
– Даарагьы дыбзиаӡоуп ҳасас, нан, Дауҭ, ага-уаа – лассы
ашьха изашьцылом, Ҭамел ԥасақәа раасҭа шьабсҭаҵас дхалазшәа
збоит иахьа! – амҩахәасҭа макьана инзмырҵәацыз
Дауҭ иан, дааҭгыла-ааҭгыло, лыԥсы ааивыго саалырҽхәеит.
Гәахәарак насызҵысит: «Ааи, исықәҿиеит, мчыбжьык
ала Кьшьышь слырҽхәартә сҟалазар, ԥыҭрак ашьҭахь лаӷьарагьы
ҩадарагьы сзеиԥшны сҟалап!»
Кьшьышь данааҳахьӡа, ҳшьаҿақәа неиҵыхшәа ашьаҟьас_
ҭара ҳнықәлеит, саргьы сгәырӷьаҵәа сааҟалеит азныказы.
Аха Ԥсҳәы ҳнаӡаанӡа еиҭах шаҟа марда ҳарҿысраны ҳаҟаз
саназхәыц, сгәы нҭаҳахт.
Ҳара аныҟәара ҳаман аҽны. Аинститут исыцалгаз Дауҭ
иҩны мызктәи сыԥсшьара схызгарц сааижьҭеи аҽнеиԥш хара
сымныҟәацызт. Ааигәа-сигәа амардарақәа сҽырнысшәауан,
амардақәа сыҽрышьсырцылон. Уи ауп иахьа сшьамхқәа еиҳа
иҵархазшәа зылбаз Кьшьышь.
Ԥсҳәы такәы инацәыхараны алада ҳалбааит иахьа.
Кьшьышьгьы,
сажәӡаанӡа сымч ԥысшәап лгәахәызшәа, ишлымчыз
дҳашьҭан ҳныҟәараҿы. Дау ҳәа иахьашьҭоу ахыҵырҭа
ҳазааигәахомашь ҳҳәо аҟынӡа ҳалбааит.
Уажәшьҭоуп иануадаҩу.
Ҳанаауаз лаӷьарак ҳалбаанагеит, аха уажәшьҭа шьапԥынҵала
шаҟа марда рҿыстәузеи!
Макьана амшгьы такә ыҟоуп. Амҩагьы.
Ԥсҭҳәацк ажәҩан иаҵубаауамызт. Шьыбжь анхыҳәҳәа
нахысгьы аԥсыршьага ԥша ахәхәаҳәа иасуан. Ашәаԥыџьаԥ
зҵашьшьы иҟаз аԥсҭара, ашәшьыра каианы нҵәара ақәӡамшәа
инашьҭын. Зны-зынла ахәадақәеи аҵлабжьарақәеи
иаарбжьшәоз амра гәкы-ҵәыкуа ишҳашьҭаз, еиҭах ашәшьыра
ҳныҵалон.
Уажәы ашьаҟьасҭара ҳнахысырц егьҳагмызт.
– Аа, нан Ҭамел, агантәи шьоукы ҳгәылара рыԥсы
ршьарц иааит ҳәа иаха ахәылԥазы зыӡбахә шәасҳәаз! – ашьаҟьасҭара
аҭӡыварахь сынхьалырԥшит Кьшьышь. Зегьы
урҭ рахь ҳнаԥшуа ҳааҭгылеит. Хаҵеи, ԥҳәыси, рыԥҳаи
аабон ҳнаԥшны. Ахаҵа даун. Уахьихәаԥшуаз еилаҩак иакәын.
Ишлиапа ихыхны икын. Ихагәҭа цырцыруа иҟан,
амра цаҳәцаҳәуа инақәцеир, иааизымчҳап угәахәратәы.
Ацырцырра
инаҵакны ихцәышла кьаҿӷәыӷәқәа џыԥхьӡа
иҟан. Иҷаԥшьӡа исаз ихы-иҿы хәхәа акҷырақәа анубаалон.
Дахьаалеиҩеиуаз маҷк изшьапык шиҵишьуаз иныԥшуан.
Аԥхәыс аурыла ишаанагара дыҟан. Уигьы лыхцәы ашлара
такәы иамҽханакхьан, аха лҿара аамҭақәа раан ахцәы наӡа
шлымаз мҩашьо, уажәгьы ибымбылха илықәын, аура маҷын
умҳәозар. Лӡара ҭҳацаӡа ипан. Абаҩқәа ылҵма уҳәаратәы
изгыз лхы-лҿы ахәажәцәа иамҽханакхьан. Ани ԥҳаи
рыблақәа унархыԥшылар, еиԥшызар ҟалап шугәахәуазгьы
рҩашӷьык иааиҩнашазшәа аҳәаа нарыбжьалон: ан лыбла
ҭынчқәа илхылгахьоу аџьабаақәа рышьҭа рхубаалон; аԥҳа
лыблақәа лхы-лҿы ҭҭәаа ианаалон, агәахәареи агәыӷреи
мцабзха ирхубаалон, дахьынаԥшуаз ашьха ԥсабара хәыц-хәыц еимырдон, ллакҭа еиқәарақәа ирҭыԥхон. Ҩажәа шықәса
иреиҳаны иузлыҭомызт. Зны-зынла лаԥшыла еимылдоз
аԥсҭара, лгәы хнахӡазшәа, зҿыгхара жәпаӡа илкыз ашәҟәы
аартны, лаԥшыла аԥхьара дналагон.
Арҭ ахҩык ахьгылаз рҿаԥхьа зқәаҭыԥк аҟара адгьыл
агәы ҭаҳаны иҟан, еилаԥыххаа анышәгәал хьанҭақәа ҭаԥсан.
Хаҵеи ԥхәыси рылахь еиқәҵаны такәаамҭа агәы ҭаҳаны
иахьыҟаз аҭыԥ ахь инаԥшуа ираҩсхьаз акы ргәаладыршәон.
Нас, аԥхәыс аҿҟьарра ахықәахь днаскьан, ҿымҭ-ԥсымшьҭ хара
аҳаҩақәа дырҭаԥшуа, лыблақәа кыдырхало даагылт.
Аҵлакәа рықәцәақәа ҵысҵысуан шьыбжьышьҭахьтәи
аԥша ахьынархьысуаз. Аԥхәыс лылацәақәа ааиқәԥсаны даагылеит.
Аԥша лхахәышла жәпа ааиԥхьнашьшьааит.
Ашшыҳәа ашьҭыбжь ааҩуан ахара аҩхаа иҭысны илеиуаз
Бзыԥ аӡиас…
Едгьац Марыхәба аӡхкыраҿы дааҭгыланы, иҵыблаауаз
амраҭашәарахь днаԥшит. Нас, ашьхарахь дынхьаԥшын, минуҭқәак
ус дгылан.
Ихәыцрақәа неиҭасит Едгьац. Иагьааигәалашәеит:
Амцабз иҿықәҳәҳәо, дҟатаӡа дыҟан усҟан, аҽарҳа даҩызан,
ибӷа алар еиԥш ииашахәҵәан. Абџьар шьҭырхит Аԥсны
аҵеицәа!
Едгьацгьы…
Кәыдры ахықәан еибашьран. Аменшевикцәеи дареи
еиҿахысуан.
Иззеибашьуаз рдыруан. Ахақәиҭра рнапаҿы
иааргон.
«Уажәы ахақәиҭреи Ҳаԥсадгьыли рыхьчоит, ҳаҷкәынцәа
ҳара ҳрыхьчоит», – игәы амца нҭашын, ибылбылуа иааҟалеит.
Аԥхьарца арахәыцқәа реиԥш, идақәа ааибарххеит.
Ԥсҳәы ааҩсшәа дыҟоуп иԥа Алиас. Абџьар икуп!
Едгьац иҽы ҭуӷан аӡлагара аԥхьа иҿаҳәаӡам. Уигьы иԥа
дахьыҟоу акәхап иахьыҟоу. Ахьшьцәа рхәы ханамгалаӡеит
уахь. Иагаз Алиас иоуп. Алиас жәаа шықәса дырҭагылан.
Иан хәашабга лдунеи лыԥсаххьан. Иԥазаҵә! Убри ауп заа
ԥҳәыс дзизааигазгьы.
Едгьац иԥа днаскьеигеит иҽы ҭуӷан дақәыртәаны.
Иара даахынҳәит. Аҽы днаҵаҟьеит Алиас. Иҽырԥа-ҽырԥо
анаара инаҿалеит, ԥҳәысҳәара ашҭа данҭалоз иеиԥшха…
Иҩызцәа аӡәырҩы реиԥш, иқәра аҵанакуа даныҟала, даҳәеит
ҳашьхақәа рыхьчара – еибашьра дрышьҭырц, аҽы
ҭуӷангьы иманы…
Лыблақәа ҭаа ашьха даҿаԥшуеит иԥҳәыс хәыҷы Шьасиа.
Араԥ ахьӡын уи аҽы ҭуӷан. Алаҳәахӡы еиԥш еиқәаҵәан.
Алахь ҷашьан. Аԥшьшьапыкгьы рхьышьақәа мацәаз шкәакәала икәыршан. Ахәда еиқәырхәа, аԥырцәқәа агәышԥы
иныҵаԥсон. Абӷа амарҭақ иаҩызан. Акәтаӷь шаӡоу иақәуҭәар
иақәҵәраап уҳәарын. Алиас абӷаҿы данҩеиуаз адыруан,
иҽырԥа-ҽырԥо иаақәлон. Ахы ианақәиҭыз, иагәарԥханы ианыкьыркьырлак,
аҳабла зегьы ааиланарӡыӡон.
… Едгьац аӡхкыра днаԥырҵын, аӡлагарахь ихы рханы
дналбааит. Данааҭгыла, инеиужьны уубжьык иаҳауа далагеит.
Ажәҩан иаҵагьежьуаз аҳаирплан ууан.
– Иара ауп, иаабац-иҳаҳац, ашьха иахууааны аҿаанахеит.
Ее, сабиц, Аҟәа еиҭаланажьхуазар акәхап…
Аӡлагара дныҩналеит. Иҽааибиҭан, ишыла зҭаз ааҵәа даахан
ижәҩа ианнықәиҵа, хаҳә хбыкь дук даҵалазшәа, ихьанҭыџьӡа
ишааиқәыӷәӷәаз мҩашьо ибӷа ааиџьит:
– Сеихап уажәшьҭа! – илабашьа наиҵарсуа, аӡлагара ашә
ныдҵаны амҩа днанылеит.
Аҳаирплан, хара ишцахьазгьы, абжьы ааҩуан.
Али-ԥси рыбжьара абжьы ныҵаба ицеит. Уи ацынхәрас
абомба тҟәацбыжьқәа рҿаархеит.
Едгьац дааҭгылеит. Абзарбзанқәа нашькларҵеит Аҟәа
иахьахагьежьуаз.
Дук мырҵыкәа абомба тҟәацбыжьқәа ааиқәтәеит.
Абзарбзан бжьқәагьы… Иууаз аҳаирплан гьежьны
ашьхақәа шыҟаз еихеит.
Едгьац иааҵәа шьҭамҵаӡакәаны иҭаҭын днаҿыха-ааҿыхан,
ихы дҩаханы ажәҩан днаҵаԥшит. Еҵәақәак нкыдыԥсалахьан.
Иҭаҭын цыблааха нкаршәны, илабашьа наиҵаргәо
деиҭандәықәлеит.
«Исалам шәҟәы ма иҳауандаз, сабиц, инапҩымҭак! Иҵуазеи,
ианаџьалымбеит, шәҟәыбӷьыцк имҩижьҭеи! Иан
хлаҳәацәгьа
лызқәа змадоу анышә дыҵанаргыломеи. Сҭаца
хәыҷгьы уамашәа лылахь еиқәылҵо далагеит. Бӷьыц хәыҷык
ааҵәаӷәаны, ԥаса зны еиԥш, ашьхантә илбаауа аӡәы инаииҭар…
сымч маҷк иацымлози…»
Едгьац иааԥсарақәа маҷк инаԥхьаҵызшәа ибеит, иҩны-игәара алашьцара ианналибаа…
Уи аамҭазы аҽы кьыркьырит агәашә аԥхьа. Уи абжьы
халеит ишиашаз ҵәҩанҵәыҟа, нас иԥытлан аҳауа иналаӡсеит.
Аҳабла ааигәныҩит…
– Араԥ, Араԥ! – ибжьы нҭигеит Едгьац, деигәырӷьарызу
изымдыруа.
Иашьҭарххны бжьы имаҳаит. Иҵысӡомызт Араԥгьы. Ишгылац
игылан еиқәхаԥс.
Шьасиагьы амаҵурҭа даадәылҵны агәашә ахь лҿаалхеит.
– Алиас!.. – аҭынчра инеихатәаз изымчҳакәан, ибжьы
наироуит аҭаҳмада.
Инашьҭарххны бжьы имаҳаӡеит.
Изқәа иқәыз аидара уажәраанӡа ажәҩан амаа иахьынҳаланы
уажәы иааунашьҭызшәа, ихаҳәха ибӷа инақәыӷәӷәеит,
ибӷа неихасыҟәит. Ишьамхқәа ааҟәарҟәарын, ауардын
алыра
анхжәо еиԥш, инаиҵаҟәалазшәа ибеит.
– Умала уҟоума, уанаџьалбеит, Араԥ!.. – Едгьац иеидара
изқәа иқәыҩрны инкаҳаит. Алиас ихабар анимба, ишьамхқәа
наиҵаҟәалан, ашыла зҭаз ааҵәа днықәтәеит. Дшабазшәа,
дзықәацомызт
акраамҭа. Ижакьа ӡыш аарла иқәацон, аԥша
ахьналасуаз. Аҵыхәтәан, илахь ааиҵыхшәа данынаԥш, Араԥ
акьыркьырбжьы заҳаз агәылацәа ааизыҩҩхьан…
Амра гылт. Абжьааԥны еиԥшуп уи амра. Игьежьуп.
Ишамшамуеит.
Хьаак амам иара усгьы. Адунеи ахҭысқәа ахы
рыланархәуам. Мацара заҵәык, адгьыл арԥхоит, аԥсабара
аршәҭуеит.
Шьасиа луада хәыҷы дыҩнагылоуп. Аԥенџьыр иаакылԥхаз
амра ашәахәа лыблақәа инархьысит. Лыблақәа уи
инацәыхьчан аҭӡамц ахь днаԥшит. Алиас имаҭәа ахькнаҳаз
лылаԥш надхалеит.
Шьасна шьапԥынҵала аҟәардә днықәгылан, лнапы нароуны
Алиас ихылԥарч астол хәыҷы инықәлыршәит. Иаԥсуа
еиқәа кнылхит. Иблузагьы, аҟама зхьынҳалаз, ҟәынала
ихиаз амаҟагьы аанкыланы дналбааит. Азиацкқәагьы
нарыцҵаны,
еилаҳәаны ларҭмаҟ инҭалҵеит. Арҭ ишәҵо,
Алиас иҽанеилеиҳәалоз
ихы-иҿы ихаччон, лхы-лҿы лхаччон
Шьасиагьы, лхаҭа илшәылҵозшәа. Еиҿаԥшуан. Рыблақәа
ччон рҩыџьагьы. Уажәы лыблақәа ччаӡом. Ллакыҵа ҵҟаа
дыҟоуп. Лӡамҩа ҭҵәраақәа ԥшшәыдоуп. Аҩнашә даалагылеит
ддәылҵырц. Ашәхымс дынхыҵын, аҩнашә ныдылҵеит
лышьҭахь…
Араԥ аурыс кәадыр ақәырҵахьеит агәылацәа. Уи анаҩсшәа
ҽызк ҿаҳәоуп. Зыԥшшәы цахьоу кәадырк ақәуп. Аҟәырҟәылқәа хаҩҩала иҟоуп аҽыз. Ахы шьҭацаланы, амырхәага аҽаҭаны
игылоуп.
Едгьац, еилаҳәарақәак кны амаҵурҭа даадәылҵын, агәашә
ахь иҿынеихеит. Шьасиа дишьҭагылоуп леилаҳәарақәа кны.
Рҟытбжьы ыҟаӡам.
Агәыла ҳәсақәа ааит, хацәа быргцәақәакгьы ӡыш-ӡышӡа
игылоуп. Иҭбаау арҭмаҟ лкуп аӡәы. Егьырҭ аԥлакь мгьал
ҿыгҳарақәа газеҭқәак рыкәыршаны рнапқәа ирнуп.
– Ари цхала икәаҳаны иӡуп! – арҭмаҟ зкыз иналыргылан,
аԥлакь мгьалқәа нҭарҵеит аҳәсақәа.
– Алиас цхала икәаҳау амгьал бзиа ибалон, снапала
иӡит, – ԥлакь мгьал дук нархьылгӡеит аҵыхәтәаншәа иааиз
ԥҳәыскгьы.
– Ибзиоуп, дад, аха иԥсы ҭаны ҳазихьӡар! Ӷәӷәала
дхәуп ҳәа ауп ииҳәо, знапы хәны иааз Ламшьаҵә. Гәаҟра
ӷәӷәак ианымиакәаны Алиас дныжьны иаауамызт Араԥ, –
даақәыԥсычҳаит Едгьац.
Шьасиа арҭмаҟ аарымхны, егьырҭ аилаҳәарақәагьы
иаргьы Араԥ иақәыз акәадыр ашьҭахь инадылҳәалеит.
– Бҽыжәла, сбаба!
Зжакьеи зхахәи хәыцеиқәаҵәак зларшәымыз, Араԥ аӷәра
иахьынԥашала изкыз абырг ӡыш днеизыԥшит Шьасиа…
Асержант Пчиолкин иабџьар инацәа аҵакны дгылан. Абӷаџь
алада днымхакәаны, дыццакны дынхаԥалеит:
– Ҩыџьа аҽцәа ааигәа ихалахьеит!
– Цқьа иубарҭазма?
– Амза ааигәоуп абахә ианхыҵ, макьана ҳгәаҩара цқьа
иҭамԥхац, еилыскааратә исбарҭамызт.
– Ҩыџьа аҽцәа иреиҳаӡами?
– Мап!
Асержант илахь ааимаирџахәт. Гәамҵрак шиоуз мҩашьо
даалеиҩеит.
– Ԥшьҩык аҽцәа лбааҳажьлеит ахәылԥаз аџьаԥҳаны ахагаларазы,
уара ҩыџьа аауеит ҳәа усыдгылоуп!
– Ҩыџьа роуп ихало, аҩыза асержант! – асолдаҭ абри
иҳәонаҵы,
ладаҟа ахықә дхықәгылахьан асержант. Днымхакәан
даахынҳәит. Абӷаџь днеидгылан адҵа ҟаиҵеит:
– Умԥшыкәан иҳавгоу амҩахәасҭала аҩада унаскьаны
уҽыҵәах. Уара уиашоуп, иаҳзымдыруа ҩыџьа аауеит. Иҳавсны
иандәықәла, уара иаанукылоит. Сыбжьы сыргаанӡа
ахысра ҟалом!
Асержант дааиқәҟьашан, ашәҵла наа иҽнавеикит. Асолдаҭ
иԥсы ӡаны мҩахәасҭала аҩада днаскьеит.
Аҽшьапышьҭыбжьқәа хрыжь-хрыжь игоит. Аӡәгьы иҟыт-ԥсыт ыҟаӡам. Еишьҭагыла иааиуеит. Аԥхьа игылоу аҽы аӷәра
ркәадаӡаны иақәыршәуп. Ахы иоужьуп. Иақәтәоу иникылом,
даҵаҟьом. Авзвод зҵаз аплашьпалатка еиҵҳәа ду азиаша
ианааи, иџыџӡа иаангылт. Алымҳацәқәа ҩышьҭнахит. Нас
иаамҩахыҵын, аплашьпалаткахь аҿыҩанахеит. Едгьац идырит
Араԥ аанҿасны ианымҩахыҵ, ари аҭыԥ адырит азы
ишыҟанаҵаз. Ашьҭахь игылаз аҽгьы ашьҭалеит. Аплашьпалатка
иазааигәахеит. Амза ари агәаҩа иҭаԥхон уажәы.
Иҿыхьҭан. Асержант илаԥш нарықәшәеит аԥхьа игылаз
аҽуаҩ ԥҳәызбеи ашьҭахь игылаз аҽуаҩ жакьа ӡыши. Аҽцәа
шымҩахыҵыз гәазҭаз асолдаҭ бырг али-ԥси рыбжьара
рышьҭахьҟала дрыҵаҵәины асержант днаидгылеит.
– Аԥҳәызба?! – асолдаҭ илымҳа дынҭахәыҭхәыҭит
асержант.
– Ааи!
– Аҭаҳмада?!
– Ааи!
Аӡҩыбжьа ақыҭан ишшалоз еиԥш, арбаӷьқәа аккаҳәа
еиқәҿырҭуа идмыршаӡеит араҟа. Едгьац данаахықәтәала
«ашшы» ҳәа Бзыԥ ииасны иахьцоз абжьы ааҩуан. Шьасиа
аҭӡамц ахь лҿы рҳәны дкараха дыцәан. Иааунырыртә еиԥш,
ихьҭан ашьыжь. Едгьац абымбакьаҿ Шьасиа иналықәиршәит.
Дҩагылан адәахьы данындәылҵ, асолдаҭцәа харԥзаҵәы
аҭаалым ҟарҵон. Ус, аӡәаӡәала аплашьпалатка иныҵеибаҳәа
ицеит. Едгьац иаха иҟарулуаз асолдаҭ бырг днаидгылт:
– Дад, иаха излоуҳәаз ала, Абӷаџь ужәлоуп, ус аума?
– Ааи. Абӷаџь сыжәлоуп.
– Қыҭас уабатәиу?
– Ҷлоутәуп…
– Саргьы Аӡҩыбжьатәуп, дад. Аԥсуаа шәрацәаҩума, дад,
афронт аҟны?
– Ҳрацәаҩымкәан, Аԥсны ақыҭақәа зегьы рҟынтәи
иҟоуп. Арҵәҟьа ирхыԥхьаӡалоугьы ҳаҟоуп, ацхырааҩцәагьы
рацәаҩуп.
– Ибзиоуп, дад! Абни аҭаалым дзырҟаҵоз иакәхап
шәеиҳабы?
– Ааи.
– Убри сиацәажәарц шысҭаху сызиаҳәа.
– Асааҭ ааба рзы иара иахь шәнаагарц ауп адҵа шҳаиҭаз,
иаха шәанааи, макьана иҟоу асааҭ быжьба роуп.
– Алиас иаб шсакәыз иашәымҳәеи, ишеит, уажәшьҭа
ԥшышьа сымам, сыҷкәын иахь сцароуп…
Асержант даарыдгылеит. Иҽеидыԥсалан даагылан, асолдаҭ
иахь ихы наирхеит:
– Аҟарулра ушықәгылоу ухаумыршҭын, атәымуаҩ иацәажәара
азин узҭада?
Абӷаџь аҭаҳмада ииҳәаз асержант иеиҳәеит.
– Ега ус акәзаргьы, аҩыза алеитенант ианиҳәаз аамҭазынӡа
шәзеиқәшәом!
Едгьац иааицәымыӷхеит.
– Уара, дад, иуцеибашьуаз сыҷкәын уиқәлоуп, сара
сызшәыҳәаз
наугӡароуп. Шәеиҳабы илымҳаҟынӡа исызнага
исҳәаз!
Асержант Пчиолкин такәы длакҩакит, аха аҭаҳмада илакҭа
аамԥсахӡакәаны ихәаԥшра данаҟәымҵӡа, инаимыгӡаргьы
шыҟамлоз ибеит.
Асержант даақәҵәиаан, аплашьпалаткахь дцеит.
Аҭаҳмада ауха иахьыԥхьаз аплашьпалатка хәыҷы дныҩналеит.
Шьасиа лҿы-лнапы ӡәӡәаны, абымбакьаҿ дылатәан,
лабхәа днеихаҵгылеит.
– Бтәа, сбаба, – дхәыц-хәыцуа днатәеит иаргьы. Алеитенант
Кравченко асержант иҟнытәи иаҳаз азныказы даргәаама
уҳәаратәы, ашырҳәа дҩаҵҟьеит, аха амедицинатә пункт
аҟны ӷәӷәала ихәны ишьҭаз Алиас ибла данаахгыла, иусқәа
дырҟәаҵны аҭаҳмада иахь дцеит.
Едгьац алеитенант Кравченко днеиԥылеит.
– Шьыжьыбзиа, дад!
– Аа, иеилыскааит, аҭаҳмада, еилыскааит, салам суҭеит! –
рнапқәа ааимырхын, аплашьпалатка хәыҷы иныҩналеит.
– Дад, исыцугьы сҭаца лоуп, сыҷкәын Алиас иԥҳәыс,
шәеибадыр!
Шьасиа ҿымҭ-ԥсымшьа дыԥшын. Алеитенант ихы ааирҵысын,
аԥсшәа леиҳәеит.
– Сыҷкәын унапаҿы дыҟоуп ҳәа саҳауеит, аха уажәы ихәра
ӷәӷәоуп рҳәеит, ҳнеиҿаԥшыр ҳҭахын, – дрыцҳаушьаратәы
хрыжь-хрыжь даақәыԥсычҳаит аҭаҳмада, алеитенант
диҿаԥшуа.
Алеитенант, илахь еиҵымхцәакәаны, еиқәышьшьы игылаз
аҭаҳмадеи аԥҳәыс ҿеи инеимда-ааимданы днарзыԥшит. Ибла
даахгылеит асолдаҭ қәыԥш, иара ивзвод аҟны аибашьцәа
рыцхырааҩцәа
анапхгара риҭарц здиҵахьаз, еибашьҩы фырхаҵаны
зхы аазырԥшуаз. Иҽы ҭуӷан акәзар, инаскьаганы
иҿаҳәоуп, аблақәа ҭыршаша. Иара? Иара иаха ахәылԥазы
амедицинатә
пункт аҟны дибарц дахьнеиз, иӷызбжьы иаҳаз
ауп уажәы алеитенант игәы иқәыҩуа.
– Ауаҩы дшәыцысҵап, иара иахь шәызгаша! – ихәыцра
даалҟьан, инеимда-ааимданы деиҭанарҿаԥшын, аплашьпалатка
хәыҷы дныҵҵит…
– Дад, Алиас, сыҷкәын, уаб сами, аа, уԥшәма хәыҷи сареи
ҳааит!.. – абас ҳәо, Шьасиагьы иаргьы иҷкәын ишихатәаз,
амра аҭашәамҭаз илацәақәа ҭааӡа иаахитит. Имаха-шьахақәа
изырҵысуамызт.
– Сжьы рфеит… алемсаа!.. – даахәыҭхәыҭын, наӡаӡа
илацәақәа неиқәиԥсеит Алиас.
Зыбаҩқәа зылшәшәаны инеизҟәыҿыз Едгьац, наҟ-ааҟ
амедицинатә
еиҳәшьцәа иҵагыланы, апункт зыҩназ аплашьпалатка
дныҵыргеит…
Алиас анышә дамардеит ааигәа иҟаз шьаҟьасҭарак акәакь
аҟны. Аԥсыбаҩ уахьынтәи ҭгашьа амамызт усҟанҵәҟьа. Аҭаҳмадеи
Алиас иԥхәыси иреилдыркааит, ашьха аибашьра амца
акуанаҵы, Алиас ибаҩ шырзышьхымгоз.
Иҟалҵагәышьарыз Шьасиа, адырҩаҽны лабхәа игәшәамшәак
ҳәо, дыргәагәо даалгеит ианхалаз ауха иахьԥхьаз аплашьпалатка
хәыҷ аҟны. Едгьац акрыфара ацынхәрас, агантәи
иааигаз аҭаҭын ххы хҭеикит. Шьасиа изыҩназ апалатка хәыҷы
моу, изҭагылаз аҳаҩагьы дазымкуазшәа лхы анылбалак,
ддәылҵуан адәахьы. Лабхәа ианимбоз иналҿыкьасоз алаӷырӡ аанкылашьа лзаҭомызт. Аха лабхәа дрыцҳашьаны,
лгәахы
еиқәҳәало апалатка дныҵалон. Агәжәажәара иаркараз
аҭаҳмада, аҭаҭын иҿыҵеимкижьҭеи такә ҵуашәа,
қьаад цыԥжәахак еиҭанылеиҳәан, амца нацреиҵеит. Иҭаца
дахьлыхәаԥшуаз ибон лгәы кыдҳаны дшыҟаз.
– Сбаба, дад, – иҳәеит ибжьы қачқачо даацәажәан, –
сара уажәшьҭа сеилаԥсеит, изқәыскуа саргьы исыздырам,
сыбаҩ ашьха иныжьны сыҩныжә ахь сахьылбаауа егьыҟам,
араҟа сыршьыр сыҷкәын иааигәа сҟалап, алемс ишьҭахьҟа
дхынхәны, еимга-еимцарак ҟалар, сыҷкәын ибаҩ мышкызны
сыҩныжә ахь исызкылгар збап. Бара, сбаба, хышла бкәабоуп,
быԥсы бызгозар агаҟа былбаа. Мышкызны, сыҷкәын ибаҩ
сашҭа исзамадан сҟалар, бара заҵәык боуп ԥасгьы ԥҳасгьы
исзынха!
Шьасиа акраамҭа лыԥсы ӡаны дқәыԥсычҳауа асаара
дышьҭаԥшуан,
такәаамҭа аҭак лҳәаӡомызт. «Сизеилымкаауазаап
аҭаҳмадагьы!» – гәаныла дыгәжәажәон лара. Нас
даацәажәеит, лгәи лылаӷырӡи шеилаҵәо ҵәахуа:
– Ҳаԥсы ибаҩ ныжьны џьаргьы сцом, быргк ар шәрылаҵаны
сызцом, шәара сшәыцуп, шәара шәҟны сыҟоуп!
Аҩнынтәи санаауаз иаазгаз аҟама сарҭмаҟ иҭоуп, уи аҟама
шьаугас, еибашьыга бџьарс иҟасҵоит! – днеин, арҭмаҟ
еилаҳәарак ааҭылган дындәылҟьеит. Ԥыҭрак ашьҭахь дааҩналеит.
Алиас иҟамачаԥа лыҟәнын, алымҳа змоу ар рхылԥа
лыхцәы ҭаҵәахны илхан.
Едгьац иахьа ар неихыҵны ицеижьҭеи ҩынтә Алиас иԥсыжырҭа
аҟны дцаны даахьан. Нас игәырҩақәа алеихигарц,
алабашьақәа рыҟаҵара далагеит. Ааигәа-сигәа дахьаанашәа-аашәаз алабашьа злыҵшаз ачамҳа рацәаны ибазаап.
– Аҭаҳмада, узҿу иахьӡуи?! – иԥшӡаӡа зыҟаҵара даҿыз
џьашьо, напышьашәалеи ажәалеи диазҵааит аҟарул солдаҭцәа
руаӡәк дааидгылан.
Едгьац аплашьпалатка ду аҩналарҭа азааигәара дтәаны
акәын дшыҟыцә-ҟыцәуаз. Аҟарулра атакԥхықәра иаргьы
идны иԥхьаӡон. Аӡҩыбжьантәи иааигаз иаԥсуа шәақь
аҭыҳәҭа иҭыхны, ивараҿ икҿагылан. Уи абаа ду еиԥш дақәгәыӷуан.
Иааины идгылаз асолдаҭ даԥшьын, ишьа илԥхо
дыҟан. Аибашьраҿ рацәак иқәымсыцыз уаҩын. Аҭаҳмада
иҟазара џьашьаны дахәаԥшуан.
– Алабашьа, дад! – дҩагылеит аҭаҳмада.
– Арҭ ҩба ҟауҵеит, акы уара иутәхап, егьи зтәыда?
– Акы шәкамандир итәуп!
Агантәи ихалаз ҳаирплан цәыжәжәа хәыҷык ашьҭыбжь
еиҳа-еиҳа иааигәахон. Аҭаҳмадагьы асолдаҭгьы ирбарҭан
уажәы уи. Асолдаҭ иибац акәын, ус дгыланы дахәаԥшуан.
Едгьац ихәы-ижьы ааилагылан дҩагылеит.
– Узыршәазеи, аҭаҳмада? – днаиазҵааит асолдаҭ.
– Аҳаирплан абомбақәа канажьуеит умбои!
– Бомбаӡам, аҭаҳмада, афатә – ача, ашьақар уҳәа – ааҵәала
ар иҳазканажьуеит ауп…
Маҷк игәы ааирҭынчит Едгьац.
Иааигәахон аҳаирплан. Асолдаҭ ҟарулцәа рааигәа ааҵәақәа
хланҵы ишҭалалак, рплашьпалаткахь аагара рҽазырхианы
иԥшын. Аҭаҳмада илабашьа нарсны инаиҵыргәашәа дааӡырҩит.
Игәалаҟара зынӡаск иаабжьысит, ауу зымшыз аҽа
ҳаирпланк ашьҭыбжь аниаҳа.
«Анемец ҳаирплан!»
Аҳаирплан хәыҷы ааигәаӡаны инархагьежьит. Хԥаҟа
ааҵәа ажәҩан иалхәхәа рҿаархахьан еиԥш, анемец ҳаирплан,
ашьха уарбак иаҟараны, ахыҭҟьа еиԥш, Ерцахә ашьха
иалыҩрызшәа, аҽхырбыкьуа иаархалан, аҳаирплан хәыҷы
лаԥшықәҵаны иқәыргьежьуа аҿаанахеит. Алада игьежьырц
иалаган – уахь иаваҵәиины иамышьҭит, аҩада идәықәлан
– иахаҵәиины амҩа акит. Иоумаха иҵәиҵәиуаз аҳаирплан,
ԥсаатәызшәа, аҳаирплан хәыҷы иаҵҵәраауан, нас хыхь
ихалон.
«Сабиц!..» – дааиқәҟьашеит аҭаҳмада, аха илшахуаз.
Аҳаирплан хәыҷы уаҳа ҭахак анамоуӡа, изеиԥшраҭыԥзаалакгьы
џьара итәарц иақәнакит. Аха уи азраӡодаз,
ишыбалыбаҭоз бахәык инацәхасын, уаҳа аҽазнымкылаӡакәан
иаахбыкьы-хбыкьын, хланҵы инҭалеит. Анемец ҳаирплан
аҩада инхаҵәрылеит.
Аҳаирплан хәыҷы, наскьа ацаҟьа илаҿаҳан, илаҿаԥыххааса
ицеит.
Асолдаҭ ҟарулцәа ари еиԥш ахҭысқәа уажәы иаурбахыз,
иааибарқәыԥсычҳан, аҳаирплан хәыҷы иканажьыз ааҵәақәа
инарышьҭалеит. Едгьац аҽаамҭазар ицҟьа ицаз аҳаирплан
хәыҷы амаҵзуҩцәа раҳаҭыр азы мацарагьы иааргаз афатә
дашьҭаларымызт, аха афронт ахь ицаз ар аахынҳәыр, Аӡҩыбжьантәи
Шьасиеи иареи инаргаз аԥлакь мгьалқәа рыда чаӷьа
рымаӡам. Урҭ фатәыла еиқәыршәатәуп. Рыԥсы рыманы
изыхынҳәуазар! Иаргьы асолдаҭцәа днарышьҭалеит, џьара
акы сызрыхәозар ҳәа.
– Аҭаҳмада, ҳаанӡа ҳҭыԥ ҟарултәуп. Ара уҟаз, ааҵәақәа
уара иузышьҭыхрым, угәуҽаныз! – асолдаҭцәа руаӡәк даахьаҳәын,
аҭаҳмада идҵа идырыртә диацәажәеит. Едгьац
даахынҳәын, ахьышәҭхәа иҭыԥ аҿы днатәеит, иаԥсуа шәақьгьы
дааханы иааигәа иныҟаиҵеит. Асолдаҭцәа такәаамҭа
иԥшаауан. Нас ааҵәақәа ҩба ԥшааны иааргеит. Акы шьақарла
иҭәын, егьи – ԥсыӡҟаҵала. Едгьац иааигәа инадыргылан, дара
ахьыҟарулуаз аҭыԥқәа рахь ицеит.
Анаҟә хтәаланы, алашьцара жәпаҳаҳараӡа иахьҭачыз аҩхааҟны
цәашьык кәииӡа иаркын. Еиԥшьы-еиԥшьны цәынха-мынхала иҟаҵаз уи ацәашьы апалатка хәыҷы аҩналарҭала
акәын излоубарҭаз. Ибӷа нарыдҵашәа ааҵәақәа дыркыдиалан
аҭаҳмада. Ацәа имԥын иааиуамызт, аха хәыцра шәкы дырҭагаланы
дрыман. Асолдаҭ ҟарул, уахьыныҩнало иавтомат
кыдыргыланы, иҩнеигалаз ақыдуахәа хсаха дықәтәан. Амцәажәара
игәы анарҿыӷьӡа ахырҟәысра ҵигеит.
– Аҭаҳмада, шьҭыбжьума иго?! – дҩаҵҟьеит асолдаҭ.
Аҭаҳмада ҿимҭӡеит, деиқәшьшьы дыштәац дтәан. Асолдаҭ
дындәылҟьан, такәы днаскьеит.
– Уаагыл, уарбану иааиуа?! – иавтомат харшаланы даагылт.
Аҭаҳмада изымчҳакәаны дҩагылан, иаԥсуа шәақь
харшаланы асолдаҭ днаишьҭалеит.
– Сара соуп, алеитенант Кравченко соуп! – дынҽыжәԥан
иҿааихеит.
– Аҩыза алеитенант! – дгәырӷьаны днеиԥылеит асолдаҭ.
Едгьац днеигәыдхахалеит Шьасиа. Ахәцәа дназлаԥшыз,
анемец снаипер дышлеихсыз, зегьы анааидылхәыцла, адунеи
аҿы зегьы реиҳа илзааигәоу абри аҭаҳмада шиакәыз
еиҭах агәра
лгеит. Ирыцыз аԥшыхәҩы аплашьпалатка дныҵалахьан.
– Сбаба, беибганы бзыхынҳәыма?! – аҭаҳмада игәы ааԥшаан,
Шьасиа лхагәҭа днагәӡит. Нас, алеитенантгьы даргьы еиманы аплашьпалатка иныҵалеит. Ианаатәа, асолдаҭ
ҟарул иреиҳәеит анемец ҳаирпланқәа рҭыԥ цәаӷәаны еиҭацәаӷәаны
ишышьҭарҵаз. Уи аамҭазы афронт аҿы илбаз атәы
асолдаҭ иаҳәара далагеит Шьасиа. Уи лцәажәашьала бзиарак
дшаламцәажәоз агәҩара икит аҭаҳмада.
– Иҟалазеи, ишсабҳәара, сбаба?! – дҵааит Едгьац.
– Снықәымиар сзычҳауам! – изшьапык еиҵыхны даатәеит
алеитенант.
– Алеитенант дхәуп, саб! – абамбакьаҿ наидылҵан, дынкыдиаалт
алеитенант. Ихәра анаахдыртла, Едгьац ацәашьы
иманы дындәылҵын, быӷьҟьаҟьақәак ааҩнеигалан, ихәра
иақәҵаны, инапала иҿеиҳәеит.
Алеитенант Кравченко уажәы иԥшшәы ааины дыҟан,
ихьаа маҷын.
– Иҟалаз уи ауп, – лҳәеит Шьасиа, лылахь еиқәыршьшьы,
– ҳвзвод аҟынтәи абарҭ ижәбои, шьыбжьышьҭахь ацхырааразы
исыццаз аҩыџьеи ҳадазых иахәоз уаҩ днымхеит.
Аҭаҳмада иаҳаз ицәымӷхан, дааиҵанарӷәӷәеит.
– Зегьы ршьыма, нас?.. – ихы дааҩахеит.
– Абӷаџь иуаҭәа ӷәӷәала ихәны асанитартә пункт ахь
дылбааргеит, аҽа хҩыкгьы ихәыз лбааргеит… егьырҭ…
– Егьырҭ зегьы ҭахану?
Изҵаара аҭак ҟамҵаӡакәаны, лхы лықәыжь даагылҭ
Шьасиа.
Аҩхаақәа ҭылашьцаауан. Асолдаҭцәа-аԥшыхәҩцәа дрышьҭагыланы
даауан Шьасиа.
Амҩахәасҭа аанҵәан, ккара хәыҷык иныҵалеит. Рныҟәашьҭыбжь
ада шьҭыбжьык гомызт. Ааигәа-сигәа анемеццәа
рхабарк ҟалап ҳәа гәҩара ыҟамызт, избанзар, анемеццәа
рхыхьчарҭа Шьасиа дызцызи лареи рышьҭахь инрыжьхьан.
Ахысбыжь геит. Инақәырццакны аԥхьа инеиуаз асолдаҭ
ԥшыхәҩы ҿыцха дынкаҳаит. Егьи аԥшыхәҩи Шьасиеи неихаххын
даашьҭырхит, аха ҟыт ихәылшәомызт. Инашьҭарххны
еиҭах ахысбыжь геит. Аҩбатәи аԥшыхәҩы днеизҟәыҿит.
Шьасиа
лышьҭахьҟа ацарҭа ҭшәан. Мҩахәасҭа заҵәык акәын
иҟаз, наҟ-ааҟ аиҩхаақәа лашьҭын. Лышьҭахьҟа деихар лшәара
лиааины даҿҟьар ҟалон. Лаԥхьаҟа ҵлараны иҟан. Днеиҭаԥан,
ҵлакы ашьапы лҽаварӷәӷәа даагылт. Лҩызцәа аԥшыхәыҩцәа
кәымпылуа ишнеиуаз аҩхаа илҭакәкәеит. Ахлымӡаах лхаҟны
иааин, лыблахаҵ ааилаҩынтит. Аҵлашьап иахьнадҳәазалаз
илхаршьшьы
илхаз лхылԥа лыхшәаны иналывашәеит. Иҭаҵәахыз
лыхцәы аҽоужьны асаара инкаиеит. Ахра иаҿахаз
ашьабсҭа ӡыс хәыҷы еиԥш лгәы адықдықҳәа еисуан.
Ашьапышьҭыбжьқәа ааигәахон.
– Дыԥҳәысуп, дшәарҭам! – ибжьы ҵаӷаӡа даацәажәеит
анемец.
– Аиашаҵәҟьа уҳәазаап, уԥши лыхцәы қамызуа иахьлеиуа!
– иаҭеикит егьи.
– Ҳе-ҳе-ҳе! Абас зыхцәы дуу, рԥыхьашәарагьы уадаҩуп!
– ибжьы ҭымгацәакәаны игәарԥхаӡаны дааччеит руаӡәы.
– Абар, нас дахьуԥыхьашәаз, сеиҳабы ухаҵкы!..
– Ааи, аха…
– Илашьцоит, сеиҳабы ухаҵкы, ҳамҩагьы мариаӡам, уааласы!
– Ааи, ирластәуп.
– Аԥшахь асуеит џьанаҭушәа, хратәылоуп, аԥсабара
ԥшӡаӡоуп, иаарласны иҳампыҵаҳхалараны иҟоу Аԥснытәи
акурортқәа рҟны уҟоушәа ԥхьаӡа, сеиҳабы ухаҵкы!
– Узгылоузеи, мшәан, нас унеи, лыхцәы данкны арахь
уаалых! Ахьшь-ачашәаҩ иҵнарԥрааз ача еиԥш, дгәыҭҟьа-ԥсыҭҟьаха ауп дшыԥшуа!.. Насгьы ача ԥсыла даҩызоуп ларгьы,
иумбаӡои?!
Чынла еиҵбыз анемец аҵла днадххылан, лыхцәы изнапык
инакәырша-накәыршаны, ишимчыз ишҟа даалыхеит. Шьасиа
днеилууааит. Лыблахаҵ неилагьежьит, аха лхы лнапаҿы
иааганы, лгәы аалыԥсахын днеигәыҵхахеит…
– Сеиҳабы ухаҵк!.. – уаҳа акгьы изымҳәакәан дынхьыдышьшьит
иара. Анемец еиҳабы дыззыԥшымыз амацәыс
анааимҟьа, деиханы дналгәыдххылан, инапы иааԥыхьашәаз
лсумка аҵӷа днаникит, аха аҵӷа ааԥҵәан ишьҭахьҟа
аҿыбгарра дыхбыкьны дынҭалт. Лҟама ашьа аҿыкьасон…
Акаӡӷы ҿыбгарра дынхықәгылан, иууаӡа дынҭаԥшит. Ацәыҵлашьцара
дналылбааит ибӷалаз анемец. Изнапык ала аҵламахә
хәыҷык тартаруа иаанкыланы акаӡӷы даҿажьын уи.
Иҽирҵысыр
бжьара-бжьҵәа дынӡаакәкәалон. Лсумка ахабар
лзеилымкааит, илцәылашьцеит.
Ԥшыхәра ианцоз, дызлаз авзвод ахьԥхьозынтәи амҩақәа
даара игәнылкылазшәа лбон, аха агәыҭҟьара ашьтахь зегьы
лцәеилаԥсазшәа лбеит. Дақәнаршәоу, дызлааз здырхуада,
илулак дкылсит авзвод ахьгылаз.
Ауаҩытәыҩса ицәаара дшынахьыԥшызҵәҟьа алеитенант
днаигәҭасит аҭаҳмада. Алеитенант Кравченко, дыцәаӡамызшәа
дҩаҵҟьан, итапанча ҭԥаа иныҵакшәа ибжьы наиргеит:
– Уарбан иааиуа, уа уаагыл!
– Сара соуп, Шьасиа! – лыбжьы қыџьқыџьуа даанымҿасӡакәаны
дшааиц дааиуан.
– Шьасиа! – аҭаҳмада иахь даахьаԥшит алеитенант.
– Саб, саб! – лыбжьы лызҭкаауамызт Шьасиа. – Саб, саб!
– днеигәыдхахалан, лнапқәа ааикәлыршеит лабхәа.
– Сбаба, беибганы бзаама, сбаба! – дааигәыҵеиҳәҳәеит
илабжышқәа рыцқьо Едгьац.
Шьасиа дқыџьқыџьуан, ашыӡ лыхьызшәа дҵысуан, аԥшқа
иеиԥш, деиҵақьны дҵәуон…
Ацәылашара адәы ианаақәлоз алеитенант Кравченко
ԥшьҩык
асолдаҭцәеи, Шьасиеи, Едгьаци ицны, анемец дахьыбӷалаз
акаӡӷы ҿыбгарра ихықәгыланы иԥшуан. Анемец
ҵысышьа имамкәа авҵиаа хыжәжәара амахә хәыҷы
хыхьчагас икны, ишьапгьы мырҵысӡакәаны, илақәа ҭызза
хыхь иқәгылаз дырзыԥшуан. Иԥсы аарла еивигон. Иладахьҟа
такәы инаскьаганы ахаҳәқәа ирылҳәҳәон иавтомат агәыцә.
Ихы-иҿы рыцҳахәха иааҟәымҵӡакәаны хыхь иқәгылаз
ирыҳәон.
– Уабџьар уҟәных! – ибжьы иргеит алеитенант. Анемец
илақәа ҭыҵрызшәа иаахабаҟалан, иԥсы ҭырымхырц дышрыҳәоз
ихы-иҿы ианырԥшуа деиҭанарҿаԥшит. Нас, авҵиаа
хыжәжәара амахә хәыҷы изнапык ала иааникылан, егьи инапы
идысны ишыҟаз мҩашьо, иқачқачо иварахь индәықәиҵеит.
Итапанча аҭра иааҭиган, ахьычԥаԥыр шԥыруаз иаанкыланы
иауишьҭуазшәа инацәкьарақәа ааиртит. Атапанча ацаҟьа ианынаҿаҳа,
уаҳа иаанымгылаӡакәаны икаԥа-каԥо ишнеиуаз
амақьаԥсара инылашәеит. Уажәшьҭа анемец дыбӷамҵакәан,
аҿҟьара даҿгатәуп иԥсы шҭоу. Уи «ибз» акыр ихәарҭахоит
аполк иахьатәи ажәылараҟны. Иҟаҵатәузеи? Иааргаз ашаха
кьаҿуп, анемец дахьаҿажьунӡа изынаӡом. Иааигәаранӡа
анеира гәаӷьылацәоуп. Адгьыл ушьапы акуа иҟам. Уаҿҟьеит
– унӡаакәкәалоит. Асолдаҭцәа алеитенант идҵа иазԥшын,
ҳауа издиҵодашь албаара ҳәа. Иара убри аамҭазгьы аԥсра
иазԥшын. Урыстәыла агәышкәаӷьаз иашьцылаз акаҵәара
албаара шрылымшоз рбон. Алеитенант аҩхаа дҭаԥшуа
даахәыцын, аҭаҳмада ихы наиқәикит:
– Ҳалбаарц зламаншәалахари солдаҭки сареи?
Алеитенанти асолдаҭцәеи лаԥшыла иааимидеит Едгьац,
афицар дзызҵааз анеиликаа.
– Ҳфицар, дад, иудыруама усолдаҭцәагьы уаргьы шьапԥынҵала
араҟа албаара шәшашьцылам, шәагьшамыхәо!
– Ма аԥсра, мамзаргьы анемец иԥсы шҭоу икра! –
даацәажәеит алеитенант ари аниаҳа, игәы иҵахх-ыҵаххуа.
– Угәы рҭынч, афицар, анемец иԥсы шҭоу унапаҿы
дҟалоит ҳәа сызиаҳәа, сбаба!
– Изла?! – алеитенант иаҳаз ааџьашьаны даақәҵәиааит.
– Хратәыла иаԥоу ахра дацәшәаӡом, макьана сгәашьамх
ҵаруп, сылақәа реиԥшҵәҟьа. Сылбаауеит схаҭа, сымацара!
– Маап, изыҟалом ус, аҭаҳмада уи еиԥш адҵа идаҳҵарцу,
мап!..
– Абнаҟа иаҿажьу анемец иҵкыс еиҳау абӷаџьма абри
еиԥш иҟоу аҿҟьарра ахы хьыхәхәа акырынтә иаҿызгахьеит!
– Аха ари иԥсы шҭоу!..
– Хорош, хорош! Сара ишысҳәо уныҟәа уажәы, афицар!
Аҭаҳмада уаҳа дымԥшӡакәаны ашаха шәпа иӡара инакәиршеит,
ашаха ахы асолдаҭцәа рахь инаирххеит. Ишьапԥынҵа
дықәгыло аҿҟьарра днаҿалеит. Асолдаҭцәа ашаха еиҩырҿа-еиҩырҿа икны аҵла ашьапы рҽадырӷәӷәала иаагылеит.
Аҭаҳмада
такәы анемец дизааигәахеит, аха ашаха уаҳа днанамгӡеит.
Иаҿагылаз ҵланаак ишьапы надиргылеит.
– Ашаха аушәышьҭ! – хыхь ибжьы наиргеит. Ӡырлашәшәа
иаалакьы-лакьын, ишьҭаҳәазаны ишьапаҿы аҽааизнакит
ашаха. Нас, иӡара иахьакәыршаз иааԥиртлан, ишьапы зҿагылаз
аҵла илгәыгәшәа ахаҳәқәа ирылҳәҳәоз адац хәахәа
иахаршәны иааҿеиҳәеит.
– Фриц, фриц! – ибжьы иқәиргеит анемец. Анемец илақәа
ԥаҭԥато дааҟалт. Аҭаҳмада напышьашәала инаиирбеит ашаха
ахы шааникылашаз. Иаԥхьаҵәҟьа инеиртә еиԥш, ирманшәаланы
ашаха ноуишьҭит. Анемец днамҵасны иааникылан
дахьынҳалеит. Уф, гәышьа ҳәа иԥсгьы ааивигеит. Алеитенант
ибеит анемец импыҵарԥс иикыз аԥшыхәҩцәа рсумка.
– Асумка аҵӷа ашаха иадҳәал! – ибжьы наиргеит. Анемец
ашахеи асумка аҵӷеи неиԥишьит. Алеитенант идырит анемец
аурысшәа шиаҳауаз. Инапқәа неиҭарсуа, ашахала
аҿҟьарра даҿаланы иҿааихеит анемец. Дук дадымхалакәаны
аҭаҳмада иҟны дхалеит. Иԥсы ааиҭеикит. Аҭаҳмада аҵла
адац ашаха аамихын, аруаа рахь иршәит. Урҭ намҵасны
иркит. Анемецгьы дкыдларц иарҳәеит. Данхаргала, ашаха
ааԥдыртлан, азхык аҭаҳмада иахь илбаарышьҭит. Уи еиҭах
иӡара инакәыршаны иҿеиҳәеит. Ашаха есааира еиҩырҿо
иаахон. Аҭаҳмада ишьапԥынҵа
дықәгыла-ықәгыло дхалон…
Иҽааԥиртлеит Едгьац.
– Афырхаҵа аҭаҳмада, – ҿааиҭит алеитенант, – Аԥснытәи
ашьхақәа рыхьчара аҭоурых адаҟьақәа рҟны ухьӡ нхоит!
Иҟоуҵаз цхыраара дуӡӡахоит иахьатәи ҳжәылараҟны!
Анемец ихәда ихшьыз асумкеи ауха шаанӡа импыҵарԥс
иикыз Шьасиа илыҟәнижәаз асумкеи алеитенант иааимихит.
Анемец деиҳәҭҟәыҟәланы иԥсы еивигон. Маҷк иԥсы
анааивига,
иеихада дахҟьашо дҩагылеит. Зегьы лаԥшыла
иааимидеит.
Шьасиа данаалҿаԥш дидырит. Ишьамхқәа
ааҟәарҟәарын,
инаиҵаҟәалеит…
Ишылашьцара илашьцахьан. Анемец ҳаирпланқәа ирыцәшәаны
ақалақь иалҵны иҟаз ауаа шырацәаҩыз мҩашьо, аулицақәа
ҭацәын. Иаанхазгьы урҭ аҳаирпланқәа ирыцәшәаны
алашарақәа адыркӡомызт. Амашьынақәа маҷӡан. Аҟәа ақалақь
знык иадамхаргьы дналсны дыҟазар, лгәы заҟа илырҭынчрыз
Шьасиа, аха иааг. Ажәжәаҳәа иццакуа аџьаԥҳаны
аҽқәа рықәҵара иаҿуп.
– Какашьа! – лыбжьы ааламхаҭгеит Шьасиа иаалырҟьаны.
Лҩызцәа иҟала рзымдыркәаны иаашанхеит азныказы. Лара
даарылҟьан, иааигәаӡаны инарывсыз, зжакьа гәымжьаҵәӡа
иҟаз аҭаҳмада еилаҩеи аԥҳәызбеи днарыхьӡеит. Даргьы Какашьа
лыхьӡ зҳәаз деилыркаарц иааҭгылахьан.
– Какашьа, Шьасиа соуп сара!
– Бышԥаҟоу, дад, Шьасиа, Едгьац дышԥаҟаӡоу, иҷкәын
изы амбатә иибаз дацәынхагәышьама?
– Шәылахь еиқәышьшьы шәыҟоуп, цәгьара ҟалама, Какашьа?
– Бган Чагә-иԥа Кыбҷа иԥсӡы ааҩгәышьеит, – даақәыԥсычҳаит
Какашьа, – ирҭахқәаз ыҟан, раахәараҳәа ҳааит. Уаха
шьапыла Аӡҩыбжьаҟа хцап ҳәа ауп. – Кыбҷа иаб иашьа
ажакьа гәымжьаҵәгьы аҵанӡа даақәыԥсычҳаит.
Шьасиа ҿыц ҭацаны данааргаз ҭацаҩызас илывагылаз
арҵаҩ ԥҳәызба лакәын Какашьа.
– Какашьа, иҟоузеи жәабжьыс ҳара ҳцеижьҭеи? – даахәыҭхәыҭшәа
длызҵааит Шьасиа жәабжь бзиак дазԥшӡамкәан…
– Абзиара маҷуп, Шьасиа, уиаахыс ҳҳаблаҟны хҩык арԥарцәа
рыԥсӡы ааҩхьеит афронт аҟынтәи, – лылахь еиҵымхкәаны
илаҭалкит.
– Уаҳа?
Абри азҵаара ашьҭахь лхы-лҿы аалашеит Какашьа:
– Ибасымҳәаргьы сгәы иауам, бара ибасҳәахьеит Алҵыкә
Ақацәба сышизҳәоу, уи ишәҟәы бзиа ҳауит! – ирмаӡаӡаны
ллымҳа дынҭахәыҭхәыҭит.
– Уи ишԥа?
– Асовет Еидгыла Афырхаҵа ҳәа ахьӡ ихырҵазаап
аибашьраҿы!
– Ибыдсныҳәалоит, Какашьа!.. Даара сыццакуеит!..
Абзиаразы!
– Бышԥааи? – иҟалаз цқьа иззеилымкаацыз Какашьа
Шьасиа длызҵааит.
– Аҟәа ҳааит аџьаԥҳаны агаразы. Уаха аҿаҩа ҳаҿалоит
ҵхла.
– Дад, Шьасиа, – налықәҿиҭит Кыбҷа хлаҳәацәгьа иаб
иашьа, – ҳшьамхы ҳнанагонаҵы Едгьац иҩны-игәара хлаԥшрада
ишынҳмыжьуа сызиаҳәа!
Ари амчыбжьык афронт ԥхьаҟагьы шьҭахьҟагьы еиҭаҵрак
амамызт. Анемеццәа ракәзар, нырцәтәи ахәы иқәын:
шьҭахьҟагьы
ицомызт, ԥхьаҟагьы изаауамызт. Наҟ-ааҟ еиҿахысуан.
Ҳар аӷахон, анемеццәа еилхаауан. Ашәаԥыџьаԥ
хыжәжәон, еилараа ицон. Ргәыцәқәа ахы шьҭақәа ҭыҿҿа-ҭыҿҿа
ирныпҟҟалон. Алеитенант Кравченко аполк акомандир
акапитан Горбунов иҟынтән даныхынҳәлоз илакҭаа аҭаԥшра
гәаӷьылацәан. Даазқәылаз ицәажәарагьы ԥкын. Иааԥсара
иахҟьозу, ари амчыбжьык анемеццәеи дареи зымҵысуа
иахьеидхалаз
даргәааны дамазу здырхуада. Ааигәа ирацәаҩны
ар халеит, ихаҭәааит. Алеитенант Кравченко аполитикатә
хәҭазы ахаҭыԥуаҩгьы диоуит, – ацхырааҩгьы. Ар
рылагьы деиқәдыршәеит: ивзвод ацынхәрас ротак ар ирҭеит.
Аҭыԥантәи ацхырааҩцәа рахьтә ари ахәылԥазы инханы иҟаз
Едгьаци Шьасиеи рымацара ракәын.
– Егьырҭ ацхырааҩцәа зымаацзеи, сбаба? – Шьасиа дналҿаԥшит
аҭаҳмада, апалатка хыжәжәара хәыҷы ашҟа дааин.
– Урҭ зегьы ҭахеит! – лҳәеит уи лҿы илзамырҳәо. Аҭаҳмада игәы ааҵшьаа-ааҵшьаауа, акы снацҳандаз иҳәо дыҟан.
Игәы ааималеит. Днаскьашәа ақыдуахәа днықәтәан,
даақәыԥсычҳаит. Такәаамҭа дхәыцуа асаара дышьҭаԥшуан.
Нас, даалҵызшәа ихы дааҩахан, Шьасиа лхы лнапы
аҵаргәаны дахьтәаз дналзыԥшит:
– Сбаба, анышә ишәзаҭама урҭ?
– Аснаиперцәа иҭадырхаз Гаџьа аҩхаа дама ицеит.
Дыргәын нышәк иқәҳаԥсеит, егьырҭ рыԥсырҭа уажәгьы
исзеилымкаацт.
– Сбаба, аснаиперцәа ҳәа бзышьҭоу зусҭцәада?
– Ҷыдала икылкааны ихысуа роуп, урҭ азыҟаҵоуп, маншәаларак
анырԥыхьашәа, шамаха иназқәыркыз иқәдыршәароуп.
Ҳрота аҟынгьы иҟан урҭ рҩызцәа!
– Ее, сабиц, сабиц, – даагәжәажәеит аҭаҳмада. Аҽқәеи
аҽадақәеи еишьҭагыла иаахалеит, аидарақәа рықәны. Урҭ
рышьҭахь игылан гәыԥ-гәыԥла ауаа.
– Арҭ зусҭцәахарыдашь, сбаба?
– Ацхырааҩцәа ҿыцқәа ҳзаарышьҭзаап. Ҳара ҳаиԥш
агантәи иааз роуп.
Шьасиа шарԥазы дҭаҳаӡаны дыцәт. Лара убасҟак агәҽанызаара
лыман, ега дааԥсаны дыцәазаргьы, аҭәыц џьара иԥҵәар,
аҭҳарцәҳәа ацәа даалҟьон. Ишшара ианааша, алашара
рплашьпалатка хыжәжәара хәыҷгьы иныҩналеит. Лыбла
ацәақәа
ааҵысҵысит азныказы, нас лыҩблакгьы аахылтын,
ахьышәҭҳәа дынхықәтәалеит. Ишшаз агәра анылга, ацәа
зынӡаск
лааигәа иҟаӡамызшәа, иналхыӡаа ицеит.
Едгьац дыҟаӡам аплашьпалаткаҿы!
Аплашьпалатка ду иаҿаԥшьыз апалатка хәыҷы аҟны
икәиӡа иаркыз ацәашьы ыцәеит. Уантәи иаадәылҵит хҩык:
алеитенант Кравченкои, аполитикатә хәҭазы иара ихаҭыԥуаҩи,
ицхырааҩи. Алеитенант ицхырааҩ иикыз, карандашьла
иҵәаӷәаз
ахсаалақәа ааикәаирҽын, аплашьпалатка ду дныҵалеит.
Рылақәа ҭакәаҳа, еидшыла акраамҭа акы шырӡбоз
ҩашьомызт рыхҩыкгьы.
– Ахсаала еиқәҳаршәаз ҳарманшәалоит, аҩыза акомандир!
– иҳәеит аполитикатә хәҭазы ихаҭыԥуаҩ алеитенант еиҵбы
Ахьиба, дзыхаз амохорка злаҳәаз ақьаад цыблааха иҿыҵыршәаны
инкаиршәын, аҿыц неикәарҳәны амца наркуа.
– Ааи, – иҳәеит алеитенант, – уажәшьҭа иҿыхоит асолдаҭ,
урҭ рыҩнуҵҟа уҟаз уаргьы!
– Сӡырҩуеит! – ашыр-шырҳәа апалатка ду ахь иҿынеихеит
алеитенант еиҵбы.
Алеитенант Кравченко дыԥаны иааигәа игылаз аҵла амахә
днахьынҳалеит. Акраамҭа дгьалон. Нас ишимчыз хара дцан
дынкаԥеит. Иҽааиҵыхны даныҩагыла, Шьасиа дшаҟьо
адәы
дшықәыз ибеит. Акомандир уи лҿаԥшылара ааицәымӷхан,
длызҵааит:
– Аҭаҳмада дыцәоума?
– Мап, дызбом, сишьҭоуп!
– Ианбаахыс?
– Ианаашоз сааԥшит, дыҟамызт!
Алеитенант такәаамҭа аҵлақәа дырцәыҵԥшуа, днаԥшы-ааԥшуан.
– Нахьхьи игылоу аҭаҳмада иакәӡами?! – инацәа наирххеит.
Иааигәа днеит Шьасиа. Едгьац ишәақь иҵаргәаны илаԥш
хара ихан.
– Сбаба, сара сшәарыцаҩын иҵегьгьы санҿаз, ашьха
дгьылаҿы
ега ихаразаргьы ашәарах ацәаара анызба, абла
ҭысцҟьаауан, нас, сбаба, иаха зыӡбахә бҳәаз аснаиперцәа сара
саҵкыс ихысцәоума? – даақәыԥсычҳаит Шьасиа длацәажәо.
– Шәанызымба, сшәышьҭалан… – лгәы аалыртынчит
Шьасиа.
– Бзиоуп, сбаба, ҳнеип ҳҭыԥ хәыҷы ахь!
Харантә иааҩуан Бзыԥ аӡиас ашьҭыбжь…
Ԥсҳәы инаҵакны аԥсҭақәа рҿы мраҭашәарахьгьы мрагыларахьгьы
адыд ҭагьежьуазшәа иҭагәыргәыруан. Аԥсҭақәа
ҭыблааны иааиқәтәазшәа уажәы-уажәы алҩа нхатәалон.
Ахқәа зынпыҟҟалоз аҵла хыжәжәарақәа хыџхыџуан. «Ууу-ууу», – рымшын аҳауа иалаз аҳаирпланқәа. Аҳаҩақәа абомба
рҭатҟәацуан ахәқәа ирықәтҟәацуан. Аԥси абзеи реилыргара
уадаҩын. Шьасиа лцәа иадҟацала ар реиқәа лышьан, ргимнастиорка
лшәын, лхылԥарч лхан – лхахәы лԥырхагамхо
еиднакыларц азын. Бџьарс иныҟәылгоз абжьааԥынтәи лҟама
мацара акәын. Аполк акомандир дызлалацәажәахьаз ала,
афронт амрагыларахь иахыкәшаны ԥшыхәра ицоз дрыццеит.
Аӷа ихырӷәӷәарҭақәа анеилкаахалак, ахьшьыцба аиԥш,
дцәыҵкәраауа
аполк акомандир иҟынӡа днаӡон. Иеилылкааз
иаҳәаны дцон, аԥшыхәҩцәа ахьылзыԥшыз днеиуан.
Амра хынҳәны такәы инҭалеит. Аибашьра еихсыӷьуам:
ижәылоит ҳар, ижәылоит анемеццәа. Еидшыҩклоит. Аӡәгьы
дхьаҵуам.
Едгьац иблақәа лассы-лассы еихаирҟәысуеит, илацәақәа
еиқәижьуеит. Идақәа еибарххоит. Ашәақь хәшәи ахы зҭоу
ақьасеи идҳәалоуп. Шаҟантә дхысхьоузеи иахьа. Хаҳә
ҟәаз дук дадтәалоуп маҷк иааҳараку ҭыԥк аҟны, афронт
такәы дналҵшәа. Иара иахь инеиуа ахқәа маҷуп. Иҽавакны
дзыдтәалоу ахаҳә аҷахҳәа абла нҭырцҟьаауеит уарла-шәарла
зҿаазхауа ахқәа. Иара иҽырԥсны днатәоит иаԥсуа шәақь
агәыцә ахаҳә ахы инықәкны. Анемеццәа ибарҭоуп инахараны.
Шаҟантә икылкааны дхысхьоузеи, аха ихымҭа аӡәгьы дканажьхьаны
имбац. Ма ишәақь иазнамгозар! Аха уажә ибама,
уиаҟара ахьыбжьаз ашәарах лаишьҭуан. Дҭаҳмадахеит,
дҭаҳмадахеит! Дара анемеццәагьы иманшәаланы рхы ирҭом,
рцәаарак наидырбоит, нас иӡуеит…
Ишәақь дкылԥшуеит, дкылԥшуеит. Нырцәтәи ахәы даҿаԥшуеит.
«Сылақәа агәыр аҵа икылдыршәоит макьана, нас!..»
Аарцәтәи ахәаҟны еиԥш, аҵлақәа цәыжәжәараӡа абџьар
мца иабылхьеит уаҟагьы. Адгьыл џьара-џьара иаарҳәны
еиқәыжьуп. Ацаҟьақәа дыргәыдԥшылоит.
Аӡәы ицәаара дахьԥшуеит. Ишыхароугьы шәпа-жәпак
шиакәу ҩашьаӡом. Џьара иҽнаваикуеит, џьара днавҵуеит,
ирырҳахьоу
абӷаџьмеиԥш. Аҭаҳмада еиҳа дибарҭоуп уи.
Ихьԥшугьы ԥыҭҩык шыҟоу еиликаауеит Едгьац. Уи дахьыкәараҵо
ишьҭоуп ихьԥшуп ззигәахәуа ауаа.
«Абри иакәхап урҭ реиҳабы!»
«Иҟалап инапқәа ашьа ргәыҵкьасозаргьы, шаҟаҩы ҳар
ахы цаҳәцаҳә ргәыҵаиршәахьоу здырхуада. Ҟәазк иоуп!»
«Сыҷкәын Алиас зхымҭа иқәшәаз дыздыруандаз, ицәаара
џьара избар, игәыҵасыршәарын!»
«Издыруада абри иакәзар!» – дааҭрысит Едгьац. Аҭаҳмада
илацәақәа митәшәа еиқәаҳаит, илахә ҭассы дҟалеит.
Ижакьа ӡышқәа ааҵысҵысит, идақәа еибархханы ицламҳәа
аақәаџ-қәаџит. Икылкааны дкылԥшуан. Абар, ҵлакы ихы
аавирҳәҳәеит Едгьац илаԥш назыдхалаз. Ихылԥа дааҩахан,
аланарԥшыга илақәа инарыдикылеит. Ааигәа-сигәа ахысыбжьқәа
еиқәтәаны иҟан, уарла-шәарла акәымзар. Агәыз
ааҭгеит. Ихы зывырҳәҳәаз аҵла ашьапы даваҳәазаны ҿыцха
дынцәыҵаҳаит анемец. Ахысбжьы ашәара рнаҭан, залпла
ахысра иалагеит ҳаибашьцәа. Анемец ихьыԥшыз шәаҟьан,
рцәаарагьы ахьԥшырҭа уаҩы имоуа илеимбӷьыжәааит. Аҭаҳмада
иҽыриашаны дҩагылеит. Ишәақь ашьхәа ныҵаирсын,
агәыцә ааникылеит.
– Алиас, Алиас! Сажәымҭыҽха ауаҩытәыҩса снапала
дысшьит, урҭ уҭазырхаз алемсаа иреиуоу, уи дысшьит лажәк
сшьызшәагьы имԥхьаӡакәаны!
Абри аамҭазы, дахьааҭгылаз ҿыц илымҳа инҭасызшәа
иаҳаит,
Алиас иԥсымҭазы «Сжьы рфеит… алемсаа…» – ҳәа
ииҳәаз.
Нырцә ахәы даҿаԥшуан илақәа ҭырлашьцааны, иаԥсуа
шәақь агәыцә инапы акәыршаны.
– Ахәымгақәа иаарылҟьо даҽаӡәгьы дзаҿыҵашәар!.. –
даамақарит.
Уи аамҭазы иааигәа иааихьан ҳар рполк аԥшыхәҩцәа. Урҭ
ццакуан. Рыԥси-рыԥси еихьӡомызт. Раԥхьа дгылан аԥҳәыс
ҿа дыҵрыхәҵәаӡа.
– Саб!..
Шьасиа аҭаҳмада лнапқәа ааикәыршан даанылкылт.
– Сбаба, быԥсы рцәыбгагәышьама еиҭах! – лхагәҭа
днагәӡит аҭаҳмада, жәаха зны еиԥш анемеццәа лыԥсы рымҟәыҵыкәкәаа
иаалгеит игәахәын.
– Алеитенант Кравченко дҟәаҟәа-чаҟәоуп, уи шәнапы
данысҵоит, – иҳәеит акапитан Горбунов, Едгьаци Шьасиеи
ихы нарықәкны. – Иаргьы-шәаргьы ҩымш аԥсшьара шәысҭоит.
Аҽы ҭуӷан ауаҩы дақәтәаны аштабахь дсышьҭит.
Дааир, Кравченко дақәыртәаны алада шәҭыԥахь дыжәга,
шәымԥшӡакәа.
«Апҟара-пҟара, апҟара-пҟара!» – аҽышьҭыбжь аагеит.
Араԥ амгәырхақәа аԥхӡы рывҵыжжуан. Дақәтәан уаҩоук,
абаакы. Дырдырт. Кравченко ихаҭыԥуаҩ иакәын. Ашырҳәа
дылҽыжәԥан, аҽы аӷәра нақәыршәны акапитан днаидгылеит;
– Аҩыза акапитан, шәыдҵа неигӡеит алеитенант еиҳабы
Ахьиба!
– Ахьиба?! Уашьҭан зны ҳаибардыр, арԥыс бзиак иоуп! –
Шьасиа лахь дынхьаҳәит Едгьац.
Алеитенант еиҵбы Ахьиба иԥси-иԥси еихьымӡо акәын
акапитан дышиацәажәоз. Иикыз апакетгьы наииркит. Афицарцәа
рымала иныҩнеибагалан, апакет хыртланы аштаб
аначальник иҟаиҵаз адҵа иаԥхьеит. Иара уаҵәҟьа алеитенант
Кравченко ирота, иара ҩымш аԥсшьара иманаҵы, алеитенант
еиҵбы Ахьиба акоманда рыҭара идҵан. Акапитан Горбунов
акомандир еиҳабацәеи акомандир еиҵбацәеи даарыԥхьан
адҵа ҟаиҵеит, аштаб иҟанаҵаз адҵала, ааилахәлаанӡа иахганы
анемеццәа ишьҭарҵаз ахәахьы ихаларц.
Ар еизыркит. Акапитан Горбунов раԥхьа днагылт. Аҽқәеи
аҽадақәеи рыла аџьаԥҳани афатәи рымҩаԥгра зыдҵаз
ҵысит…
Аҭаҳмадеи Шьасиеи ицхрааны Араԥ дақәдыртәеит алеитенант.
Араԥ аҿы ианкны аԥхьа днагылеит Едгьац.
Амра ахәқәа ирхыҵны, ажәҩан агәахьы иӡсо инықәлахьан.
Алеитенантгьы еиҳа дааԥшуан. Ахысбыжьқәагьы ааҩуамызт,
ҭынчран аҽны. Ажәабжь злааҩыз ала, ҳар ахьхалаз
аидыслара
ҟамлаӡеит.
Шьасиа дцан аӡыхь аалгеит. Рыҿқәа рнапқәа длырӡәӡәеит.
Какал длыркит. Алеитенант Кравченко апалатка дыҵыҵны
амырхәагахь днеит, Едгьацгьы. Такәаамҭа ицәажәон аҭаҳмадеи
Кравченкои. Еиҭагаҩыс дрыман Шьасиа. Аҵх ԥызҽыз
аҭаҳмада иааԥсарақәа изеизаны дыҟан, ашьжьымҭан ихицәааз изхомызт. Акәадыр наихчынҵаны дынкыдиаалеит.
Дыцәеит абырг.
Шьасиа ақыдуахәа дықәтәаны, Бзыԥ зҭысуаз аҩхаа дҭаԥшуан.
Ашшы ахгон Бзыԥ. Алеитенант Кравченко аҭаҳмада
иааигәа дахьықәиаз даақәԥсычҳаит. Нас дынхықәтәалан,
ихы инапы аҵаргәаны зымҩа дыԥшуа далагеит. Иблақәа
кыдхалон. Деиҭақәыԥсычҳаит. Шьасиа алеитенант дышҭынчмыз
анылба, афронт ахь ацара аӡбахә иҳәар илшарым
лгәахәын, лгәы алаҟазшәа ҿаалҭит:
– Аҩыза алеитенант, ҩымш уԥсшьара ҭынч иухугар!..
Излаҳаҳауа ала, уԥсадгьыл Украинагьы ахакәиҭтәра иаҿуп…
– Ааи, – иҳәеит алеитенант, – сахьиз, сахьааӡаз, аҵара
ахьысҵоз сқыҭа ахы иақәиҭыртәхьеит анемсаа рҟынтәи. Уи
саҳахьеит. Аха сзеигәырӷьаша акгьы сызнымхеит уи ақыҭаҿы.
Сани саби ҳаӷацәа рмагәшьхәа иадыргеит, сашьеиҳаб афронт
аҿы дҭахеит, саҳәшьеиҳаб заҵәык дынхеит лыԥсы ҭаны.
Дҭаацәароуп, лхаҵа афронт ахь дыҟоуп!..
– Лышәҟәы уоума уи?
– Ааи, лара лами абарҭқәа зегьы шәҟәыла исзызҩыз. Аха
ааигәатәи лысалам шәҟәы аҵыхәтәантәи сгәыӷрақәа рҵыхәа
зынӡаск иԥнаҵәеит… Бзиа избоз аԥҳәызбагьы ҳқыҭа аӷацәа
ианышьҭырхуаз анемеццәа дрымпыҵаԥсызаап!.. Избарымашь
ҳәа схәыцуан сани саби, дызбарымашь ҳәа сгәыӷуан
уи аԥҳәызба… Марусиа…
Алеитенант ихы инапы наҵаргәаны еиҭах зымҩа дыԥшуа
даатәеит. Такәаамҭа дхьаԥшуамызт. Нас иаалырҟьаны
даахьаԥшит.
– Шьасиа! – иҳәеит уи лара длыхәамԥшӡакәаны. – Сгәы
амца иацраз сырҭынчхьан Марусиа рыцҳа лҵыхәала, сара
сеиԥш иақәшәахьоу шырацәоу ахьыздыруа сеихәлагәаны
саҟажон, саргьы дысхасыршҭхьан. Аха уажәык исызцәырҵыз
амца сыҩнуҵҟа зегьы ҭнаблаауеит, ҭынч сызтәом, адунеи зынӡа
аҽакхазшәа избо салагеит. Шәышьхақәа ԥшӡоуп, шәымра
мракы иалаҩашьом, Шьасиа! Убарҭ зегьы бара быкәша-мыкәша иахьыҟоу азы акәхап абас изсиру, изыблахкыгоу…
Анемец дхьаҵит. Аҩсҭаа дсыхоит шәышьхақәа рыԥсҭақәа
сзырҭымҵырц, алаҳәақәа рымцхәрас ахьшьыцбақәа ҳхаԥрит,
абынҳәа аҭыԥан ашьабсҭа цәырҵит. Иацы ацаҟьа
сахьаҿажьыз сылацәақәа нхызҩацыԥхьаӡа абарҭқәа зегьы
сыбла иаахгылон, урҭ зегьы хазынак акәшамыкәша ихәмаруан,
урҭ зегьы ахазына алашара рнаҭон… Шахала санҭыжәга,
раԥхьаӡа сызхыԥшылаз, аԥҳәыс бла гәыразқәа ракәын ахазына
иахаз аблақәа!.. Уи аԥҳәыс, бара бакәын…
Убри аамҭазы рааигәа-сигәа абомбақәа тҟәацит адгьыл
аарҳәуа, ажәҩан инадибалеит иҵәиҵәиуа ихыз аҳаирплан,
ихиаала адгьыл ахь иаауаз абомбақәа…
– Агәҽанызаара! – ар акоманда риҭозшәа ибжьы еиҵыхны
дныҩныҵәааит алеитенант, ҿыцха адгьыл ҳәыгәра
иҽнаважьны.
Аҭаҳмада дҩаҵҟьан даахықәтәалеит дыцәаӡамызшәа.
Шьасиа лабхәа ишьапқәа лыҽрыларԥс иаанылкылеит.
Аԥсабара амамеиқәара ахатәеит, алҩа ықәчын:
амрагьы ыҟамызт, ахазынагьы…
Ҳаибашьцәа ԥсҳәытәи рхырӷәӷәарҭақәа еиҳа ирықәгәыӷуан.
Избанзар, иша-шаны ианжәылоз аҵкыс уажәы
рымч акын. Еиҳа рыҽдырӷәӷәон. Аҽнытәи Ԥсҳәытәи аидыслараҟны
анемеццәа рхырӷәӷәарҭа зынӡаск ицҟьахеит. Зыԥсы
зауз немецк ааигәа-сигәа днымхеит. Еиханы ихьаҵуан. Аха,
цәгьамзар бзиа рыӡбуамызт ихьаҵны иахьцозгьы: арҩаш
ссақәа ирхыз ацҳақәа еиҭаҟәыбаса инрыжьуан, уажәраанӡа
ирцәынханы иҟаз Ԥсҳәаа ршьамаҟа ахьырԥыхьашәоз инаргәыдҵаны,
ишьны икажьны ицон, ажәхьақәа рыгәқәа ҵыблааны
икажьын, рычыргәқәа ахш рҭашы. Ԥсҳәаа ирзынхаз
рчеиџьыка рнапы иқәыргыланы ҳар ирԥылон, рымаҵ аура
рхы иадырҵон, афашистцәа рықәцараҿы ацхыраара ду арҭон.
Ажәҩан аҟны аԥсҭҳәақәа неилыҩры-ааилыҩруа аганқәа
рахь рҽыԥхьаркуан.
Алеитенант Кравченко Бзыԥҟа дылбааит. Ԥшаҳәа иашарак
аҟны аӡиас дынхықәтәалан, такәаамҭа иԥсы ишьеит.
Нас иҿы-инапы, ишьапқәа иӡәӡәеит. Иааԥсарақәа ихҟьазшәа
ибеит. Имаҭәақәа ирыцқьеит, ихылԥа инапы ырбааӡаны
инахьҳәа-нахьҳәаны инеихеиҵеит, имаҟа ҟьаҟьа иӡара ҭырҳаца
иакын.
Ашьшьыҳәа аԥшаҳәа днавалеит. Уажәеиԥш дласӡа ааигәа
ихы имбацызт. Анемецәа Ԥсҳәы ааныжьны иахыҵит
иахьа. Агәҽанызаара иҭахӡам уахатәи ахәылԥазы, аӡәгьы
иабџьар
иара иқәкым. Аӷацәа наскьахьеит. Аҵар ус шакәу
рдыруашәа, иааигәа иҷырҷыруеит.
Бзыԥгьы иаҳа иҭынчхазшәа ашьҭыбжь иаҳауеит. Днаскьацыԥхьаӡа
игәалаҟара иацлоит.
Алеитенант Кравченко дааҭгылеит. Аӡиас цқьакәакәараӡа
дынхыԥшылт. Аҩадантәи, лаҳәак даҟараны, дышьҭиааны,
дԥыруашәа
даауан аҽуаҩ. Дааскьацыԥхьаӡа иаҳа-иаҳа шәа_
гаала дҳаракхон. Абар, дааигәахеит Шьасиа. Уажәы лыхцәы
лхылԥарч иҭаҵәахӡамызт. Акны иԥан. Аԥша ахьаҵасуаз
ишьқьырны Араԥ азқәа инықәԥсалон.
Лҽы аӷәра даахеит Шьасиа. Ҩынтә-хынтә иқәчаразны
аҽааннакылеит Араԥ.
– Хәлыбзиақәа, аҩыза алеитенант!
– Шьасиа, сара издыруан арстәи ишбымҩабтәуаз, избанзар,
аҽуаҩ изын арстәи еиҳа амҩа маншәалоуп, аха сара
бсымбацызт асҵәҟьа бҽуаҩны!
– Ахәцәа аӡиас ахықәахь илбаагеит, амедицинатә пунқт
аҭыԥ уаҟа иазалырххьан. Зыхәракәа ӷәӷәаз аҳаирплан иаҭаны
Аҟәаҟа идәықәаҳҵеит.
– Шьасиа, аҭыԥахь сцоит саргьы…
– Сабхәа, имаҷны ихәу дырхыԥхьаӡалоуп, аха ацхыраара
иҭахуп, сыццакыроуп, шьапыла сдәықәлар, сынхацәоит.
– Аҭаҳмада дыхәну?! Иабашәа?!
– Иуаҭәа ажьашәра нацәак нҭашәо ахы аӡывасит, даргәамҵцәом,
аха ахәлара сыхьӡаанӡа, сабхәеи сареи ҳамаҭәақәа
амедицинатә пунқт ахь иаазгарц сыӡбеит. Абзиала, аҩыза
алеитенант! – аҽы аҟамчы анынахылҟьа, инышьҭыԥрааит.
– Ус анакәха, саргьы аҭаҳмада иҟынӡа снеиуеит! –
налышьҭеиҳәеит.
Шьасиа такәы дахьынаскьаз дааҵәин, рҭыԥ иазиашаны
амарда днаҿалеит.
Алеитенант Кравченко ахьшәашәара илсуашәа ибан,
игимнастиорка
аҳәынҵәрақәа ааибаркны, даагьежьын, аӡиас
иаваршәны аҩада амедицинатә пунқт ҿыц ахьазалырхыз
шыҟоу
иҿынеихеит.
Шьасиа рыплашьпалатка хәыҷы даназааигәаха, дынҽыжәԥан
аҽы аӷәра аҵла гыды амахә инхылшьит. Иааԥса-икараха
иҟаз аибашьцәа аԥсшьара рыман. Аҟарулцәа еиқәных инеи-ҩеиуан. Шьасиа апалатка хәыҷы ашҟа лҿыналхеит. Имаҭәақәа
зҭаз иарҭмаҟ ибӷа икыдҵаны, асержант еиҳаб қәыԥш дтәан
апалатка ааигәара. Иӡамҩақәа ҭыҟаԥшьааӡа, иааиланы, ихахәеиқәаҵәақәа
ихылԥа иавҵыҳәҳәон. Агазеҭ ԥжәаха амохорка
ыларҳәны иқьышәқәа ирыбжьакыз ҩацәӡа нахьхьи
иҩеиуан.
Уажәадагьы длымбацызт. Шьасиа ажәжәаҳәа Едгьаци
лареи рымаҭәақәа рҿаҳәара далагеит.
Аруаҩ итәаз дҩагылан, апалатка хәыҷы ааигәа дааит.
– Саҭамыз, аԥҳәызба! – даацәажәеит асержант еиҳабы.
– Иауазеи, акыр уҳәарц уҭахызма? – леилаҳәарақәа дырҟәаҵны
дааҭгылеит Шьасиа.
– Сара сҿыцуп араҟатәи архәҭаҟны, аҭыԥқәагьы макьана
исымҵацт. Хықәкыла сыззаарышьҭыз арота акомандир
алеитенант Кравченко иоуп, аҟарулцәа изласарҳәаз ала, уи
дцеит аӡиас Бзыԥ аԥшаҳәахьы, данбахынҳәришь, акраамҭа
сизыԥшыр аума?
– Алеитенант амедицинатә пунқт ахь дцеит, сабхәа
ибара.
– Бара бабхәа араҟа деибашьуама?
– Сабхәагьы саргьы аибашьцәа ҳрыцхрааҩцәоуп!
– Аа, – даахәыцит иара, – шәаԥсуаазар акәхап?
– Иудырит, ааи. Уара уабанӡатәиу, ҵаара ԥхашьарам?
– Сара с-Қарҭтәуп. Сабду Аԥсны шьахәла идыруан.
– Ишԥа уи?
– Сабду дабиԥазаҵәын, – иҳәеит асержант еиҳабы, –
Жәыргьыҭ иуацәақәак рҟны дахьааиз, ԥарарҳара Аԥсныҟа
иаауан иуацәа, иаргьы дрыцны дааит. Шәқәырча ақыҭан
инанагеит, Ебжьноуқәак рҟны иаанҿасзаап. Такәаамҭа ари
ақыҭан иҟан. Ақыҭақәа рахь иныҟәон, аус руан. Ебжьноуааи
дареи еишьцылт. Аҭыԥ бзиа ианын Ебжьноуаа, иҳәалоит
сабду уажәгьы, игәаларшәо. Жәыргьыҭтәи иуацәа руаӡәы
игәаԥхан уа даагылт. Ебжьноуаа уиазын мап ицәырымкит.
Сабду даныхынҳәы ашьҭахьгьы, иналаршә-ааларшәны даалон
Шәқәырча иуа ибара.
– Шәқәырча Аӡҩыбжьа иазааигәоуп, сқыҭа иазааигәоуп! –
аамҭа шцоз анылба, амаҭәақәа реиқәыршәара деиҭаналагеит
Шьасиа.
– Акәхап, акәхап! Уажәыҵәҟьа исҭаху алеитенант ибароуп.
– Алеитенант иротаҟны уаанҿасырцоума?
– Ааи, арота акомандир ицхырааҩыс!
– Лассы думбар ҟамлозар иасҳәап, амедицинатә пунқт
ахь ауп сахьцо! – амаҭәақәа ҿаҳәаны даалгеит Шьасиа.
Асержант еиҳабы длыцхраан, Араԥ аидара нақәырҵеит.
– Абзиараз, аҩыза асержант еиҳабы! – Араԥ аҿы ианкны
Бзыԥ аԥшаҳәа шыҟаз лҿыналхеит Шьасиа.
Абар, мчыбжьык ҵит ҳар анемеццәа рхырӷәӷәарҭа иазааигәаны
итәоижьҭеи. Жәылара захьӡу рзыҟамҵеит. Амшцәгьа
бааԥс! Адыдмацәыс! Абахәқәа ҵәырҵәыруеит. Иҿҟьҟьараха
иаарԥгылоит. Ажәылара амалахазгьы рҽазыркӡом. Иара
абри аамҭақәа рзы, Нхыҵ-Кавказтәи афронт аҿы Ҟәбина
зымпыҵазкхьаз анемеццәа рхырӷәӷәарҭақәа иаҳа-иаҳа иԥсыҽхон.
Афронтқәа зегьы рҟны ҳаибашьцәа рымчқәа есааира
идырӷәӷәон. Анемеццәа ргәыӷрақәа есааира имчыдахон,
еилаҳауан.
Абарҭқәа зегьы агәкажьра рырҭон Ԥсҳәы аҩадахьтәи анемеццәа
рхырӷәӷәарҭа акоманда ҟаҵаҩцәа, алемс еибашьцәа.
Аҽны ашьыжьгьы амра ԥхон, иацы ахәылԥаз еиԥш.
Ибаррахо иалагеит аҿҟьарақәа рҟынгьы.
Едгьац иӡывасыз ахы атәы зынӡаск ихашҭхьан, алаба
икӡамкәан дныҟәон.
Шьыжьхьа ҳәа аԥсыӡҟаҵа маҷымкәан ирызканажьит
ҳаирплан
хәыҷык.
– Аҟәа иҟарҵаз ԥсыӡҟаҵоуп ари! – акы аахыртланы аҭаҳмада
инаимҵалыргылт, ачеиқәаҵәа ҽыҭк нацҵаны, Шьасиа.
– Иф, дад, иф баргьы, ҳара ҳ-Аҟәа иҟарҵаз ԥсыӡҟаҵоуми.
Акрыфаны ианыҩагыла, иҿы ӡык нҭиршан даатәеиг
Едгьац.
– Аӡҩыбжьа ақыҭантәиқәа аӡәыр шәыҟоума? – ар
рыцхырааҩцәа дрызҵаауа дааиуан солдаҭк.
– Ҳара ҳ-Аӡҩыбжьатәқәоуп! – лҳәеит Шьасиа, днеиԥыххылан.
– Хаҵак шәыԥшаара дашьҭоуп, – инарԥшны днадирбеит,
еилаҳәарак кны игылаз уаҩ быргк.
– Ҳаи, дад, Гыд уоума, уабаҳзаанагеи? – днеиԥылеит
Едгьац рҳаблаҿтәи Гыд Ашәанба. Уи даниба, иқыҭауаа зегьы
ибазшәа дааҟалеит Едгьац.
– Аибашьцәа рыцхырааразы аҽа гәыԥҩыкгьы ҳааит, –
иҳәеит уи, нас игәы иалырсны инациҵеит, – Алиас ибаҩ ара
инхагәышьеит Едгьац, узыниаз зегьы ҳашьны ҳамоуп, умала
уакәу џьумшьан, аха иҳалуршагәышьозеи акәымзар…
Акраамҭа ҿымҭ игылан рҩыџьагьы рылабжышқәа рыцқьо.
Нас Гыд инациҵеит:
– Акырқәа сеимдахьеит иацаахыс, аха сџьабаа мыӡит,
шәсыԥшааит, ҳҳабла аҳәсақәа ар рзын амаҭәа ԥхақәа еидыркылан,
Едгьаци иҭацеи убозар, урҭ еиҳа ирдырп изҭахқәоу,
ирзыршап рҳәан, исырҭеит. Шәсымбаргьы сеиҳабы исҭон
ирзишарц, – иҳәан, аилаҳәара ааԥиртлеит.
– Иҭабуп, уи цхыраара думи ҳаибашьцәа рзын, – игәы
иахәеит Едгьацгьы.
– Сбаба, бара еиҳа ибдырп изықәнаго, – Шьасиа лнапы
инаниҵеит.
– Шәыԥш ҭаагалт, Едгьац, – иҳәеит Гыд, Едгьац ихы
наиқәкны, – такәгьы ҟалеит, ибарақьаҭхеит. Шәыжьгьы
ԥхасҭаҳамтәит, аҩԥыҭк шәызҭаҳҭәеит, ажәра-афара Анцәа
шәахимбааит.
– Иҭабуп, – ихы ааирҵысит Едгьац, нас иҭаца лахь
даахьаԥшын, – сара издыруан, сбаба, ҳара ҳаҟамзаара ҳаҩны
ишанымԥшуаз ҳгәылацәа рҟны! – даарылаҽхәеит иара,
иҩны, иҳабла, иуаажәлар рыӡбахә ҿыцҳҳараӡа иахьиаҳаз
игәы ҟанаҵан.
– Сара сызлоу агәыԥ сыԥшаап, абзиаразы! – иааныжьны
дцеит Гыд.
Зҽеимыртаӷа ашьхақәа рықәцәақәа ирхыкны еилаҩеиласуази
амшын ахьынтәи зҽышьҭых иҩеиуази аԥсҭҳәақәа
еиԥылт. Амра рҵәахуа иалагеижьҭеи ахьҭа иаҳа-иаҳа аҽарӷәӷәон.
Ақәа лассы-лассы иаулон иаазқәылаз. Аха амра
аԥсҭҳәақәа ирақәԥарц аҭахызшәа ахы цәырнагон, иаҳа
амчра рцәагон. Уажәык ала аҭаԥшырҭа рымамызт. Аԥсабарагьы
аӡын ԥшра аанахәеит. Иҿацаӡа зҿаазхаз аԥша
аруаа рлымҳақәа ҿнаршәаауан. Акырцх аплашьпалаткақәа
апҟҟа рыхнаргон. Нас ақәабаа-сабаа наланаҵон. Акыргьы
иачҳаит, аха ашарԥазы асы алеира иалагеит. Такәаамҭагьы
ихымкәеит. Азхара аун, ашьыбжьышьҭахь амра налаԥхеит.
Ашәыбқәа абық-чықҳәа аҵламахәқәа ирхьыҩрны илеиуан.
Бзыԥ абжьы иацлеит асырӡ анлеи. Асы шьҭыҵуа ианалага,
афицарцәа зегьы рҽеидыркылеит, аполк акомандир иҟны.
Заа асы иауз агәҽанызаара ду рнаҭеит аибашьцәа. Аилатәара ашьҭахь афицарцәа зегьы рҭыԥқәа рахь ицеит.
«Ааи, ԥшра аҭахым, ԥшра! – такәаамҭа дзымтәо алеиҩеира
даҿын аполк акомандир акапитан Горбунов. – Санчаратәи
ахыҵырҭа ҳәынҷатәуп, настәи мариоуп!..»
Асы анышьҭыҵ ашьҭахьгьы адгьыл ҳаракырақәеи аҿҟьарақәеи
ҵәырҵәыруа уаҩы ишьапы акуамызт.
Ҳаибашьцәа Санчаратәи ахырӷәӷәара инаҿаԥшит. Амцаԥшьгьы
ажәҵо рҿынархеит.
Еиҭах алҩа хатәалеит.
Аамҭа ԥрит аҽны. Ауаӷеимшхара иалагылаз аибашьцәа
ирызгәаҭомызт шьыбжь шааз. Аха аамҭа иара атәы ҟанаҵон.
Аӷа ихымҭақәа аӷахон. Ахысбыжьқәа еиқәтәон уарла-шәарла
акәымзар. Едгьаци Шьасиеи маҷк рыԥсы ргеит,
џьаԥҳаныла
реиқәыршәацәа иахьрылаз. Аибашьцәа уиаҟара
аџьаԥҳаны
иамыргәаҟуа иалагеит. Араԥ ҭыԥ маншәалак
аҟны инҿаҳәаны ахәцәа рыцхыраарахьы диасит Шьасиа.
Ҳаибашьцәа ԥхьаҟа инеигәеит, Санчаратәи ахыҵхырҭа
рымпыҵахало.
Шьасиа дахьынаԥшыз, лара ҷыдала дзыдҳәалаз арота
раԥхьа дгыланы акоманда ҟаиҵоны дылбеит алеитенант еиҵбы
Быџьгәыр Ахьиба. Алеитенант Кравченко амалахазгьы
лылаԥш дыҵамшәеит.
Ахәцәа ахьрылыргоз амедицинатә еҳәшьа Шьазина Амабеи
Шьасиеи иеицәажәартә еизааигәахеит.
– Шьасиа, шәкомандир ӷәӷәала дхәуп! – лҳәеит Шьазина
иаалымҩатәшәа.
– Алеитенант Кравченкоу?! – дааӷьаҵәыӷьаҵәит Шьасиа.
– Уаҩ диқәгәыӷратә дыҟаӡами?
– Даара иуадаҩуп, аҳақьымцәа зиқәгәыӷуам!
Лгәы даарыцҳанашьеит Шьасиа. Илылшо акрыҟазар иглырхарым,
лжьы ԥҟатәызар иԥылҟап, аха ихәару! Такәаамҭа
ахәцәа адәы рықәгара дахамшәалеит. Ҳаибашьцәагьы
уажәшьҭа иццакуамызт. Ахысбыжьқәа зынӡа еиқәтәахьан.
Анемеццәа инрыжьит ахыҵырҭа. Хыц-ҩыцк иаанхаз аҩадаҟа
ашьхахь ршьамхы рҽадыргеит.
Шьасиа аԥсгаха шаалоузҵәҟьа алеитенант Кравченко
дахьышьҭарҵаз
аплашьпалаткаҿы дааит. Иҟәаҟәа-чаҟәаны
афронт иацәынхаз акапитан Горбунов уаҩ илаҿы дмааиуа,
ихы-иҿы лашьцакны, иҭаҭын алҩа ҩахылшьҭны даадәылҵит.
– Аԥҳәызба, – иҳәеит уи дшибазҵәҟьа дидырын, –
аҭаҳмада даҳҭахуп, ауаа изаҳашьҭуеит, дабарыԥшаари?
– Араԥ иманы дылбааит, аҩыза акапитан, ҳамаҭәақәа
иманы данхало арстәи даауеит, алеитенант дышхәыз
иаҳаит!
– Алеитенант дыхәӡам уажәы, дыԥсуп!
– Ишԥа?
– Ааи, дыԥсит… даҳәеит Гагра изқәаҭыԥ ҟаларц… Уи
зылшо аҭаҳмада заҵәык иоуп, ацхырааҩцәа ицаҳҵар…
Анемеццәа рыԥсы апараҵәҟьа ҭакны акәын ишыҟаз.
Нхыҵ-Кавказ, Ҟәбина аԥшаҳәаҿы, аӷа имчрақәа аанкылан.
Ҳаибашьцәа ӷәӷәала ишиныкшац иныкшон. Ҳашьхақәа
рҟны акәзар, аӡынра иаакылсыз анемеццәа ықәнаргыломызт.
Рырхәҭақәак арахьгьы ҳаибашьцәа ихырмыжьуа, наҟгьы изхымҵуа
ҳашьхақәа ирҿахаз рыԥсыбаҩқәа есымша ирыцлон.
Санчаратәи ахыҵырҭаҿы аӷацәа рганахьала шәарҭа ҟамлеит
уаҳа. Ҳаибашьцәа рырхәҭақәак ахырӷәӷәарҭа ҟаҵаны уаҟа
рҽааныркылеит. Адҵа ҟаҵан ахырӷәӷәаразы иааныжьыз рыда
егьырҭ ҳархәҭақәа агаҟа илбааны, иакәшаны Нхыҵ-Кавказ
Ҟәбина аԥшаҳәа иазцарц.
Афронт ацхырааразы ҳаибашьцәа ирыдкылан ирымаз
Аԥснытәи
ақалақьқәеи ақыҭақәеи рҟынтәи ауаа рыҩныҟақәа
рахь ахынҳәра иақәиҭхеит. Зыԥсы ҭаны инхаз рыҽқәа, рҽадақәа
раԥца ихынҳәит.
Едгьаци Шьасиеи рымаҭәақәа ҿарҳәеит. Шьыжьын. Амра
иԥхозгьы ахьҭа азыхҽуамызт. Шьасиа лыҵкы еиқәара ахыхь
абамбакьаҿ лшәылҵеит.
– Ҳцалап, сбаба… уажәшьҭа! – аҵанӡа даақәԥсычҳан,
дҩеиханы дҩагылеит аҭаҳмада.
Шьасиа леилаҳәара аашьҭылхит. Абхәеи ҭацеи рымҩахь
инаскьеигеит алеитенант еиҵбы Быџьгәыр Ахьиба.
– Ашьхақәа рықәра уқәрахааит, дад, макьана уқәыԥшуп,
аибашьра алԥха умазарц Анцәа сиҳәоит!.. Адыдмацәыс
еиқәтәар, ақәаршҩы хкәар, уқалақь гәакьахь ухынҳәыр,
ҳара ҳанхарҭагьы уи акыр иацәыхарам, ҳаугәаларшәа,
унабжьыс… унабжьыс, дад! Аҵлаҳәысҭажә сумбаргьы, аҩны
аӡәыр дахызар дубап! Унабжьыс, дад!.. – иҳәеит Едгьац.
Быџьгәыри Шьасиеи неихәаԥшын, рлакҭақәа аахаахеит…
Ашәаԥыџьаԥ рықәцәақәа еиннаҟьон аԥша. Адыд аҽеиқәкны
иҟан, ашьхақәа ҭынчхон…
Бзыԥ аӡиас абжьы слымҳа ишҭаҩыц иҭаҩуан уаҟа ҳгыланаҵы.
Аратәи аԥсабара иақәшәо абжьы ахылҵуеит. Аҵлара
срыбжьыԥшны нахьхьи џьара ӡырлашәк иаҟараны инаҵәи-ааҵәиуа избоит иара. Уажәы уи дахәаԥшуан аҿҟьара
ахықәахь инаскьаны игылаз аԥҳәысгьы. Иҟалап уи зынӡаск
ҳгәалымҭазаргьы. Иҟалап блала ҳгәалҭазаргьы, аха лыкәша-мыкәша илбоз, илаҳауаз зегьы ллымҳа иҭахәыҭхәыҭуашәа,
ихароу хҭыс дук лгәаланаршәозаргьы, уи ашьҭақәа лбозҭгьы,
дзагәылымҵуа далахаланы дамазҭгьы.
– Шәсышьҭаланы шәааилеи! Ҭамел, иусырдырп, арҭгьы
агатәқәами! – афақьаҳәа дара рахь лҿыналхеит Кьшьышь.
Кьшьышь даниба, ахаҵа лара лахь иҿааихеит. Арҭ ибзианы
ишеибадырхьаз ангәаҳҭа, Дауҭгьы саргьы ҳналышьҭалеит.
– Нан, Быџьгәыри Шьасиеи шәанызба сызшәывымсит,
сыҷкәын иҩыза агантәи зыԥсы зшьогьы дышәсырдырып
сҳәан! – ахаҵа аԥсшәа наиалҳәеит. Шьасиа лыхьӡ анлаҳа,
лхәыцра даалҵын, Кьшьышь лахь лҿаалхеит.
– Нанраа, аҭыԥҳа хазына дшәымазаап, иацы ҳанеицәажәоз
лара дыҟаӡамызт, дызша дисасуп! – аԥхәызбагьы даагәыдылкылеит.
Ҳаибадырырц Быџьгәыр иахь снапы анынасырхха, анышә
ахатата иарӷьанап иакыз аихаҵәы иарма инаркны ауп снапы
шсымихыз. Уи алабашьа иахадырсуа аихаҵәы акәын.
Ажьакца иаганы, ала ахьҭоу умбо иҟан.
Ҳаԥсшьарҭа ҩнқәа рахь ацараан такәаамҭа ҳаимҩалацәан.
Ҳандәықәлоз даахынҳәын, агәы ҭаҳаны иахьыҟаз адгьылҭыԥ
аханы хаҳәла днас-насны иныҵеицалеит аихаҵәы.
– Аҭаҳмада ԥсаҭа шкәакәа иҷкәын ибаҩ анигоз инапала
иҵеиҵаз ауп, далаҳгәалашәалап!..
Адырҩаены ашьыжьымҭан, сымпахьшьы аашьҭԥааны ҿыӡәӡәара
ҳәа арҩаш хәыҷы ахь сахьналбааз, арҩаш дааӡхыҵны лымпахьшьы хәбаба лҿшьуа, сызлалбаауаз амҩахәасҭахь
лҿаалхеит ԥҳәызбак. Абар, иацы издырыз ага ԥҳәызба!
– Саԥхьа бгылазаап, аԥҳәызба, шьыжьыбзиа! – сҳәеит
сара, сааҭгылан.
– Ага чқәынцәа шьыжьымҭанла агылара бзиа ирбаӡом,
еиҳаракгьы шьхатәыла рыԥсы аныршьо! – даахәмарит уи,
аԥсшәа анааибаҳҳәа.
– Исхашҭыз, – сҳәеит сара, – иацы цқьа ҳмеибадырӡеит,
сара Ҭамел сыхьӡуп!
– Хьыкәыҷ! – даасҿаԥшит лыхьӡ ҳәаны.
– Хьыкәыҷ, бара қалақь ԥҳәызбоуп, сымҩашьозар?
– Ааи, Аҟәа аинститут сҭоуп.
– Қыҭас шәабанӡатәиқәоу? – ҳаицәажәара ццакра
шамамыз анызба, сҵааит сара.
– Уажәы – ҳ-Аӡҩыбжьатәқәоуп.
– «Уажәы» ишԥа?
– Рацәак ҵуам Аӡҩыбжьаҟа нхара ҳааижьҭеи.
– Уаанӡа?
– Ленинград ҳаҟан, саб аруаҩын, аибашьра ашьҭахь ҩажәи
хәба шықәса аррамаҵураҿы ихигеит, аԥхьатәарахьы
даниас, сан лыҟны Марыхәаа рҭынхараҿы ҳааит. Марыхәаа
рыҩны гылан, саб ирҿыцит, иагыз-иабзаз ҟаиҵеит.
– Марыхәаа рҭынхара ҳәа бызҿу бан лаб иҩны акәӡами?
– Мап, сан Марыхә-ԥҳаӡам, саб диццаанӡа дызлалахьаз
аҭаацәара рыҩнаҭоуп. Сан лаб иҩнаҭа хазуп. Уаҟа санду
дыҟоуп,
сашьеиҵбы лара длааӡоит, дҭакәажәуп. Аӡҩыбжьаҟа
ҳанаауаз санду сани саби драшьапкуан лара лҟны
нхарҭас
иҟаҳҵарц, илдыруан аибашьраан Аҟәа саб иҭынхара
шықәӡаахьаз. Аха сан илҭаххеит аԥхьаӡа лшьапы ахьеихылгаз
нхарҭас иҟалҵарц, аԥсцәагьы зсыргәаҟрызеи лҳәеит. Сабгьы
уаҟа еиӷьеишьеит. Аҩнаҭа иахыз аҭаҳмада, сан саб даницца
ашьҭахь уасиаҭны иеиҳәахьаз дахымԥеит.
– Аа, ус акәхап, – слықәшаҳаҭхеит сара, инагӡаны еилыскаазшәа
сҽыҟаҵаны.
– Абзиала! – днасыдҟьан амҩахәасҭала амарда днаҿалеит
Хьыкәыҷ.
– Шәыԥсшьара аамҭақәа гәҿыӷьрада ишәхыжәгауоу? –
налышьҭасҳәеит рацәак днаскьаанӡа.
– Агәҿыӷьра ыҟаӡам, иахьа акәзар, ҳҽеибаркны Бзыԥҟа
ԥсыӡкра ҳалбаауеит рҳәеит сани саби, – даахьаԥшит.
– Дауҭгьы саргьы ҳҽышәхьаҳагӡоит! – сгәырӷьаҵәа
ҿаасҭит сара.
Хьиаа рҭаацәареи сареи ҳаишьцылт. Есҽны ҳаԥсшьара
аамҭақәа еицаҳхаагон. Ԥсҳәы ааигәа-сигәа ашьхақәа зегьы
ҳарҿысны иаабеит, Санчаратәи ахыҵырҭа аҟынӡагьы ҳнаӡеит.
Араҟатәи аибашьратә ҭыԥқәа зегьы Быџьгәыри Шьасиеи
ибзианы иргәалашәон, аибашьра ашьҭақәа ахьанхалаз
рацәан.
Еиҳа ирдыруаз аҭыԥкәа рҟны такәаамҭа иааҭгылон,
рылаԥшқәа кыдхало инаԥш-ааԥшуан. Усҟан рхы-рҿқәа
аҽакхон, иргәалашәоз рацәахон. Нас, инеимда-ааимдо, ҭынч-ҭынч ахҭыс хлымӡаахқәа ҳзеиҭарҳәалон. Зны-зынла Шьасиа,
маӡашәа аҵанӡа даақәыԥсычҳаны, иӡбахә лҳәон Алиас,
дыргәаладыршәон аҭаҳмада ӡыш ԥсаҭа шкәакәа…
Ашәаԥыџьаԥ инарбжьҟьа-аарбжьҟьо, амра ашәахәақәа
наҳгәыднаҵон амардарақәа ҳахьырҿаз, аҳаҩақәа ҳахьырҭаз.
Аҵлақәа рықәцәа ҟатарақәа ҵысҵысуан аҩхаақәа ирыбжьҟьоз
аԥша ахьырхьысуаз, арҩаш ҷысса ҭакнаҳақәа ахьхьа-хьхьахәа рыбжьқәа еиныҩуан.
Ҭамел аҩны данааи, еиҭах иҭынха дук дизыԥшны дтәан.
Аҩнашә ашьҭыбжь мыргацәакәаны иаартны данааҩнала
нахысгьы
иҭахын амаҭәакнаҳарҭаҿы ҭынч ипалта ныхшьны,
ишлиапа наҟ икнаҳаны, азал данааҩнало, иԥшәмеи ихәыҷ_
қәеи аџьџьаҳәа инеиԥыланы днаргәыларкыр, иаргьы иааԥсарақәа
зегьы неихыгганы, амаҵ аҳаскьын иаҵәа аҽаларӡны
ианышәаҳәо иамоу агәалаҟара игәалаҟараны даарылатәар.
Аха, уи ацынхәрас, алеқтор бзиа дақәшәаны инапаҿы иааигаз
аудиториа аҟараҵәҟьа еиқәышьшьы иҟан уажәы рзал ҭбаа-ҭыцә.
Абасеиԥш иҟаз аҭынчра «иахантәаҩыз» Ҭамел иҭынха
ду Қьамал иакәын. Аԥшәма дшааҩналаз аниба, Қьамал
даалахҿыххеит. Мамзар, аҟәардә татахьгьы дымтәакәаны
адиуан иҽахьнықәикыз, ихатә хәыцрақәак дрылаханы дыҟан.
Ҭамел ихәыҷқәа рҩыџьагьы саркьала иҟаҵаз азал аԥшьы
аҟны еибархәыҭхәыҭуа ателевизор иадтәалан, рыбжьы
ҭганы изцәажәомызт, ирзымдыруаз асас ицәыԥхашьон.
Ателевизор акәын имшәа-имырҳа иқәгьежьаа ицәажәоз.
Уи абжьгьы иара ишиҭаху иаҳауамызт Қьамал, азали уи
аԥшьи еиҩызкаауаз асаркьатә ҭӡы иалсны, игәылҩ-ҿылҩӡа
акәын ишиаҳауаз. Иҭаххеит азали уи аԥшьи еимаздоз
асаркьалых даԥырхагамхакәаны ахәыҷқәа иадыркыз ашә
аартны дныҩналарц, инапқәа аарџаџаны ахәыҷқәа рыхқәа
ааишьышьырц, данынрылатәалак, икәшаны ивеибаҳәа
даргьы натәар, иҷырҷыруа, иара иацәажәо, ателевизор
иаҳәо ажәабжьқәа еицрылацәажәаларц. Аха изымгәаӷьит.
Игәаӷьырцгьы далаган, аха, уи даныназхәыц, иҿаԥхьа
иаагылеит уахь дныҩналар иҟалашаз асахьа: дшыныҩналалакҵәҟьа,
аҵарақәа еибарҷырҷыруа аиӷ шырфо, уарбажәык
аарылаҳар, илеимбӷьыжәаа ишцо еиԥш, дара ҵарақәаханы
индәылеибаҳәа ицарын.
Усҟан ателевизори иареи ааидхалон, уарбажәхаҵәҟьашәа
ихы ибо далагарын. Еӷьуп иҽахьааникылаз. Даҽа усын
урҭ ахәыҷқәа уажәраанӡа илаҵәаны дырдыруазҭгьы, руа ду
шиакәу агәра ргахьазҭгьы, ишьцылахьазҭгьы. Усҟан, иара
ихала дыҩнамларгьы, дара днарыԥхьарын: «Диадиа Қьамал,
– рҳәарын, рылагәы хьаԥшшәала разқәа ихәларччо
инаидибаҳәаланы, – уааи ателовизор ахь!» Дара зан амҵәыжәҩақәа
ирыҵаку акәҷарақәа иреиԥшхон иара иҟны:
иԥхарак рныруан.
Ҭамел иԥшәма Агнеса лакәын, уажәы, х-уадак змаз рынхарҭаҟны
ахәыҟаҵарҭаҿы ада ҭыԥк змоукәаны иаанханы
иҟаз. Аусурахьынтәи данааи, аҩнашә ахьаалыртызҵәҟьа,
дара иртәымыз ацәалых арҭмаҟ гылан, ицәиқәараӡа, ақә
аалганы, наҟ-ааҟ аварақәа ҭашәашәаӡа, хаҵа шьапымаҭәа
наӡааӡақәакгьы авагылан иҿыц-ҿыцӡа, аха рԥынҵахьшәа
рӡыварақәа
ашьацәхыԥ ҭыԥқәа ылга-ылганы. Дахьынаԥшыз,
азал аҟны адиуан дықәтәан илзымдыруаз ахаҵа, иаазыжәпаз
қалԥад ҩежьқәак ишьаны, ицәиаҵәаз аиқәеи акьаҿи еиқәҵаны
ишәын, икьаҿ аҵаҟа иқалԥад иаԥшшәыз аблуз аҵан,
икьаҿ аԥшшәыла абз змаз ахылԥа ихан, ихы-иҿы аазҟьаҟьан,
даԥшьын, ихылԥа абзи иԥынҵа акьатрацәреи еизеиҟаран.
«Қалақь уаҩызар, аҩны аҩнуҵҟа ихылԥа ихыхны дтәон.
Ус анакәха, ақыҭантәи дааит!» Лгәаҵаҿы џьара ганк аақәац-мацан, лгәалашәараҿы иҿыхон, акы ацәаара днахьыԥшит,
аха уи еилыккаҵәҟьагьы иҟамызт, ихыбжа-ҿыбжаны
иаалымпыҵахеит, иахьнықәылҵара-иа хьаашьҭылхра
лзымдыруа.
Ихаҿсахьа мацара заҵәык ауп лгәалашәараҿы дызхьыԥшуаны
иаанхаз, аха уи ахьылбахьаз, ега лундазгьы,
лгәаҿы илзымԥшааит. Нас ауп азал даныныҩнала. Иара,
ԥшәымаԥҳәыск лаҳасабала дшыҩналаз аниба нахысгьы,
Ҭамел иԥшәма шлакәыз идырт, аха дҩаҵҟьангьы дзылԥымлеит,
усҟан зԥынҵа акәрыра адгьыл инықәзықшо
мҵақьақьаҩык диеиԥшхозшәа ибеит, дыззымдыруаз аԥҳәыс
лҿаԥхьа ахырхәара аҟынӡа ихы изыламырҟәит. Ашә
анаалырт нахысгьы иҽырҭынч тәашьас имааз, игәыцхәырҭаны
акәын дахьыҟаз, аха ус ҟаиҵарц азын уажәраанӡа
игәыцхәи иареи аԥсшәа рзеилазар акәын. Иахьеиԥш игәалашәоит
уи дахьибахьаз: руарҭаны чарак аҟны акәын.
Анапыӡәӡәарахь
инарыԥхьахьан. Иаргьы уахь иҿынеихон
аамҭазы, иаҳәшьаԥҳа Анула дыҵәрышкәаӡа дааиԥылан,
дааигәыдхахалеит.
Иаргьы лхы днагәӡит. Нас инапы кны
илыдгылаз аԥҳәыс ҿа лахь дынхьаԥшит лара:
– Ари Агнеса лоуп, дузымдырӡеи? Қьамал уахь днаԥшит,
аха зынӡаскгьы дшимбацыз агәра анига:
– Мап, Анула, дсыздырӡом! – иҳәеит иаахҵәаны.
– Ҭамел иԥшәма хәыҷы лоуп! – ас лажәақәа ҭлапҟа-ҭлапҟаӡа иахьаалҿыҵышәшәаз даацәыԥхашьан, апырпыл
лхы-лҿы инықәхәмарит.
– Ҭамел?.. – даахәыцызшәа ааҟаиҵан, иаҳәшьаԥҳа дналзыԥшит.
«Дабалгәалашәеи уҳәарауазеи уажәы!», – гәаныла
даалзаӷьит.
– Ҭамел, мшәан, диадиа Қьамал, Ҭамел Ԥасарба!
«Ҭамел иаха абасымоу уажәы, Анула ахыҭҟьа!» – иблақәа
аацәажәеит.
– Аа, – иҳәеит нас дааҿыхаӡазшәа, – ибзиами, изаманоуп!..
– иблақәа мчыла иааиҵихын, иааирччеит, аха урҭ ажәақәа
аҩба аниҳәа ашьҭахь инеихаткачыз иқьышәқәа қәацарак
аарзыҟамҵаӡакәан иаанхеит: «Алакышьышь еиԥш, уажә
сылкит,
арҭ аӡӷабцәа қәыԥшцәа уаҳа усс ирымоузси!»
Қьамал дрыдууаа дышиашаз анапыӡәӡәарҭахь инеихьаз
ахацәа днарылагылеит. Анулеи Агнесеи иара иахьиацәажәоз
аҭыԥан иахымҵысӡацызт. Анула аԥхьан лцәажәашьа ҭлапҟара
лӡамҩақәа ирыннаҵаз апырпыл ԥшшәы налҿабаны
дышгылаз,
уажәы еиҭаналҿықәлан, ибызбызуа иналҿахәмарт:
– Агнеса, диадиа Қьамал ихьыз дацәыԥхашьан, дҳадҟьаны
дцеит! – лҳәеит уи, Агнеса ллымҳа дҭахәыҭхәыҭуа. – Ҭамели
бареи шәчараан акы дахнаган дзымнеиӡеит, убри дацәыԥхашьеит.
Дышԥацәымԥхашьоз, иан лаҳәшьаԥа ичараҿы
дзымнеит,
хьымӡӷыс иԥхьаӡаны дыҟоуп, дзыбҿамԥшит!
Қьамал инапы иӡәӡәонаҵы дихәаԥшуан лара, иаргьы
игәеиҭеит, аха изгәамҭазшәа ҟаиҵеит. Лара лхатә ҩнаҭа
ааныжьны сыҩнаҭа ҳәа ааигәа лхы змалдаз ауаҩ изааигәаӡоу
уаҩуп ҳәа акәын инапы ахьиӡәӡәозгьы лылаԥш зихыз.
Ауаҩы дызқәымшәо егьыҟам, акы дахнаганы дзымнеизар,
иауазеи, шьала-дала сыԥшәма дизааигәазар, иаҳҭаху уаҩхап,
ҟалҵеит, дагьылгәаԥхеит уаҩык иаҳасабала: инаӡааӡоу ахаҵа
замана, дхьатиԥатиуа акәымкәаны, еилаџыхӡа иҟоу, анхаҩ
махәҿа џаџақәа зныԥшу, ақалақь аҟны иҟоу, аха ақыҭагьы
салахәында згәахәуа, уи иуара мап изацәкуам.
Дахьибахьаз ааигәалаиршәеит уажәы, ихы-иҿгьы мцаԥшьк
нықәмацәысын, ихәламшәа неихәлагәаны иааннакылеит.
Уи ишьапқәа шаархьанҭазгьы, игәы наиҵгәан, дҩа_гыланы
дналԥылеит. Убасҟан ауп дшибахьаз идырратәы, данибазтәи
лхаҿсахьа ихаҟны ианааи.
– Хәлыбзиа, Дашьа! – иҳәеит иара, инапы налзырхханы.
Бышԥаҟоу, бышԥану ҳәа гәыцхәҵас аԥсшәа икарҵәаны
длацәажәарц аҭаххеит игәы, аха ани ихәламшәа аанызкылаз
иоунашьҭуамызт. Уи инацлеит, азал аԥшьы аҟны иҟаз
ахәыҷқәа ран дшааз ангәарҭа, азали дареи ирыбжьаз асаркьа
иалԥшны лааира еигәырӷьаз рцәыҵеибаҳаҳара-ччара иааиаҳаз:
«Дашьа иҳәеит, ҳа-ҳа-ҳа! Дашьа, Дашьа!»
Иара усгьы иаԥшьыз Қьамал ихы-иҿы, пырпыл ҟалаха
Агнеса лҿаԥхьа иаанхеит. Игәы ишьҭахьҟа ихеит, аха ишьапқәа
ирмышьҭит. Ихәламшәа зкызгьы иаунамышьҭыцызт, акы
иҳәашазаргьы изырҳәаша ҳәа дзықәгәыӷуаз, ибзгьы хаҳәха
иааихәланаҵеит ахәыҷқәа рҟынтәи иаҳаз.
– Шәтәа, шәызгылоузеи?! – лҳәеит Агнеса: «Дашьагьы
акәзааит сыхьӡ, егьаурым!»
«Дашьа акәӡами, мшәан, илыхьӡуп ҳәа илҳәаз Анула зны
данслырдыруаз!»
«Акырҵуеит, иугәаламшәазаргьы ҽԥныҳәас иҟасҵом
иуаҳахьаз сыхьӡ!»
– Ҭамел дыгәхьаазган, снашәылаԥшып, сҳәан… Сара
Ҭамел сиашьоуп, ҳанацәа еиҳәшьцәоуп!.. – ибз адысра аахнаган,
иаашаҟь-шаҟьеит данынатәа.
– Дааиуеит уажәшьҭа иаарласны, шәгәы шәмырҿыӷьын…
– азал аԥшьы ашә аартны, лхәыҷқәа рахь дныҩналеит.
– Нана, Дашьагьы быхьӡума?! – иааиларыԥсеит ахәыҷқәа
налгәыдхахаланы.
– Санхәыҷыз исыхьӡын!.. «Шәара ишәзеилкаарым ишәасҳәаргьы,
уи сыхьӡ зицәеилагаз!» – рыхқәа аалшьышьын,
иҟәиҭ-ҟәиҭӡа ателевизор инадлыртәалеит. Лара ахәыҟаҵарҭахь
дныҩналан дааҭгылеит: «Дахьызбахьоу?.. Дахьызбахьоу?..
Исгәалашәом… аха акыргьы ааҵуеит.» Ахәыҟаҵарҭа
даадәылҵны, руаҭах аҩналарҭа ашә инацәхыкны иҟаз
акҿаҟаҵа аалыртын, аҩны илышьалҵоз леимаа татақәа налышьаҵаны,
лыԥшәма иеимаа татақәа лыман азал данааҩнала,
иара дтәан илацәақәа неиқәыԥсашәа дҭаа-мааӡа,
дзықәтәаз адиуан дгыларц иҵгәоны, иара имурц даҿызшәа,
инапсыргәыҵақәа аҩбагьы наҟ-ааҟ иварақәа рахь адиуан
иқәырӷәӷәо. Илкыз аимаа татақәа ишьапқәа рааигәара ашьшьыҳәа
иналыргылеит, лыԥшәма иан изналгалоз еиԥш
инкалыԥсар, иара дтәымуаҩымзи, иқьышә инықәлыкшазшәа
ибар ҟалон азы, имаршәа аанылкылеит. Усҟан иара дызлаз
агәлым-ҿлымҩра хьанҭа мчыла иҽналганы даахәыц-мыцын,
инапсыргәыҵақәа нықәырӷәӷәаны, зных иҽаариашаны, нас
адиуан иҽынаҟәиҭхеит.
– Шәтәа, мшәан, шәабацои? Қылԥад мацарала шәгылоуп,
шәашьа иеимаа татақәа нашәышьхашәырԥа! – лҳәан, Агнеса
луадахь дныҩналеит. Лҽааԥсахны, лыҩныхалаҭа
аалышәҵаны
данаадәылҵ, иара дтәан ихы ааларҟәшәа. Даниба, ашырҳәа
дналхаҵгылт, аԥхьан еиԥш дтәанымхалацәакәаны.
– Шәтәа, мшәан, сыҩналацыԥхьаӡа шәысхаҵгылома?!
«Дтәымуаауеит!» – лгәы иааҭылҳәаан, ахәыҟаҵарахь
дныҩналт.
Акҿыҩра дныкҿалан, афатәҟаҵара лыҽналҭеит.
Азал ахь уаҳа дааиӡомызт. Дааирын. Дтәымуаҩызма уаҟа
адашьма зшьапы иагәо итәаз… Лыԥшәма иан лаҳәшьаԥа
иакәымзи. Лакҭала иагьшԥеиԥшу дара. Ҭамел иааигәаны
дыздыруа, Қьамали дареи ааидхалар, «Ҭамел Ԥсарбеи уареи
шәызлеизыҟоузеи?» – ҳәа иҵаар, акгьы узрывбом. Абыржәы
абрахь даазцазгьы убри ауп Қьамал Ҳаҭхәа. Абрыгь-абрыгь
аус сҭахуп, уара уҟны сааит, ес-иҟауҵалакгьы усыцхраароуп
ҳәа Ҟәараш араион ашәыреингаларатә ҟәша аиҳабы Ерҭме
иҟны даннеи, Ҭамел иахь амҩа дыкәиҵеит. «Қьаад хәыҷык,
сыбла инаԥыраскыша аага» ҳәа.
…Қьамал уажәы иааҩналаз иан лаҳәшьаԥа убасҟак диеигәырӷьеит,
дгәлыҩ-ҿылҩха, гәҿыӷьрак игәы ихьу-хьууа иҵаланы
ихәдацәаҟынӡа инхаланы, нас инеимбӷьыжәаа ицо,
иууаӡа изааиуаз абанҭ агәалашәарақәа, агәыҵхақәа ихаҟынтәи
ишьапаҟынӡа инаилшәшәаны, дзықәгылаз адашьмагьы
иннамкылакәаны, иныҵашәкәа ицазшәаҵәҟьа.
Диашахәҵәаӡа дгылахьан иара ашә абжьы анга нахысгьы.
Ихәыҷугьы, идуугьы, исасугьы уажәшьҭа иааиуа ҳәа
иззыԥшыз Ҭамел иакәын азы, Ҭамел шиакәыз рдырт зегьы.
Иара иззыԥшыз дшааҩналазҵәҟьа, уахьааҩнало акәакь ахь
инасҭханы игылаз арҭмаҟ қәацә илаԥш ақәшәеит. Ари арҭмаҟ
иидыруаз, иибахьаз акы акәны днахәаԥшит. Ицәа-ижьы
ианырит азал аҟны аӡәы дихаҵгыланы дшыԥшыз.
«Аазиз дааит. Даацыԥхьаӡа иарҭмаҟ даҵамлакәаны
дааӡом!»
– Аазиз, абри уарҭмаҟ ааныжьны уаар, ари аԥшәмаԥҳәыс
уаалмышьҭӡои?! – дхьамԥшӡакәаны ишьаҵақәа ишьхуа
даацәажәеит. Нас ауп ихаҵгылаз иахь данхьаԥш. Иибаз
дааџьеишьан, дагьаашанхеит.
– Аазизгьы дҳацәтәымуаҩым уаргьы саргьы, уи ихьӡ
ахьуҿашәаз азы гәыбӷан умам, ҳҩыџьагьы ҳаузеиԥшуп!
– ибжьгәаҩала даацәажәан, аџықәџықә дааччеит Қьамал,
игәыӷрақәа зегьы наӡазшәа ихаҿы иааганы.
Ҭамел, Қьамал абас дыччо ааигәа димбаӡацызт. Иааибабацыԥхьаӡа
деихаԥсы-еиҵаԥсы акәын аԥсшәа шиеиҳәоз,
амала ицәажәашьҭыбжь, ҳәарада, иара итәын. Даназхәыц,
ари иччашьҭыбжьгьы иара ишитәыз игәалашәеит, ааигәа
имаҳацызт акәымзар.
Убри иччабжь аниаҳахьазтәи аамҭа шаҟа ибзиаз. Иқәыԥшқәан,
еиқәлацәан, аихәмарреи аиԥхныҩлареи рыда хьаа-баа рымамызт. Аазизи, Қьамали, иареи анеиԥхныҩлалак,
Қьамал
драԥысуан, даангыланы дырзыԥшны аџықәџықә
дыччон. Абар, уи иччашьҭыбжь ахаҭаҵәҟьа! Игәы ааԥшаа-ааԥшааит Ҭамел, гәхьаагарак игәы иныҵалан. Уажәы Қьамал
иқәыԥшратә џықәџықә-шьҭыбжь ахьынтәиаҳауаз
Қьамалраа
рҿаԥхьа адәҳәыԥшраҿынтәи акәын. Аазизгьы,
Қьамалгьы, иаргьы ранацәа еиҳәшьцәан. Аԥхын ашкол аҟнытә
ишааурышьҭлакҵәҟьа, мчыбжьык, жәамш рыхҩыкгьы
ааинымиакәаны руамызт, иахьынхоз рқыҭақәа шхазхазызгьы.
Ҭамел дышиашаз Қьамалраахь дцон, Аазизгьы уа днеиуан,
избанзар, Аазизи Ҭамели рқыҭақәа ирыбжьакын Қьамалраа
ахьынхоз, уаҟа ирзеиԥшу ҭыԥуп ҳәа ирыԥхьаӡон. Уа ргәы
ҿыӷьыр, ма Аазизраахь ицон, мамзаргьы Ҭамелраахь, устәи
егьирахь. Абас жәамшҟа еицныҟәон ԥсшьарак аҳасабала.
Ашьҭахь акәын рыҩныҟақәа рахь ианеимыҵуаз, рҭаацәа
ирыцхрааларц. Алԥхынрак иаабжьырҟьа-аабжьырҟьаны
еиҭах еиҭанамиааир руӡомызт. Рҭаацәагьы заҵа уи мап
ацәырымкрыз,
еиҳагьы иеигәырӷьон. – «Шәеишьцәами,
нанраа,
шәеибабала!» – рымшын. Даргьы, рыхҩык реиԥш
ирзааигәоу, бзиа иеибабо адунеи аӡәы дырзықәуп ҳәа иҟаӡамызт.
Абарҭқәа зегьы ааилагӡаны исас данынаихәаԥш Ҭамел,
хынҳәра зқәымыз аамҭаны иаагәхьааигеит. Иара абарҭ игәалазыршәаз
ихаҭа дахьибаз игәы ааԥшаан, ииҳәара иҿамшәо,
дазышанхашәа даанхеит.
– Қьамал! – иҳәеит нас, игәыԥшаара ииааин, ибжьы
аармаҷны.
Қьамал уи днеиԥылан, инапы рҟьаҟьаны инаизирххеит.
Аха Ҭамел, инапы имымхӡакәа, инапқәа ааикәиршеит. Иара,
иҟьаҟьаӡа иаартыз иарӷьанапы рҩыџьаӷьы рымгәацәақәа
иаарыбжьахан, иарманап калкало ивара инадҳалеит. Иқьышә
ахьынеихеикыз, изымқәацеит. Ҭамел иқьышә уи иӡамҩа иахьадызгьы
иқәац-қәацон, издыз ацәа џыԥхь арԥсаҳәарц,
иарҿыхарц аҭахызшәа. Аха уи иалшаз акызаҵәык ауп: иарманап
ала ихылԥа абз ҵәызы ихԥаара.
– Қьамал, уанаџьалбеит, ҳаибамбеижьҭеи иҵуазеи?! –
дааушьҭны иҿаԥхьа даагылеит, дышгәыкы-ҵәыкуаз иблақәа
ирхыҳәҳәыла. – Аа?! – дҵааит еиҭах инақәырццакны.
– Имҵыкәа, Ҭамел, ишԥамҵуеи, ақьаад ҽыҭ хәыҷы аҟара
мҵуеи!..
– Ақьаад ҽыҭ хәыҷгьы ианҵаны иумоума ҳаибамбеижьҭеи
иҵуа?! – иааџьеишьеит Ҭамел, игәы ишахәазгьы
ааиныԥшит, иеибамбеижьҭеи иҵуа акьаад ианҵаны ишимоу
убауоу, ҟаиҵан.
– Ақьаад сҳәоу, џьушьҭ, ашықәсқәа жәабаҟа мҵуеи!
– Ааи, – иҳәеит Ҭамел, дааҭгыланы дхәыцуа, – усҟан
ҳхахәқәагьы шлацк рыламшәацызт…
– Схахәы ауп зыӡбахә умоу, иеиқәышла ицарц акгьы
згым!..
– Сара схахәгьы ашла аалаԥсеит умбои!.. – ишлиапа
ааихыхны акнаҳарҭа инхишьит. «Дзыршлазеи, ныҟәгатә димам,
гәаҟра дақәымшәацт. Гәырҩас имоузеишь?..»
– Ақьаад ҽыҭ хәыҷы… Фу! Исҳәарц исҭах-ху, ақьаад еиԥш
ишлараны иҟами ҳхахәқәа!.. «Макьана ақьаад ҽыҭ хәыҷы
аӡбахә сызҳәом, уанӡа цәажәатәыс ицәырызгари, мшәан!..»
– Аазиз ихахәы шлацк аларшәым, иџьабаа шыцәгьоугьы,
– Ҭамел днаскьаны адиуан днықәтәеит, исасгьы инапы кны
днартәо. «Қьамалгьы са исзымдыруа џьабаак имазаргьы
ҟалоит.»
– Аазиз џьабаас имоузеи, мшәан, ишиқәнагоугьы дызнымхеитеи?!
«Аазиз еиҿырцаа шимам имбаӡои, мшәан,
Ҭамел?»
– Папа дааит!
– Папа дааит!
Ахәыҷқәа ателевизор ныжьны еибарҩуа азал иааҩналан,
раб иааигәа ианааи, асас инаихәаԥшын, нас рҽаанкыланы
иӡыӷә-ӡыӷәӡа иааҭгылт.
– Шәааи, шәицәыԥхамшьан, ари дшәыцәтәымуаҩу
џьышәшьома?
Сан лаҳәшьаԥа гәакьа иоуп, Аазиз дышшәуоуҵәҟьа
иаргьы дшәуоуп, Қьамал ихьӡуп! «Иеилышәкааз
акгьы ыҟам, аха сара стәы сҳәеит.» Инапқәа нарыгӡаны иара
иааидиԥхьалеит.
– Рҩыџьагьы наҟ-ааҟ илымҳақәа ирҭахәыҭ-хәыҭуа, акы
иазҵаауа иалагеит. Иара ирҳәоз изеилымкаауа дырҿаԥшуан.
– Шәыбжьы аашәырдуи, ишәҳәо еилыскаартә ишәҳәеи! –
еиҳа ижыцәыз днеиқәцәҟьеит.
– Нана данхәыҷыз Дашьа лыхьӡызма?!
Аригь иҳәеит, рҩыџьагьы цәыҵаҷҷараха ирысын, рыхқәа
ахьырҵәахра рмоуа, ихәантеи-сантеиуа иаақәхеит.
Мцакы дааимнадеит Қьамал.
– Гха хәыҷык ҟасҵеит… Аха уи зхароу Анула лоуп…
Саҳәшьаԥҳа, мшәан, Анула… Чарак аҟны Анула Ҭамел
иԥшәма Дашьа лыхьӡуп ҳәа салҳәазшәоуп сшыҟоу… «Анулагьы
Дашьагьы еидҿаҳәаланы…»
– Ҳасас гәыбӷан имаӡам, – ахәыҟаҵарҭахьынтәи дааҩналеит
Агнеса, – Аазизи ҳареи ҳаиԥш ҳаиҭанеиааиуазҭгьы, ак
ҳҳәарын, аха ҳаибамбац, ҳахьӡқәа еицәҩашьаргьы гәыбӷан
ыҟамзааит!
– Ибзиоуп, – иҳәеит Ҭамел иҽаарлахҿыхны, – гәыбӷан
ыҟамзааит, Иагьнациҵеит Агнеса лахь: – Ҳасас ҿырҵысы
ҟаимҵацзар акәхап!
– Уажәыҵәҟьа уаххьа хиахоит! – ахәыҟаҵарҭахь деиҭаныҩналеит
Агнеса.
Рхы мацарақәа ирзынханы иаатәеит рҩыџьагьы.
– «Исҳәарызеи?» – даахәыцит Ҭамел.
«Ак ҳәатәуп, аха иааг!» – дааҳәыҵәыҳәыҵәит Қьамалгьы.
Ҭамел маӡашәа ивара итәаз днеизыԥшит: «Ҳанмаҷқәаз ас
ҿымҭ ҳаидтәалозу?»
Қьамал илаԥш иаԥхьаҟа аҭӡамцахь инкыдирхалеит: «Ҿаҳаи
дагәеи реиԥш ҳашԥааидхалеи!»
«Ак уҳәарауазеи, уарамыжда Қьамал, ма ҳқәыԥшрахьтә
акы ааугәалауршәар!»
«Уара ууаҩ думи, иуҳәаша акы аауҿауршәыр!»
«Аазиз уакәызҭгьы, уацәажәашьа здыррын!»
«Аазиз сакәызҭгьы, ас уеихаԥсы утәарымызт, ушааҩналазҵәҟьа,
усыхәаԥшаанӡа, уи сакәыз џьушьеит.»
– Ҳанқәыԥшыз шәнаҩс адәҳәыԥш аҟны ҳанеиԥхьнҩлоз
угәалашәо?! – иҽаарлахҿыхны Қьамал днеизыԥшит Ҭамел.
– Уи адәҳәыԥш хәыҷы уажә иабаҟаху, мандаринаҭрас
исымоуп.
– Уи бзиами!
– Аазизраа рывараҿтәи адәыбжьахала ишааубац ус ишьҭоуп,
адгьыл ҽыҭ хәыҷы ихы изамырхәакәаны иҟоуп.
– Мызкы аиҳа ҵуеит Аазизраахь ҳамцеижьҭеи. Уара
ааигәа уа уҟазма?
– Диадиа Аазиз даама?
– Диадиа Аазиз даама?
Ахәыҷқәа азал иааҩнеибаҳәеит, ихьӡ рҳәошәа анраҳа. Урҭ
рыбжьы заҳаз Агнесагьы дызҿыз дааҟәыҵны ахәыҟаҵарҭа
дындәылҟьан, ашәахь днаԥшит.
– Папа, Аазиз зуҳәеи, нас дмаазар? – иааиларԥсеит.
– Ала еибажьан, ашьха ицеит ҳәа, ҳаибажьаны аума
ашәахь ҳшеихаз?! – дааччан, лус ахь даахынҳәит Агнеса.
Ҭамел аҽыԥ-ҽыԥ дыччо иԥшәмеи ихәыҷқәеи инеимда-ааимдо днарзыԥшит, нас Қьамал иахь дынхьаҳәит: – Аазизи
арҭи еиҳа еишьцылоуп, дыгәхьааргеит. Данааиуа иеибарыҩуа
иԥылоит. Иаргьы арахь даақәланы, даадымгылакәа дцаӡом.
– Аа-а… Аиеи… ыыҟ…
– Исхашҭыз, ааигәа дара рҿы уҟазма сымҳәахыз?
– Ааи… Мамоу… уи адәыбжьахала шыҟоу сиасуан…
«Сҿахәынҵа сҿухырц уаҿума?»
– Удгылазҭгьы ишыҟақәоу ааҳауҳәап сгәахәын ауп.
– Ццакырак сыман, снеир сынхон. «Ақьаад ҽыҭ хәыҷы
аӡбахә анбацәырызгари?»
– Аазиз ахәыҷы рацәа дышрылоугьы иҽаҵаирхом.
– Ақьаад ҽыҭ хәыҷык… Фу!.. Хәыҷык дсымазҭгьы… Ааи,
хәыҷык, Аазиз ахәыҷқәа имоуп… Шаҟаҩы имада? «Иабасҭаху
шаҟаҩ имоу? Шаҟантәгьы исаҳахьоузеи, аха исгәалашәом!»
– Ааҩык! «Иабоудыруеи, ҳара ҳаҟны уааихьоу аҳа урҭ
рҟынгьы умнеицтеи!» Аиҳабацәа уажәшьҭа ихьӡашт, аҽага
ркыртә иҟалахьеит. Уареи сареи ҳаԥхьа аҭаацәа даламлахьази.
– Ааи, ааи, – ихы ааирмаџьаҟәит Қьамал.
– Убри аԥҳәыс данааигазгьы, аҽны хәлаанӡа агәашәахь
сыԥшуан уажә уааиуеит, уашьҭан уааиуеит ҳәа. Ашьҭахь
санҵаа, дыҟам, абрахь харак дцаны дыҟоуп ҳәа сарҳәеит.
Аазиз сааисны дыскит заа, уахь дцаанӡа аҿҳәара зиоумҳәазеи
ҳәа. Иасҳәеит, идыруан, аха зда ԥсыхәа амамыз уск аҵыхәала
дцазар акәхап, иҳәеит…
– Аиеи… Адәҳәыԥш хәыҷы иҭызгаз акарпыжә, усҟан
амандарина ҟасымҵацызт, аҭира исцәахыԥан, ааигәа-сигәа
ахә маҷын… Харак изган…
«Уи игәырӷьараҿ уҟамызт, сара саан уҟамызт, уарамыжда!»
– илаԥш дныҵигеит исас.
«Уара уаангьы сеилахан, ани адәҳәыԥш аҟны иеиҭасҳаз
амандарина хәшәла исхәшәтәуан аҽны!»
«Сара саангьы харак уҟазар акәхарын!?»
«Уара уаангьы харак сыҟаз џьушьозар акәхап уажәгьы.»
– Уара есқьынагьы уеилахоуп, унхаҩыми! – аҭынчра
ааилеигеит Ҭамел, дҩагыланы азал аҟны длеиҩеиуа.
– Ишԥааури, Ҭамел, ҳхы ҳамыхәар акыр ҳазҭода? «Аҽԥныҳәа
сиҭама, ичараҿ сахьымнеиз азы?..»
– Уҩны-угәара еихачаԥа иҟоуҵеижьҭеи акырҵуеит, сара
снеины исзымбацт умҳәозар. «Уаныҩналозгьы дыррак сумҭеит,
ҳагьааибамбарыз, стәымуаҩызма!»
– Сара исыгу рацәами уара уҟны, аилахара мыжда
сзаҵӡаауам акәымзар.
– Узыргәамҵуа акгьы умам, қьаф ууртә уҟоуп, уԥшәмеи
уареи шәыда аџьабаа здышәҵода, шәхәыҷқәа ыҟам, шәдуцәа
ыҟам. Амандарина рацәаны иумоуп ҳәа саҳауеит, ус аума?
– Ааи, исымоуп, иалазгалоит, аха атара рызхом, ақьад ҽыҭ
хәыҷы… Фу!.. Аиашьыкь хәыҷқәа маҷны акәзаап ишрымоу…
Иалазҵарц зҭаху рацәаҩуп… Зегьы амандарина аадрыхуеит…
Ҳаингалаҩ зегьы ртәы изидкылом… Абна сарҭмаҟ иҭаны
ишәзаазгаз
закәытә мандариноу убап… Убас иҟәазуп смандарина
зегьы. «Изгәаӷьрыма?!»
Абри аамҭазы Агнеса рыхәқәа лыма ахәыҟаҵарҭахьынтәи
дааҩнало, астол ақәыргылара дналагеит.
– Уаххьа ҳәа какалк ҳкып, Қьамал, – иҳәан, дыргыланы
дима анапыӡәӡәарҭахь днеигеит. «Дышԥатәымуаҩуеи уҳәарауазеи!
»
Какалкразы астол ианынахатәагьы, Ҭамели Қьамали
реицәажәара зылахҿыхымхеит. Аҽакхон Аазиз иакәызҭгьы.
Ҭамел дшааҩналазҵәҟьа, арҭмаҟ даннахәаԥш нахыс, Аазиз
дааз џьшьаны длахҿыхӡа ацәажәара далагахьан. Уаххьа
ианахатәагьы Аазиз иакәзар, ахәыҷқәагьы ааиԥхьон, наҟ-ааҟ
инаиваиртәон, рани раби ирымурц ишалагозгьы. Агнесагьы
дааганы днарыдиртәалон, мап шылҳәозгьы, аха инеилатәаны
акрыфара бзиа ишылбоз дырны. Иара даалаганы иқәу афатә
хкыцыԥхьаӡа акака рхиҳәааларын, алаф рылихларын зегьы
еибарччаларын. Аҵәыца-аҵәыцакгьы ааныркылон,
аҷах-сахҳәа инеидыкшаланы. Ахәыҷқәа ракәзар, алимонад
зҭаҭәоу
раҵәцақәа хәмаршақә инеидыркшаларын. Уажәы
наҟ-ааҟ иеиҿатәоу арҭ аҩыџьа рылаԥшқәа рыхәқәа заҵәык
ирықәкын. Агнеса ахәыҷқәа рхәы ателевизор иахьахәаԥшуа
ирызналган, рстол хәыҷкәа ирықәыргыланы, инадлыртәалеит.
Лара ахәыҟаҵарҭа лҽааҩналкит, ҟаҵатәы шлымамызгьы.
Аҭынчра шаҟа ирхатәоз аҟара Қьамал иҿаҵақәа ырссаны
иҩеигон.
«Шаҟа иҭшәахазеи ари азал, сыԥсы ҩнаҟәыкуеит, сын_
дәылҵны сыԥсыԥ ааивызгандаз!..» – аԥхӡы хьшәашәа наиқәнаҭәеит
Қьамал.
«Шаҟа иҭбаахазеи уаха ҳзал, аҭынчра анахатәа!..»
– даанаԥшы-ааԥшит Ҭамел. Қьамал иҿаҵақәа зынӡаск
ишыссахаз ангәеиҭа, уи изын ари азал ҭбааҭыцә шыҭшәахаз
ибан: «Ауаҩ иажәа азал арҭбаара иахәшәуп!» – ҟаиҵеит.
– Қьамал, иакәым сыхьт уаха, ԥшәымас усшьеит, ҳаизыҟара
ауп сзызхәыцыз, сасыс ушьатәын, суадаҟны умааицызт. Аӡәык-ҩыџьак сҩызцәа ааԥхьаны инаудсыртәалар
акәын, угәы сырҿыӷьит. Иумҵагылоу ахәыҷы ҽыҭк аамхны
унацҳалеи, зынӡаск уҽурсасӡеитеи! «Иеибаҳҳәарызеи,
мшәан, уаҳа?!»
– Ақьаад ҽыҭ хәыҷ… Фу!.. аҽыҭ моу еиҳагьы сфахьеит…
Саҿыми… «Исҿоуҵогьы сҭахым, абни ақьаад ҽыҭ хәыҷы
ааҩны унапы нануҵар!..»
– Акака аанаҳкылап, еиҳа акраҳҿанаҵоит, – икәеикәеиуа
ҩыла иҭәны иаԥхьа иқәгылаз аҵәца ԥшӡа хәыҷы аанкыланы,
Қьамал иаԥхьа иқәгылаз ахь инаргӡаны инадикшалеит: –
Уныҳәаз!.. «Ари аҵәца хәыҷнушьаларушь?»
Қьамалгьы иааникылеит: – Уныҳәаз… «Уаҳа исҳәари,
мшәан?!
Еиҭах ианҭынчраха, Ҭамел илаԥш аҭӡахьы инкыдирхалеит:
«Мшәан, абас аума акыршеицаҳфо Аазизи сареигьы.
Мап, мап… Ҳашцәажәоз, иҳамбаӡакәаны какал кны ҳҩагылон!
»
Қьамал игәы ҿыӷьны акәӡамызт ари азал наҟ-ааҟгьы
аҭыӡқәа игәо изицәҭшәахаз. Иҩнгьы ауаа аџьџьаҳәа дрылатәаны
какал ауикыхуаз. Иԥҳәыси иареи еидтәалон… Аха
рмаҵурҭа егьыҭшәахомызт, агәҿыӷьрагьы имԥан иааиӡомызт.
Рынхамҩа иналацәажәон…
Уажәы арҭ аҩыџьа абра иеидтәаланы уаххьа ҳәа какал
ркуанаҵы, «уныҳәаз!» ада акымзаракгьы рзааибымҳәеит.
– Ҳаи! – иҳәеит Қьамал иаалырҟьаны даанаԥшы-ааԥшын. – Исхамышҭхьази! – дҩагылан, иарҭмаҟ ахьгылаз
днеин, иаартны инапқәа ндәықәиҵан, имҟәыҵамӡо, иҩежьҟанҭалеиуа
амандаринақәа ааҭыхны, иааганы астол инықәиҵеит.
«Исзаԥсоумашь схәыдцәарххо саҵаланы сахьааз?!»
– Уаҟәыҵ, Қьамал, закәызеи иҟоуҵо, ишԥахухуеи умандарина!
– дагьҩаҵхахеит Ҭамел.
Уажәы ихы-иҿы лашон Қьамал. Ҭамел иҭаацәеи иареи
рҿаԥхьа аара ҳәа акыр идзар, зегьы убриала ишәазшәа игәы
инаҭеит.
– Ҳаи, џьушьҭ, шәара шәзами сарҭмаҟ азна амандарина
заазгаз! Зегьы ҿыхны еизызгеит, – днатәан, иҿаҵа ссақәа
даарҟәаҵны, ҿыӷәӷәала акрыфарагьы дналагеит. «Сызааз
аартны исҳәартә сҟаламашь?!»
– Иазыжәуаз, џьушьҭ, аидара шәаҵаланы шәышԥааи,
амандарина ҳаргьы иҳамоуп, мшәан! – дааҩналан, аԥсшәа
нкалырҵәеит Агнеса.
– Ахәыҷқәа какал ахьыркуа ирыбҭап сҳәан!.. «Ахәыҷкәа
шәымазу ишәымамзугьы сыздыруамызт!»
– Амандарина шәҭахызар, шәеибарыҩны ара шәааи, диадиа
Қьамал ишәзааигеит! – ахәыҷқәа рахь лыбжьы налыргеит.
«Ҳауа зааигәара иоуп, ахәыҷқәагьы ааишьцыландаз!»
– Иаҳҭахӡам, нана, иахьа ҳгәы ԥнаҵәахьеит амандарина!
– ибжьы ааҩит ажыцә.
Қьамал ихы-иҿы алашара еиҭах инықәбан, иҿаҵақәа
еиҭааирссеит. – Такә уоузаап амандарина, Қьамал! – иааидирҽхәалеит,
«ас ануҳәо ргәы иахәоит амандарина аарыхыҩцәа
» – ааигәахәын.
– Ақьаад ҽыҭ хәыҷык… Фу!.. Аҿыхра сҭакәажәи сареи
ҳамч ақәымхеит акәымзар, еиҳагьы соуан… «Макьана исҳәарымашь?
» – даахәыцит.
– Аҭакәажә уҳәахт, аԥҳәыс-ҿа замана уҩны дыҩнагылоуп…
Амала, иугхаз, абарҭ умандаринақәагьы уцҭазгалашаз арԥарцәақәак,
ҭыԥҳацәақәак уҵагылазар ауан. Сара саԥхьа акыршықәса
аҭаацәара уалалт. Уажәшьҭа Аазиз итәқәа реиԥш
иаауҵагылахьазаарын….
Аҭаацәара уалалт ҳәа иаацәыригаз, дааиҵанарӷәӷәеит.
Игәалашәеит усҟан Ҭамел иабгьы иаргьы, иамеигӡаӡакәаны
ахаршә шәаны, аҭаца дшырбаз гәыцхәык иаҳасабала… Иара
Ҭамел иԥҳәысаагараан анеиха «шимоуз». Иҿаҵақәа иҵегьгьы
иссахеит. «Убриҵәҟьа саҽԥнимкылондаз!» – ааигәахән, иблақәа
ҭаа днеиҿаԥшит.
Иҿаҵа налбааданы асас иахь деиҭанаԥшит Ҭамел. Егьи
иара дихәаԥшуан «ҽыԥныҳәак сумҭан» ҳәа иҳәоз иблаҭаақәа
рыла. Аха, уи зыхҟьоз изеилымкааӡакәаны, иажәа
инациҵеит.
– Анхамҩа бзиақәа шәымоуп ҳәа саҳауеит, шәахажәааит,
нас шәара шәышьҭахь иқьаԥҭажәхаргьы, усгьы ижәбом-ишәаҳауам…
Қьамал дахьтәаз дааҭрысын, ицәа неихыбзаа-неихыбзааит.
Абри иеиҳәаз аҩыза аҽаӡәы иҟынтәигьы имаҳацызт, иаргьы
ианакәзаалакгьы ихы иҭамшәацызт. Азныказы дааҭрысит,
аха нас еиҳа-еиҳа деилашәо иҿааихеит, Ҭамел ижьы имазар,
ифарын. «Уқьаԥҭажәхоит иҳәама?» – игәы нҭнашьааит.
– Иҳамоуп иҟаҳҵеит азы! – иҵәыҵәӡа, ибылгьа-чылгьо
иааиҿҟьеит Қьамал, амацәыс еиԥш амцагьы наиҿхысит.
Иҩеигарц иикыз иҿаҵа иҿы инҭеиҵар аҵкыс, адунеи
наиқәлашьцар шаҟа иҭаххазеи. Нас:
– Ҟаҳ, сцап, уажәшьҭа, уаҳа насыламкәа исфеит. Ҟах,
шәеиласырхеит.
Акыршышәфо сцоит, аха… – иҳәан, дҩаҵҟьан
иарҭмак хьанҭа дҩахан днаҵалеит.
– Уабацои уаха, Қьамал, уҳазгәаама?! – уахь днаскьаны
днеихьынԥашалеит Ҭамел. «Ахьымӡӷ згеит уаха дансыцәца!»
– Сымцар ҟалом уаха аҩны сцароуп, сҭакәажә лымала
дыҟоуп… Сымцар ҟалом!.. – иарҭмаҟ днаҵалан, ашә ааимԥааны,
ишьаҵақәа ишьхарԥо дындәылҵит.
– Узго ҳәа уажәшьҭа акгьыҟаӡам, автобусқәа уажәшьҭа
иныҟәаӡом… – деиҭанаишьҭалеит, аха усҟан Қьамал амардуан абжара дылбаахьан азы, уаҳа дызишьҭамлакәаны
даахынҳәит. «Иԥшәма уахада лымала днимыжьцызшәа,
ицәажәашьоузеи?»
– Папа, ани ууа Қьамал дызцеи?
– Папа, уи Қьамал зихьӡу ҳара дахьҳауоу азоума?
Ахәыҷқәа иазҵаауан. Иара ҿымҭӡакәаны, аҩныҟагьы
дыҩнамло, дадырсызшәа дгылан, ицаз дишьҭаԥшуа. Нас,
илахь данааҩаха, иԥшәмагьы илызџьашьатәхазшәа, дымҵысӡо
дышгылаз ибеит.
«Ддәылаҳцазшәа ари иҟаиҵаз закәи?!» – нархибаалт
иҭырхаха ихәаԥшуаз лыблақәа.
«Исыздыруам!» – аҭак ҟарҵеит иара итәқәа.
– Акыр иоуҳәама игәы нзырхашаз? «Афатә хәыцк
сцәалашәама мцахәыцәа?!»
– Сеидру, «шәара шәышьҭахь шәынхара қьаԥҭажәхоит»
сҳәеит, уаҳа исҳәеи?
– Нас дургәаахт, уаҳа иарбан.
– Папа, дара рышьҭахь изқьаԥҭажәхои? – аҭагылазаашьа
зҽақәыршәаны, зхы ларҟәны игылаз ажыцә ихы дҩаханы
диҿаԥшуа, иаб дизҵааит.
– Ахәыҷкәа имаӡам! «Дсыргәааит, игәы нсырхеит!» –
гәаныла иҳәон, иеиҭеиҳәон.
– Ыы, папа, ахәыҷкәа змам дқьаԥҭажәхома? – дааскьаны
дааидгылт аиҵбы.
– Иахыло уаҩы даныҟамлалак, иҩны-игәара қьаԥҭажәымхои,
– уи ихы ааишьышьын, зегьы еицырхәхәа аҩныҟа
иныҩналеит.
– Ҳара ҳаҟамзар, ари ҳуадақәагьы қьаԥҭажәхозма? –
ажыцә акы дазхәыцуа дышгылаз, даалҟьаны даацәажәеит.
– Ақыҭаҿоуп иахьқьаԥҭажәхо, ара, ақалақь аҟны ауада
ҭацәыр, иҩнарҵаша абырсааҭк ирԥшаауеит, – ихәы
деиҭанахатәеит Ҭамел, аха акгьы ифаӡомызт. «Наӡаӡа дсылҵит.
Уажәраанӡа сибаӡомызт, дабасыхәои ҳәа. Уажәшьҭагьы
– дахьсыргәааз азы!»
Ахәыҷқәа ателевизор иахәаԥшуа, рыхәқәа ианынарыдтәала,
Агнеса азал ахь дааит.
– Бааԥсеит. Аарла быҟоуп бымбои. Ари амчыбжь ала
аусурахь аныҟәара баҟәыҵроуп. Бнатәаны акы бнацҳа! –
иԥшәма дналацәажәеит Ҭамел.
– Сара исҭаху удыруоу, Ҭамел, – дгәырӷьа-гәырӷьо,
лыбжьы ныҵакны днаиацәажәеит Агнеса, лхәы днахатәо,
– аӡӷаб дысҭахуп, лхахәы қымфыфылқәа алента ҟаԥшькәа
алаԥаны, дкәаԥ-кәаԥуа дныҟәызгалоит. Дҩеидасыргьы
лашьцәа
еиҳабацәа дрылаҽхәалап, даргьы лыхӡыӡаауа дырнықәлап!..
Ҭамел дԥышәырччон, илҳәақәаз игәарԥхо.
Атаксиқәа иаҩҟьҟьа ишцозгьы, иааникылаӡомызт Қьамал.
Ижәҩа ихшьыз арҭмак, азныказ аԥша аҟара иласны
иибоз, уажәы, идақәа реибарххарақәа еиҳа рҽанеиқәырк,
иаргьы дышгылаз дшьахуа даналага, иҭаз амандаринақәа
ҩежьҟанҭалеиқәа доуҳала ихаҳәхазшәа ихьанҭахан, ижәҩа
ҿнахуа иалагеит. Инеихьрҩрны иаԥхьа инаиргылан,
днақәтәеит. Убасҟан ауп иблақәа иқәыԥшра аамҭаказтәи
ихаҭа данаарыхгыла. Зымҵа дтәаз ацамет шьаҟа хаккала
ду ақәцәан икәииӡа иакыз афымца лампа, ихылԥа абз
иақәкын азы, ихы-иҿы изанҷҷаломызт. Иблақәеи анаҟә
зҵаҳаз аҳаԥҭра иаҩызаха сааҭк уажәаԥхьа инҭаҳаз илакҭақәа
неиқәыжьны асаара дышьҭаԥшуан. Убри асаараҿы иқәыԥшрахаҭа
ҭыхызшәа иаанибаалеит. Абыржәы дыштәоу
еиԥш, иеидара наргыланы днықәтәон. Аха усҟан арҭмак
зынӡаскгьы имаӡамызт, ачаихыхга калаҷкәыр акәын. Амаа
ҟьаҟьаны, иаазқәаҟьаны иазыҟаҵан. Убри амаа акәын
дзықәгәыӷны дназықәтәоз, рацәак иҽмырхьанҭацәакәаны.
Иҽааирхьанҭар, аклаҷкәыр хырҩаԥшьаа излаҭәыз алаҳа
ма ажьымжәақәа еидирҟьаҟьалар ауан, иагьизыҭиуамызт.
Иџьабаа ифеидаха даахынҳәыр акәын, Дадмышь агәаны
ашәырҭирҭа базар хәыҷ аҟынӡагьы ацара даҟәнахуан. Асаара
дахьышьҭаԥшуаз иаанибалеит, зны уи абазар хәыҷ аҟны
илаҳақәа аниҭи ашьҭахь, иааихәаз абз змаз ахылԥа, абыржәы
ихоу аиԥшҵәҟьа иӡахыз. Убасҟан ауп, ахылԥа ахаҵарагьы
даналагаз. Убриаахысгьы абз змоу ада аҽа хылԥак ихеимҵац,
жәаҩа верс алаҳа даҵаланы иганы иааихәаз ахылԥа,
аӡахышьа убасҟак игәаԥхеит. Иҟалап уи ус изигәаԥхаз
аџьабаа адбаланы иахьааихәаз азы акәзар. Аҩны данааи, иаб
арҽхәаԥхьыӡқәа дырмеигӡаӡакәаны ашиҵәҳәа инаиқәиԥсеит.
«Қьамал, ахылԥа ҿыц мацара акәӡам иааухәарц иулшо,
егьырҭ амаҭәа ҿыцқәагьы ааухәарц улшозаап ухатә џьабаа
ала!» – ҳәа иеиҳәеит аҵыхәтәаны. Убринахыс алаҳаи ажьи
рыҭира иҽеиҭаӡеит ҭагалара аанҵәаанӡа. Ҭагаланшьҭахьгьы
иааимԥыхьашәоз ашәырқәа дрыҵан. Абыржәы еиԥш,
ишәыр зҭаз наргыланы днықәтәаны, иԥсы ишьалон амҩан.
Аха уажәы иԥсы ааиҭакразы акәӡамызт дызтәаз – автобус
дазыԥшын, авокзал аҟынӡа днанагарц. Ижәҩа акыдҳара
анихыԥсаа ашьҭахь, ахьҭа илсуа далагеит. Ивҟьаны ицалоз
атақсиқәа иԥсахы ааиларҵан, дҩаҵҟьан ахьышәҭ-хьышәҭҳәа
иџьыбақәа ааимидеит, џьара мааҭ лашәык ҭаршәзар ҳәа, аха
усгьы акгьы имԥыхьамшәеит, автобус азы изхашаз ҿырпқәак
рыда. Икьаҿ аҩныҵҟатәи аџьыбахь инапы наирхеит.
Аҳәынҵәра хәыҷы ааԥиртлан, инапы ндәықәиҵеит. Ичаҟәаӡа
ақьаад илаҳәаз инацәкьарақәа навшьуа иааирԥшааит, аха
акгьы анимԥыхьамшәа, ақьаад илаҳәаз ҭигеит. Ахыртлара
даналага, инацәкьарақәа аақыџь-қыџьит, ахыртлара
рылымшакәаны.
– Мап, мап! – иҳәеит, дуалуашо даалҟьан. «Ари иахыхтәым,
наҟ иахаҵатәуп. Иахьа сцага-саага ҳәа ишьҭысхыз
ахәмааҭк рахьтә ҿырпқәак рыда, тақсила авокзал аҟынӡа
сызланеиуагьы
сызнымхеит. Сахьааизгьы аԥсы хьшәашәа
сиднагалт! Заҵа хашәала смоурыз, сыхәмааҭкгьы ҳәахәдашәа,
саара, ақалақь аҟны какалкра уҳәа, илыбжьасырӡит. Аҳа,
уажәшьҭа узкьымсырц угәы иҭоу уџьыба уахал! Ушахаларыз,
уззахало ҳәа феидак узалхуандаз. Баша афоу-гоуразы узлахаларызеи?
»
– Мшәан, сарҭмаҟ иҭоу ԥараӡами?! – даауалуашеит,
ибжьы ааҭганы. Нас, гәаныла: «Ԥароуп, хымԥада ԥароуп,
иара гьежьуп, иҩежьуп акәымзар!!!»
Иварахь игылақәаз даарылаԥшын, иарҭмаҟ ҟьаҟьаӡа
иааиртит: – Аа, амандарина лыԥшаах, иҟәаз-ҟәаӡа! «Иззаазгаз
ҿашәа умоуааит!» Имарианы ишәысҭоит изҭаху. Ари
аҩыза абазар акәша-мыкәша хԥа-хԥа мааҭ иркуеит. Сара
акьыла ҩба-ҩба мааҭ ҳәа ишәысҭоит!
Игылақәаз аақәац-мацан, инахаԥшы-аахаԥшит. «Ҳ-мм-чым-м!» – рҳәан, ишыргәаԥхақәаз аарнырит. Дахьынаԥшыз,
тақсик ҭацәны иааиуан. Днаԥххылан, инапы дҩахеит. Иҿаԥхьаҵәҟьа
иаангылт. Иарҭмак аҿы аартны ишикыз днадххылан,
атакси аԥхьатәи ашә ааиртит.
– Аныҟәцаҩ, иубома зеиԥшра мандариноу… Мариала…
Абазар акәша-мыкәша хԥа-хԥа иркуа, сара ҩба-ҩбаҳәа
иусҭоит.
Арныҟәцаҩ днахәаԥшын, ишигәаԥхаз ааиныԥшит.
– Акапанга умоума, шаҟа ҭоузеи?
– Жәаба ҭан, кьылак ахысхит, жәба ҭоуп.
– Аа, уиаҟара сҭахым, хәба роуп исҭаху.
– Аа, нас. Абжа ааҩшаны ԥыҭк нацысҵар, хәба ҟалоит.
– Иааг.
Абжа ааҩшаны, ԥыҭк нациҵан, ииҭеит. Жәаба ицоз
ҟаԥшьӡа
инеииркит егьигьы. Нас Қьамал даахәыц-хәыцын.
– Мап, мап, арныҟәцаҩ, – иҳәеит, – аҽа кьылак угароуп!
– Уаҳа сҭахым, сымҳәеи!
– Ус исҭиуам, аҽа кьылак угароуп. Уара узын аҽа ҩ-мааҭк
акымзарак ԥнаҟаӡом. – Аҭалара иаҿыз рахь дынхьаирԥшит:
– Арҭ ахҩык еицӡам, рыхҩык мааҭк-мааҭк аарымухыр,
дара ахьынӡацо мааҭк акәхап утақси иҭанаршәуа, уҩмааҭк
исуҭо аахаурҭәаауеит. «Иахьа шаҟа мааҭ урҳахьоу Анцәа
ибоит!..»
– Аа, усҭ – аҽа ҩ-мааҭк наимҵеиԥсан, кьылак ыҟоуп ҳәа
ииҭаз амандаринақәа иигахьаз инархеиԥсеит.
Қьамал аҽа убриаҟара еиҭаахыхны атақсист инаидигалеит.
– Ари закәи? – адәықәлара иҽыназикуа дҵааит.
– Авокзал аҟынӡа сызлоуго ауп.
– Атаксист дааччан, дынҭаиртәеит.
Ҭабуп ҳәа наҳәаны данылбаа, иарҭмаҟ ижәҩа инхишьит,
иаанхаз амандаринақәа ҭахәархәаруа, еидҟьаԥсла. Уажәы
еиҳа игәалаҟазаара еиӷьын, автобус дазԥшны дангылаз
аасҭа. Имандарина аус ауит. «Аамҭацк ауп зегьы зыӡбуа.
Смандарина зызкыз изынсыжьызҭгьы, ақьаад илаҳәаны
сџьыба иҭоу иахысхыр акәхон атақси ахәгьы, уаҵәы аҩныҟа
сызлацогьы. Ақьаад ҽыҭ хәыҷы ансмоухгьы, сарҭмаҟ азна
амандарина зыбжьасырӡхуаз! Ҿашәа имоуааит!»
Дааҭгыланы, икьаҿ аҵаҟатәи иџьыбахь инапы ндәықәиҵан,
инцәыҵагәаны ақьаад аахиртлан, имандарина иаҭнихыз
ажәаба уахь иналагәаны, ақьаад ааимаџьгәаны днахан
инҭаҵаны, иџьыба аҳәынҵәра хәыҷы неибаиркит. Иаанхаз
аҩмааҭк иаԥхьатәи иџьыба хәыҷы инҭеиџьгәеит. Иарҭмаҟ
уажәы, ахыӷәра ҭацәы аҳәынаԥқәа анықәхәмаруеиԥш,
амандаринақәа ҭахәархәаруа ладеи-ҩадеи ицон, ахаҭагьы
ласӡа иҟан. Иааигәалашәеит данмаҷыз, шәырҭирантәи
даныхынҳәуаз икалаҷкәыргьы абас иласӡа, ибӷьаауа
ишааидҳалалоз.
Қьамал дышнеи-шнеиуаз иҩызцәа класск аҟны аҵара
ицызҵоз хара дрыцәгыло дамхалагеит. Уи аԥхьаӡа иара
ихаҭагьы ибарҭан, иҭахӡамызт. Аха рацәаӡак изеидхаломызт
иареи дареи. Ианааидхалалак, рцәажәарақәа аҵатәқәа рышҟа
ииасуан, урҭ иара дрыцәхҟьан азын, игәы иаднамкылаӡакәаны,
ихбыкьны иаваҳауан, аҽаганкахьалагьы, еилаҳәашьалагьы
иҽизрыдкыломызт – иара ҿыцқәак ишәиҵалон, дара
иршәымыз. Дышнеи-шнеиуаз, ашкол ахь амшқәа бжьаижьуа
далагеит. Иаб иԥхьо, уҷкәын дзагурхозеи ҳәа дыхҭаркуа
даналага, ашкол дааҭыҵын, ашәыр хыкқәа мариала иаахәаны,
абазар ахь иганы иҭиуа далагеит. Уи рацәак дамырманшәало
ианалага, иаб иҟынтәи абжьагажәа иаҳаит: «Ухатә џьабаала
иаарыхны иуҭилар, еиҳа ихырҳагоуп.»
Абри днықәныҟәо иҿааихеит. Иаҳәшьеиҳаб, Анула
лан, аҭаацәара ҳәа дцаанӡа, иаргьы ларгьы рани раби инарывагыланы
ихандеиуан. Иаб аибашьра ихганы даахьан, аха
кьыс имамызт, дыӷәӷәаӡа дыҟан, ихәрақәа уашәшәырамызт,
шәахсҭамзар акы инубаало дыҟамызт, баҩԥҵәа иламызт.
Иаҳәшьа хаҵа данцагьы иара дарӷьажәҩаны иҭаацәа дрывагылан.
Рынхара-рынҵыра, ршәыр-қәыр ааинылахьан аамҭазы,
арыцҳара иашҭа иааҭагылт, Аҟәантәи ишаауаз машәырла
ихышәҭыз автобус иааимнахит урҭ, еихык-еиҵык рашҭа
иааҭаргалоит. Уинахыс иаҳәшьа лхәыҷқәа лгәыҵарҟәыҟә
лассы-лассы даалон-дцалон, лашьа дихылаԥшуан,
аха
ахәыҷқәа
зқәыԥсахьаз ан даадгыларгьы дцар акәын, дзаанҿасуамызт.
Ихала ахандеира нап аиркит.
Қьамал иарҭмаҟ иҭахәархәаруаз амандаринақәа роуп уажәы
авокзал ахь днеиуанаҵы, абарҭқәа зегьы игәалазыршәаз.
Иани иаби рышықәс аниас ашьҭахь, иацааиуаз ааԥынразы
иҟаиҵаз амандаринаҭра (усҟан аҭаацәарагьы даламлацызт)
иҭигаз ауп араҟа ихәархәаруагьы. Азал ҭбаа-ҭыцә даныҩнала,
дааҭгыланы даанаԥшы-ааԥшит, нас ааԥшырҭа азал ахь
дынхьаԥшит. Иҭахын ҭынч кәакьк аҟны ҭыԥ маншәалак
ылихыр. Ахыбра аҩнуҵҟатәи аԥхарра аниныр, икьаҿгьы
ааԥыртланы уахь иҿанынеиха, икьаҿгьы иарҭмаҟгьы
еицыбӷьаауан. Ааԥшырҭа азал аҟны ауаа егьырацәамызт,
ана-ара ихарабӷьарашәа итәақәан. Дныҩналан, лаԥшыла
зехьынџьара
иааимидан, иманшәалоуп ззигәахәыз кәакьк ахь
днеин, иарҭмаҟ неихыршәа, ивара инықәжьны, днадтәалеит.
Инаҩсшәа, дук днеицәыхарамкәаны, аххьацырцыр зкәыршоу
адипломат зывара иқәгылаз, уажәы зылацәақәа неиқәыԥсаны
цәамҭхаа иҭанагаларц зҭахыз, аха даарак дмааԥсакәаны,
игәы ааԥымҵәакәаны уи шамуаз аниба, зылацәақәа еиқәыжь-еиқәыхуа итәаз ахаҵа хаҿҟьаҟьа, дыккаӡа даалырхит арҭмаҟ
асқам ианнықәс, иааилаҩҩыз ахәархәарбжьқәа. Илацәақәа
аахитын дҵааит:
– Аҩыза, хара ицо уаҩхап уаргьы?
– Ҳм-м. Аа? Ҳм-м… Аиеи, амҩа сымоуп…
– Аӡыжәырҭа акран џьара иҟамкәа иҟам, аха иааг… Сҿы
лҭаба ицеит, – ихаԥыцқәа ааихаирӷәӷәа-ааихихит.
– Аа?.. – даалак-ҩакит Қьамал. – Мшәан, аӡы ыҟаӡами
ара?
– Аҵх неигәахьеит, аӡыжәырҭақәа рышәқәа еимаҷыҩхьеит.
Ҳаҿқәагьы еимаҷыҩт, ҳабызқәа бажәхеит.
Қьамал даауалуашеит. Зны иарӷьарахь дыҵәиит, насх,
иармарахь иарҭмаҟ аҿышәҭа иҩнапыкгьы нақәигәан, даахәыцит: «Амандарина аӡыша шыхнаҽуа идыруазар акәхап.»
Иарҭмаҟ ааиртын, инапы ааирԥшааит. Иахьааилаирҩынтыз
еиҳа иреиҵоуп ҳәа инапы иалнахыз ааҭиган иҩежьӡа
инаииркит:
– Аӡыша хызҽуа ари еиԥшу ҽакы узыԥшаауам… Ҳы-ҳы!.
– дагьааихәлаччеит.
– Оо, уа уиашахымкәа! – даалахҿыххеит егьи.
Ацәа хыхра дахымццакӡакәаны, инапсыргәыҵа иқәыргыланы
днахәаԥшын, изҭаз иахь дынхьаԥшит:
– Ари иаҩызоу амандарина акьыла х-мааҭк иркуеит!
Қьамал даалахҿыххеит. Ақәашҭ анзқәыршәшәо еиԥш,
даазқәыршәшәан, ижәҩақәа ирықәӷәӷәаны иибоз аихаӡа
хьанҭыџьқәеи
ахаҳәқәеи ықәршәшәаны инкеиԥсазшәа данааласха,
ахьышәҭҳәагьы дҩагылеит. Иҩнапыкгьы ндәықәиҵан
арҭмаҟ зырхәархәаруаз ааизиҳәҳәеит. Инапқәа ишшәыр-шшәырӡа ишмаҷқәамызгьы, иҵегьгьы идузарц иҭаххеит, уа
иҭаз зегьы ааиднакылазҭгьы еиҳа еинҭәыларак иатәхозшәа…
Аха иара иааиднакылазгьы ҟәнушьартә иҟаӡамызт, иҟәаз-ҟәаӡа, «машьшьаллаҳ» рзуҳәарын. Ианааҭга, иназымҵеикыз
дааигәырӷьеит.
– Аа, убома? Х-мааҭк ракәӡам, ҩба-ҩбаҳәаны исҭоит
изҭаху, х-кьылак ҭоуп зынӡа!
– Иаасхәарц акәӡам изсырҽхәаз, ишыҟаҵәҟьаз сҳәеит ауп!
– мандарина сак ибз иқәырӡҭуа, имҵакыз илаԥш наҟәиган,
адашьма днықәԥшит: «Изуҭиуазеи, уара мыжда, адәыӷба
уҭанаҵы убз аамырԥсаалои?!»
«Иҟалазеи, амҩа хара иқәло х-кьылак узаамхәо, арахь,
убз ҩаны иухәлажьупеи, уҟырҟы ҭҩааны, ацәыкәбар
мылбааргьы салаӡоит!»
«Абра инықәуԥсар, уаргьы саргьы иааимыҵәҵәаны ҳалымгоз,
унап-дацқәа наҟ арҭмаҟ инҭашьшьыз ҩхьахьхьала
имқәацаӡо иааҭугаргьы салаӡоит!»
Қьамал инапқәа арҭмаҟ иааҭиган, абӷьааҳәа ашә наиркит.
– Уара изумфои? «Х-кьылак иуцәахыҵыр ҳәа ушәоит
акәу?»
– Сгәы хнарҷахьеит!.. «Иусҭазгьы ахыҵит, ҿашәагәӡа
умоуааит!
» – Иарҭмаҟ аашьҭыхны ижәҩа ианхишьуаз,
иҭаз ааилаҩынтын, иаахәар-хәарит. «Ма шәышьҭыбжь
ыҵымҩыхуандаз!..»
Иеибартыз икьаҿи иарҭмаҟи аабӷьаа-аабӷьаан, иҭацәыз
егьи акәакь ахь иҿынеихеит, аха усҟан иацәажәозгьы
днеихаршҭны, аҽа хәыцра блаҟьақәак хара-бӷьара, ҭагалантәи
аԥҭақәа реиԥш иҽыҭҳа-ҽыҭҳа, хакәыла иасны ихы аҭапапара
иаҿын.
– Уабацои, ара аҭыԥқәа ҭацәупеи?! «Иуцәысфар ҳәа
ушәома, сыбз уажәшьҭа иҟәатахеит?!»
– Сааԥсоуп… Ақьаад ҽыҭ хәыҷы… Фу!.. Хәыҷык сылацәақәа
нсырҭаарц сҭахуп. «Аҿаԥа уҿалааит, зегьы уара
иуусымҭгьы». – Дагьаамҭгылакәаны, дагьхьамԥшкәаны,
дыбӷьаауа днеиуан. Дшынатәазгьы, «фу!» – иҳәеит, ихаԥыцқәа
аҿҿа аарыҵырганы. Аихаӡа хьанҭыџьқәеи ахаҳәқәеи ижәҩа
инықәеибаҳәазшәа ибеит. Дааиҵаӷәӷәеит. Убарҭ ахьанҭақәа
зегьы ириааиуан грамк аҟарада ихьамҭамыз, абни зыӡбахә
иамхаҳәало ақьаад ҽыҭ хәыҷы. Убри аиуразы рацәаӡакгьы
аҭахны ибом Қьамал, иаҵаҩтәуп ахьӡ ахьтәы нбан заҵәык,
акәаԥ наваргыланы, нас ажәла нагӡаны. Иара убарҭ Ҭамел
Ԥасарба итәызароуп. Иара убри ауп иуадаҩхазгьы – абни
ахьӡ нбанки ажәлеи! Уи, арахь капан амаӡамкәаны, аихаӡа
хьанҭақәеи ахаҳә мгәлыҿқәеи ршьапы иқәгылаӡамшәа ижәҩа
иқәԥссааны иканаԥсар алшоит… Аха иааг…
Уажәы иҵегьгьы дааиџьыԥхазшәа ихы ибеит, ихгьы
дазгәааит. Избан, абас дзеиҵаларызеи? Абни дзышьҭоу
нбанки ажәлеи зхатәу иаҵкыс иара дызлеиҵоузеи, иара
ишигәахәыз еиԥш, дагьзлеицәоузеи? Сааҭкәак уажәаԥхьа
ихаҭа иблақәа ирбеит уи х-уадак рыда шимамыз, ҩыџьа
ахәыҷкәа рнаҩсангьы, ахԥатәи дшизыԥшугьы. Иара,
иԥшәмеи иареи рыда, ууа-ллаҳ, уаҩ дышимамгьы, ҵаҟа ԥшь–
ҿык, хыхь ԥшьҿык – аа-уадак амоуп иҩны. Иууаӡа иаԥхьа
иаагылт иҩны еихҳәа-еиҵҳәа. Аихатә гәашә аханыҵәҟьа
иҭааӡа фымца лампак аркуп. Абарҵа уахьныҵалогьы убас.
Ахәыҟаҵарҭа зынӡа илашакакараӡа иҟоуп, еилыџьџьо
алиустра кнаҳауп. Уажәы, аҵх зланеигәахьоу ала, мцагьы
мыҿгьы зҭам аурыс плита иақәгылоуп ачхәар зҭататоу,
ҩыџьа рхәы зҭыҵуа чуан хагьежьаа хәыҷык. Марҭа лакәзар,
абжьааԥнеиԥш, макьанагьы дмыцәацт. Лызгәык лыԥшәма
изыԥшуп, егьи – аҽарҭынчхьеит уажәшьҭа дшымаауала, аха,
лыцәа мааиӡац азы, зны аҩымсаг аашьҭԥааны дынхьаԥссоит,
асасцәа апаркет ашьапышьҭа иарганы, индәылҵны ицазшәа,
зны ампахьшьы ырбааӡаны ашьқаԥ ашәқәа ырцырцырны
днахысуеит, уаха иаахәланы, уаххьа ыфаны даналга нахыс,
хынтә-ԥшьынтә раҟара ус шыҟалҵахьоугьы. Аҽа ԥшьуадак
ҵаҟа аҷытбжьы рдәылҩуам, хыхь аԥшьуадакгьы ууаӡа иҟоуп.
Аԥхынҵәҟьа акәзар, аҽакын. Ԥшак ҩнаслап ҳәа ашәқәа
аалыртуан данышьҭалозынӡа. Аӡыркәиқәа идырҿыхон уи аҩбатәи
аихагыла, иеибарлацәҟәуа иныҩналон, ларгьы абарҵа
аҿаԥхьа ацәҟьарсҭа аҩымсаг нықәшьны, асаба нхарчыланы,
дааҭгыланы уахь днаԥшлон, асасцәа еибарлахҿыхны аџьџьаҳәа
аҩбатәи аихагыла ҩындырҭәаауазшәа, урҭ аӡыркәиқәа
дреигәырӷьон.
Иҟан аамҭақәак Қьамали Марҭеи х-ҿык аманы, метрабжак
иҩышьҭыхны ирызгылаз рыҩн хәыҷы рҩызцәеи рықәлацәеи
аџьџьаҳәа ианыҩндырҭәаауазгьы. Қьамали Марҭеи ҿыц ианеиднагалаз,
урҭ ргәы дырҿыхон, ргәы ҭыргон. Изҭахыз
реигәырӷьон, иеибаны зымала заҵәык аҩны иҩнаханы иҟаз
рҩыза абас иԥшәма хәыҷи иареи ахьеидырбалоз. Даргьы
убасҟак
илахҿыхын, реирыӡ аҩы ҭанҵәаанӡагьы ирзымчҳакәаны,
ахьышәҭ-сышәҭҳәа ицаны, ихырхәхәо иааганы
рстол агәҭа инықәдыргылон, чашәк рзылӡыр, убри аздырхон,
абысҭа, ашә, акәац, акәтыжь зынӡаск рхахьгьы иааргаӡомызт.
Убарҭ ирылан Ҭамели Аазизи. Иааинырҟьацыԥхьаӡа иқәланы
икәашон, рызхара кәашара ҟалаӡомызт, ргәырӷьара
иарааԥсаӡомызт.
– Ари Марҭа лыхьӡала! – ирылеиҳәон, кәашара хкык
неигӡарц даннықәлоз Ҭамел.
– Ари ашәа Марҭа илызкуп! – аркәашага ахапа аацәыригон
Аазиз.
Зегьы рнапқәа еинырҟьон дыдраҵас.
Ҵабыргны, Қьамал Ҳаҭхәа агха имыхьӡеит ишәаны-изаны иԥҳәысаагараҟны. Уахык Разнырҩаш ақыҭа акәакь
ԥхьакырҭақәа руак аҟны инхоз, Шәлым Сасран иҩнаҭа даҭааит,
иҩыза арԥыскгьы дицын. Машәыршәагьы акәӡам
уахь дшықәнагалаз, ицыз иҩыза ихҟьаноуп. Уи Қьамал дызцәымӷыз
ҩызаӡамызт, бзиарҭанык дақәшәарц иҭахын.
– Разнырҩаш ақыҭантәи Шәлым Сасран иԥҳазаҵә ссирк
лоуп, Қьамал! – иҳәеит уи уахык лассы-лассы иҭаалоз иҩыза,
риарҭақәа неиҵыхны иахьнышьҭалаз.
– Ааҳ? – дҵааит, хәыцрак дшалҟьаз мҩашьо Қьамал,
аҭӡахьынтәи арахь даахьаҳәын.
– Уеиҳ, ушнышьҭалазҵәҟьа ацәа уҭанагалама, иаха аҵх
ԥуҽызшәа! – иааџьеишьеит егьи, акаруаҭ аҟны змахәарқәа
цәыҵганы аҭуан иаҵаԥшуа ишьҭаз Дамыр.
– Мап, мап, смыцәаӡац! – аҭак дахыццакуазшәа ҟаиҵеит
Қьамал, убри аамҭац азы иара ишиаҳауа аҷынҷаҵәҟьагьы
ҷыт аҳәар шиҭахымызгьы.
Аҭӡамц злашәыз акьыр шьаршьафны акино аддырԥхалошәа,
уи ауаа рсахьакәа аннаҵахуашәа акы дахьԥшуан.
Иҵегьгьы данхәыҷыз зны иҿаԥхьа акино ааганы абраҟа
икыддыршәлоз ашьаршьаф ианибаалон ҳәарақәак адәҳәыԥш
иқәланы аҳаскьынраҿы иҳәуа. Ааскьа адәыкрынқәа
ҟәшәаны илымҟәыҵак, амацәаз икылуршәо лӡара маҟа-па ссирк еилыџьџьаауа иаакәыршаны, ааԥын шәҭыцқәа
зқәыԥсаз аҵкы цәанаала лышәны, лхахәы еиқәара ҩбаны
иԥаны лыгәчама инықәсуа, дгәырӷьа-гәырӷьо аҳәарақәа
дрылаԥшуа. Иара, аҽыхәа мархәац дақәтәаны дыҿҟьа-ҿҟьо
дышнеиуаз, данылзааигәаха, аӷәра даахеит. Лааигәа-сигәа
аҳаскьынра цәыҳәҳәа, ашақә иасуа, иаҿаз аӷәра аихатә ҿы
аӷырҿҳәа иҟаҟо, иаанҿаст аҽы. Аԥҳәызба дшанхан, дааҳәны
днаԥгылеит. Қьамал ахьшәҭҳәа дынҽыжәԥеит.
– Сара сазԥшӡамызт абраҟа ббара. Шәыҩнаԥхьа саниасуаз,
сҽы аныҟәашәа сырмаҷит, Ҭакәҷы. Шәашҭа бҭызбаауазар
ҳәа сыблақәа ԥшаауан. Аха ббара ансынасыԥымха, сышьхәа
асырбеит! – иаӷәра имахәар ихшьны даалыдгылт.
Қьамал Ҳаҭхәа арҭ иажәақәа ӡыӡымкуа, иеиԥхьытто
акәын ишиҳәоз.
Аԥҳәызба даалахҿыххан, лыблақәа ҭырхаха днеиҿаԥшит.
Аха нас, лылахь ааиқәаҳан, зны асаара днышьҭаԥшит.
Лхы данааҩаха, рылаԥшқәа ааиқәшәеит. Игәыҩба-ҿыҩбаз,
игәыӷрахьыԥсааз лҟазшьа ҽеиҭакрак лхы-лҿы зегьы амҽханакхьан…
Ҵәаԥшьк зкьылмырсцыз лқьышә жәпақәа аилыбзаареи
аԥшшәыхыггареи иеимаркуан. Иааҵыс-мысит,
акы аҳәара лыҽшазыҟалҵоз ирдыруа. Иаргьы даалԥеиԥшит.
– Уразҵаама уҭаацәа – уани уаби? – лҳәеит, аҵыхәтәантәи
лхаҿԥшнылара аамԥсахӡакәаны.
Ибз аахәаҭхәаҭын, инхбыкь-былгьошәа иҿы ишааҭахаз
анылба, дааццакны инацылҵеит:
– Акгьы уҳәаӡом… Ус анакәха, иеилкаауп!..– Даахынҳәын,
лыҩныҟа дааццакит. Дыҵәҩанны днарсны днеиԥырҵызшәа,
ҵысра ҳәа акы ааизыҟамҵаӡакәан дгылан иара, лара, уи
адәҳәыԥш аҿы лышьҭа аӡаӡаҟны мацара инанҵаны, дныҵаба
дцаанӡа.
Иара изыҳәан убриаахысгьы, аӡаӡа анба лышьҭақәа адәҳәыԥш
ишаныҵыз еиԥшҵәҟьа дышьҭабахьан. Ихаҿы иаанханы иҟаз, дназҭаԥшлоз лашҭа цқьашәқьа архиашьеи, лаб
зыцкы изыҟамҵацыз аганҩн хәыҷи, игәы ахи-аҵыхәеи
амҽхакны сахьаны лоура-лышәара ианылази ракәхеит.
Абарҭқәа
ибла ианаахгылалак, илымҳа иааҭаҩуан иаб ибжьы:
«Лаб дызнымхеит, иганҩныҵәҟьа изымԥсахит, аччиа
уиднагалар, уаргьы уччиахоит!» Аб абас аниҳәа, «Осман
ихаиршалоз, Кьагәа даҵхон» ҳәа, иангьы ихаршаланы илоуз
днаҵхеит: «Уи ҭацас сыҩны дысзаанкылом»
Қьамал иани иаби аниԥха ашьҭахь, амшқәа нарыбжьало,
рышықәсеишәагьы аныҟаиҵа, хәыцырҭаха дизкашәо далагеит
Ҭакәҷы. Имала аҩны данааҩнахалак, џьара хьаца мҿык ахы
кны даахаргьы, аҵыхәа лара илкызар, еиҳа дарманшәалозшәа
ибон, деилыхха, дкәаԥ-ҷаԥуа иҿаԥхьа даацәырҵуан
есқьынгьы. Иԥсахы еиларҵон шьыжьык адәҳәыԥш аҟны ҽыла
данлыхҭыгәлаз» иареи лареи реицәажәара. Иҩыза, Шәлым
Сасран иԥҳазаҵә ҳәа ԥҳәызбак лыӡбахә анаацәыригагьы,
Ҭакәҷы лыда аҽаӡәы лыӡбахә иаҳарц шиҭахымыз абӷьааҳәа
иааиныԥшит.
– Егьаҩ ассирқәа адәы иқәуп, Дамырхеит. Еиӷьу-еицәоу
нҵәаӡом. Уцә, Дамыр, уажәшьҭа, – аҭӡамц ахь иҿы еиҭанаирҳәит
Қьамал.
– Умала уҩнахаргьы шуҭахым здыруеит, Қьамал, ухәыцрақәа
ирылоугьы дыздыруеит, Ҭакәҷы лоуп. Ԥҳәызба цәгьаӡам,
Ҭакәҷы зеиӷьаҟам лоуп. Аха уҿала исоуҳәахьеит уани
уаби уи аус ишазыҟаз. Урҭ адамра хыла иузарсрым.
– Исабжьоугарц иуҭахуи, Дамыр? – ибжьы аармаҷны
ҭынч-ҭынч дҵааит Қьамал, еидара хьанҭак наиқәыӷәӷәаны,
иԥсыԥ лагаҩагара ицәыхьанҭаха дааҟалан.
– Уара уоуп, Қьамал, аус злоу! Ухатә ус сара саԥырхагахарц
сгәы иҭаӡам. Амала, «Сырҟәаҵит урҭ ананамгацәа, сани
саби исабжьаргеит, акрызку абхәа дсымазар, еиҳа сыбӷа
неиҵысхуа» ҳәа соуҳәахьан. Ус анакәха, Шәлым Сасран
иҭаацәара иацназго қыҭала уаҩ дыҟам. Аԥҳәызба лакәзар,
дшеишеиуа дгылоуп. Лаби, сара сабхәеи ҳаҭыр рзеиқәуп,
акры рзеилоуп, акреимырдоит. Рҩыџьагьы малырҳацәоуп.
Сара сыҩны иааҩнагылоу зегьы сабхәа исиҭаз роуп. Уажәы
сзышьҭоу, иаасырҳауа аҵәахроуп. Уаха абри уасымҳәар,
уаҵәы аҳәаха соуамызт, шарԥазы уара ушыцәоу сцоит.
Схацәқәанӡа сеилахоуп, сабхәа амал ансиҭа, иацысҵароуп.
Ԥыҭраамҭак ҽырҵысы имаӡамкәаны аҭӡы дкыдԥшылон
Қьамал абри ашьҭахь. Ихшыҩ ҟьалон, игәаҭеиуаи.
– Иуҳәақәогьы саҳауеит, сани саби рыбжьгьы сгәы иқәыҩуеит…
– уаҳа акгьы ацимҵеит Қьамал.
– Уазхәыц, исҳәан еиԥш, уара уоуп аус злоу. Уара
ианаауҭахха аамҭазы, уаргьы саргьы ҳаҩҽыжәланы уахык
ҳарҭаауеит ауп. Нас сара избап, – аҭӡамц ахь иҿы нарҳәны
дыцәеит Дамыргьы.
Аҵх агәы ааҩнашаанӡагьы измыцәаз Қьамал иоуп. Дамыр
иҩны ауадақәа зегьы еимдо днарыҩналеит. Ааигәа
зны иара иҿы, иани иаби рышықәсеишәазы ацхыраарақәа
шиҭахыз иеиҳәарц даннеиз, иибақәаз акы аанмыжькәаны
ихаҿы иааигеит. Усҟан ианибаз, урҭ рызхәыцха имаӡамызт,
уажәраанӡагьы дырзымхәыццызт. Урҭ иибақәаз рзын
шьыцракгьы ихахьы имааиӡеит. Шаҟа иҭахыз аԥарагьы
ажәак ахымҳәааӡакәан иирԥсахит азы, уи иҩнаҭаҿы ила
иабаз акы аанмыжькәаны гәык-ԥсык ала дырзыразын. Аха
уаха уи азал иҩнагылаз, иеиқәызза-еиқәыцырцыруа иҟаз,
қәыцхазшәа илақәа инархыкшалеит. Ауадақәа руак аҟны
еиқәхаԥс, еилаарцыруаз ацәарҭа еизаки Дамыри иареи уажә
иахьышьҭоу наҟ-ааҟ аҭыӡқәа рҟны игылоу акаруаҭқәеи
анааидикыла, дара уажә иахьиаз казармак иаҩымсуаны
ибеит. Егьирахьшәа акәакь икҿагылаз акаруаҭ ианиаланы
иҭахәхәа
ицәаз Дамыр днеизыԥшит. Зых иақәиҭу, зымҵәыжәҩақәа
неиҵых ҭынч аԥша зындо, аҳауа иалоу аԥсаатә
дадикылеит. Иаргьы убас дыҟазарц агәаҳәара иман уажәы.
Аха убас аҟаларазы игқәаз зегьы ибла иаахгылон: аҩны ҭбаа-ҭыцә, еилаарцыруа аҩнымаҭәа, ишеишеиуа уаҟа иҩнагылоу
аԥҳәыс. Абарҭқәа зегьы рыҟалара ега дазхәыцзаргьы,
ишәазаргьы, изазаргьы, илшоны имбеит бӷа дук иҵамсыкәаны,
уи абӷа ҳәа дызҿугьы Дамыр иабхәа ишьашәалоу Шәлым
Сасран иакәзар ҟалап ааигәахәт. Ицәа дааҭрыхьҭшьаазшәа
дааҟаланы дааилазырӡыӡаз, абри
анихәыцҵәҟьа иҿаԥхьа
ажәҩан ааимҟьаны, Ҭакәҷы дԥырԥыруа
дахьааизцәырҟьаз
ауп: «Уразҵаама уҭаацәа – уани уаби?.. Акгьы уҳәаӡом… Ус
анакәха, иеилкаауп!..» Илымҳакәа аҩбагьы нҭыршьааит арҭ
лажәақәа, ларгьы дныҵаба дцеит. Уи лхаҭыԥан рцәаара алашьцара
иналибааит иани иаби еишьҭагыла. Иаб ибжь гәаҩа
ааиаҳаит: «Лаб дызнымхеит, иганҩныҵәҟьа изымԥсахит,
аччиа уиднагалар, уаргьы уччиахоит!..» Уи инашьҭагылеит
иан лыбжь па иаахыжәжәа-аахыжәжәаны: «Уи ҭацас сыҩны
дысзыҩнаргылом!..»
Абарҭҳәа зегьы анааидихәыцла ашьҭахь, илацәақәа нҭаауа
далагеит, аха змахәар аҟаԥшь акәыршаны инеиуаз, имахәар
ааирхыџхыџит: – Умыцәан, аҩыза, адәыӷба уцәцар ҟалоит!
«Аххы инеилаҳауа ицәоу зегьы шәсырҿыхалар акәхеит!»
– Мап, мап… сара… сагхаӡом!.. «Сгәырҩа уамгоҭгьы!»
Уи ииҳәазгьы имырҳаӡакәаны дышцаз аниба, еиҭах
ихәыцрақәа днарылаҳаит. Уажәы игәы ҭынчын иани иаби
руасиаҭ дахьазхәыцуаз. Ишырҳәазҵәҟьа дҟалеит. Абеиацәа
данрыланагала, Дамыр иеиԥшҵәҟьа иҽеибиҭеит: аҩн ду,
аҩнымаҭәа, иҩнагылоу иԥҳәысгьы дшеишеиуа:
Қьамал ԥҳәыс данааиганахыс мызқәак гәырӷьаран,
фаран, жәран. Аха иара иабхәараахь днарышьҭаанӡагьы,
иԥшәма
хәыҷы Марҭа лан лахь дцо-даауа даналага, уахык
уахьынтәи дааны рымала ианааизынха, дҩагылан, асаркьа
днадгылт. Уи ауаҩоура урас иаман, амала аҭбаара уамак
ыҟамызт мҿлых ҳарџьԥсараха ихырҷан, иаакәыршаны,
иеиқәароу ԥшшәахәыла илакркын, ухы-уҿы анубаалома
уҳәаратәы ицыҩцыҩуан. Аха уажәы зхы-зҿы абара зҭаху уи
даднаԥхьалаӡомызт, асаркьа акәын дызныԥшылоз. Иҳаракцәамкәаны,
ихыцә-хыцәӡа, аха ихырҷаԥшӡаны амҿтәы
шьапқәа
аҵагылан. Уамакгьы ихьанҭамкәаны, иаашьҭыхны
иахьуҭаху иеиҭоуго иҟаҵан. Ахәылԥазы касышла иҭаҳәҳәаны
ианҩналгалоз, иара дмааицызт. Маҷк иҩышьҭыхыз ркәасқьа
хәыҷы азал аҟны дахӡыӡаауа ҭыԥк азылыԥшааит уи
асаркьа ау, аԥшӡа. Лыԥшәма данааи, уаххьа ҳәа иааилганы
азал ахь ианхала ауп, лан илылҭаз асаркьа аӡбахәгьы
аниалҳәа, ианилырбагьы. Усҟан уамак деигәырӷьаны ихы
ааимырԥшӡеит Қьамал, ихы-иҿгьы еиҭакрак анимырԥшӡеит.
Илаԥш иныҵганы «ыҟ-чыҟ» иҳәан, днатәеит.
Ашьҭахь лара днеины даннадгыла, маӡа-маӡа, иналцәыҵәахшәа
дахьтәазынтәи дназхьыԥшлоз асаркьа ԥшӡа еиҳа
аартрала илаԥш надирхалеит. Уи ангәалҭа, Марҭа еиҳа
лхы-лҿы ақәбзиаханы днанԥшылеит. Лнапқәа ааиҵылхын,
нас лхахәгьы аалырҽеит. Иара иахь дааҳәын, лӡара лнапқәа
рыла иҭкәыцәаа иаанкыланы, лшьапқәа аалыркәаша-аалыркәашеит.
– Асаркьа садубалоу, Қьамал?! – зны асаркьахь днаԥшуан,
зны иара иахь.
Убри дазыԥшызшәа, ахьышәҭҳәа дҩаҵҟьан, иԥҳәыс дналыдгылеит.
Лара лыҩнапыкгьы ихәда инахшьны, иблақәа
днархыԥшылт. Зны асаркьахь дыԥшуан, зных, иҵегьгьы
илытҟәарц лҭахызшәа, иблақәа лаԥшыла имҵылԥаауан.
– Бзиа субома, Қьамал?! – лара илызкыз илаԥш ԥылшәон.
Илаԥш ауп ицәажәаз Қьамал. Уи иаҳәаз лара еилылкааит.
Нас инациҵеит:
– Апатреҭҭыхра заҳҭахузеи, аа, абар, ҳҩыџьагьы зыԥсы
ҭоу патреҭқәами!.. – асаркьа ианибаалоз ала, ларгьы иаргьы
днарыхәаԥшит.
Акыркырҳәа дыччон лара, лнапқәа ихәда иакәыршаны,
иҿаԥхьа дышьҭыԥаны, лқьышә жәпақәа иӡамҩа иахьыркьысны
данкаԥоз.
Убри азал убасҟан уаҩы дныҩнаԥшуазар, асаркьа ԥшӡа
ахьыкҿагылаз акәакь кҿылашаауан: ҿыц иеибагаз хаҵеи-ԥҳәыси асаркьеи убысҟак еинаалон.
– Сани саби иаарласны Москваҟа ицараны иҟоуп, –
лҳәеит Марҭа ашьҭахьы, – аимпорттә зал ҳзаархәоит, ҳанынарышьҭуа
иҳарҭарц. Нас ари асаркьа ҳашьҭаларҭа ауадахь
иаагоит. Аха уагьы рацәак инхаӡом, аспальниа анааҳхәалак,
ари амаҵурҭахь акәхоит иахьаҭыԥхо!
Қьамал даахынҳәны дааины иҭыԥ аҿы даатәоит, иԥшәма
хәыҷы илҳәаз даархәыцшәа.
– Уи ҟалоит, Қьамал, хымԥада иҟалоит. Цәшәарагьы
аҭахӡам!.. – иааигәа днеит.
– Мап, мап!.. Иҟамлакәа… иҟалоит!.. – иқьышәқәа иаарыбжьиршәеит
арҭ ажәақәа.
– Иҟалоит!.. Аӡы иагоз Анцәа диҳәо даналага, иарҳәаз
умаҳахьеи?
– Ыы? ыы?..
– Анцәагьы анцәа иоуп, аха уаргьы унапы ҟьа, рҳәеит.
Ҳаргьы иҵегьгьы ҳааҳәыцымыцыр, убри иеиҳаугьы ҟалоит.
– Ишԥаҟамлои… аиеи… – дҩагылан, агәашә ахь дыԥшуа,
ашәхымс даалагылеит.
– Аӡәыр уизыԥшушәа?.. Аӡәыр даараны дыҟоума уахагьы?..
– лгәы аакыдӡаазшәа, ллаӡарақәа маҷханы днатәеит,
зымҩа наҟ кәакьк ахь лылаԥш кыдырхало.
– Ибыхьи, Марҭа? Уаха ҳгәылацәа, ҳақәлацәа аӡәгьы
дмааиӡари, мшәан, ма ҳара џьаргьы ҳамнеиӡари?
– Ҳаҟәыҵып, Қьамал, аилыхара, аилаҩеиласра! Сани саби
раҟара урҭ иааины абра ҳҭазфо рахьтә уаҩ дызҳахәаӡом.
Ҳчара иацәынхаз аҩы, ишәҭиуазар ҳәа шаҟаҩы азҵаахьада?..
Идҳархәҳар, иргоит… Иаҳцәымцхәу аԥшгьы, аџьырмыкь аҟны
инаагар, иааимырҵәҵәоит. Ҳаргьы ԥарак ааидаҳкылап…
Убас ауп ҳшалагаз ҳаргьы, лҳәеит, сан. Дара ахарџь ҳақәҟарҵо,
ҳара ибӷьыжәҳтәуа ҳалагар, ҵаашшаларахоит.
Абас ианеицәажәоз иацааиуаз асабша ауха ахәылԥазы
Аазизи Ҭамели агәалаҟазаара бзиа рыманы, иеибарччо-еибархәмаруа
ашҭа иааҭалеит.
– Марҭа, уа Марҭа! – ҳәа инеихык-еиҵыкны рыбжьқәагьы
дыргеит.
Аԥшәмацәа анаадәылҵ: – Уажәы гәыбӷан шҳашәҭо
аадыруеит, ари амчыбжьык шәгәыгәҭаҳажьызшәа ҳҟалеит,
аха ҳаҭашәымҵан, ҳаԥхьаҟа шәгәы ԥаҳҵәаӡарц ҳаҟоуп! –
рҳәеит дара. – Аа, Марҭа, быхьӡала аԥсуа ашәақәа зҳәо
апластинка ҿыцқәа ибзаазгаз! – ирҩыҵракыз апластинкақәа
налдыркит. – Акы аркәашагоуп иаҳәо, уаха ҳазхарагьы
ҳацкәашап! – нациҵеит Ҭамел.
Аазизи Ҭамели цәажәо, алаф ҳәо, аԥшәмацәа рахьтә
иназхәаԥшуаз Қьамал иакә, Марҭа лакә, рхаԥыц ҵҟәашаақәа
ааҵдырԥшуан, рқьышәқәа аӡәы икны дҩахазшәа мчыла
иааихыхны, нас, зӡы ркыз аӡлагареиԥш, инеиқәаҳауан. Иаа-ҩналан, ианааибартәақәа, ахьурӡы икнаҳаз уаҳагьы инацымҭәалаӡакәаны,
ашыла нҭаԥсаны абысҭа луит. Ианыҟала,
икныхны еихшаны ԥшь-саанк инарнылҵеит. Рыхәқәа ианырхатәа,
Қьамал даалак-ҩакит.
– Уаҳа ҭымҵӡеи бычуан, ҳахәқәа ҟьаԥсхаӡеитеи?! – Марҭа
лахь дынхьаԥшит.
– Уаҳа ҭымҵит, ахьурӡы еилашхьан ҳасасцәа анааи!
Нас даақәгьежьын, лара лхәы ҳәа ианылҵаз хыџьара
иаашаны рыхәқәа инарықәылҵеит.
Аазизи Ҭамели маӡа-маӡа рылаԥшқәа неиздырхеит:
«Иукапаныргьы абас еиҟараны иузеихшарым!..»
«Аԥҭекаҟны хәшәеихшаҩыс аус луазма?!»
Қьамал усҟан игәеиҭаз, урҭ цәыҵыԥшшәа ишынеихәаԥшыз
ауп, «ргәы иаанагарызеишь убри аамҭазы?» – ҳәа абыржәадагьы
дазымхәыццызт. Уажәы абраҟа – авокзал аҟны даназхәыцгьы,
ихәашь-хәашьшәа акы ихшыҩ назцеит ада, ргәы
иаанагаз абеидыруаз.
Рхәы рнапы анаадырк, Марҭа аҩы рызҭалҭәарц аграфинка
анаанылкыла ауп ианиба абжа шакәыз иҭаз. Иаргьы
исасцәагьы уи рылаԥшқәа неицақәшәеит. Қьамал иԥшәма
лахь акы иҳәарц иҿы ааихихырц инақәикит, аха ибыз
балыбаҭо, ихамҟәало иҿы иааҭахан, уаҩы изеилымкаауа
хара-бӷьара акы ааиҟәындҟәындит.
– Ҳаграфинкагьы бжатоуп, сара иԥсыша… Уара… –
лаԥшыла лыԥшәма днеизыԥшшәа, – Дамыр иҟынӡагьы
узымцеитеи асасцәа анааи. Унабжьысыр, ҳаграфинка
зырҭәышаз аҟара аҩы ма имумхәҳарыз!.. – лҳәеит Марҭа.
– Ҟаҳ, џьушьҭ, аҩы шәаархәаны иаажәыртә… ҩыжәра
ҳауаах… ус ҳааибабақәап, ҳҳәан…
Абри ауха «шәныҳәаз-ҳныҳәаз…» ҳәа иааимырдаз
ажәеизадақәа
рҟны иаанхеит. Рпластинкақәагьы апатефон
ааигәара изымнеиӡеит. Агәҿыӷьра ацәа нарханарԥеит.
Ашьҭалара рҽазкуа иахьындәылҵыз, иаалеиҩеирц ақәаҵара
иныҵалеит рҩыџьагьы. Аазиз дзыхҟьашаз аҳаԥшьахы ахҩа
ус иахан акәымзар, ихтын. Ахҩа анаахԥа, илаҳа-лаҳауа аҩы
афҩы рԥынҵа инҭасит. Иаагәарҭазар, ԥыҭк шахыхызгьы,
ахәда иныҵаҵәарц егьагымкәаны аҩы ҭан. Аварахьҟа аҽа
ҩ-ҳаԥшьакгьы хытӡамкәаны, рыхҩақәа шәаҳаны ус иҵан.
Рҩыџьагьы, ажәак аибыҳәара рзымгәаӷьыкәаны, аҩныҟа
иааҩналеит.
– Шәтәақәа!.. – рҳәан инархаҵгылеит аԥшәмацәа.
Ҭамел исааҭ днахәаԥшын, акы ааџьеишьеит.
– Ҳм-м… Ас сақәгәыӷуамызт… – Аазиз иахь дыԥшуа,
– асҟак аамҭа цазарцу?.. Даҳзыԥшуп, ишԥаҟаҳҵои? Даажьарыма
нас уи, Аазиз?..
– Ҟаҳ, џьушьҭ! – иҳәеит Аазизгьы, уи иҽнамариашаны. –
Даажьар ҟалома? Ҳааццакып!
Ацара рҽыназыҟарҵеит.
– Ишԥа, мшәан, шәабацои, уаха шәаҳҭазаауеит ҳәа акәмыз ишыздыруаз?.. Ари шәҭаца шәцәарҭақәа рырмазеира
даҿуп…
– Иҳазгәамҭаӡакәаны аамҭа ҳацәцазаап. Аазизрааҿы
ауаҩы даҳзыԥшуп. Ҳаамласыр, ҳамнеиуа џьшьа дҳацәцар
ҟалоит, – иажәақәа ааиқәирҽаҽеит Ҭамел.
– Шәцарцу, мшәан, сара…
– Џьабаа бҳарбеит, Марҭа, ҳиарҭакәа ырмазеиуа, егьиуа…
Ҳамцар ауам, ишыббо, – Ҭамел ихьаиршшон рдәықәлара
зыхҟьаз.
Қьамал адырҩаҽны ашьыжь дахьныҵалаз ибеит иҳаԥшьа
ахҩа ахрыҩрны ишкажьыз. Аха усҟан игәы иаанагаз, «ршьапқәа
ахьеихыргоз рызгәамҭаӡози?!» заҵәык ауп. Ауха,
Марҭеи
иареи анааизынха убри иналацәажәеит, рцара зыхҟьазгьы
нышьақәдыргылеит. Иара ишхьааигаз анылба,
днарықәӡбаны даацәажәеит: – Ҳхаҵкы рыман ицо убеит,
аиеи! Ҩыжәра иаазу, уабара иаазу?!
Дара – ицаз аҵх иалыхәхәа иахьнеиуаз, такәаамҭа
игәаӷьны абри ахҭыс изалацәажәомызт. Абри иаламцәажәарц азы мацара, уаҳа аҽа ажәабжькгьы цәырымгаӡакәаны,
иеиҿамԥшӡо амҩа иқәын. Уаҳа нарылымшо иқьыԥахахьан
Аазизраа рыҩны ианазааигәаха.
– Сан лаҳәшьа дмырҿыхакәаны, ҳаԥсы ӡаны ҳнышьҭаланы
ҳацәап, – иҳәеит Ҭамел.
– Ажәха Анцәа илумҭан ҳҭаца! – лыхьӡ аҳәаразы ибз
мҟәит Аазиз.
– Илхарои, ҳара ҳтәы длымҳаџадрахазар! Абжьааԥнеиԥш
дсымбеит зегьрыла.
– Сара уаҳа цәыкәбаркгьы зжәырц сҭахымызт.
– Укәашарц уҭахын. Апластинкақәа ҳаазырхәаз ухаҭа
уакәӡамзи?!
– Исыздыруамызт урҭ аамҭақәа шцаз…
Қьамал абри аухатәи ахҭысқәа ахьигәалаиршәоз, урҭ
иахьцоз амҩан ирҳәаз-ируз ҳәа акымзарак шизымдыруазгьы,
уиаахыстәи реибабарақәа, реиҭанеиааирақәа данрызхәыц,
ԥхаррак шынеиҟәԥсааз ибеит. Аԥхарра мыӡырц
азы акәицқәа ҿыцәаанӡа амца шизеиқәымҵазгьы, уажәы
еиҳа ҭынч дназхәыцит – Ҭамел ԥҳәыс данааигозгьы, «аха
имоузт», дақәымшәеит. Убри ашьҭахьгьы маҷ-маҷ иҿыцәааз
амца ҿыц ахы аихәлаҵарагьы дзаламгеит. Уи аха имоуашәа
зибо зынӡаск аҽакын. Излаихәарҭаз, иаҳҳәап, дара рзыҳәан
иҽырааԥсо, аамҭа нарықәырӡуа днарышьҭалар? Аазиз
ахәыҷқәа
иқәԥсан, дҳәалаханы дыҟан, наҟ ацхыраара иҭахын
акәымзар, аӡәгьы дызихәашамызт. Ҭамел иакәзар,
Аҟәа аинститут далган, маҵура хәыҷык дналакьакьан, иԥшәмеи
иареи уаҭах хәыҷык иныҩналеит, ашьҭахь уҳәан-сҳәанла излаиаҳазала, шықәсқәакгьы аҽаџьара ҵарак ахь
ддәықәрҵан дыҟан, иԥшәма лцәалтәымкәаны дшыҟазгьы
уахь дигазаап. Усҟан шаҟантә игәы иҭиҳәаахьаз «Аҳәынаԥ
акылҳара изкылсуамызт, амҟәыба ацранаҳәон еиԥш, иара
хыкҿакырҭа имаӡам, иԥҳәыс лцәалтәымра абеиҭахыз» ҳәа.
Уажәааигәа Ҭамел Ԥасарба Аҟәа аҭыԥ бзиагьы иоуит,
абрыгь-абрыгь аулицаҿгьы ауаҭахқәа имоуп, ихәыҷқәа иара
деиҵаҩҩы дыҟоуп, иажәагьы акыр ԥхылнадоит ҳәа аниаҳа,
дахьнеилакгьы ихьӡ иқьышә иаақәххуан: «Сан лаҳәшьаԥа –
сашьа Ҭамел дыбӷа дуны даасыҵагыланы дыҟоуп» – иҳәон.
Абарҭқәа дахьаарызхәыцыз, ибӷа аазырӷәӷәоны иибаз
наиҟәншәаны, инеиқәҷыҷы, авокзал ахь данаауаз дзылбааз
амардуан инаҿаԥсаны даазшәа ибеит. Аха Дамыр, иара
ишигәаԥхалоз еиԥш, ииҭаз Шәлым Сасран ибӷа, макьанагьы
иӷәӷәацаӡа деибаркны дакын, еилшәарак амаӡамкәаны,
дбаӷьаӡа Разнырҩаш ақыҭа агәҭа дыргыланы дамоуп.
Игузеи? Акымзаракы! Иҩны, игәара, иашҭа, имандаринарҭа,
ица акәзар, аҿыгҳара ҩагаӡаны аԥш ҭоуп, ҩыла иҭәу
иуалырқәа еиԥхаххаа кьыс рымаӡамкәаны игылоуп.
Имандарина
изаламҵеит. Убри азын акәын Аҟәатәи абӷа
зиҭахызгьы. Аха уигьы ԥсыхәак аиуп. Иуалырқәа ирҭоу
рахьтә шықәсык… ҩышықәса… хышықәса… зхыҵуа ыҟоуп.
Аахәаҩ днарылаирԥшуеит: Хышықәса зхыҵуа еиҳа ахә
еиҳауп, ҩба зхыҵуа… акы зхыҵуа… дызхымԥо рыхәқәа
изрықәуп. Абри импыҵаманшәаламхаз имандарина аҭыԥ
ишаақәиҵалак, иуалырқәагьы рҭыԥ инықәиҵап. Иџьыба
иҭоу, акгьы зхимхырц азын авокзал ахь данаауаз иарҭмаҟ
зызҭаирцәыз инацҵаны аҷалап еиԥш инаиҵәахып урҭ
ирыҭныҵуагьы. Ихаҿы иааигеит шаҟа рыҭныҵуагьы, иџьыба
иҭоу анрыциҵалак шаҟа ҟалоугьы, аҵәахразы изхеиҵараны
иҟоу шаҟа ыҟоугьы.
Ибӷа иашахәҵәаӡа иааиҵихын, баӷьа-баӷьа ишьапқәа ргыло,
изгәамҭаӡакәаны ишьаҿақәагьы неихҳәа-неихҳәо иҿынеихеит
авокзал аҩнуҵҟа. Ихгьы дҩаханы иныҳареикит.
Иарҭмаҟ мандарина цырақәак рҭахәархәаруа ижәҩа ишыхшьыз,
иџьыбақәа инапқәа анынарҭеик, игәышԥы иаԥхьаҟа
инылҵит. Ихы ахьыҳаракцәаз аҟнытә, илаԥшгьы еиҳарак
аҭуан ахь ихан. Абарҭ иҭагылазаашьақәа зегьы даарылҵны,
иара
дшыҟаҵәҟьоутәи иплан-исахьеи, иҟазшьеи, иныҟәашьеи
рҟны даазгаз, дизгәамҭаӡакәаны дназгәыдҳалаз адәыӷбақәа
рревизор шәпа ҿамҟәыџь махәҿараа ду игәы ҵкапуа ахҭынҟьа
ииҭаз ауп.
– Мчыла зыхәда ҭызҳәаз аӡыцәа! Улақәа хаккала аҭуан
ахь уабаԥшуеи, адашьма аупеи ауаа зықәныҟәо?! – иҿаҳәо
ала ушҟа ианзымааилак, ацқәа еихаргыла, иӷыӷуа уанаршәо
еиԥш, ихапыц ауқәа ааихыхны, днаиацәажәеит.
– Усымбаӡеит, ухаҵкы, исхарам! – ихылԥа абз аанкыланы
иҵегьгьы инеихаиршьшьын, дцәамхьашәа дахьыҟаз аҟнытә
инхиаҵәаашәа иҟаланы иҟаз иԥынҵа кьатрацә иҩылгашәа
иҟаз игәы инықәирсит.
– Иарбан дәыӷбоу уззыԥшу? – иқьышәқәа еиҵацаланы,
ихаԥыц ауқәа еиҭанеихаирӷәӷәан, днеизыԥшит аревизор.
«Дсыдызцалазеи, иҿазгәақәахьоу изымхаӡои?!» Қьамал
анҿимҭ: – Лассы-лассы адәыӷбақәа рҟны узбалоит, аҩыза,
уеидараԥсараха. Ҳаиқәшәап зны шьахәла! «Акитаи кәты
ахәдеиԥш уцәсырҳәып, Анцәа усиҭар!» – ажәа џьбарақәа
неиҿыҵирддит, гәанылагьы еицәоу ажәақәа неизикын.
«Уара уакәын уажәы исыгыз, аԥсцәеирымга, «ҟыԥ» ануҳәо,
акы нҭасыжьыр иузхоит!»
Нас абӷьааҳәа исааҭ днахәаԥшит Қьамал Ҳаҭхәа. Аамҭа
ашарккарахьы ишнеихьаз аниба, даауалуашеит, автобусқәа
раанҿасырҭахьгьы дааццакит.
Аҭӡыварахьшәа иҭацәыз ҭыԥк аҟны днатәеит. Иарҭмаҟ
еидҟьаԥсла ишьамхы инықәҵан, ихылԥа неихаршьшьны,
абз иԥынҵа агәҩылгарҭа инықәикшеит. Автобус
андәықәла,
ибӷагьы нкыдиҵан, зцәаарақәа ихылԥа
аарла иаҵԥшуаз
илацәақәа
неиқәикит, иԥиҽыз аҵх нхицәаарц иҭахны. Иҟаларын
дыцәаргьы. Автобус караха изыҟалозшәа баны дыҟан
инаскьацыԥхьаӡа. Дахьынцәыҵыԥшы-аацәыҵыԥшуазгьы ицәақәаз
илаԥш иныҵашәа-ааҵашәон. Иаргьы уи иҽнеиҭарц
иҭахыҵәҟьан, аха илацәақәа ирмуӡеит. Иааихеикцыԥхьаӡа,
мышкада аԥсынҵры
змам ахьычԥаԥыр аԥсы анахало, аха
макьана ианзышьҭымԥраауа, амҵәыжәҩақәа шарԥарԥар/-уеиԥш, иеихагыломызт, ишьҭыԥон. Ишиҭахӡамыз ихы
иҭапапоз ахәыцрақәа ҵыхәаԥҵәара изрымҭо даналага, илақәа
заҵа ацәа рхымларыз, алагәырҭбаага ахәшә хырҭәалазшәа,
рҽырҭбаауа иаацымцымуан.
Аҵыхәтәантәи аамҭақәа рзын дыбӷа ӷәӷәаны дсоуит ҳәа
даазықәгәыӷуаз Ҭамел Ԥасарба – иан лаҳәшьаԥа гәакьа,
уажәы деиқәыхьшәашәа, быжь-шьхак рнаҩс џьарантәи
иблақәа
даарыхгылеит. Уи лаԥшыла днеигәҭасын, узаҿамло,
узылмбаауа, иԥшьыркцаӡа ҳаскьын иаҵәак зқәымиаац
бахә хаззалак нарыбжьаиргылан, димбаӡо дааҟаиҵеит.
Аха аамҭацк ала абни абахә ҿыҟьҟьа ацәқәан инаурқәа
нықәибааит, иара иахьгьы ибжьы наиргазшәа иаҳаит: «Уара
хәыламырцәа, Аазизгьы саргьы уҳагәҭасхьан, аха ҭынхас
иузынхада?»
Қьамал ашырҳәа ибӷа аакыдхны иҽаариашо, «Шәлым
Сасран!..» ааиҿыҵҟьарц иқьышә инықәххит. Нас, уи мҳәакәаны
иҽахьникылаз ихы иаџьшьо, еиҭах ибӷа нкыдҵаны
даахәыцит. Игәалашәон иабхәа иааизыҟаиҵахьаз зегьы.
Иԥшәма лҿгьы уи иӡбахә ахьаацәыригоз, ихьӡ ааҭкааны
иахьизымҳәоз азы «мышьҭа бзиа» ҳәа хьыӡшьарас ихьӡиҵахьан.
Рыҩны-ргәара рырхиагақәа рыла ршьапы ианықәиргыла,
рҩыџьагьы уи аихаҳара нап адыркит. Еиҭанеиааиуа
ианааишьцылақәа зны, аҵәца шьҭыхны имаҳә
даниныҳәоз иҳәахьан: «Насыԥ сыман сыӡӷаб заҵә лыла,
исышьашәалаз амаҳә дсоуит, ҷкәынра сзызуа, акрырҳаҩы,
анхаҩы!..»
Қьамал илаԥшҳәаа иара иашҭеи иабхәа иашҭеи ирхыҳәҳәаны
аԥшра иаҟәыҵхьан. Уажә даазқәылаз, урҭ ирхыҳәҳәаны
Ҭамел иҟынӡа ианааӡагьы, изхьынҳалаз амахә ҩагьы
ааҿаԥҵәан, инахьҩрит. Иара абни ашәырдкылаҩ Ерҭме
иҟынӡагьы имнаӡацызт, акырынтә дышиднагалахьазгьы,
избанзар, иара диднагалараны даныҟалозцыԥхьаӡа, уаанӡа
иабхәеи иареи еиднагаланы иеилгахьазар акәын. Мышқәак
уажәаԥхьа ииулак, амра аҭашәамҭазы иара иҿы данызнеигьы,
еинаалашьак рзыҟамҵеит, иабхәеи уии ахьзеинымиацыз
азы. Уажәы, абарҭқәа дахьаарызхәыцыз, иабхәа иблаҿы
дмааит. Шықәсқәак раԥхьа Шәлым Сасран ҳәа, итәазар –
игыланы, игылазар – ашырҳәа инеиԥыланы аԥсшәа зарҳәоз
ауаҩы ҳарак иашахәҵәа, зҿабызшәа хааз, злакҭақәа мчыз,
зажәа хыркы аӡәгьы даҿамԥоз Ерҭмераагьы зытҟәоз, уажәы
ибӷа ааизыхәаны, илабашьа иԥышьҵыргәаны ауп ибла
дшаахгылаз.
«Шәлым Сасран инеи-ааи ԥыкхазаргьы, уажәшьҭа дыззынеиааиша
ҳәа акгьы даргәамҵуам, ианилшоз адәы дықәнаҵы
иааиҭаххаша зегьы еидикылахьеит!» – ҳәа рҳәоны
иаҳахьеит Қьамал. Иара Қьамал ихаҭагьы убасҵәҟьа
иҽыҟаимҵахьеи, мшәан? Излеиԥшым акала заҵәык ауп –
Сасран иқәрахь днеит, иара макьана дҿоуп, макьана ирҳалароуп.
Ишааиҭахыз игәыхәтәы дахьӡаны дыҟаӡами, мшәан
Қьамал Ҳаҭхәа?! Иқәԥраауа иргылаз иҩнеихагыла, иақәу
ацинкатә хыб ақәцәан рымҵәыжәҩақәа неиҵых аҳәыҳә
шкәакәақәа ықәргыланы, иҩны ахыб аԥшшәала ишәу иашҭа
злакәыршоу аихатә гәара ашьаҟа ԥшьыркцацыԥхьаӡа ажәҵар
еихәыҭхәыҭуа иеиҿаргыланы, иҩны аҩнуҵҟа еилаарцыруа
аҳәаанырцәтәи ҩнымаҭәала ирхианы, адашьмақәа злахҟьоу
акаршә хәбабақәа ушьапы абымбыл еиԥш инрылашәкәо,
аха игәаӷьны узыламгыло, иԥҳәыс дшашаӡа дыҩнагыланы!..
Игызгьы аахьааигеит уажәы – амашьына! Изаамхәонгьы
акәмызт. Абри аҟны акәын иахьеивнагоз иабхәеи, ианхәеи,
иԥҳәыси. Урҭ аатәар, ҭыӡшәас иаашьҭырхуаз амашьына
ахьааимхәоз акәын.
– Амашьына ааҳхәап! Уҽы усгьы иуҭихьеит. Саб днарацәажәар,
амашьына аиуразы иқәгылақәоу раԥхьагьы
иҳауртә иҟаиҵоит!.. – лассы-лассы дааидӷьаҵәыӷьаҵәылон
Марҭа.
– Иара дақәшаҳаҭхааит… аиура ҳәа шәызҿу сара избап,
– иҳәалон ԥыхьа-ԥыхьа Сасран, иԥҳа лаб иҟны уи аӡбахә
анаацәырылгалак.
– Иҟалазеи, убри дыбзақәмыршаҳаҭуа? – лыԥҳа аҽԥныҳәа
лылҭон лан усҟан.
Иара ахәгьы-аҿгьы иқәиргыломызт. Уи аӡбахә анаацәырыргоз,
бжеиҳан даламцәажәаӡакәаны иаҩижьуан. Аха зны
иԥҳәыс иаахыжәжәа-аахыжәжәаны аҭак леиҳәеит:
– Амашәырқәа иахҟьо бмаҳаӡои? Ианызжәуа рацәоуп…
Макьана аԥсҭазаара ҳҭахуп!
– Уара ушәыргәындоуп! – неигәыдылҵеит Марҭа. – Саб
дшәыргәындам, сан дшәыргәындам!..
Абри анылҳәоз иибахьаз лакҭаӡамызт дызҭаԥшуаз. Данышьҭалагьы
убарҭ алакҭақәа иблақәа ирхымҵуа ирыххалеит.
Дагьаарыцәшәеит.
«Сшәыргәындаҵәҟьоума?!» – ихы даацәшәеит ашьҭахьы.
Убасҟан ауп акыр шықәсқәа раахыс иблақәа ирхымгылацыз,
даарыхгыларц далагаргьы, лаԥшыла дналыханы бахәык
инавҵеиҵәахуаз Ҭакәҷы данаарыхгыла: адәыкрынқәа ҟәшәаны
илымпыҵак, амацәаз икылуршәо лӡара маҟа-па ссирк
еилыџьџьаауа иакәыршаны, ааԥын шәҭыцқәа зқәыԥсаз аҵкы
цәанаала лышәны лхахәы еиқәара ҩбаны иԥаны лыгәчама
инықәсуа… «Сара сазԥшӡамызт абраҟа ббара!..» «Уразҵаама
уҭаацәа – уани уаби?..» «Акгьы уҳәаӡом… Ус анакәха,
иеилкаауп!..»
– Фу!.. – иҳәеит усҟан иара. «Исаҩсхьоу, исызмырхынҳәуа
агәаларшәара иаԥсоума?!» – ҳәа игәы иааҭҳәааны. – Фу! –
алашьцара иналҩит. Марҭа дааҳәыцымыцит.
– Ухы уақәжьцәала, сара сакәым!
Усҟан уаҳа лықәҿимҭӡеит, аха ашьыжь уи шаҟа шьеи-деи
реибарххара изтәазеи? Данӷьазкӡа, ашацкыразы даныцәа,
акәа дҭанаршәӡоу здыруада, данааԥш амрагьы гылахьан.
Марҭа лцәарҭақәа еиқәхаԥс ишьҭан, аҩны-агәара ууаӡа,
шьҭыбжьык иаҳауамызт, иеибарҟаауаз аҳәарақәеи акәтҵараҿы
иеибаркаркаруаз акәтқәеи рыбжьада. Хымш изтәеит
Марҭа дырхынҳәны лаагара. Уажәы арыжәтәжәрақәа ианырҟәаҵ,
иаргьы иҽынкыланы, ихаиршҭырц данаҿу, амашьына
имазҭгьы, дкәаԥӡа иаха иҩны дмаауаз, иабхәагьы уажәшьҭа
уи ашьҭалара илшом акәымзар. Абарҭқәа зегьы игәаларшәаны,
ибӷа нкыдҵаны, иқәҳа ицоз автобус дахьҭатәаз:
«Фу!.. – иҳәеит игәаныла. – Ақьаад бӷьыц хәыҷы… Фу!..
Хәыҷык ауп аҩны снеиаанӡа инхаз!..»
Агәашә даназааигәаха дааҭгылан, ишьапқәа неивыга-ааивыго,
аӡаӡа инылшь-аалшьны, ишьаҵақәа ирыцқьеит. Ақәа
леиуамызт, аха аӡаӡа маҷымкәаны иаҳәеит ауха. Макьана
ишшьыжьыз шымҩашьозгьы, иара игәанала, амҩа дықәнаҵы амрагьы гылеит, ибарҭамхеит акәымзар. Ашәшьы
ӡлачқәа нжәыла-аажәылон ажәҩан аҟны. «Гәыбӷанс иоуҭозеи,
ԥхынҷкәын ԥхарраны ианцанахысгьы, амш акыр
иачҳаит, аурақәа ҳҭанаргалеит!» – аԥсабара цәырҵрақәа
днарызхәыцуа, агәашә ааиртит. Ашҭа данынҭала дагьааимҳәеит,
иҟырҟы ҭирыцқьаарц иҭахызшәа ааҟаиҵан.
– Уара уоума, уара, уаама? – Марҭа лыбжьы аагеит арахә
рказармахьынтәи.
Ажәқәа ахш рымхны иҭылцахьан, иеҩкааны изҭакыз
рыҭрақәа
еиллыргон. Иара, илҳәаз уамак ақәҿымҭкәаны,
амаҵурҭа дныҩаналан, еиҩырҿахәа иикыз иарҭмаҟ ныжьны
даадәылҵит.
– Акәтҵара ашә аауртырауеи, иеилаҟарҟаруа еилахеит,
раха смоуц умбои! – еиҭанаиқәҿылҭит.
Днеипы ашә ааиртит, иҭыбӷьыжәаа иахькаԥоз дрыхәаԥшуа
дааҭгылт.
– Рхәы амаҵурҭаҿы асаара иануп, инарымҵаԥса, имлагеит!
– акәытқәа рымҵәыжәҩа-шьҭыбжьқәа инрылҩ-нрылҩны
иаҳаит. Аԥш нарылаԥсо, егьҳмоуазар акәхап згәахәны
аҳәсҭақәа рахь фатәыԥшаара ицақәахьазгьы «дәрршь-дәрршь» ҳәа днарыԥхьеит.
– Аҳәарақәа ӡык нарымҵаргылатәуп!.. – еиҭаиаҳаит.
«Зегьы ирҭаху бгәалашәоит, сара иацаахыс акгьы
зҿазмыршәӡац какалкра сҭахӡами?» – даагәрымшәа ааҟаиҵан,
илҳәаз наигӡеит. Ашҭаҿы иахьааиԥылаз, игәалаҟазаара
аагәнылкылеит.
– Иахьа акруҿарымҵаӡеи, уара, уахьыҟаз?! – аҵәы
наилалҵан, дыччарцгьы лҭахын, аха, уи аха лымамызт,
ашҭаҟны арахә инрыжьыз ауац ықәылгон дыццакуа.
– Ақьаад хәыҷы… Фу!.. Аҳәыс хәыҷы азхара аин иаҵабҵоу,
макьана аҳаскьын азыфом?
– Уи азхара ахш ацәеит, аха уара зыӡбахә уҳәаз уоума?
– Иарбан зыӡбахә сҳәаз?
– «Ақьаад хәыҷы» умҳәеи, мшәан, уажәы. Узызцазгьы уи
акәымзи?
– Ыы?.. ыҟ…
– Урҿаҳаны уаарышьҭма, уара? Дышԥаҟоу уахьыҟаз ууа
ду, ауаҩ ду? «Қьаад ҟәырҷахак ада уаҳа дагьзаҳҭахузеи?» –
ашҭа акәакьк ахьынтәи дҵааит.
– Ыы?.. ыҟ!..
«…Дҿаҳахаҵәҟьеит ҳәа сыҟоуп!» – лгәы инҭылҳәааит, –
Ажәқәа агәашә иаԥырымҵкәа иеилахеит. Унарыҵаҟьаны наҟ
Есыф иҳәсҭа инҭоуцалар…
Ажәқәа кацаны даахынҳәны амаҵурҭаҿы данааи, Марҭа
ахьурӡы акнаҳара даҿын.
– Исырбеи, уара, иааугаз абӷьыц! – ачуан амца инахакнаҳаны
днаидгылеит.
– Иаасымгаӡеит. «Иаргьы баргьы шәнеиҿывасҵааит!»
– Иуимҭаӡеи, уара?! «Иаргьы уаргьы шәнеивасҵааит!»
– Исмоуӡеит! «Инап уаҳа амҩааит!»
– Думбаӡеи, уара?! «Уаҩы димбааит!»
– Дызбеит! «Уаҳа дсымбахааит!»
– Нас?.. «Насыԥ гәашә дылоумырԥшын!»
– Изакәаным. «Азакәан ихы иасааит!» «Ууа ду, ауаҩ
ду!..»
Ишибоз ллакҭакәа ныҵшәааит Марҭа. Шьыжьтәи рҩнусқәа
зегьы еилыҟьҟьа ишылгазгьы, ишеишеиуа игылаз аԥҳәыс
хаҿҟьаҟьа даагәынқьит.
– Исылшом уажәшьҭа, исылшаҵәҟьом… уф… уф… –
днеины амаҵурҭа акәакь икҿагылаз адиуан тата даннықәтәа,
агәҩылга нҭапалеит. – Ачуан ду аӷьӷьарагь дууп! Ҳаҩн ду,
ҳгәара ҭбаа амаҵ аура уажәшьҭа исылшаҵәҟьом! Уф… Уф!..
Қьамал, дыԥшаа амаҵ зуша аӡәы… Ҳаҩназы!..
– Марҭа, ари ахьурӡы анбаҟалои? Уаанӡа сназыцҳауа
акрыҟазар?
– Иҟазҵоз угәанала? Иаха уара угәарымлеит. Сымала сзы
акрызуазма?.. Иҟаз ыфаны сышьҭалеит.
Ҩ-ҿахрак зҭыҵуаз ачуан акәын ахьурӡы зҭаз, еснагь
еиԥш. Иааирццакын, акраарун, какал ркын, нас сааԥсоуп
иҳәан, дцаны дышьҭалт.
Данааԥш, иааилашәшәхьан. Аԥхӡы дҭаршәны даман.
Ахыза
наԥхьаршәҭны, илахь инапы надикылеит, ашоура
имоу-имаму изеилкаауазар ҳәа. Ашоура ҳәа ихы акгьы
анадимбала ауп «исыхьзеи» ҳәа данаахәыц. Игәы убасҟак
иҵкапуан, убасҟак игәалаҟазаара бааԥсын, раԥхьаӡа иназвибаз
иҟырҟи ибзи аҳәынҵәа рықәшьшь иахьиныруаз ауп.
Дҩеихан дҩагылеит, аха ишьамхы шьаҿак днанагомызт,
дбырбыруашәа ихы ибон. Иеимаа татақәа днарҭагылан,
нас дышхьати-ԥатиуаз иҽааилеиҳәеит. Дназлагылаз акаршә
бымбылха ишьҭақәа иҭадырпалон. Аԥша аршәаабжьы гон.
Асаркьа дналԥшит. Ашьыжь ашҭа данҭалоз ажәҩан ахь
иибоз аԥсҭҳәа ӡлачқәа, иара дыцәанаҵы рызхара ичкәаҳазар
акәхап, ақәа цәыкәбар ҟәазқәа иаарылышәшәоз атах-атахҳәа
асаркьақәа инарыдпҟҟалон.
«Закәыз, мшәан, сцәырбыжәуа иахьатәи амш сызлаз?
Ԥхыӡны-иԥхыӡымкәаны, илабҿабаны – илабҿабамкәаны?
Исхаабыцуаз ахәыҷқәа ируаз, иеиҟара-еиҟараны, алаба
нархушьылазшәа? Зынгьы игыргыцәхошәа? Ирылсхра дысзымдыруа
сбалыбаҭо сышԥарылахаз?! Сан рыцҳа илҳәо
саҳахьан: «Асабицәа ԥхыӡ иануба, ачымазара иатәуп!» –
ҳәа. Иара ларгьы лцәаара џьара снахьԥшит. Саб днаскьаны
дахьгылаз ахь днеихуазшәа. Санылба, дааҭгылан «саҭамыз»
ҳәа лхы аара надҵаны лҿыналхеит. Сабгьы дааԥшны акы
сеиҳәон, дхырхәон, дхаран азы ииҳәоз саҳауамызт, аха
аарак ихы иадҵаны дсацәажәозшәа збон. Ахәыҷқәа зусҭцәадаз,
мшәан, заҟаҩгьы ыҟадаз? Зны инеибеиԥшны
аҭәырӷәы
нархушьылазшәа иааиҟарахон, аҽазны – џьоукы
гьаргьалашьхон,
џьоукы хылтыҿ-хылҭыҿӡа иааҟалон…
Изеиԥшнысшьалодаз, мшәан, абарҭ?!»
Ихәыцрақәа даарылызхыз ақәа цәыкәбар ҟәазқәа еихьыс-еиԥыс, аԥша рыҵагьежьуа, зны ирацәаны, зных еихьышәшәа-еиԥышәшәа ахыб аҿықә-ҿықә ахьықәдыргоз ауп.
Амаҵурҭахь дналбааит. Ашә анааирт, иҩнылашаауан.
Ауаџьаҟ агәгәаҳәа амца ҭан. Ҩыџьа рхәы зҭыҵуаз ачуан
аҿаԥараҿы агазтә плита иақәгылан. Ахьурӡы ҟьатҟьатуа асара
иаҿын. Ахьҭа аныҟала, Марҭа лыԥхын ҩныхалаҭ аӡынтәи
ала илыԥсахзаап, ишәҭыш мацараха абамбазиа халаҭ ҿыц
илшәылҵаз дагәылԥхо, лхы-лҿы хагьежьаа ҟәымшәышә, амца
ианарҟаԥшь, иҿыблаауа, уаха ицәырылгаз лыласа қалԥадқәа
ҟәашҟаҟараӡа илышьаҵаны, лшьапқәа аҩнеимаа хәбабақәа
ирҭагылан. Иаргьы днеин, лҿаԥхьашәа дныҽҳәатәеит.
– Иухьзеи, уҟыт-ԥсыт ыҟаӡамкәаны? «Аҟәантәи, хымԥада,
деиларсны даарышьҭит!..»
Лызҵаара ацымхәрас дааҿарҳасын, инапы неиҿишьит.
«Иласҳәарызеи мшәан?..»
– Уагьцәалаԥсуанеи, уанаџьалбеит, арысҟак ицәаз, угәы
бжьысрын!
– Бызҿу закәи, бара?
– Уласатә хәдаҭых ауп. Аӡынра аауеит, арахь иара
маӷрадоуп. Амаӷрақәа ахасԥоит.
– Амаӷрақәа ахаргәагәаны исшәысҵом!.. – иажәа
ааирџьаџьеит.
– Нас, иушәуҵозеи?
– Адәқьанқәа адыркыма?
– Уи аахәага аҭахуп.
– Иҳамаӡами, нас? – блаҵыхәала дналзыԥшит.
– Иҳамамкәа, умандарина злалоуҵашаз ақьаад бӷьыцгьы
ааугеит уахьцаз! Изхаҳхраны иҟои? Агәабанқәа ирҭоу ҳазламкьысуа
роуп. Уантәи иугаз аҽыҭ уахамлакәаны иааугоу?
– Аа, бысҭ! – иџьыба иааҭыганы иналиркит.
– Аригьы уи инахаҳҵоит, уаҳа иҳамои?
– Уа ибысҭаз аҟны зегьы ыҟаӡам, абжа хазы арахь иныскылт,
ҳмандарина алаҵагас. Уаҵәы Ерҭме иахь схалаҵәҟьа
сцоит. «Мышьҭа бзиа» уажәшьҭа егьилшом.
– Аа, нас, иахасԥаз ԥсыртлоит… – иласатә хәдаҭых
ааиҵылхын, арахәыц дааха-аахо, иахалԥаз ааҵыртланы
иаахалырҽын,
урҭгьы иналиркызгьы лыманы аҩнду ахь
дынхалт.
Лара дааиаанӡа абысҭа иун, ихаббала инкнеиҳан, амца
деиҭаныҽҳәатәеит. Марҭа данааи, абысҭа сеит анылгәахә
икнылхын, уаххьа ҳәа акрырфеит. Уиашьҭахьгьы ахаҽаҳәа
алеира иалагахьаз ақәа ашьҭыбжь иазыӡырҩуа такәаамҭа
наҟ-ааҟ иҽҳәатәан.
– Аҵх цоит, умгылаӡои? – лҳәеит, лгәы анҿыӷьӡа Марҭа.
– Ацәа сакӡом.
– Сзацәажәо дызусҭада, мшәан, иахьа хәлаанӡа ицәазу?
Сара ацәа сакит. «Уара уцәаблаҟааит!» – дҩагылеит.
– Бара бца, сара ақьаад бӷьыц хәыҷ… Фу!.. Сара хәыҷык
саатәоит.
Марҭа данцагьы, ахәышҭаара дыҽҳәаԥшуа дтәан Қьамал,
иеихсыӷьуаз амца иҽҳәаз аԥырӷқәа иԥхьаӡозшәа. Аха уа акәӡамызт
гәынхәҵысҭала уажәы дахьтәаз, Ҭамелрааҿы акәын.
Ауадақәа ирыҩноуп урҭ, рхатә ҩнеихагылагьы рымаӡам.
Аџьџьаҳәагьы рыҩны иҩноуп. Нас Агнеса даалызхәыцит.
Ахԥатәи ахылҵ изыԥшуп. Уи азы рус ԥкым, рҳәыс ԥкым:
Агнеса акыркыр дыччоит, лхәыҷқәа дреигәырӷьаҵәа акрырҿалҵоит.
Убра сыҟанаҵы шаҟантә дыччаз ԥхьаӡашьа амаӡам.
Ари (иԥшәма длызхәыцуа) знык лырччаразы аԥсуа
лакәқәа зегьы ҳәаны урылгароуп. Урҭ рҳәара хаха-хымш
уадхалоит. Инықәӡаа ицахьеит ҳнеихәаԥшыцыԥхьаӡа ҳанԥышәеибарччоз
аамҭа.
Марҭа дшеишеиуа ибла даахгылеит: раԥхьа, дшаҵәышаҵәуа,
рылаԥшқәа ааиқәшәацыԥхьаӡа аччаԥшь лҿықәҳәҳә,
нас еиҳа дҭышәынтәаланы, аха дгәыкыҵәыкуа,
ашьҭахь
дшеишеиуа, иналаршә-ааларшәны дыччо, зны-зынлагьы ллакыҵақәа ааҵшәаауа. Шьҭалара ҳәа аҩнду ахь
ианхалалак, рзал аныҩнҭәаа уа иаадәылганы рышьҭаларҭа
уада раԥхьаӡа акәны иҩнадыргылаз, раԥхьаӡа лан илылҭаз
асаркьа ау днадгылоит лыҩны халаҭ аҳәынҵәрақәа
ааибартны. Днаҳәы-ааҳәуа лыҽнадлырхалоит лхы-лҿы рхио.
Дшеишеиуа лҿааҟаҵаны, ҭынч-ҭынч аиарҭахь лҿыналхоит.
Иара дылзыԥшуп, илацәақәа нҭаауа, иаахтуа. Ааи, русқәа
рҭыԥ иқәҵаны, уаххьа ҳәа ианеилгалак, зымаҵ луада?! Лхы
заҵәык ауп. Уажәы дахьлызхәыцуагьы, ега инышьҭеиҵаргьы-наашьҭеиҵаргьы, иахьа ашьыжь Аҟәантәи даныхынҳә,
деиқәымшәакәаны дшааз анлеиҳәа, ллакыҵақәа ишибоз
иныҵшәааит, лыҩнусқәа зегьы убасҟак илцәыхьанҭаны илбеит,
дырмыхәаҵәҟьарашәа.
«Қьамал, дыԥшаа амаҵ зуша аӡәы… ҳаҩназы!..» – лыбжьы
илымҳа инҭаҩит.
Ҵабыргны, дызхыччаларызеи Марҭа лассы-лассы? Агнеса
дылҿирԥшуазар, уи даныччалоз еиҳарак лхәыҷқәа ракәын
изыдҳәалаз. Марҭа диашоуп ҳәа иԥхьаӡон уажәы
Қьамал. Арупап дызхалаз леиԥш, лхала дзыччомызт, иара
ихала дыччараҳа. Аӡәы рыҩны данааиуа, еиҳа илахҿыххон,
ҳәарада. Аха уи «аӡәы» ҳәа узҿугьы рзыхәшәханы иҟан. Урҭ
«аӡәраа» ԥхьабахьеижьҭеи акыр ҵуан. «Дамыр, уа Дамыр!» –
ҳәа ибжьы нарганы, уи иашҭа дынҭамлеижьҭеигьы иҵуазеи?
«Қьамал, уа Қьамал!..» – ҳәа ҿыҭуа дааҭалалон иара Дамыргьы,
егьырҭ «аӡәраа» аныԥхьаба ашьҭахьгьы, аимак роуаанӡа. Уи
реимакгьы дара рҩыџьагьы ирхараӡам. Араион аҟны иаанагаз аҳәаанырцәтәи амаҭәа аӡбахә нхәыҵҟьа-аахәыҵҟьеит.
Иахьаанагаз аҭыԥ аҟны аус зуқәоз џьоукы-џьоукы зынӡаск
уи аӡбахәгьы рмаҳацызт, избахьазгьы, аӡбахә аацәырганы
уналацәажәо уалагар, изыхдырҟьалакгьы, иддмырҳаӡакәаны
рылаԥш нархараны Кьабархәын инаддырхалон. Аха усгьы
хаз-хазы рҩыџьагьы еилыркааит аҩнымаҭәа бзиа араион
ишаиуз, дара-дара аибыҳәара рзеибамгәаӷьит умҳәозар. Аҵыхәтәаны
усгьы еиҿамҳар амуит – Қьамал илаба аакыдхны
Дамырраахь сцоит ҳәа агәашә дынҭыҵуаны, егьи иара иахь
дшааиуаз иааиниеит.
– Аа, насыԥ шсымаз мҩашьо, усыцәцаанӡа суниеит, Қьамал!
– дааидгылт Дамыр.
– Ҳаи, саргьы насыԥ змаз сакәхеит умбои, ара ҳааиҿамҳакәаны
сцазҭгьы, аҩны суқәымшәозаарын! – дааиеигәырӷьеит
Қьамалгьы.
– Суҭахызма? – дҵааит Дамыр.
– Сара суҭахызма? – днеизыԥшнт егьигьы.
– Усҭахын…
– Саргьы…
Рылаԥшқәа ахьеиқәшәаз иааидхалеит.
– Уеизгьы?.!
– Сара сзы акәызма узаауаз?..
– Ааи, баша ус хәыҷшәа ак соун… Уара уус еиҳа иӷәӷәахап…
иумҳәои? – даахәыц-мыцит Дамыр.
– Саргьы ус ӷәӷәак сымоу џьушьо, Дамыр… Уи уашьҭан.
Уажәы уара иуҭаху ҳәа.
– Суқәгәыӷны саауан, Қьамал… Мап шысцәумкуагьы
сымдыркәа… Уажә уара са сҿы иуҭаху азын мап сызуцәкру…
Аӡы иӡаагылатәызар, иаашаанӡа сузӡаамгылои!.. Уареи
сареи ҳабжьара… Ҳабхәацәа иарбанзаалак азын «иҭабуп»
рыбжьахызма!..
– Саргьы убасҵәҟьоуп сышуқәгәыӷуа, Дамыр, иуҳәан
еиԥш, баша ус хәыҷык азын. – Иҩныҟа инапқәа наирххеит
Қьамал. – Уара унапала сыҩны ашаха нахаҵаны иума
удәықәлар,
мап ҳәа сызуаҳәахуама?!
– Анцәа исҟәырхуп… Уҩны уагымхааит… Ухаҵкы…
– Ух шьарда ннаҵааит!
– Абна ҳраион аҟны ҩнымаҭәашәа акы аанагазаап… Қьамал
дҳаргәыӷхьеит, мап имҳәозар, уара иуҳарҳәап, рҳәан…
Уи сара избап, мап сцәызкуа уаҩӡам зыӡбахә сашәҳәаз,
сҳәан, арахь сҿаасхан… Абриазы акәын џьушьҭ узысҭахыз.
Уи, нас, ишеимаҳамкыша сымдыркәа… Егьи, уара сзуҭахыз
саҳәишь… – имырхааӡакәашәа даацәажәеит Дамыр, ари аус
ӡбоушәа ишиԥхьаӡоз инырԥшуа.
– Ҳм-мм… мм… «Иаууеи, иаууеи, иакәымк усзаанагама?!
»
– Иҟалеи, Қьамал, мап сцәукуама? «Иагьсзимура џьушьо?
»
– Саргьы… сара узысҭахызгьы убри азы акәын… «Аԥсцәаҳа
уиҭаххаргьы салаӡоит, сара сзышьҭоу ансоу!..»
– Сара ишсанаужьуа соуҳәарцу? «Схаҵкхәы узынсыжьуеит!
»
– Мамоу. Уара ишсанаужьуа соуҳәарц. «Ҿашәа гәӡа!»
– Уи ишԥа?
– Дамыр униацәажәа, уажә иҽааникылааит… уашьҭан
ианааиуанӡа, рҳәан… «Уашьҭан амҟәыл ааиааит аҭахызар!»
– Уара иулшо сылымшар ҳәа ишәома? Иагьсылшоит,
сара иагьызгароуп!
– Сара изгароуп, Дамыр, уи! «Мышьҭа бзиагьы» уара
иугароуп, иҳәеит.
– Сара изгароуп уи! Са сабхәагьы уара иугароуп, иҳәеит.
«Ҿашәа гәӡа иумҭан уи «Мышьҭа бзиа» ҳәа узҿугьы. Са
сабхәа днеиҿасыжьыр, уааирхынҳәып!..»
Ари усхеит. «Мышьҭа бзиеи» Дамыр иабхәеи еилнахын,
икәаԥ-кәаԥӡа ианаатәа ашьҭахьынӡа, уи аҩнымаҭәа иахьцашаз
ицахьан. Изгадашь абри ҳәа иашьҭаҵаауа иашьҭазижьҭеи
ианбыкәыз, аха ааигәоуп уи иӡбахә анраҳаз, ираҳазгьы
ихьӡ заҵәык ауп. Ижәлои ҳәа ианҵаа, ижәлала акәӡам уи
дшеицырдыруа, Алԥанте мацаралоуп, рҳәеит.
– Фу! – иҳәеит уажәы, аҽҳәа днылханы, иҿыблааз акәасҭхақәа
еиҭах иааиҿакуа. – Абра сыҽҳәатәоуп, амца снахыкәласуа.
Лара нахьхьи дцаны дышьҭоуп! – аҭынчра
ааицәымыӷханы дааӡырҩит. Адунеи ууаӡа инеихатәеит.
Еиҿеикыз акәасҭхақәагьы, аҭынчра еиларгартә еиԥш, аԥыр-ԥырҳәа амца рымкыцызт. Деиҭааӡырҩит аҩнду ахьынтә
шьҭыбжь иаҳауазар ҳәа. Аха мҵыкгьы ҟьаланы уи иныҩнамԥрыцызшәа,
ишьшьылаҳаӡа иаԥхьа иаагылеит. «Абас
акәушь уажәааныла аҩнаҭақәа зегь шыҟоу? – даахәыцит.
«Аазиз ааҩык ахылҵ змоугьы иҩны уажәы абас иууаӡа
акәушь ишыҟоу?» Урҭ рхы-рҿқәа зегьы ибарц агәазыҳәара
иоуит. Дхәыцит, деиҭахәыцит, аха урҭ рахьтә
дарбанзаалакгьы аӡәы ихы-иҿы, иоура, иҭбаара ихаҿы
изаамгеит. Иахьа данышьҭаз, дыцәоушәа дааԥшуашәа даныҟаз,
ибла иаахгылаз ахәыҷы еиҟарақәа, нас агыргыцәқәа,
еиҭах агаргалашьқәа уажәы данаарызхәыц, рхаҿсахьақәа
еилыкка ибеит. Хаҿсахьала зегьы еиԥшымзаргьы, лакҭала
иеиԥшуп. Ус шакәыз ибахьан мызқәак раԥхьа уахык зны,
агәаӷьра шицәуадаҩызгьы, Дамыр данымҩахигаз. Ақәаршҩы
рҽацәырыхьчарц имҩахымҵыр ҟамлеит. Абыржәааныҵәҟьа
акәын – асааҭ жәеиза ҟалахьан.
Усҟан хьаасгьы имкӡеит Қьамал ари аҩнаҭа аԥеиԥш.
Дамыри иареи ирықәнакыз ақәыршҩы уахь иԥхьанацеит.
Фырџьанқәак неишьҭадырпҟан, индәылҵны ицеит. Аха
уажәы игәалашәараҿы абри анааи ауп хәыцырҭаха ианизыҟала,
аԥшәма инаиркны ахәыҷқәа рахьтә иреиҵбаӡоу ҳәа
ииԥхьаӡаз иҟынӡа, зегьы аӡәаӡәала ибла иаахгыло рҿаархеит.
Аӡәы ихаҿы дааигацыԥхьаӡа, ран днарыдибалон: длахҿыхӡа,
агәазыҳәарақәа лҿықәхх. Лыԥшәма днаидыргыланы данлызхәыц
ауп игәы ҩбангьы ихԥангьы ианынҭаҳа. Рылаԥшқәа
анааиқәшәалак, рыблақәагьы аамыччакәа ҟамлеит урҭ дара
рҟны иҟанаҵы, рыблақәа инарышьҭарххны рқьышәқәагьы
ааицыԥшӡахон. Фырџьанқәак, нас аҵәыцақәак аҩы рышьҭахь,
урҭ рпатуеиқәҵашьеи рҟазшьақәеи иара игәы иҵаххуа
иалагеит. Азныказы, игәы ааиҟажеит, шәара шәеихәаԥшны
шәыблақәа шәырччала, аха иззы?! Шәыҩны еига ицқьаны
иныҟәжәгаргьы, суадақәа ирыҩнагылоу реиԥш ахаангьы
ишәзыҩнаргылом! – Ҳа-ҳа-ҳа! – иаалырҟьаны дыччеит,
арупап днеихагьежьызшәа, абри анигәахәҵәҟьа, иқьышә ахь
иҩаҳареикхьаз иаҵәца аҵагьы аҟыгәҳәа дызхагылаз астол
инықәикшеит. Убри ашьҭыбжь даарҿыхазшәа, дшыччоз
иаалырҟьаны иқьышәқәа неихаҷабын, амца иҿықәлаз ихы-иҿы ааимнадан, иҭахы-иҭахым, илақәагьы нҭыбааӡеит. Нас
дҩаханы хәыч-хәыҷы иаҵәца ҭаирцәуанаҵы, ихәыцрақәа
блаҟьо ихатә ҩнаҭа еимырдон. Абыржәы иаҵәца аҟыгәҳәа
ианнықәсыз аламҭалазы шаҟа ибжьы ҭганы дыччаз аҟара
ччашьҭыбжь иҩны иҩнымҩижьҭеи иҵуазеи. Гәаныла илаԥш
зхигаз аҩнымаҭәақәа днарыдгыланы даазызхәыцуаз Марҭа
деиқәшьшьы дибон, гәынамӡарамзар лхы-лҿы акгьы ианамҳәаӡо.
Лгәынамӡара закәи ҳәа данаахәыц, руадақәа зегьы
хиоуп, аха рзал (лара ишиалҳәо ала) иақәнаго аҩнымаҭәа
ҩнагылам. Иаатәацыԥхьаӡа абри аацәырылгоит. Иара Москванӡа
дцаргьы ҟаларын, аха макьана уи аха имоуцызт. Уи
аӡбахә анцәырҵлак нахыс ҭыӡшәаҳәарада акгьы зыҟалом,
заҵа иеибаргәырӷьаҵәа иеидымтәалара.
Ҵис «Ԥаҵаду» зыхьӡыз ианарччалоз ыҟан… ианхәыҷыз…
Инкаԥа-каԥо, наҟ-ааҟ ауаџьаҟ иҽҳәатәоу хаҵеи-ԥҳәыси
ианаарыбжьалалак. Аха ианазҳа иаашьаҩхеит: Марҭа лшьапаҿы
инатәон ихырсысуа, ахәырхәырбжьы лаҳауа, алацәа
хышлаақәа неиқәыжь-ааиқәыжьуа, аԥаҵа дуқәа нхьыдыршьшьуа.
Иара, ахәмарха рмоуа ианалага, ҭынч атәара
иашьцылеит.
Уажәы абраҟа Қьамал дахьыҽҳәатәоу Ԥаҵадугьы ыҟаӡамызт,
Марҭа илыццеит, иҟалап ахәырхәыр ахга лшьапқәа
рҿы ицәазар.
Аԥша еиҳа-еиҳа аршәаа иасуа иалагеит. Ишнеиуаз, иҵәаа-ҵәаауа аҟынӡа инеит. Рмаҵурҭа ахыб апҟҟаҳәа ақәаршҩы
нықәпыҟҟеит. Аԥша уи инаҵаҳәҳәан, еихҟьа-еиҵҟьа ишарблаҟьоз,
иаамацәыс-мацәысын, агәыргәырҳәа идыдуа, ана-ара аҵықь-аҵықьҳәагьы ихысит. Қьамал дҩаҵҟьан, ашә
днылаххит,
аха иаамыртыкәаны дхәыц-хәыцуа аҽҳәахь
даахынҳәит. «Аԥхыни аӡыни еилгоит!» – дааҭгылеит. Апах-апахҳәа имгәа днас-насит, нас ишәыз рахьтә џьыбас имаз
зегьы дрысит, маӡа џьыбакгьы џьара иаанмыжькәаны.
– Ҳџьыбақәа рҭәы! – иҳәеит дахыццакуа, адыдрақәа
еихсыӷьаанӡа, ибжьы нҭыганы.
«Уаҳа?! Уаҳа иҟада?! Лара илаҳаушь? Илаҳазаргьы, илдырмашь,
аԥхыни аӡыни шеилго? Дасмашь, мамзаргьы
дцәыблаҟу?!»
– Ҳы-ҳы-ҳы! – дааччеит, адыдмацәысгьы еилганы, ақәагьы
хкәаны, амца ахәыҵаҳәҳәара дахьаҿыз. – «Дамыр имцагьы
хәыҵаҳәҳәаны, иаргьы ахыза иҽхәыҵаиҳәҳәахьеит!..»
– Фу!.. – иҳәеит игәалаҟазаара бжьысны убри аамҭазы. –
«Дамыр иԥҳәыс лакәҭгьы, хылҵ-ԥылҵда абас ҳзыртәаз!..»
Абри изааиз ахшыҩҵак даланагалацәар, хара дагон азы,
уаҟа иҽааникылеит, алашара ырцәаны, амаҵурҭа аанижьит.
Ашацкыразы дангыла, ажәҩан кеикеиуа ицқьан, мрагылара
ҵыблаауан. Иҿыхьшәашәаӡа ԥшахьыкгьы аҿаанахеит.
Ихьҭакыз инацәкьарақәагьы ааирҟәыҷит. Ӡнаахыс ицәыримгацыз,
аҩны ихеиҵалоз икәмызцәа хылԥа неихеиршьшьит.
Рыҩнқәа раԥхьа ацәкьарсҭақәа бахбахӡа иҟан, аҳаскьынрақәа
аӡаӡа рхыҳәҳәылан. Рыԥшәма адәы дышнықәлаз анырба,
аҳәарақәа ааибарҟааит, ажәқәагьы иныхҵа-аахҵаны рыбжь
гәашақәа урҭ инаддырҳаит.
Қьамал амра ҩаҵхахаанӡа ирахә-ишәахә рҭыԥ иқәиҵеит,
иҩн усқәа зегьы ҟаиҵеит. Нас амаҵурҭа дныҩнаххын, иаха,
аӡыни аԥхыни анеилгоз, ауаџьаҟ аҟны ихәыҵеиҳәҳәаз аԥырӷы
ахәа аннақәих, ишап-шапуа иааиҿаҷҷеит. Амца ахы
неихәлеиҵан, днаҭәҳәеит. Ианааибак, аҿаԥара дныҩналан,
агаз плита аархианы ахьурӡы нақәиргылеит. Даахьаҳәаанӡа
амца агәгәаҳәа иеиқәылахьан. Индәылҵга маҭәақәа рыла
иҽеилеиҳәарц аҩнду ахь дынхалеит. Ҭагаланҵаулатәи амра
шоушоууа ишзыҟамлозгьы, ашәахәақәа абарҵа иҵанаԥсон,
зылахь еиқәу игәалаҟазаара шьҭнахыртә еиԥшгьы инеиҿахәмаруан.
Иаргьы убраҟа дааҭгылеит. Ҿыцбарах ибазшәа,
рааигәа-сигәа, нас илаԥшҳәаа ахьынӡанаӡоз аԥсабара далаԥшуан.
Илаԥшҳәаа аҵыхәан џьара амшынгьы ацәаара
дынхыԥшылеит.
Ашәаԥыџьаԥ дахьрылаԥшуаз, ашәахәа
ирылԥхози
дара цәыҳә-цәыҵәаны иахьыҟалахьази, иразныԥсараханы
акәын ишибоз.
«Ашықәс аамҭақәа зегьы ссируп… иссирӡоуп!.. – Нас
ихы ааларҟәны даахәыцын: – Ҳара ҳакәзар акәхап, ашықәс
аамҭақәа ирыцкламԥшӡакәаны, еиуеиԥшым ацәақәа рыла
зҽызыԥсахуа!..»
Ашьҭахь дааццакит рышьҭаларҭа ауадахь. Дахьыныҩналаз,
рышьҭаларҭақәа макьана иеилыргамызт, аха Марҭа
дыш-гылахьаз мҩашьо, еиқәҟьаԥсаа ишьҭан.
– Қьамал!.. – иаарқьынцыцшәа лыбжьы аагеит лара ауада
акәакь ахьынтәи.
Данынаԥш, раԥхьаӡа акәны лан илылҭаз асаркьа наӡа-ааӡа
дадгылан Марҭа днаҳәы-ааҳәуа. Лыхцәы, лхы-лҿы лырхион.
Цыгәхыршәҭ ҟаҵо лшьапаҿы ихәмаруан Ԥаҵаду. Идырит
Ԥаҵаду ишабзоураз уажәтәи лгәалаҟазаара. Иаргьы
абри
аамҭац хәыҷы азы игәы нхьаԥссаны иԥҳәыс дылзыԥшуан.
– Ибуеи, бара? – днеины ашифонер идәылҵга маҭәақәа
рыҭгара дналагеит.
– Уабацои, уҽеибыҭо?
– Ерҭме иахь. Иаарласны какалк сзыҟаҵа, ахьурӡы шуеит.
Ахш астол иқәгылоуп.
– Ҳмандарина идикылару?.. – днаидгыланы диазҵааит.
– Идикылап… Иаха ҳшалацәажәаз… Иҟало аабап.
– Уажәыҵәҟьа шьыжьхьа узсырхиоит! – дындәылҟьеит.
– Абаҳарахь бхы надырба. Амш еилгеит… Сара сыҟаӡам…
Баҳау?.. – иналышьҭеиҳәеит, ажәжәаҳәа иҽеилаҳәо.
…Ашҭа данҭыҵгьы дыҿҟьа-ҿҟьо днеиуан, аусура мышха
Ерҭме иҟны ауаа маҷҩуп ҳәа дгәыӷны. Автобус аҟынӡа днаӡаанӡа
Ерҭме ибаҳа ижәҩа иқәк арахь данааиԥыла, изымбатәбараха
дааҭгылеит. Дааиуан уи дымццакӡакәаны,
дгыргалашьӡа,
иӷра ҭаҳаҳа. Қьамал даниба, иԥаҵа гәымжьаҵәқәагьы
днарыха-аарыхеит.
– Ерҭме, – иҳәеит, уи данизааигәаха, – уабацои?
– Баҳара!.. «Еиҩыжааны шәнасҭааит зегьы, баҳара акәызма
ара сзынхаз!..»
– Аха… «Убаҳа аҿашәарадагьы уҭахӡам, уакуеит!..»
– Уи саҟәырхит… ашәырдкылашьа уақәшәом, рҳәан…
«Уи ишәирбап ашәырдкылашьа зеиԥшроу!..»
– Аха уҭыԥан? – абӷьааҳәа уахь дниасит.
– Алԥанте.
– Уи дарбану, мшәан? «Ихьӡ адамра иҭымҩааит, аҩнымаҭәа
сцәызгаз иоумашь?
– Алԥанте, мшәан, саҳәшьаԥа… Ани снаҩс аҩны ашьапы
зкыз…
– Анҭ… ауаажәпара ианрылсуа амҩаахәасҭа рылданы
изго… уажәшьҭа?..
– Урҭ… шнеиц инеиуеит!
– Аҩнымаҭәа… аа-а… аҩнымаҭәа зыҩнаиргылазеи, аҩны
ашьапы акәзар иикхьоу?.. «Даларсааит иргыло, ҳҿаҵахәы
шԥаҳцәигеи?..»
– Уи иаб иҩныҟа имгеи, мшәан, сара сахьынхоз ауп
иабгьы дахьынхо, амала, сара сааижьҭеи иҵуазеи. Иара
ааигәоуп данаазга. Аҩны иргылар, аҩнымаҭәа еиҭах имоур
ҳәа ушәоу…
…Марҭа аусҳәарҭахьынтәи дхынҳәны данааи, Қьамал
ашьыжь иҽызлеилеиҳәаз инҭыҵгақәагьы ракәымкәаны,
иџьарацага маҭәақәа иреиӷьыз ишәҵаны аанда дадгылан.
Макьана амра, шәшьқәак нахаԥалозаргьы, аԥсы шҭаз арахә-ашәахә еилиргахьан. Акәтқәеи ашәишәиқәеи ракәын иеиԥхьытта
ашҭа иқәыз. Урҭ рҟытбжьгьы уаҳаӡомызт, акрырҿеиҵахьап,
амала алаԥш-ҿаԥшы ыҟанаҵы ишымԥхьарылоз
идыруан азы, акгьы рхиҳәаауамызт. Аанда дахьадгылазынтәи
имхурсҭақәа дырҭаԥшуан. Алаба нархишьылазшәа,
инеицеиҟараны
аҟәынџь хгылан. Имандаринаҭра
данынҭаԥш, игәы
иаазҳаит: иџарџаруа, имахәҿарааха рҽырҭбааны
игылан
амандаринаҵлақәа
зегьы. Ианиҭаауаз ицәынхаз хыцҩыцқәак
иҩеижьҟанҭалеиуа рыбӷьеилачырақәа ирылибаауан. Хазы
иҭахкааз ауҭраҭых аарыхырҭа данҭаԥшы, игәы ааихьнашьит.
Ихаха-хахаӡа, зыбӷьы каԥсахьаз шәыршьапқәак
ҭагылан.
Егьыс, адгьыл кәаза ус ишьҭан.
– Иаҳбаҳап абри ҳуҭра, ӡнынӡагьы џьара акы нкабыԥса-аакабыԥсар, ауаа рҟнытә мацарагьы, ааԥын агха иҟаҳҵаз
уажәы иҳариашар амуӡои? – баҳа-ҽагақәак ааирхиеит жәаха
хәылԥазык.
– Иаԥсоума анышә ҳнапы иахатата абра аҭыхара, Ҟәараш
аџьармыкьаҿ икажьуп иаауҭаххалак ауҭраҭых, капеиқәак
ирыԥсоуп, – дахьлырхәит.
Агәылаҳәсақәа анааидыхәыҭхәыҭлоз ирҳәалон:
– Марҭа ҩынԥҳәысҵас уҭрак ҟалҵо ҳамбацт!
Ари былгьо ишааиуа лара ллымҳаҟынӡа ианааилак,
ҽархықәымҵа
дааччон: – Ҳы-ҳы-ҳы, сара сеиԥш ихааны
акрырфалааитишь. Ахшхырҵәы сымажьуп, ахәсхәа-ҵыбра-раҳаноума иаасрыхша, аџьармыкьа ду нахьхьи ишыҟоу?! Да,
игәарҭааитеи, сыфатәқәа дара иҟарҵо иеицәаны ауҭраҭыхқәа
рыламзар!
Марҭа диашан, ауҭраҭых лыглырхаӡомызт, аҽакы – ҽакуп,
аха урҭ рзы, рцәашәҵатә азы, аҩнымаҭәазы лнапы кымызт.
Уажәы, ашҭа данааҭала, лыԥшәма деилаҳәа-еилаца данылба,
изқәылҵарыз лзымдырит. Ашьыжь дандәылҵуаз
ааигәа-сигәа индәылҵгақәа рыла деибыҭан, уажәы – ас!
Рмандарина алаҵара азин иоузаргьы, ас иҽзеилеиҳәарыз.
Ирыдрымкылакәаны ҽаџьара деиҭадәықәлазар, уаха дцаны,
уаҵәы аиҳабыра рахь дашшырц? Уигьы лзырҵабыргуам
– ауаа рымҩангагақәа иааша аахьеит, ицаша цахьеит. Аха
зҽгьреиҳа даазықәгәыӷны, иара иахьгьы даазырццакыз, рмандарина
ес-иҟалалакгьы ԥсыхәак азиузар ҟалап ҳәа ауп.
– Иузрыҭама?! – днаидххылеит.
– Иарбан?
– Амандарина, мшәан!
– Аа, уиу?.. Уи… Мап, мап…
– Нас уажәы ухы абахоу, уҽеилаҳәа-уҽеилаца?!
– Абысҭа зун, иақәгылоуп… Алаԥш-ҿаԥшы шыҟоу…
– Уабацои, мшәан, иузымҳәаӡеитеи?
– Сара избан… Ҳамцои, мшәан, уахь…
– «Уахь» иаба?
Абри ашьҭахь ауп иангәеиҭа иԥҳәыси иареи царцы игәы
иахьҭеикыз лара ишылзымдыруаз. Иналеиҳәарц дналагон
еиԥшааны аҭабылфҩы аарҿаҳаит.
– Унан, абысҭа ҭоублыма? – даақәҵәиааит.
– Абысҭа бымблын… Ҳахьцогьы басҳәап!.. – ихы-иҿы
лашарак нықәхәмарит.
Марҭа дыццакны амаҵурҭахь дахьцозынтәи ҩынтә-хынтә
даахьаԥш-кәаԥшит, ихы-иҿы иқәлашоз закәу лзеилкаауазар
ҳәа. Аха иеилылкааз лара илзымдыруаз акы цәырҟьа-цәырасуа ихы-иҿы шарлашоз ауп.
Алтар игылаз ҵырхаа, ишшәыр-шшәырӡа иҟато иҩеиуан.
Урҭ ирыҵгаз амҩа, аҽны амра иԥхоз иарбан, икаххаа иҟан.
Амзаҿа уажәшьҭа аҭашәарахьы инеиуан азын, уамак ишамырлашозгьы,
лашара цәаарақәак ахылҵуан, рымҩа иацәхымҟьартә
идзырбоз. Амала, аԥсҭҳәақәа ажәҩан ҵахәмарырҭас ирыман, иааилачуан, нас иааимыгга-ааимыггон.
– Уара есқьынагьы акака ухәыцуеит акәымзар, ҳгәыла
ҳнаиҳәар, имашьыналас ала ҳаабжьигазҭгьы, ҳаззаазгьы
ӡбаны ҳамгьежьхьази. Гәаҟрада-ҵәаҟрада рышьҭаламҭазы
ҳазкылсуа, – лгәы намӡо дцәажәон Марҭа.
– Ҳаззааз макьана уаҩы изымдыруазароуп…
– Уаҳра агон абра ҳзааз агәыла идырыр… Даара усс дсымоуп!
– Ҳманшәалахар, зегьы бзиоуп, аха ҳманшәаламхар, ала
анажә имитаҟәуан ҳәа изышьҭалаз закәызеи ҳәа иаҳхыччарц
заҳҭахузеи?
– Иаҳзиҳәарызеишь ҳәа даара игәхьаа скуп уи.
– Ҿык иҭыҵуа, шә-ҿык ирҭалоит.
– Ауаа иаҳзырҳәарызеишь ҳәа ҳшьапқәа ҵҳархааитеи!
Алтарра иахьнылсыз, ҭшәаррак иныбжьанагалеит. Иахьаабжьысыз
рарӷьарахь ала дәҳәыԥшк ҭахкааны ишыҟаз рбеит.
Қьамал идырит ари адәы, иҭахыркаанӡа зны дызвысхьаз
акәын. Дааццакны аанда днадгылеит. Иртаӷаны ишьҭаз уи
адгьыл, алашьцара иалхәаа, ихыцә-хыцәӡа иқәибаауан ааигәа
иеиҭарҳаз амжәаҵла ҟатақәа.
– Иубеи уа? – наишьҭалҳәеит иааҭгыланы изыԥшыз
Марҭа.
– Ари адәы ҭахыркааит, аиҭаҳатәгьы еиҭарҳаит, аха Аазиз
иҭаацәеи иареи ракәӡам.
– Уи злоудыри?
– Аанда ҟаҵашьала. Бымбои ишеилажәжәоу, напеилаԥсала
иҟаҵоуп. Адгьылгьы, ишылашьцоугьы, анышәгәал
ҟәазқәа ҳаҟьак иаҟараны ихыжьлоуп!
– Ус ицәыҟалар амуӡои у-Аазиз?
– Ихьӡ бшьозшоа сыҟамзи, бара, банҭацаз?
– Исшьон!
– Имааз хьыӡшьарас?
– Исхашҭхьеит!
– Нас ҳахьнеиуагьы «Аазиз» ҳәа бнеиҿагылома?
– Ҳм-мм… Дсымбеижьҭеи иҵуа умдыруеи? Ихьӡшьарамоу,
абра дааҳадгыларгьы дысзымдырыр ҟалап. Дабаҳтаху
умҳәаз… ҳаиҟәамҵхьази?!
– Ҳм-мм…
– Акыр ихароу, мшәан, ҳкарахеит.
– Абна икаххаа алашарақәа ахьаабо ауп!
– Иуцәымҩашьазааит?!
– Мап, абри адәала издыруеит.
Агәашә ианазааигәаха, дааҭгылеит Марҭа:
– Ҳхынҳәыр еиӷьзар?
– Избан?
– Ҩнеихагылакгьы измыргылеит у-Аазиз… Абарҭ роума
ишәуацәоу ҳәа ҳзырымҳәаӡои?
Қьамал уи ақәҿимҭит. Агәашә ианнадгыла, алыкә аалиршәан,
ашҭа инҭалеит. Рармарахь ашҭа акәакь аҟны абетон
ԥҟаны иеиқәын, ахаҳәи аԥслымӡи рықәцәқәа ылганы
икаԥсан.
– Ахҿыхга еиқәдыршәахьазаап… Арыцҳақәа, акы ргәы
иҭақәоуп!..
Абригьы ақәҿимҭӡеит Қьамал, дышнеиц днеиуан, иԥшәма
длывагыланы. Ашьҭахь ауп иара данаанҿас.
– Ибаҳауоу? – иҳәеит даахәыҭхәыҭшәа.
– Изакәи мшәан, чара хбыџк рымазаап, ианакәымз
ҳақәшәеит.
Уахь иӡырҩуанаҵы, аҩны-агәара лаԥшыла иааимылдеит.
Рмаҵурҭаҿгьы иҩышьҭыхшәа игылаз ржәытә кәасқьагьы
рыҩнуҵҟа иххаӡа алашарақәа аркын, ацәажәашьҭыбжьқәеи
аччашьҭыбжьқәеи рдәылҩуан. Аҩнқәа рыбжьара машьыналасыкгьы
еиқәхаԥс игылан.
– Сасцәақәак рҭазаап! – илахь ааиқәиҵеит Қьамал.
– Исзычҳауам, ауаа реилаҭырра сзычҳаҵәҟьом!.. Илеиқәыҷкарааит!
– лыбжьы ныҵакны дааӷьаҵәыӷьаҵәит Марҭа.
– Ҳаззаазгьы ҳазҳәомеи!.. «Руаҳәақәа сҳәап… аха!..»
– Ҳәашьас иҳамоузеи?.. Ҳхынҳәып… ҳхынҳәып!.. –
даақәҵәиааит.
– Ҳцарцу? «Рныҟәара ҵыхәтәантәихааит!»
– Ажәҩан ҳаалҟьарызшәа ҳаанхоит, иаҳҳәо-иаауа ҳақәымшәо…
Қьамалгьы даахынҳәуаны еиԥш, «аақ…» арган, икәлаауа,
ааҵрахьынтә аҿаанахеит лак. «Иштәымуааз анаба, ирыдаапкылаӡеит.
Инақәырццакны амаҵурҭа даадәылҵны, дыҩны
иҿааихеит арԥыс наӡааӡак.
– Маҳ… алышькьантыр!.. – уи ала даннаҵаҟьа, иаахынҳәын,
ихаԥшшала ишааиуаз амаҵурҭа иныҵалан, иааҟрым-ҿрымшәа аун, аҽырқьақьа иаатәеит.
– Хәлыбзиа!.. – Қьамал инапы арԥыс инаизирххеит
ианааҭынчраха.
– Бзиала шәаабеит!.. – инапы ааимихит.
Нас ауп ианааиҿаԥшқәа.
– Аазиз дыҟоума?
– Ааи, дыҟоуп сабгьы… Шәааи аҩныҟа, диадиа Қьамал! –
даарыдҳәаҵалеит аҷкәын.
– Уажәшьҭа саргьы уздырит, аха ухьӡ ауп исгәаламшәо.
– Уазамаҭ ҳәа сарҳәоит, диадиа Қьамал. Аха сгәы иалоу,
сыхьӡ ашәа иахьану ауп, – дычча-ччо дцәажәон арԥыс.
Уи инаишьҭаланы амаҵурҭахь рҿынархеит…
Рацәакгьы мырҵыкәаны, акәаскьахь иҟазгьы анылбаа,
инеизгьы аԥшәмацәагьы еикәшаны аплита иазааигәацәамкәаны,
насҭха азал агәҭаны игылаз астол еиҵых
иакәшаны рыхәқәа ирыдтәалан. Уазамаҭ иеиҵбы Есма заҵәык
дшаҵәы-шаҵәуа дырхагыланы рымаҵ луан.
– Сасцәақәак шәҭазшәа аабан… – аҭынчра ааилеигеит
акрыфара напы адыркаанӡа Қьамал.
– Ҳара ҳҟны сас даныҟоугьы даныҟамгьы ҭынчымҩа
ыҟахума? Аӡәы иҵатәқәа дырҿуп, аҽаӡәы дызҿу иудыруазеи!
Аиҵбацәа ахәмарра инханагалоит. Раб ажәабжьк аацәыригоит.
Сара усгьы сус нҵәаӡом, акҿыҩра сҳәару, уаҵә индәылҵуа
рымаҭәа-рҩыҭәа реиқәыршәара сҳәару. Асааҭ
жәаҩанӡа шьҭалашьа зыҟалом усгьы… – лхы днахашшааит
Аазиз иԥшәма Асмаҭ.
– Уаанӡа иаҳҭамзаргьы, иреиӷьыз асасцәа шәаҳҭааит
уеизгьы! Шәнапы ашәыркы. Иаҳҭааз ҳасасцәа шәныҳәаз, –
икәеикәеиуа маҷарла иҭәны иаԥхьа иқәгылаз аҵәца дҩаханы
иааникылеит Аазиз.
Аазиз уаха ҷыдала игәалаҟара бзиан. Қьамали, Ҭамели,
иареи рқәыԥшра аамҭақәа зегьы игәалашәо рҿаархахьан.
Дицәыӡит ҳәа ииԥхьаӡоз Қьамалгьы, аа уажәы иаԥхьа
дахьтәаз, иаҟара ицлазшәа иԥхьаӡон.
– Шәара шәҭынчуп, – какал кны ианааиҿаԥшқәа, лысасцәа
рахь даацәажәеит Асмаҭ, – уаха шәанааилгалак, ашьҭаларада
ус шәзынхаӡом!
Қьамали Марҭеи аԥшәмаԥҳәыс илҳәаз акгьы ахымҳәаакәаны
рҽааныркылеит.
– Анцәа иаҳҟәырхуп! – илҳәаз днацыҵҟьан, аха уа
иааҿахиҵәеит Аазиз.
– Ҳаҩны гәырӷьара агым, ччара агым, ҳхәыҷқәеи ҳареи
Анцәа ҳаигумырхан. Аџьџьаҳәа ҳанааилатәалак, ҳааԥсарақәа
зегьы ҳхашҭны, ҳаҵурҟьар ҳаузымкуа, ҳласӡа ҳааҟалоит,
адунеи зегьы ҳара иҳамҽхакушәа, – иагьҽхәарамкәаны аиа-ша лҳәеит Асмаҭ. Нас инацылҵеит: – Ҳхәыҷқәа духацыԥхьаӡа
ҳхәыцырҭақәа хара иԥшуа иалагеит. Уазамаҭ дгыгрыцәӡа
изҳаит, сынтәа абжьаратә школ далгоит, аинститут аӡбахә
анаацәыраагалак, амеханика ҵара салымгар ҟалом ҳәа
дааҳадтәалоит. Афизика, аматематика ашәҟәқәа ирххақәо,
шәҟәықәҵарҭак ааиган, иазымкыз еиԥхьытта, дахьышьҭало
икаруаҭ иқәжьуп.
– Ҳм-мм… – иҳәан, ихы ааирҵысит Қьамал, – Аҟәа акәхап
дахьҭашәҵо?
– Ус акәхап игәы иаҭаху Уазамаҭ, иара дымсааит, –
дааихыхәмарит иан.
– Дшәызҭеиҵап, џьушьҭ, Ҭамел… Уи амчрақәа имоуп,
рҳәоит.
– Уи иухуа дыҟоума Уазамаҭ, сҭалаанӡа аԥышәарақәа
рахь сшыҟоугьы диадиа Ҭамел имаҳароуп, иҳәеит.
– Ҳм-мм… Ақьаад бӷьыц хәыҷ… Фу!.. Цхыраара хәыҷык
усгьы иҟаиҵап…
– Иуҳәан еиԥш, қьаад бӷьыц хәыҷык нарзиҩыргьы, акы
иахәозар акәхап, аха иабгьы иара диқәшаҳаҭхап, дҭалаанӡа
уи иахь акы дмырзарц рыӡбеит.
– Иаҭахым, иаҭахым… Афизикеи аматематикеи ибзианы
идыруеит. Ашәҟәқәа рыдагьы, аихаҷамаҷа ирххоижьҭеи
ианбыкәу… Абна ацаҵаҟа иҭахикаан, иеилажьу иудыруазеи.
Ҳмашьына есымчыбжьа иеимыршәшәаны аибыҭара даҿуп,
инапы нахьысаанӡа, еиҳа-еиҳа иҿыцхоит. Иидыруала дҭалааит! – дааихыҽхәеит абгьы.
– Ҳм-мм… Уи зынӡа ибзиами… – дҳәыҵәыҳәыҵәуан урҭ
цәажәонаҵы Қьамал, дыззааиз аҳәара, абар, абар, иааидгылазшәа
ибон,
– Ҭамел ихабарқәа удыруазаап, Қьамал. Ԥыхьашәа
зны убра санныдгыла, уӡбахә аацәыриган иԥшра схашҭыр
ҳәа сшәоит ҳәа далацәажәон иара, – Аазиз иажәа уи иахь
иниеигеит.
– Жәаха хәылԥазык… сыҟан… қьаад бӷь… Ффу!.. Ахәыҷқәа
аазбап сҳәан…
– Заҟа хьаас ишьҭихыз умбои, уара, – лыԥшәма лхы
наиқәылкит Асмаҭ, – Уазамаҭ дахьҭало қьаад бӷьыцк
ааҷышәны ириҭар ҳәа ибз иқәкуп, игәы иҵхоит.
– Уи мап ҳамҳәеи! – иааҿахиҵәеит Аазиз.
Ԥыҭрак ашьҭахь Аазиз днеизыԥшит Қьамал.
– Аҵхгьы шәцәаагеит, ҳаашәылаҳан… – иҳәеит.
– Иахьԥоуҳәои, Қьамал, шәара ацәа шәакызар ҳәа сшәоит,
мамзар, шәара шәтәаны, шәҵхык еихаларгьы, ацәа сакуам,
убасҟак сеигәырӷьаны стәоуп. Амала, – иԥшәма дналзыԥшит
Аазиз, – аиҵбацәа ганы ишьҭабҵандаз, ихырсысуашәа збоит.
Асмаҭ аиҵбацәа ахҩыкгьы ашьҭалара илзақәмыршаҳаҭит,
егьырҭ ахәҩык асасцәа штәоугьы ишьҭаларц шырҭахымыз
рбон. Уажәы Қьамал ихаҭагьы аиҵбацәа дрыдгыланы
даацәажәеит:
– Шәырҟәаҵ урҭ аиҵбацәагьы, ираҳааит ҳара уаха
ҳаззааз!
– Ҳаузыӡырҩуеит, Қьамал, – исқам дзықәтәаз
ааирхыџхыџын, дӡырҩуа даатәеит Аазиз.
Зегьы рлымҳақәа нкыдырҵан, амҵ ԥыруазар ашьҭыбжь
уаҳартә иааҭынчрахеит.
– Аазизгьы Асмаҭгьы шәыла абзиахә абааит, ишәымбо
шәыҟам сара сышҵеидахаз. Суа-сҭынха неидкыло санрызхәыц,
шәара шәҟны саангылеит… Ааигәа иумбацзар ҟалап,
Аазиз, сыҩны-сгәара?.. Иеихачаԥа иҟасҵеит…
– Издыруеит, Қьамал, уахажәааит…
– Ҳаргьы уажәшьҭа ҳхәыҷқәам… Ҵеида ҳлеимгәажә
ҳцаргьы
ҳҭахым… Насгьы абриаҟара аарыхны ҳзықьаԥҭажәхарызеи мышкызны… Ҳҭынха ду Аазиз ааҩык ахшара
имоуп, Анцәа изиааӡааит, аиҵбы, абни Кәамашә хәыҷы,
– инацәа Асмаҭ лшьамхы иқәтәаны ацәара зҽыназызкхьаз
инаиқәикит, – иааӡарҭа ҳарҭарц ҳрыҳәап ҳәа ҳааи… Иҳамоу
зегьы иара итәымхои, иабашәыцәцои…
– Уаха даагоит ҳәа акәым, шәааилахәыцқәар, нас игара
ҳахьымӡои… – нацылҵеит Марҭагьы.
Абри ашьҭахь сасгьы-аԥшәымагьы рыхқәа рықәжьны
итәан акраамҭа. Асмаҭ уажәы-уажәы ллакыҵақәа ҵшәаауан.
Есма акҿыҩра астол лнацәкьарақәа ықәкны, лыблақәа ааихмырсыӷьӡакәаны,
лнацәкьарақәа инарывакны, ҭыԥ заҵәык
лылаԥш ахьнақәылкыз иақәкын. Уазамаҭ илаԥш изхатәаз
астол инахиган, аҭӡамц аҿы ҭыԥк иназырханы дыԥшын.
Қьамал «Кәамашә» зыхьӡиҵаз иқьып-шәыпбжьы аҭынчра
ааиланагеит.
– Нана, нана, сара сыргома?! – инацәкьара хәыҷқәа рыла
иан лӡамҩақәа ааиԥхьишьшьааит, илаӷырӡ хаҟәҟәала.
Ахәыҷы ибжьы шаалаҳазҵәҟьа, аҽырҳәа инеималҭәан,
даақьызқьызит Есма.
– Бара бзырҵәуахуеи, драҳҭар ҳәа бшәома? – иаахжәаны,
аха шаҟа лылшоз ала лҽынкыло даацәажәеит Асмаҭ.
– Нана, аӡәгьы сишәҭаӡом, ус ами?! – иан лыхәда инапы
накәиршеит ахәыҷы, илабжыш иҿаҳәҳәы.
– Уи иакәымзаргьы… Егьырҭ аиҵабацәа дарбанзаалакгьы…
Ҳназдыԥшылаша!.. – арыцҳацәа ихьыкәкәома уҳәо, ибжьы
аақыџьқыџьит Қьамал.
– Шәарҭ шәызусҭцәада?.. Шәсыздырӡом, уахадагьы
шәсымбаӡац…
Шәыҩны-шәгәара, шәеихачаԥа шәара ишәымаз…
Ҳара иаҳҭахӡам… Сашьцәа аӡәгьы дшәоураны шәыҟаӡам!..
– лыбжьы лықьызқьызбжьы иналҩит Есма.
– Мап, мап, мчыла ҳамҳәеит, џьушьҭ!.. – иажәа аниҳәа
ашьҭахьтәи аҭагылазаашьақәа ибо даналага нахыс адгьыл
игәон, уаҳа аӡәгьы диҿамԥшӡакәаны, агәашә дыҭганы ихы
дақәиҭызҭгьы, ӡышьҭрак днырызшәада уаҳа акашәеиԥш
имԥхьаӡаӡакәаны, ихы шхоу иҩныҟа дцарын Қьамал.
Деиҵаӷәӷәа дҩагылан, иԥшәма лахь днаԥшит… Марҭа
иара усгьы акала лыԥшшәахәы ааицамкит, абри аҭагылазаашьаҿы,
зегьы шылзеиԥшыз даанхеит. Лыԥшәма дышгылаз
анылба, ларгьы дҩагылеит. Ибон абра иԥшәмеи иареи
ирықәкыз аблақәа зегьы абарҭ ауаа рцәымӷрақәа шырхылаз.
– Бцеишь, бара, – иҳәеит Аазиз иԥшәма лахь, – аҵх цеит,
риарҭақәа ҟаҵеи!..
– Мап, мап… Ҳара ҳцоит… Аҩны ахала иууаӡа иҟоуп… –
ашәахь иҿынеихеит.
– Ҳакәтқәаҵәҟьагьы ҭакым!.. – ак ҳәатәын азы даацәажәан,
днаишьҭалеит Марҭагьы.
– Уазамаҭ, машьынала инабжьга! – иҷкәын инаидиҵеит
Аазиз днарыцдәылҵын…
Рыҩны агәашә зларыԥшааз амашьына иамаз алашаралоуп.
Иеиқәылашьца иҟан зехьынџьара. Иааигәаҵәҟьаны
уаҩ дышнымхозгьы, иахьынаԥшуаз ргәылацәа рыҩнқәа
рбарҵақәа рҟны алашарақәа аркын.
– Абарҵаҿгьы алашара амыркыкәаны ҳцазаап, – амашьына
дааҭыҵит Қьамал.
– Амрагьы цқьа иҭамшәацызт ҳандәықәлоз, нас, изаҳаркрыз?
– ишьҭархх дааҭыҵит Марҭа.
– Шәыҵх бзиаз! – ибжьы наиргеит, амашьына аус ааирун
Уазамаҭ.
– Ҟаҳ, ус ҟалаӡом! – аԥхьатәи ашә шартыз иаанкыланы
дгылеит Қьамал, – аҵх лашәха, уаха уаҳзышьҭуам. Ибымбылха аиарҭа унылаҳариоит, уаҵә ашьыжь уцап. Аазиз
иасҳәоит шысҳәоз иаасхамышҭи уаха ушныскылоз! Ҳаҩнгьы
убап, ҽазны уааиргьы уацәымҩашьартә.
– Сыццакуеит, уаха саауеит ҳәа иақәсыргәыӷит…
«Шәцәарҭа бымбыл ацәа шәцәоуп.» – Нас инациҵеит: – Сан
снеиааиӡа дыцәараны дыҟаӡам!
– Унан, саанхоит ҳәа лоуҳәарауаз!.. «Дааумухааит уан,
ҳзызнеиз анаацәыраага нахыс, лылақәа ҵшәаауа ишԥацоз!..»
Уазамаҭ имашьына дәықәлахьан. Дара уи иашьҭаԥшуа
иаанхеит. Иара данааԥш, уа ишгылаз аниба, ашә ихы ааҭирҳәҳәеит:
– Шәца, диадиа Қьамал, сара шәысцәымшәан!
– Даарак суцәшәаноуп сызгылоу, – нцәыҵалҳәеит Марҭа.
Нас лыԥшәма иахь даахьаҳәын: – Абри аҩызаҵәҟьа ҳамам
ҳлазгаҩазгаша!
Қьамал ҿимҭӡеит. Аҩны ишааизҵәҟьа, абарҵаҿтәи алашараркыга
аҷах аахиргеит. Еимгеимцарак аҩнуҵҟала алампочкақәа
рҟны лашарақәак нхәыҵеибарҟьан, бжьра-быжьҵәа
илхәыҵаба ицеит, ацәаҳәахьы џьара лҩакгьы нхәыҵҟьаны,
уа иааҿыцәааит.
Уи акәхеит.
– Еихәдхашәеит… – иҳәеит днаԥшы-ааԥшуа даанханы.
Ибжьы заҳаз акәытқәа аҵла кьаҿқәа иахьрықәтәаз
иааибарҟарҟарит. Ашәишәиқәагьы ҟәылт-ҟәылт ааилдыргеит.
Аборахьынтә цәыкгьы аабҩҩит.
– Ҳкәытқәа ыӡуеит уаха… Ҳшәишәиқәа… – дааӷьаҵәыӷьаҵәит
Марҭа. – Аҵлақәа ирылбаацаны, акәытҵара
иҭацалатәуп.
Гәынхәҵысҭала амҿырҟәара ԥшааны, кьатк-кьатк рыма
ааҵра иныҵалеит. Аҵла махәқәа инарысуа акәытқәа
дыршәон.
Илбааԥыруаз ыҟан, иҟан амахә ршьапхыцқәа
рыларԥсны
зҽызмырҵысуазгьы. Илбаарцақәаз ркәытҵара
рзымԥшаакәаны, ишәаҟьаны џьара ихәыҵатәон. Кьатла
амахәқәа ирысцыԥхьаӡа еибарҟарҟаруан.
– Ахьшьахәы!
– Абгассархәы!
Рыбжьқәа алашьцара иалҩыцыԥхьаӡа, рла ахьҿаҳәаз
иҟрым-ҿрымуан, рыцгәы амаҵурҭа ианыҩнахаӡа, алыӷәра
иахьықәлазынтәи икьиуан. Амахәқәа аҟыгә рыхгон. Акәытқәа
еибарҟарҟаруан, ашәишәиқәа ҟәылт-ҟәылт рымшын.
– Ахьшьахәы!.. – лыбжьы еиҳа-еиҳа ишьҭылхуан Марҭа,
аҵх цацыԥхьаӡа лгәахы еиҟәыҷҷо.
– Абгассархәы! – ибжьы еиҳа-еиҳа игәаҩахон Қьамалгьы.
Дааԥсан, ахыгәҳәа адгьыл инықәикшеит икьат ахы. Иԥсы
ааиҭакшәа, ажәҩан днаҵаԥшит: «Ақәа ҳалаларушь анаџьалбеит!..
»
Аԥсҭҳәақәа шыхәмарц ихәмаруан. Ажәҩан ршьыпуан
ирцәыхтыр ҳәа иацәшәозшәа. Иара дшаҵаԥшуаз џьара
иааимҟьеит. Аарлаҳәа ибартә еиԥш, еҵәакгьы днахьԥшит.
Уи, иара ихатәызшәа ииԥхьаӡаз, ишапшапуа ибарҭахартә
еиԥш аԥҭақәа изрылҵуамызт, абызкаҭаҳа иҭакызшәа, аԥҭа
хаӷӷалақәа аԥша иаҵанагалон. Уажәы-уашьҭан сханы иаашапшапып,
иаасхалашап ҳәа дшазԥшуазгьы, харабӷьара
инаҵашьқьыруаз аԥҭақәа даҿадырԥшуамызт.
– Ахьшьахәы!..
– Абгассархәы!.. – икьат дҩахан, иханы аҵаардәынеиԥш
аҽырхьычԥыжәны, аха ахаҭа ҟәаҿӡа арцына бзиак зықәтәаз
амахә аҟыгә аахиргеит…
