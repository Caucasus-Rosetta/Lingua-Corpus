Сԥаҭхь са иҭасҭәаз ала иҭәны…

Нет, я не Байрон, я другой…
М. Лермантов

Дырмит ду сакәым, ма Баграт,
Убас хьыӡкамшәа Иуагь иакәзааит!..
Асаара среихырхәахьеит урҭ,
Аха са схазуп, схазызааит.

Еиҿкаауп абас аиԥш адунеи:
Ублаҿ дааиуам аҽхьынтәала.
Ак ауп сзыхьуаз иахьеи уахеи – 
Сҽышькыл саҭәазарц хаҭала.

Срыԥшаауан сыҩтәы, сҳәатәы,
Сымш иснаҭауан хҭыс-хҭысла!
Исыман: сыжәҩан, сышьха, сдәы,
Еиҭасҳәон рыӡбахә цәаҳәа ҿыцла.

 Амҵәыжәҩа сызҭаз, сызбылыз,
Сымҩаҿ еилыскааз, сыззааиз,
Исымаз адгьыл аҿ разҟыс,
Исҳәап ҽакала,
Сцәаҳәа иаҩыз:

Иеиҭазҳәарыдаз сара сеиԥш?
Еиҭаҳәатәыс, ҩтәыс исымаз?
Сыгәхьаа, сгәырӷьа, сгәала, сԥеиԥш
Ирныԥшуеит сашәақәа аргама.

Ирныԥшуеит, ааи, сгәашыра иатәны,
Цаха-цаха аӡәгьы иҿымго…
Сԥаҭхь са иҭасҭәаз ала иҭәны,
Цәыкәбар цәықәбар сахьақәшәо  еизымго…

Иҳәеит Твардовски дугьы зны,
Иҳәеит абас: Толстоигьы иакәзааит – 
Са исҳәашаз игәра ганы
Убригь ишимазымдоз дырзааит!..












М. Лашәриа 

Ельвира бахь 


Аԥсуа ԥҳәыс маҭәа, амизанҵкы («амазонка») 
аиҭашьақәыргылаҩ-асахьаҭыхҩы 
Ельвира Дарсалиа лцәыргақәҵаҿ иҩу ацәаҳәақәа.


Аԥшӡа аԥшӡара анаԥылҵо 
Ҽакалоуп ашьҭа шузынхо…
Ельвира, ҳгәы-ҳаԥсы ирҭамӡо
Дунеик бырҿыхеит, еиқәырхо!

Бнапҟазара, ббаҩхатәра, бдырра – 
Бгәырԥынҵа идырҿио џьшьахәуп.
Ихароуп бахьынтәаауа, Ельвира,
Уи аамҭаҿ сыҟазар сҭахуп!

Насыԥуп бҭыԥҳацәа рыбжьара! –
Са среиуам згәаҳәара зҵәахуа:
Сцәаҳәа лаша шәызкуп, Ельвира,
Амизан ҵкы зшәу ма изӡахуа!..

Шәҽышькыл ныскылауеит, шәҽыжәҵо,
Абар, ихьеиҩуеит амаҳмыз!..
Аԥҳәыс кәадыр, маӡоуп иуҵоу,
Избан, абас аиԥш узысхьыс!..

Амизанҵк аӡара-па, архиашьа,
Аҳәынҵәреилаҵашьа, ацәаҳәа-ххьа!..
Уи зшәызҵоз рылаԥш, рынеиааишьа – 
Ҵа змам дунеик сатәуп иахьа!..

Уи салоуп, жәҩан иаҵәоушәа салоуп,
Иҽыжәуп иеихсыӷхьаз сҿара…
Барах – аԥҳәыс кәадыр бантәалоуп,
Геи-шьхеи ҳархысит апҟара! –

Зны са сыбԥыза, ба бысԥыза
Инҳажьит урҭқәа зегь хара!..
Арашь бзықәтәоу амҵәыжәҩа – бмуза
Ибнаҭеит ҳамҭас Аԥсынра!...

…Ус ажәҩан ҳналаӡуеит ҳа ҳҩыџьагь,
Жәҩангәашәԥхьарак сагеит сымҵарс – 
Мап, иамаӡамзаап ҳәашьак, ҩышьак,
Мгеимцароуп сзыршаҟьо абас!..

… Санықәҵуагь сықәҵшьа хьӡамазааит! – 
Иҟасҵоит аҵыхәтәантәи сшьаҿа:
Еҳ, сагозаргьы сагааит
Амазонкацәа шәыхҿа!..

Имҩасхьоу быргьежьит, ибзабтәит – 
Ҽыҭ-ҽыҭ, қәҵа-қәҵа, цаха-цаха…
Аҵыс мҩас асахьа ҭыбхит,
Амизанҵк ашәыбҵеит:
– Ԥшӡала ирха!..

Уи лшәыбҵеит аԥсуа ԥҳәызба! – илнаалеит,
Илтәны, илаҭәан, дымраны!..
Абар, аа, лҩызагь длывагылеит,
Икәымжәы-икаба ишәҵаны!

Ҳазшаз дыбзылыԥхеит, Ельвира,
Дрықәныҳәеит ббаҩхатәра, бџьа!..
Ҳарҿыцра иатәыз ба бцәырҵра, бааира,
Ельвира, аблаҵар, саҳәшьа!..


Апрель 22; 2010 ш.























 Мушьни Лашәриа,
Аԥсны жәлар рпоет

    Шықәс 40 рышьҭахь
      Ажәеинраалақәа рцикл 


Диоскуриатәи аҵхқәа

Аеҵә гәарҭа рыԥшӡара ҳахнахуан.
Аԥхын. Аҟәа. Агаҿахь ҳнаскьон.
Енагь ҳазхьуан, ибдыруеит, аҵх каххаа,
Аеҵә рыхьӡқәа, рымҩа еибаҳарбон.

Урҭ рымаӡа, реибаркыра, рҳәаа – 
Ҳәаа ахьыҟаӡамыз ахь ҳаргон.
Еиҳа сбыхӡыӡон убарҭ аҵхқәа раан,
Бысцәыӡуан – ажәҩан аҵа бысцәагон…

…Урҭ рацәан, ҵҩа рымамызт. Аҿыцқәа
Ана-ара ицәырҵуан, иааҳартуан…
Ҳа ҳаиԥш ҽа ҩыџьа, ажәытәан, убарҭ аҵхқәа
Ргәазхара ирзымбо идыршауан.

Ҩыџьа роума? Убасҟантәи миллион-бла
Уахь ажәҩан иалан, шьҭа рхабар ҳбаӡом.
Урҭ ԥхыӡны имҩасит, изгәалашәода иахьала?
Уаҩԥсык урҭ аеҵә уаҳа изыԥхаӡом.

Иабаҟоу ажәытә қалақьқәа: Диоскуриа?
Троиа? Вавилон? О, рышьҭа цҟьоуп.
Иахьанӡа изеиқәымхазеи  Ниневиа?
Аԥслымӡреи амшын цәқәырԥеи рхатәоуп.

Ирхатәоуп урҭ аҵх лашьца-еишьылқәа.
Убарҭ сышрылаз икахаа исыршалон…
Сыблаҿ иааиуан харантәи рынаурқәа:
Троиа, Диоскуриа, Вавилон…

Иабаҟоу-мшәа, ахаҭаа ма ахьеҭаа?
Иабаҟоу? Нышәаԥшь ԥҽыхақәоуп инхаз.
Иузыԥҵәоу усааҭқәа, умшқәа шаҭа!
Иумыԥсахын аеҵә иузыԥхаз!..

Абар, сагәылоуп уаха Аҟәатәи аҵх…
Ихыҷҷалоит амза амшын агәы.
Срызхәыцуеит зны иахыз, ицаз, имҩасыз,
Еимаздарц сашьҭоуп урҭ зегь шеибаку!..

Ҽыҭ-ҽыҭла срыԥхьоит аамҭа ахҭысқәа.
Ӡиаск ҩынтә узҭалом-ба? Имариам?..
Уи хынтәгьы уҭалап! – нырцә уӡхыргар умчқәа…
Абар, ҳаиԥызшьуа, баша сыԥшаауам:

Сыдгьылтә гәырӷьа бакәны ҩаԥхьа бцәырҵит! – 
Бқәыԥшра балагыла – бшәахәаны…
Ус-ус, еҵәак нҭалауеит – ҳаицәыӡит,
Еицәыӡшьа ҳарҭ ианҳамамыз аҽны.

Убасҟан аиԥш иҩычоуп ажәҩан аҵа.
Санҿазтәи аеҵә ҭалашоит сгәаҿы.
Ҳаицны ҳаанхоит бареи сареи наӡаӡа – 
Имҩасхьоу Диоскуриа аԥшаҳәаҿы.






























Умыццакын, аха убылла!..

Ах!  Не с нами обитает
Гений чистой красоты; 
Лишь порой он навещает
Нас с небесной высоты.

В. Жуковский.

«Я помню чудное мгновенье» –
Абас иҳәеит агени зны:
Илашеит мацәыс-дунеины,
Ҩаԥхьа ҳанеибаба аҽны.

Ицеит, ажәашықәсақәа мҩасит – 
Ҳамҩа, ҳаеҵә хаз-хазны.
Абар, ҳнысымҩа ҳанысит,
Бызбеит бшымрац аиԥш бымраны.

Еҳ, ҽакала ҳҽаҳаԥсахит –
Ашықәс рышьҭақәа ҳанны…
Иаҳзымариазу ҳамши ҳаҵхи?–
Быҟоуп бшыҟац – бынцәахәны!..

Ҳанасыԥқәа ԥшак иагазшәа
Зны иаҳхыст ҳархәашаны.
Ҳаҟоуп, гәнаҳарак ҳахьӡазшәа:
Бара бзаҵәны, саргьы сзаҵәны.

…Ҳразҟымҩа, ҳгәаҳәарақәа бжами,
Ирԥеиԥшу ҳамоу еилкааны?
Ижәҩантәу ажәҩан ала ишами –
Ицәырҟьа-цәырсуеит илбааны.

Исҭааит – сышьыжь аилашымҭаз,
Исҭааит ԥхыӡны – агәра мгауа: 
Иснаҭеит усҟан ажәҩан ҳамҭас –
Ижәҩантәу ԥсаатәны, бԥыр-ԥыруа!..

Бҿан, бҿаӡан, багьлашарбаган:
Бдырра, бгәы, быԥсы, бдоуҳа,
Аҿар рыбжьара – бшәага-заган,
Ибызҳауан, быҭәуан, мшызҳа.

…Бцәырҵт, аа, сышла аилашымҭаз,
Хәылԥазтәи асаркьалбжь анго –
Сымш саранџьқәа реилашәымҭаз,
Иаҳзеиԥшыз адунеи ахь сго!..

Избоит: иҿыхеит еимга-еимцарак –
Сҟыба-ӡыбақәа срыҟәго:
Наҟ-ааҟ, бареи сареи ҳабжьара,
Хашҭра зқәым ршәахәа еизго…

Абар, х-цәашьык, х-цәашь ҩеижьк, исыбҭаз,
                Ҩаԥхьа ҳанеибаба аҽны.
Хҩык, х-цәашьык! – ижәҩантәу ҳамҭаз,
Бзанҵык иҿыцәаарым сгәаҟны.

Урҭ сбылуам, ирхьысрым амца,
Урҭ сбылуам ацәашьҭраҿы…
Сдунеи анысыԥсахуа аҽнынӡа
Имцаны ибыллааит сгәаҿы!..

Исҭахуп, еизыразрала,
Еивагылазарц ҳцәашьқәа.
Иҳақәиҭу иныҳәарала
Иԥшьазарц еизхьуаз ҳшьаҿақәа.

Иго абжьқәа – ба бымҩа зныҳәо,
Са сымҩа зныҳәо абыжьқәа…
Исыцыԥсуазаап быхьӡи быжәлеи,
Ус шакәу рхашҭру сцәаҳәақәа?

Сгылоуп  аналои аҿаԥхьа,
Уа иқәуп исызгәакьоу ашәҟәы.
Ицәырҵуеит, сыбла ихгылоит бсахьа, 
Сныҳәаԥхьыӡ – бразҟы, сразҟы.

Иҳақәиҭу, дыхьча сгәы иҭымҵәо,
Ҽа хьӡык сызнымхеит, иуаҳа!..
Иудыруеит ацәашьы аныцәо
Иаршәуеит алашара еиҳа!..

…Умыццакын, сцәашьы, макьана,
Сыдгьылтә гәаҳәа, улашала!
Исзыԥшу  рацәоуп макьана,
Умыццакын, аха убылла!..

 
















Ашьха қыҭа, Бзыԥҭа ақыҭа…

Ашьха қыҭа, Бзыԥҭа ақыҭа,
Бзыԥҭа ақыҭа – ба бҭахцәа…
Бара быда, сара сыда
Ара иахыда? Аҭаацәа.

Ибҭахын ҳаицынеиааирц,
Ибызгәакьоу насхьыԥшырц…
Ибҭахын урҭ рыблаҿ сааирц,
Рыблаҿ сааирц, ҳагьсасырц!..

Сбыцын, ааи, убра сҽырҩашьа,
Дбыцны даазшәа ба бҭахык!..
Амш ацашьа, аҵх ацашьа
Иҳазрылан уа ҵәахык…

Хаз-хазы ҳашьҭан. Ишомызт,
О, еихалама хы-ҵхык?..
Анс иауамызт, арс иауамызт,
Дақәшәеит ус убра бҭахык!..

Ԥхыӡшәа салан: ҳчара руазшәа,
Абра еилаҵәозшәа ҩ-насыԥк…
Хан хьыҵәцарак ашә аатуазшәа,
Иаҳхалашозшәа ҩ-гәыргьынк!..

Жәҩан аҿ аеҵәқәа маҵмыџьуп,
Мацәазқәан алышәшәара иаҿуп…
Аҵхи амши ара исаранџьуп,
Рыцха гьама ҳқьышә иахьшьуп…

Ҳакәша-мыкәша уа цәашьгәарҭак
Рымца халон ҳразҟазы…
Ашьха қыҭа, Бзыԥҭа ақыҭа
Ҳмыцәа ҳҿыхеит шырԥазы.

Хашҭрак ақәума уи ашьыжь?
Аԥшәма, абырг иныҳәаҿа?..
Сыԥхашьон, смаҳәын! – ацәа цәашь,
Аха сеигәырӷьон сшьаҿа!..

Зегь лашон, иҭәын насыԥла, 
Ажәҩан, адгьыл, еизгәыкны…
Амш ҿарак, шьыжь-шәаԥшьк аҿықәла
Иааҭгылон иаҳзыԥшны!..

Зегь сҭахын убра ба бзыҳәа:
Аеҵә, амра, ашҭа, ашьац…
Ҵыси-ҳәыҳәи бырги рныҳәа
Зегь сҭахын – маӡак иатәхарц.

Сбыцын, ааи, убра сҽырҩашьа,
Дбыцны даазшәа ба бҭахык!..
Амш ацашьа, аҵх ацашьа
Иҳазрылан уа ҵәахык!..




































Бара, са сгени, с-Натали!..

«Очень любимая книга –
 очень любимому человеку. 1968 г.»



Сабажәгои ақәыԥш лцәаҳәақәа?
Уи лдунеи лашахь, лҳамҭахь.
Ас ахьырҩуаз лнапқәа – 
Излалыҩуаз аԥсаатә амҵәыжәҩахь!..

Сабажәгои ақәыԥш лцәаҳәақәа?
Сабажәгои? Пушкин ду итом ахь!..
Игәҭыхақәа, игәырҩақәа
Нцәахәыс ирымаз лахь – рыхҭыс ахь…

«Быԥс ауп иреиӷьасшьо, быԥсы – 
Быԥшӡара мацарагь акәым».
Абарҭқәа ирыҵыбшьит хазы,
Ибдыруазааит: хашҭра сзақәым.

Жәашықәсала уахи-ҽни
Имҩасхьоу мҩасшьа амоуа исҭааит.
Бара, са сгени, с-Натали,
Бара – наӡаӡатәи сыгәхьаа.

Сабажәгои ақәыԥш лцәаҳәақәа?
Аҵх еиқәара асыҭәҳәа ахьаҩуа.
Еиқәтәашьа ахьрымам аԥшақәа – 
Аҭла-ԥсирири ахьааҩуа!..

«Сабоуго?» - абас аиԥш ахьӡуп шәҭык.
Бахьызго? – сгәыӷрақәа ахьҿыхо.
Бахьызго? – иахьнымҵәауа ҳәатәык,
Бахьызго – сгәы-сыԥсы ахьыҟоу.
Бахьызго – иахьаку ҳцәашьқәа,
Бахьызго – уаҳа бахьысцәымӡуа!..

Сабажәгои ақәыԥш лцәаҳәақәа?
Иану шықәс ҩынҩажәа ахьахыҵуа! – 
Абас ахьырыҩуа лнапқәа,
Бзанҵык уи ланбан ахьанымҵуа!..









Аирыӡ ԥҽыха

Амшын схықәгылан. Ба бҭыҵуан.
Аԥхын. Ашьыжь. Амзара.
Ҳанеибадыруаз жәибыжь бхыҵуан,
Рацәак ҳабжьам наҟ-ааҟ ҳара.

Амшын бҭыҵуан. Бааиуан сышҟа,
Быргәылҵуан ацәқәырԥақәа ршәах!..
Бааскьауан са сахь бымрашха,
Ҿыц сиуазшәа збон еиҭах.

Ҿыц сиуазшәа, сгәы ԥыруазшәа,
Сыӷба шкәакәа амшын ихны.
Ибзыскхьаз ашәақәа гауазшәа,
Ҩаԥхьа стәы-сыԥсы ирынны.

Исаҳауан, игон быбжьы лаҟә,
Избон бжәҩахыр ԥшӡақәа ҩаԥхьа,
Быбла аԥыџь ауқәа – сыԥхыӡ лакә,
Ицәырҵуеит урҭ зегь ҿыц иахьа!

Бчыҭ-ҵк еилыӷраа, бышьхыц-ӡара! – 
Банҿазтәи беилаҳәашьа збон…
Мацәаз зымбацыз ба бнацәкьара – 
Уажә ҳа ҳахьыҟамыз сыргон…

… Бааскьауан – иааскьон са сшаеҵә…
Аԥшатлакә исцәагаз хара – 
Амшын ахылаԥшҩы иԥҳа заҵә!
Иӡса-ӡсоит аҳкәажәра, аҿара!..

Еибгам са сышхәа, зны сзеиӷәыӷыз,
Еибгам, сыннажьит мҩабжара!..
Ихым ба бышхәагь, зыԥра еиҵыхыз,
Еибгоуп ишеибгац сгәыбылра!..

Ҵхи-мши мҩасит, зегь еиҭасит,
Зегь еиҭасит сгәы сарго.
Уажә ари агаҿа сазкылсит,
Аирыӡ ԥҽыхақәа еизго!..

Амшын бааҭыҵны бааиуан сышҟа,
Сыԥшын, сеиҭамҵуа, аԥшаҳәаҟны.
Иҭабуп, ацәқәырԥақәа, сбырлаш
Арахь иахьҭыжәго еиқәырханы!






Уи уа дхазуп, лмацәаз шхазу аиԥш…

Ҵа змам амшын, ҵа змам са сгәаҳәа,
Наҟ-ааҟ иԥеибашәоит ара.
Бжьык ааҩит: ахара уӡсаҳәа,
Сыӡсоит, саԥырҵит аҟәара…

Нахьхьи, ажәытә ԥсаҵлақәа рыҵа,
Аҳкәажәк ииоу рыбжьара диоуп.
Ҳаицәыӡны ҳаҟан ҳарҭ иахьанӡа…
Иахьалагь – дшыхарац дхароуп.

Уи уа дхазуп, лмацәаз шхазу аиԥш,
Идгьылтәу ирылкаатәу лара!..
Уи уа дхазуп, – аԥсҳацәа рбырлаш – 
Хашҭра узақәу Амзара?!

Уи диоуп убра, ҽа хәыцрак далоуп, 
Сахьыҟоу дыҟаӡам иахьа…
Илныԥшуеит лаамҭа, лҭагалан,
Лҭагалан ауп сзырҿыха ҩаԥхьа!..

О, сга амшын, сутәуп, снаскьага,
Схынҳәып, сыхнымҳәып – зегь акоуп!..
Сышьҭых, исыжәҵа уцәқәырԥ хага – 
Суахҭа ахьыҵәаху уброуп…

Уброуп сахьыӡша, сахьҭахаша! –
Убра, угәеисраҟны сҿаҳәоуп…
Сеиқәхозаргь – сиаҵә ахьыԥхаша
Уцәқәырԥ риаҵәараҿ ауп…

Лсахьа сҿалашоит иӡ-шәахны,
Иаԥырҵоит ацәқәырԥ лхаҿра.
Исҭахуп, сгәаҳәарақәа ирылхны,
Иацтәи дунеик аԥсҭаҵара.

Ихәуп, еиҭахәуп сымҩа, сгәаҵа,
Санҿазтәи аеҵә ала ирӷӷоуп.
О, сга амшын – сутәуп наӡаӡа,
Схынҳәып, схынымҳәып – зегь акоуп!..

2005 ш.









Амра амра иазыԥшуашәа

Амра ссируп аҭашәамҭаз!..
Т. Аџьба
Амра ссируп аҭашәамҭаз –
Ҳазыԥшуеит хара, насҭха…
Ус сразҟымҩа иснаҭеит ҳамҭас:
Ҳа ҳаидтәалоуп хәылбыҽха.  

Агәра згом – излазгарызеи! 
О, ҳаицәыӡны ҳаҟан ҳарҭ.
Сазыԥшызижьҭеи иҵуазеи –
Изыԥсоузеи ари асааҭ!

Ари асааҭ – са сымшныҳәа,
Исзаанхароуп имыԥсӡо.
Амра ӡаалоит ашьшьыҳәа,
Амра хгылоуп имҵысӡо.

Уи ангылоз иахьа ашьыжь
Адунеи иахьӡа илашон.
Уажә усҟак аиԥш иҟам ашьҭыбжь,
Уажә ҽакала инаскьон…

Иаҳзаанхазеи? Амшқәа кьаҿуп.
Урҭ реиҳарак цеит, имҩаст.
О, банҿаз аиԥш бымраԥҽыхоуп,
Абар, ҳанҿазтәи амш аанҿаст.

Иара убас иааҭгылеит амра,
Иԥшуп еилабылуа, имцаха…
Саԥхьа ииасуеит ҳразҟымҩа,
Зны иҭәны, ҽазны ибжаха.

Иԥшуп – шәахәала сарԥхауашәа,
Ацәаара сцәыӡыр ҳәа сшәауеит.
Амра амра иазыԥшуашәа
Уи ахьӡаало быԥшуеит.

Акоуп сзызхәыцуа: быцымҩасра,
Насыԥны, иҿыцу цәқәырԥаны…
Амш еиқәышла армацәысра – 
Иҭаҩуеит сгәаҵа ҭоубаны…

Ҵа змам амшын, дабаугои саҳкәажә?
Дабоугои? – алада длашьҭы?..
Хәылԥазтәи ашәаԥшь аҽаларшә
Аҽаӡоума сыбнакәты?!

Иԥшуп – исцәыӡхьоу аргьежьуашәа,
Иҭашәар, иблыр – слаҳәуеит.
Амра амра иазыԥшуашәа
Уи ахьӡаало быԥшуеит…
