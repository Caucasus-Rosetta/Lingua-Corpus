«Уҭынчхеит уажәшьҭа... ишуҭаху уҟаз... сара сцеит!» – абарҭ ажәақәа ракәын Наҳар истолаҿ иқәыз ақьаадбӷьыц ианыз. Иқәихит, иқәиҵеит, инаирҳәы-ааирҳәит, аха уаҳа акагьы анӡамызт. Лыхьыӡгьы аҵалымҩит, лыжәлагьы аҵалымҩит. Убас еиҳа еиӷьылшьазар акәхап. Лыхҭашәара даманы ицахьан, ауада ҭацәын. Изакәызаалак лыԥшра зхикаашаз акагьы имԥыхьашәомызт.
Ауада дааҩнагьежьит Наҳар, даашаҵәышаҵәит. Иҭацәуп, иҭацәуп... игәы изыҩнакуам. Ма данцоз дааиаанӡа дааизыԥшыр, дналмацәажәоз, игәы имырҭынчуаз... Акала дахьлырхәырц, игәы дасырц лҭахызшәа, игәхьаагьы мкӡакәа, дныҩныԥрааны дцеит. Дцеит аха, дахьцаз здырхуада? Лан лахь акәу, ланду лахь акәу?.. Мшәан, уиаҟара дызлызхәыцуазеи, иахьылҭаху дымцои!.. Ирзеилоузеи иара уеизгьы Наҳари лареи?!. Лара хазы дыҟоуп, Наҳар – хазы. Иахьылҭаху дцап, иахьылҭаху даап, ишылҭахугьы лхы мҩаԥылгап хьаҳә-ԥаҳә змам... Аха Наҳар изышьҭымхуа, днаилаԥаланы иҭынчра ахьимпыҵылԥааз ауп. Абырлаш еиԥш акы шамшамуа, инаимпыҵԥааны, илыманы дцеит, аҳа, дыԥшаа уажәшьҭа уара!.. Улышьҭаз ухы нкыдҟьо, уԥсы нхәыҵылкаауа. Ани егьаџьара дныҟәоит, егьаџьара дцоит... лани ландуи рҳәатәы халҵома?!. Даргьы иналыхӡыӡаахуеит аха...
Иџьоушьаша, ҭынч дшыҟаз, дышԥанаилаԥалеи, дышԥанеилалгеи уҳәарауазеи!.. Иуадаҿы дааиргьы, ишиҭахыз, уахашаанӡагьы дтәаны аус иуан. Дааԥсар, шәҟәык аашьҭихуан, днықәион днаныԥшыло. Ихәыцрақәеи иареи ишырҭахыз ауада иҩнан. Уаха ҵхыбжьон дааԥшыргьы, хьаҳә-ԥаҳә имамызт, алашара наиркуан, истол днадтәалон. Ашарԥазы длахҿыхӡа ашара днаԥылон. Амра агыламҭаз аԥенџьыр дналыԥшны ашьхара днаҿаԥшуан. Амш еилыгга аԥылара гәахәарак инаҭон, дазгәышьуан. Деилыхха-еилӷәыцә иарбаныз имч зқәымхарыз!.. Нас дцон ақалақь далсны иусурахь, мчык дагәыҵаҳәҳәа, ишьапқәа иҵԥраауа. Аԥсҭазаара насыԥшаран иара изыҳәан, ицрасқәоз шыҟазгьы, далыхәдахарц иҭахымызт.
Дышԥаҟаз, дышԥаҭынчыз!.. Аҩны дааиргьы, аусураҿы дыҟазаргьы, ихы ақәырԥс инапы злакыз акәын хәыцырҭас имаз. Уажә лара даакылҟьан, ихы-ихшыҩ наихҟьаны, ихлахаҵ лыргьежьырц ақәылкит. Дабааизкылҟьеи уҳәарауазеи!.. Абас акәхап аӡӷабцәа, ахыҭҟьақәа, иаалырҟьаны аҷкәынцәа рхы шеиларго!.. Урҭ ирхылымҿиаауа ҳәа иҟоузеи адунеи аҿы!.. Уԥсы еилархәалап, ухы еиларгалап, дара цәыҵаҩысҭаа-цәыҵагызмалӡа инцәыҵагыланы, рыблақәа ырԥаҭԥаҭуа инаузцәыҵыԥшлап. Шаҟа угәы еицрадырсуа аҟара дара ирызгәырӷьароуп, нас рыҵәгәыр унаҿадыршәыр, удыргьыжьлап, удырхынҳәлап, уԥсы нҭыркәыкәаалап. Ус бзиа ирбоит дара, рымчрагьы убриаҟынӡоуп иахьыҟоу.
Наҳар шаҟантә дрымпыҵҟьахьааз, шаҟантәгьы рылаҿымҭӡакәа иаиҩыжьхьааз! Урҭ рыччара-рыхәмарра уиаҟара хырҩаа азиуамызт, игәаҵанӡагьы инеигомызт. Инаихәаԥшуаз ргәы иаанагозҭгьы акәхарын, шаҟа дҭынчузеи ари аҷкәын, макьаназы иан лыкәа дҭаршәуп, цқьа дыдмырцыхцыхыцт ҳәа. Аха иара маӡа-маӡа зегьы дрызкылԥшуан, дасу дзеиԥшроу иблаҿы иаамгакәа дреиҩсуамызт.
Аӡӷаб даныӡӷабха, лыхгьы ҳаҭыр ақәылҵароуп, аха... Наҳар игәы изеиқәҳәаломызт уажә аԥенџьыр дахьадгылаз. Иаԥхьаҟа дыԥшуан аҩынқәа дырхыԥшны. Инахараны иааԥшуаз анаара ашәаԥыџьаԥ иаҵәара лхы-лҿы гьежьӡа дналибаауазшәа дналхьыԥшыхуан. Азныказы игәы инаҭон – дыҩуа, дыҩуа убрахь дцозшәа, иара иҟынтәи инахараны дыҟазарц лҭахызшәа, иара илаԥш лызиҟәгахуам... Закәытә
гәҭынчымроузеи инаизлырҵысыз даакылҟьаны!.. Уажәшьҭа ишԥаиԥсыхәоу, дабаугари анцәаузша!..
Аԥенџьыр днадҵын, даалеиҩеит ауада аҩныҵҟа. Иахьабалак лыԥшра рхикаауашәа, аҭӡамцқәа илаԥш нархигеит. Акәакь аҿы икҿагылаз ашифонер дынҭаԥшит, аха уаҟагьы ҭацәыран, лымаҭәақәа ҭакнаҳаӡамызт. Астолаҿ ишәҟәқәеи иқьаадқәеи еилырганы, икәаԥӡа иқәын.
Астолгьы уажәшьҭарнахыс игәы рҭынчны дзадымтәаларашәа дназхәыцит, игәҭыха, ихықәкы убри аӡӷаб инымҩахылҟьарашәа.
«Уҭынчхеит уажәшьҭа... ишуҭаху уҟаз... сара сцеит...» – деиҭанаԥхьеит уи ақьаадбӷьыц хәыҷы. Игәы инадикылан, иааимгәлаирӷәӷәеит. Уаҳа лыӡбахә зҳәашаз ари ауадаҿы акагь имбеит, акагь имԥыхьамшәеит.
«Дахьыҟазаалакгьы дсыԥшаароуп!.. Изакәызеи дызҿқәоу... сгәы салыргарц аума лхынҭаҩынҭарақәа сызрылалыжьуа?..» – ашә ааимиԥаан, аӷьӷьа-гәгәаҳәа ҵаҟа амардуан длаҿалеит, иԥсы ҿызкаауаз дахьыҟазаалакгьы дыԥшааны дналацәажәарц, лыхҭашәарақәа змааноу еиликаарц.
«Ланду лахь дцазар акәхап, уаҳа дабацахуаз?..» – Наҳар дыҿҟьа-ҿҟьо амҩа дахьаныз абри акәын ихы иҭагьыжьуаз. Ланду лахь дцазар, дышԥалықәымшәарыз... «Усышьҭаланы узааи арахь?.. Ӡәыр уааҳәа уаиҳәама?... Ууада уамкуази ҭынч?..» – днеиҿаххуазар акәхап, ашә днылагыланы, лыбла қаруақәа еихмырсыӷьӡакәа инаихәарԥшуа. Акыраамҭа ус днеиҿаԥшыхып, игәы далыргарц шылҭаху лнырԥшуа. Аӡӷабцәа угәы анҿыркаауа, уацәажәара раҭәаршьахуам. Инеихаԥсы, рҽыркьакьаны инаудгылоит, ажәахаак рауҳәаргьы ирыламӡаӡо. Нас рхаҵкы уцароуп, рыԥсаҵкы уцароуп. Аҽыргәаара шырдыруеиԥш, аҽхырԥсаарагьы рдыруеит. Усҟан агәкамыжьра ааурԥшыроуп, думпыҵҟьартә еиԥш. Аҷкәын аӡӷаб инапаҿы лаагара дацәхьамҵуазароуп, дналыкәҵәиашаны, егьа дгәааны дыҟазаргьы, дааиҳәынҷаӡароуп. Убарҭ зегьы агәаартра рыҵазароуп, аԥшӡара, абзиара рыҵубаауазароуп. Уажәы, иҟалҵаз дазхәыцуа, лхы лымагәырҩаны ланду лҟны дтәазар, Наҳар дԥырны дышцо ала, иаарласны дналыхҭыгәлоит. Аӡәгьы игәхьаа мкӡакәа, луада дныҩнаххны, лмахәарқәа аанкыланы дааимгәыҵарӷәӷәа дналазҵаашт, иблақәа амца рхыланы, иҭыблаауа: «Избан, изыбҩи абас?.. Иаанагои?.. Измааноузеи иаалырҟьаны абас ақьаад ианҵаны исзаанбыжьыз?.. Уиала ибҳәарц ибҭахыз? Наҳар акагьы изеилкаауам, дыгәнымҩуп ҳәа аума?..»
Лара ҿылҭӡом, ҿылҭӡом... Дышгылоу лылаӷырӡқәа нхаҟәҟәалашт. Наҳар ииуа-ииҳәо дақәымшәо, дуалуашо дналыдхалашт... дҳәаҵәыҳәаҵәуа, ицәа дынҭаӡыҭуа... Андугьы иџьашьаны днарызкылԥшып... лыбла хәыҷқәа ыргызмалны, гәахәара-ҟазшьак налнырԥшуа... Акы дырԥырхагахар ҳәа дшәаны, дахьгылоу лыҽлырҵысыхуам. Ишԥаҟоу, уҳәарауазеи андуцәагьы, рмаҭацәа инарызкылԥшлароуп инцәыҵамаӡаны, акы нараҩрыжьуама?.. Аԥсҭазаара убриаҟынӡа инанагахьеит, зегь рбар рҭахуп, зегь раҳар рҭахуп... ргәы иахәаша анырбалак, нас џьарак изтәом... анахь иныҟәалароуп, арахь иныҟәалароуп... Аха уаанӡа Наҳар, хәыцра-шәкы наикәҵәиашо, дышзахәо амҩа ианыршәланы ацара даҿуп, убри ахыҭҟьа сызлыхьӡандаз, убри сналацәажәандаз ҳәа. Амҩа аныхароу, ус иаарласынгьы инҵәаӡом, еиҳа-еиҳа наҟ инаскьошәа, зны-зынла агәҭынчымра узнарҵысуеит...
Наҳар уи аҽны ихы нкыдҟьо ақалақь далан, џьара иахьыԥхьакырҭоу, иахьыманшәалоу уада ҭацәык сзыԥшаауазар ҳәа. Кәакьҭацыԥхьаӡа дынкыдҵаало, дахьымнеиз иҟоузеи!.. Амшынҿықә иаваршәу ақалақь аҿы ус иаумариаху ауада аԥшаара!.. Акыр дныҟәеит, акыр иҽиҟьеит, аха дманшәаламхеит. Дахьынкыдҵаалоз – џьара рыхәра ҳараркуан, игәхьаагьы рыкӡомызт, џьара иара игәаԥхомызт, абраҟа дыҩналар, иара ишиҭаху аус иуртә еиԥш дзыманшәаламхар ҳәа дшәон. Аҵыхәтәаны дкараха, дахьынтәидәықәлаз – алаҳәарақәа ахькыдырҵоз даакылсит дқьыԥаха. Дгәамҵуазар – дгәамҵыртә дыҟан, аха иҽеиқәигәон, иҽиҟажон. Тәымџьара даанагазшәа акәын дназацәажәоз зегьы шихәаԥшуаз. Иара дзышьҭаз, игәыҵхоз дара иалырдыраауаз. Араҟа аилахәаахәҭрақәа
мҩаԥызгоз, гәыԥ-гәыԥла еидгыланы, иеилагьежьуа еилыхон. Наҳар дназацәажәалакгьы наҟ инхьаҵуан акагьы зкымыз иԥшра анихыркаалак.
– Шәара ауада шәымоума?.. – аҵыхәтәаны Наҳар убраҟа аанда зҽадкылашәа игылаз аҭакәажә дналыдгылеит, алаҳәарақәа икыдыз илаԥш нарыхганы данаалга...
– Ааи, нан... исымоуп, аха сара исҭиӡом... ус, аамҭала аӡә дыҩнасҵар сҭахын, шықәсык аҟара ҳәа, – наиаҭалкит лара, лхы ҩышьҭыхны днаиҵаԥшын. – Уадак ауп исымоугьы...
– Сара исызхон, ҳзеицәажәар... – Наҳар ҭынч-ҭынч даацәажәеит. Иудыруеи абри аҭакәажә деилылкааргьы! Араҟа деилызкаауаз ҳәа уаҳа аӡәгьы димбеит.
– Ухала уоума иҟоу, нан?.. – днаиазҵааит.
– Аиеи... схала соуп иҟоу макьаназы... – иблақәа ааихалашашәа дналҿаԥшит. Наҟ, иаԥхьаҟа дшыҟалашаз атәы макьаназы ихаҿы изаагомызт. Аԥсҭазаара даналаԥшлак, иаргьы нас џьара ихы нкыдикылозар акәхап иахьыбзарҭану, аха уаанӡа абас дынкыдгәгәало дындәықәзаауеит, ақалақь иаҵоу арыцҳарақәа наиԥышьклаҳәуа.
– Аӡәы изыҳәан цәгьа иманшәалоуп суада... иҳаракуп, хазы иҟоуп, ахәыҟаҵарҭа, акрыфарҭа хазы иамоуп... Ухала уакәзар иҟоу, иузыманшәалахоит... – гәаартык, гәыҳалалк лыԥшра аалнибаалт Наҳар уи аҭакәажә. Лцәажәашьа цқьан, акагьы аҵаҵәахымызт. Егьырҭ ахәаахәҭцәа шәкы-зқьы уҵаргалоит, ухлахаҵ дыргьежьып изышьҭақәоу анеилукаалак. Ус уааигәарагьы иааушьҭрым... иеиқәҩысҭаа, иеиқәыгызмалха, рхашәада акагь рымбаӡо... рҽырԥагьаны...
Абри уажәы дзыҩнҟьаны дцаз ауада акәын аҭакәажә убасҟан Наҳар идылгалаз. Ларгьы акы даргәаҟуазар акәхарын, аха иабеидыруаз иара урҭқәа зегьы. Хьаак-хьаак змам аӡәгьы дубашам ари ақалақь аҿы, аха зегьы рхьаақәа цәыҵаҵәахны, арахь ирындырԥшуам умҳәозар...
– Ишԥаугәаԥхои, сыҷкәын?.. – лҳәеит аҭакәажә, иныҩныс-ааҩнысуа ауада ианыныҩнаԥшы ашьҭахь. Наҳар ас дманшәалахап ҳәа игәы иаанагомызт. Ариабжьарак дзыманшәаламхо, закәытә џьабааузеи инаихҭигахьааз!..
– Исгәаԥхоит... ибзиоуп... иагьысцәымцхәуп... ари аҩыза зныкыр сыҩналахьазма!.. – Наҳар игәы нҭҟәандаахеит. Уаанӡа, аҳәынаԥқәеи иареи неицрыхо, дзыҩназ ауада аасҭа акырӡа еиӷьын.
– Сара уажәыҵәҟьа иузысрыцқьоит... икәаԥӡа еилҳаргап... Арина дыҟазҭгьы, акы дааҳмыцхраауаз... арахь иҟоу зегьы лҭахуп... Уи смаҭа лоуп... илызҳаит, деилаҳәатәхеит... Абри ауадагьы лара лзыҳәан ауп иаанкыланы изсымоу... Ари ҿыцны исырҭеит... сара анахьхьи, амшынҿықәаҿ акы сыҩноуп, уаҟа сабартә иҟоуп макьаназы... – аҭакәажә ауада злалрыцқьашаз лыԥшаан, аилыргара лҽыназылкит. Лмаҭа лыӡбахәгьы шылҿакыц илҿакын, аха Наҳар уиаҟара хырҩаа аиҭомызт уи дызлацәажәақәоз. Иара дзызхәыцуаз, абри еилырганы, ирыцқьаны дзыҩналозар ҳәа акәын.
– Астоли аҟәардәи уара иахьуҭаху иргыл... араҟа аӡәгьы дуԥырхагахаӡом, ишуҭаху аус ула... Уԥши, иагьыҳаракыроуп, амшынгьы унхыԥшылоит арантәи!.. – аԥенџьыр аҟны днеины, акыдыршәылақәа днарыха-аарыхеит. Ихаран аха, ииашаҵәҟьаны, арантәи ишуҭахыз амшын унхыԥшылон. Шаҟантә уахынла дкараханы даныҩагылалак, еилыџьџьаауа амшын инахгылоз аӷбақәа днарызхьаԥшхьааз!.. Еиҳа-еиҳа агәыбылра изнарҵысуан ақалақь. Зегь ргәы рҭынч ианыцәоу, иара гәыблыла иахьабалак илаԥш нахигон иахьынӡанаӡоз... иахьынӡазалшоз ианҭынчыз, ианыцәқәырԥоз агәеисрашьҭыбжь дазыӡырҩуан акыраамҭагьы...
Аҭакәажә дындәылҵны дцеит...
Наҳар уаҳа ииҭаххараны иҟаз!.. Ҭаха имҭауа зхызҿсахьақәа ибла ихгылақәаз уахашаанӡа дцәыҵақәиҭқәиҭуа драцәажәон, ибон, иаҳауан... дасу рҟазшьақәа неиҭамкӡакәа дрызхәыцуан... ддыркарон, ддырааԥсон, аха ҽынла игәы цҳафыруа, гәышьҭыхрак индырԥшуан убарҭқәа зегьы дахьыҟазаалакгьы, дызлагылаз даарылукаартә еиԥш. Ақыҭа дзаԥырҵыз, ақыҭа заанижьыз игәҭыхақәа рынагӡараз акәын, маӡа-аргама уи акәын дзышьҭаз, иԥышьклаҳәқәоз шыҟазгьы.
– Иаҳзааугазеи, Наҳар, ҿыцс?.. – дахьнеилакгьы уи акәын ирҿакыз усҟан акьыԥхь зымпыҵазхалаз напхгаҩцәақәак рҽырдаданы, узрыламкьакьаӡо иахьтәаз. Шықәсык ахь ажәабжьык изыркьыԥхьыргьы, иара изыҳәан иааира дуӡӡак еиԥшын. Ахәыла инҭарыԥсо аԥш еиԥш, дара ртәқәа аҳәачаҳәа иааҵнахуан изхатәаз рыӡлагара-ҟьаԥҟьаԥқәа, уара узгәалашәодаз!..
– Ҳаи, исыхьзеи, уанаџьалбеит, Наҳар!.. Сыԥхамшьеи!.. Иацы, ара уаныҟаз, усамхажьазаап!.. Уара утәы акәӡамзаап сзыԥхьаз... Ҳазар итәы акәзаап, сеиламгеи!.. Уи уацәымшәан уара... иааиуа номерк аҿы иқәҳаргылап... – аҭел дизасуан напхгаҩыкгьы иҽырҩысҭаа-иҽыртатаӡаны. Нас уигьы уизыԥшыр акәхон акыраамҭаӡагьы. Зычҳара хыжжуаз қәаҵа иҵеибаргыломызт...
– Сара сакәу џьушьома изхароу?.. Ҳаиҳабы иоуп... иааиҭаххар ицеит... – иҳәон уи иҵатәоу даҽаӡәгьы. Ҽыӡгак-ҽыӡгак зегьы ирыԥшаауан, ҽырҩысҭаа-ҽыргызмал ҟаҵаны.
Наҳар игәы зҷакәқәоз рацәаӡан, аха усҵәҟьагьы иҽриҭомызт. Игәалаҟара зны ишьҭыҵуан, зны илаҟәуан, иара дызқәынхоз адгьылаҿ ԥсҭҳәашқәак нхыланы, ажәҩан гәыцқьара хырҟьарц ргәы инҭаркызшәа. Аԥсҭазаара иаԥышьклаҳәқәоз ихаӷӷала иахьабалак инеиԥыраҳауан. Убасҟан, имч зқәымхарыз акы наиԥырагылозшәа, хәыцра-хьанҭарақәак наикәҵәиаашон, аха наунагӡа ус ишыҟамлоз цәыҵлашарак ианакәызаалакгьы днахьыԥшуан, гәыӷрак ицәызмырӡуаз. Шаҟантә даруалуашахьааз урҭ иибақәоз аԥылҳаҭрақәа, имч анрықәымхалак!..
– Иухоумыршҭын, Наҳар... аԥсҭазаара ианакәызаалакгьы агәаҟра ацуп... Агәаҟра зцым – уи ԥсҭазаараӡам... – иҳәеит ҽнак Наҳар иҩызак, Рамшьыҭ зыхьӡыз. Наҳари иареи ԥсык еицырхан. Наҳар дзыргәамҵуаз аҟаԥыҳәа иааиликаауан, гәкаҳарак ааиныԥшыргьы, имахцә нҭарс дааникылон, иухьзеи, уанаџьалбеит, ухәыҷума уара ҳәа. – Узҭагылоу уанҭыҵша уаргьы-саргьы иҳамам ҳауандаз!.. – игәы наирӷәӷәон. – Абыржәоуп аусура анаҭаху... абыржәы иҟоуҵаз ауп!.. Егьа умҩақәа рҿаҟәарц иалагаргьы, ухы лаумырҟәыроуп... Аԥсҭазаара – қәԥароуп, сара иԥысшәахьеит акыр... Уцашьа бзиоуп, угәы каумыжьроуп!..
Маҷк иаахҽуан усҟан Наҳар игәалаҟара...
...Абри ауадаҿы Наҳар иԥсҭазаара аҽакала имҩаԥысуа иалагеит. Аусура агәаҳәара инаҭон еснагь. Уахынла игәы ҭынчмызт, ҽынла игәы ҭынчмызт. Ҵхыбжьон дааԥшыргьы, истол днадтәалон. Иҟьаҟьаӡа ианиршозгьы ыҟан. Данааԥсалак, иуада дыҩнагьыжьуан, ицәыҭшәахозшәа ибон. Ихала дцәажәон, дыздыруаз аӡәы днаизкылԥшыргьы, аубыџьыр, ари ихы еилагахьазаап, наигәахәуан. Дзыршаҟьшаҟьоз, дызмырҭынчуаз, иара ишидыруаз еиԥш, дарбаныз еилызкаауаз!.. Зны-зынла зынӡаск ихлахаҵ аргьыжьыртә еиԥш дҭанаргылон, имч зегьы наилнакәкәаазшәа, иԥшшәы наихыгга. Уара узышьҭоу, гәыҵхас иумоу уҽанауҭалак, убас уҟанаҵозар акәхап. Дҵыӡәӡәаа иан данылбалак, ҳаи, нан, иухьзеи, акрыфара уаҟәыҵӡама, лҳәон. Усҟан акрыфара азхәыцхагьы иоуамызт. Ҿаҵак днацҳар, иахьахәлаанӡагьы изирхон. – ԥсеивгахак ануоу, ауада уҽыҩнаушьуазар акәхап, уан иԥсыша... – хьаас илыман иан еснагь. – Иуоуа узымхозар?.. – нас, ақыҭа аҟынтәи данаауаз, ҟәрышьқәак еиқәыршәаны, мчыла иџьыба инҭалҵон дыргәыбзыӷуа. ԥсеивгарак аныҟаиҵалозгьы амшынҿықә днавалон ҳауа цқьак наиҿаирсырц, аха рацәак иҽаваирхомызт. Иара изымхоз аамҭа баша мала ицәцар ҳәа дшәон. Қьаф змаз шьоукы-шьоукы ргәы рҭынч аҟәара ианаваз, иара ихы иқәырԥс иуадаҿы иҩнагылаз истол хәыҷы дадтәалан хәыцрала деиқәшыҩк, ихы-игәы азышьҭны дызҿыз иус хьанҭа ашьшьыҳәа инымҩақәҵо. Ақалақь иалганы иааигоз ашәҟәы хазынақәа нарҳәы-аарҳәуа дшыргәылаԥшуаз ианихигозгьы ыҟан. Урҭ иԥсы рыҿҳәаран, уаҩы ишимбац ала, ирыҵибаақәоз рацәаӡан, даҽа дунеик днықәдырԥшуан иҿыцҳаҳараӡа, изыхцәажәақәоз рхьаақәа, рыхҭысқәа, рыбзиарақәа, ргәаҟрақәа зегьы акакала днарызхәыцуа.
Истол аҿы ишәҟәқәеи иқьаадқәеи ахьнықәиҵоз аӡәы дрылакьысыргьы иҭахымызт. Иахьнықәиҵаз ишықәиҵаз иҟазар
акәын. Убас днаԥырҵуан, нас данааилак, дырҩагьых убас днадтәалар иҭахын. Зегь ҟазшьак-ҟазшьак рымоуп, Наҳаргьы убас иҟазшьан. Ахӡыргара, аҽыҳаракра дазықәԥомызт. Шьоукы-шьоукы, иара иҩызцәақәак, дара иаарыкәыршаны, даҽа ԥсабарак ҟарҵон, иалагәарҭартә, рхы алаӡырыргартә еиԥш. Инаудгылар, рҩымҭа хәыҷқәа инарылацәажәон, акаамеҭ зырҿиаз реиԥш, рыжәҩахырқәа инырҭасуа.
Наҳар урҭқәа зегьы игәы еихьнашьуан, излаҟамыз иалаҟоушәа рҽахьаадырԥшуаз, дара ишырнымаалоз ахьрызгәамҭоз. Рацәакгьы иҽрылаигаломызт. Урҭ аҽа ҟазшьақәак рыман, иара дрыдзымхалоз, дырзааигәаҵәҟьаны дҟазымҵашаз.
Егьырҭ зегьы раасҭа иааџьоушьаша хҭыск ҟалеит Наҳар иуадаҿы. Дындәылҵыр, икәаԥҷаҷараӡа еилырганы ишыҟоу дааҩналоит иуада. Ишәҟәқәа ахьықәыц иқәуп, иқьаадқәа ахьықәыц иқәуп. Истол рыцқьоуп, ахӷәыра рыцқьоуп, бабыцк џьара иҩнаршәым. Ауада цқьа уаныҩнатәоу шаҟа угәы иахәозеи!.. Угәы раҳаҭуп, угәы ҭынчуп. Иарбан напу здырхуада абас изрыцқьоз, абас еилзыргоз, аха иара игәалаҟара уаҩы ишимбац ишьҭнахуан. – Нан, уа ушеилажьу здырхуада умаҭәақәеи уареи?.. – лҳәалон иан зны-зынла, уа днеины дахьизмыцхраауаз лгәы иналырсны, аха уи ара дааны ишылзеилмыргоз шԥаизымдыруаз, егьа ихьаалгозаргьы. «Уаҳа дарбану, аҭакәажә лакәхап... сара саныҟам дааины, еилырганы дцозар?..» – игәы инҭашәеит. Ари зныкым, ари ҩынтәым. Даныҩналозгьы агәыӷра илҭахьан иуада арыцқьара лхы ишадылҵоз. «Иҭабуп, иҭабуп, абас сыцқьакәакәараӡа сҟазҵаз!..» – иҳәон гәаныла, ауада еилырганы, ирыцқьаны ишыҟоу данааҩналалак. Уажәшьҭа ибаргәыз, дҭынчын мчыбжьыкгьы, ҩымчыбжьгьы. Уманшәалахарц уалагар, абас ауп аманшәалахара. Аҭакәажә лџьабаақәа шәашьас иаиҭашаз издырамызт. Ақалақь далыгәгәаны, дааны иҟалҵоз акырынтә дархәыцхьан.
Урҭ зегьы маншәалан, урҭ зегьы ухы иқәукрын, аҵыхәтәаны дызлаԥшыз даламԥшызҭгьы.
Наҳар ақалақь аҿы ԥыҭраамҭак данаанхалак, нас, игәы нықәыԥҵәазшәа, ҳамҭакы дналымҵыр ада ԥсыхәа имамкәа
дааҟалон. Хәыҷык иадамхаргьы ԥсеивгарак иҭаххон, днықәыԥш-аақәыԥшыр, ԥыҭк дааныҟәар, игәы ааиҵихуан. Ус аҭахын иара дызҿыз, инапы злакыз аус. Зны иаҳәшьа лахь дцаларын, зны – ианшьцәа рахь.
Еиҳараӡак ианшьцәа рахь гәыблрак иман, дахьыҟазаалакгьы аҽакала изымԥсахуаз. Рҵас, рҟазшьақәа – урҭ ҳаракӡақәан. Наҳар ихәыҷра абжеиҳара зегьы убарҭ рҟны акәын иахьихигахьаз. Ишьапы хырҟьаҟьа, иахьахәлаанӡа аӡиас даван иҵәгәыр кны. Иандуи иабдуи цәгьаӡа ихӡыӡаауан, машәыр ихьыр ҳәа ишәаны. Шаҟантә ҿыҭуа ишьҭаланы аӡы дхыргахьааз!.. Иара акы сацәшәап ҳәагьы дыҟамызт. Ишиҭахыз аӡыцәқәырԥара иҽалажьны, егьи аҟәарахьы диасларын, даваӡсаларын. Урҭ рцәажәашьа, рҟазшьа, рхымҩаԥгашьа, данхәыҷыз игәникылаз, иахьагьы илаҽны дыҟан. Наҳар ианшьцәа рахь дагеит, урҭ дреиԥшуп зымҳәоз дарбаныз риашьараҿы. Наҳар ианшьцәа уаахандеицәан, уаахыхәацәан, ачеиџьыка рыцын. Аӡәгьы ҿаҵак днамырцҳакәа рашҭа дыҭрыжьуамызт, дшаарбалак иӷьаҵәыӷьаҵәуа инеихьынҳалон.
Наҳар абарҭ зегьы баны, ашьха-ҿаҩара днықәыԥшны даныхынҳәлак, иааԥсарақәа зегьы неихҟьаны, игәы цҳафыруа дааҟалон деихыкка. Уи иара акырынтә иԥишәахьан. Длахҿыхӡа мчык наилнарсуан, гәаҳәарак наиҭаны.
Ҽнак, абас дныҟәаны иуада дахьааҩналаз, дџыџӡа даашанхеит. Игәаӷьны иуада узыҩналарымызт. Аԥенџьыр акыдыршәылақәа ԥсахын. Ииарҭа аҵҟьақәа аҵыхны, иӡәӡәаны, иуанҭаны иҟаҵан, алаиара угәы азыҳәартә еиԥш, ицқьаӡа. Ахӷәыра ықәрыцқьааны, игәаӷьны ушьапы узықәыргыларымызт. Урҭ зегь реиҳа иџьаишьаз – ишәҟәқәа хазы еиқәыркәаԥны, дахьтәалоз ивараҿы стол хәыҷык иқәҵаны иҟаҵан, иԥырхагамхартә еиԥш. Даҽа шәҟәык хазы истолаҿ иқәын, аӡәы дшагәылаԥхьоз мҩашьо, абжеиҳарак уахьынахысуа иаартны, даҟьак хьарҽны иҟаҵан.
«Дызусҭада, анаџьалбеит, абри сара саныҟам, суада иҩналаны абас сеилзыргауа?.. Напы бзиак схьысуеит, аха дарбану, иқәынҵәаша?.. Дызӷабума, дыԥҳәысума?.. Аҭакәажә
лакәзар?.. Аха аҭакәажә абриаҟара лылшома?!.» – шаҟа хәыцра изнарҵысызеи Наҳар дназлаԥшыз, аха изқәиҵарыз диздырамызт. Зынгьы игәы иахәон, зынгьы дарҭынчуамызт. Ишԥаҟалои, абри уара уаныҟам, ууада даҽаӡәы дыҩналозар?.. Мамзаргьы аӡәы лнапы ихьлырсырц лҭахны, иҭынчра еилалгарц дашьҭазар?.. Ихала заҵәык данылба, дихӡыӡаауа дишьклаԥшуазар?.. Нас даацәырҵуазар акәхап, абри зегьы ҟазҵоз, абас уныҟәызгоз сара сакәын ҳәа. Шаҟаџьара шаҟа ҩысҭаара ыҟоузеи адунеи аҿы!.. Угәы ишҭам, ухы ишҭам, аӡәы уҭынчра ааилаганы днаулаԥалоит аԥхьыжәҳәа, ажәҩан дҩалԥраазшәа. Аха уигьы гәыбӷанс илуҭозеи, аԥсабара иара ахатәы кәамаҵамарақәа амазар?.. Узықәшәараны, узынԥараны иҟоу, егьа уҽацәухьчаргьы, мышкымзар мышкы ушымгәыӷӡо инауԥаҳалоит, анахьгьы узымнаҳәуа, арахьгьы узымааҳәуа. Уи лахьынҵоуп, узахымԥозар акәхап, егьа уҽацәухьчаргьы, егьа уҽацәхьаукыргьы...
Наҳар днеин, ашәҟәы аашьҭихын, днагәылаԥшит. Инаирҳәит, иааирҳәит, инапы нахьишьит, џьара акы сзанбаалозар ҳәа, аха ианибааларыз, ишыҟац иҟан. Шаҟа гәҩара, шаҟа хәыцра изнарҵысызеи дызҭашәаз аҭагылазаашьа!.. Алакә аҟнеиԥш, аӡәы лыԥсы нҭкәыкәаауа дышишьҭоу инырыртә, гәҭынчымрак наизнарҵысит. Даарҳәаҵәыҳәаҵәит. Аԥенџьыр днадгыланы, адәахьгьы дынхьаԥшит, аха уахьгьы аӡәгьы дықәимбааит, илаԥш назықәшәашаз.
Даахьаҳәит Наҳар. Ибжьы наиргар иҭаххеит, барбану, бызусҭада сара абас сыгәцаракны исхылаԥшуа... баацәырҵны бхы сбырбар иҟалои ҳәа. Ҭынчроуп, ҭынчроуп... ҷытбжьык ҩныҩуам ауада. Аԥсҭазаара аилашымҭазы ас аӡәгьы дзыҩнагыларым, Наҳар иакәымзар... Иаргьы ицәыхьанҭахошәа ибо далагеит ари аҩыза аҭагылазаашьа. Аҭыӡқәа еизааигәахо, аидыӷәӷәалара рҽыназыркызшәа дааҳәаԥыӡаԥит. Шьаҿақәак неихигеит. Деиҭааҭгылеит. Дахьышьҭалоз иханы, уаанӡа иимбацыз патреҭ ԥшӡак кыдын, амҿтәы рамка хәыҷык иҭасаны. Илаԥш надхалеит. Инапы нарыхханы иаакыдихит. Лыхцәы еиҩшаны иԥаны илықәын, агәкыра лҿықәыҳәҳәы, ақәыԥшра дарԥшӡон.
Наҳар уи апатреҭ кны акыраамҭа ус дахәаԥшуан. Нас инаганы дзыдтәалалоз астол инықәиргылеит, арахь, иара иахь дааԥшуа. Иаша иара дихәаԥшуан, лыблақәа еихмырсыӷьӡакәа, ихәаԥшра дазгәышьуазшәа...
«Бара боума исхылаԥшуа?.. Бара боума абас сеилзырго... еснагь суада цқьакәакәараӡа сыҩназырԥшуа?.. Иҭабуп... иҭабуп!..» – игәы дынҭацәажәеит Наҳар. Нас истол аҟынтәи иаашьҭихын, ишәҟәқәа ахьықәыз инықәиргылеит. Дарҩагьых, лыблақәа еихмырсыгьӡакәа, дышихәаԥшыц дихәаԥшуан...
Аҭакәажә амшынҿықә азааигәараҿы уада хәыҷык дыҩнан. Наҳар, ес-иҟалалакгьы, уи дахьынхоз, ишиалҳәахьаз ала, дацәхымҟьакәа иҽақәиршәеит. Зыԥсы зылӡаахьаз жәытә қьырмыт ҩнык аҵаҟатәи ауадақәа руакаҿ акәын дахьыҩназ. Дшаалбазҵәҟьа, ишҟа инеихылгеит.
– Уҩнал, нан, арахь... уҩнал!.. Уажәоуп саргьы санааиз... Аџьармыкь аҟынӡа сцан, цәгьаԥсышьала сыԥсы рылызгеит... Зегь рыхәқәа убриаҟара ишьҭыҵит, убриаҟара иҳаракхеит, ишуҭаху акагьы узаахәом... аԥарагьы бӷьыжәхеит, ҵакы амаӡамкәаны... – лҳәан, ашә аартны, наҟ дныҩналгалеит.
– Уацәхымҟьакәа сагьуԥшааит!.. – иааџьашьашәа днеиҿаԥшит, дааҭгыланы.
– Ари ақалақь хәыҷаҿы сышԥацәыхҟьалоз... – иҳәеит Наҳаргьы, дахьыныҩналаз иҽаанкыланы.
Аҭакәажә акыр лықәрахь днеихьан, аха илнубааларатәы дыҟамызт. Лхы дшацклаԥшуаз ҩашьомызт. Лхы-лҿы гьежь ашкәакәара иаманакуан. Лыблагәқәа ӷран, даныӡӷабыз ԥшӡакы шлакәыз мҩашьо, цәахаак лнубаалон.
– Абра уаатәеи, сыҷкәын!.. – лҳәан, астол авараҿы игылаз аҟәардә наидылгалеит, ҳаҭыр наиқәҵашәа.
Наҳар днеины, иахьылҳәаз аҭыԥаҿ ашьшьыҳәа днатәеит. Аџьырмыкь аҿы иаалхәақәаз, уаҟа ашәаҿ игылаз аҟәардә иқәгылан, зымҩа иныԥхьалкит.
Ари ауадаҿы ибзианы ирхианы ҩ-каруаҭк ҩнагылан. Астол аҿы ашәҭқәа ҭаргыланы ваза хәхәак ықәгылан еилыџьџьаауа, иԥшӡаҟәаҟәараӡа. Абри лара дахьышьҭалалоз акаруаҭ аханы икыдыз апатреҭқәа илаԥш нарыдхалеит. Урҭ жәытә патреҭқәан, аамҭа акыр иаԥсаххьан. Дҩагыланы дышрыхәаԥшуаз, ларгьы дааҩналеит.
– Ҳаи, нан, узхәаԥшуа закәызеи?.. Арҭ ҳпатреҭыжәқәа роуп, акырӡа рхыҵуеит... – лҳәан, ларгьы днаидгылеит. Урҭ акырӡа шырхыҵуазгьы, ԥсҭазаарак-ԥсҭазаарак рыҵубаауан, аҭоурых иазаанханы иҟан. Аҭакәажә, лнапы хачачақәа нарыхьшьуа, иахьа уажәраанӡагьы иаалгон имырӡӡакәа, днарыхӡыӡаауа.
– Ари – схаҵеи сареи ҳауп... раԥхьаӡа ҳанеиднагалаз иҭаҳхыз... Уажәы еиԥш сыҟазма?.. Аамҭа ҳалахәашеит, акәымзар иҳабаргәыз!.. – иара иеиԥш, ларгьы лылаԥш адырхаланы дахәаԥшуан лнацәа зқәылкыз апатреҭ. Шаҟа иԥшӡааз, шаҟа ихазынақәааз!.. Ауаҩы данқәыԥшугьы дышԥаҟоу, данажәлакгьы дышԥаҟалои?!. Закәытә ԥшра ссирқәаз ирнубаалоз!.. – Ари – арра даныҟаз исзааишьҭыз ауп... амца қьоуқьад даналагылаз... уаҳагьы дзыхнымҳәӡеит... – даақәыԥсычҳаит лара. Наҳар ар рымаҭәа зышәҵаны зпатреҭ кыдыз дихәаԥшуан, акала диҵашьыцуазшәа. Дқәыԥшӡан иара, ихиҿсахьа злеиҿартәыз ала, ҷкәына еиҿамс-цаҳәцаҳәк иакәзар ҟаларын. Аибашьра мышьҭацәгьа шаҟаҩы рыԥсҭазаара иалыхәданатәыда ишқәыԥшӡақәаз, ишымаалықьцәаз!.. Шаҟаҩы ррыцҳара адгьыл иагәыҵанагӡахьоузеи инахәларбганы, инахәлакәаҳаны!.. Шаҟаҩгьы рынасыԥқәа бжамҽамны иқәнархахьоузеи!.. Ауада аҭынчра ныҩнаҳаит иаразнак иааиԥхьбаны. Ус, ԥыҭраамҭак ларгьы ҿылҭуамызт, Наҳаргьы егьиҳәомызт. – Ари – сыԥҳа лоуп... иара арра даныргоз сара сыбаҩ стәымызт... Иаргьы димбеит, ларгьы длымбеит лаб...
Аҭоурых хҭысқәа рацәаӡан ари ауадаҿы имҩаԥысхьаз, ирыхҭыргахьаз, Наҳар изымдырқәоз... Рлахьынҵақәагьы дара ирыцымныҟәаӡакәа, шаҟаџьара шаҟа гәнаҳара, шаҟа рыцҳара цәыҵаҵәахузеи, уаҩы изымдырӡо!.. Урҭ зегьы еиԥхьырттаауа дарбану иҭызҵаахьоу, дарбану имҩақәызҵахьоу?!. Шаҟа уагәылаԥшуа аҟара уагәыланахалоит... Аҭакәажә лхала дышьҭамырӡганы, аԥсҭазаара аганқәа зегьы днарҿықәнажьло, дырҩагьых илԥышьклаҳәқәо шырацәоугьы, лхы рыҵамырӡкәа лшьапы дықәгылоуп, уаҵәтәи амш изеиԥшрахаҵәҟьо шылзымдыруагьы, гәыӷрак днахьыԥшуеит, иҿымцәаауа акәасҭха ԥхарра-ҟәандарак шахылҵуа еиԥш, лгәы неиқәҳәаланы.
– Сыԥҳа, нан, хаҵа дрымоуп... зны-зынла даауеит, дцалоит, убри даҿуп... Лхы-лыхшара – дҭаацәароуп уигьы... шаҟа дрыхьӡарызеи?.. – аҭакәажә лыԥҳа дналыхцәажәеит дныгәцаракуа. Гәыбӷан лылҭомызт ас лҭагылазаашьа шыҟазгьы. – Сара схы сахәонаҵы, аӡәгьы хьаас схы исҭауам... макьаназы сшьапқәа сныҟәыргоит... – нацылҵеит. Нас егьи аҭӡахьы дынхьаҵит. Уаҟагьы патреҭқәак кыдын, аха урҭ еиҳа иҿыцқәан, ааскьа ишҭыхыз ҩашьомызт.
– Ари дузымдырӡеи, нан?... Ари – Арина лами... – смаҭа!.. Арина лылоуп сыԥсы злаҭаӡоу... Зны лан лахь дцалоит, аха уаҟагьы рацәак аангылара лҭахӡам... арахь даауеит, нас ара дыҟоуп... Абԥса дануоулак ушԥаҟалои?.. Дшыхәыҷӡаз инаркны сара соуп дзааӡаз...
Уи дцәажәонаҵы, Наҳар дзызхәыцуаз иуадаҿы иқәгылаз апатреҭ хәыҷы акәын. Уи ахаҭаԥсаҭа абар дахьадгылоу!... Лхы-лҿы ԥшӡа гәкырала иҭәны, убла узылҟәыҭхауамызт...
– Арина лоуп ууадагьы абас еилырганы иузыҟазҵауаз... Уаныҟамыз ҽнак ҳааицхыраан, умаҭәақәагьы ҳаӡәӡәеит... – аҭакәажә уажәы Наҳар ишҟа даахьаҳәит, гәыблрак наҵаҵаны. Ас имеицәажәацызт бзанҵыкгьы дара. Лҟазшьа уатәнатәуан...
– Сара абас сыгәцаразкуа дызусҭада ҳәа сыҟан... иҭабуп идуӡӡаны... сабашәзаԥсахои!.. – Наҳар урҭ изыҟарҵоз абзиарақәа ирхиҳәаарыз цқьа дақәшәомызт. Аҳаҷаҳәа зегьы ибла иныхгылеит. Арина зыхьӡыз дшизымдыруазгьы, иара даныҟамыз ҭыԥҳа ԥшӡак дшаҵәышаҵәуа иуада дныҩнашьқьыруа дыҩнагьыжьуазшәа дналызхәыцит. Мшәан, идызцалазеи уҳәарауазеи... иара ус дшыҟазаалакгьы дыҟандаз, ҭынч, уаҩ диԥырхагамхаӡо!.. Аҭынчра иашьҭаз, уажәы акагьы дамараӡамкәа, иҟаиҵара дақәымшәо, аҭакәажә лцәажәара дагәыланахалан, дахьгылоу дышьхынԥсылазшәа, иҽирҵысуамызт.
– Мыцхәы цәажәарыла ухҭаскит... уаатәеи, сара уажәыҵәҟьа акаҳуа узсыршып... – лҳәан, луада анаҟтәирахьтәи аганахь ала иаҿаԥшьыз дныҩналеит, Наҳар ишиҭахымыз, дааизнымкылаӡакәа.
Лгәы дзамысит Наҳар, акаҳуа ршны, иааганы иаԥхьа асаан ԥшӡа ианыргыланы инықәлыргылеит.
Наҳар аҭакәажә лыԥсҭазаара хәыҷы-хәыҷла дагәыланахалон. Уи лыгәҭыхақәа акымзарак ицәылҵәахуамызт. Иеиликаақәаз рацәаӡан. Зегь раԥхьа иргыланы – Арина, лаб машәыр ихьны данҭаха, дшыхәыҷӡаз лара длааӡазаап... абри иара дзыҩноу ауадагьы лара лыхьӡала иҟалҵазаап...
Арина уажәымзар-уажәы дааҩналап ҳәа дыԥшын Наҳар, аха макьаназы лыхабаркгьы ыҟаӡамызт. Дызусҭоу еилкааны димазар цәгьа ибомызт.
– Уажәтәи аҿар шыҟоу умбои – уҳәатәы ӡәыр ихаиҵома?.. Уаҩы ишәым дара иршәызар рҭахуп, уаҩы ихам дара ирхазар рҭахуп... Ахаҵа дахьыҩнам ишԥаҟалои?.. Изхысҳәаауа, убри уахьыҩноу аӡәгьы уимыргәамҵӡои?... – аҭакәажә дааины, астол егьи акьыԥшьаҿ днадтәалеит. ԥыҭк зхыҵқәо уеизгьы мыцхәы цәажәарыла уаныхҭаркқәогьы ыҟоуп, ражәа нымҵәаӡо. Иарбану урҭ зламцәажәараны иҟоу!.. Рҭоурых зегьы наузеиҭарымҳәакәа инауԥырҵуам...
– Избан, изхышәҳәаазеи ус?.. – Наҳар икаҳуа днаҿыхәаны инықәиргылан, аҭакәажә дналызхьаԥшит.
– Уи уара иузымдыруазар акәхап... Арина ашкол лалгамҭазы ҷкәынак длышьҭанагалан, дымҵаирсит, аха лара дылгәаԥхомызт, дрымпыҵҟьаны дырцәыбналеит. Иара ихы еилаԥсеит убасҟан. Иахьагьы длышьҭоуп иԥаҵа иҿабаба. Аха дрыцҳаушьап... бааԥсрак инубаалаӡом... дгыӡҳәыӡны даанхеит... Уахынлазаргьы, ҽынлазаргьы, данигәалашәалак, днеины ашә дасуа, дадхо далагоит... лыхьӡ ҳәаны ҿиҭуеит... дҵәуоит дӷызы-ӷызуа... Нас, унеины, дыргәыбзыӷны ддәықәуҵароуп иҩныҟа, акәымзар дцаӡом, уахашаанӡа убра дшадыԥшыло иааихигоит...
Наҳар иаҳаз даараӡа иааицәымыӷхеит. Иҭахымхеит Арина абас илынҟьа-лынԥаз. Аӡӷаб аҵәца даҩызоуп, аҵәца нкаҳар ихәаш-хәаша ишцо еиԥш, ианакәӡам днаумпыҵабар алшоит... Дунеихаангьы иузмыриашо аҭагылазаашьа лхы иалҭаргьы ҟалоит...
– Аиеи... уахык саргьы аӡәы дысҭаан, аха игәы анирҭынч дцеит... рацәакгьы ихы сыдимырхалеит... – иҳәеит Наҳар. Иҟалаз зегьы аҭакәажә иналеиҳәеит, аха...
Наҳар дахьыҟазаалакгьы уи ихашҭуамызт. Ауха, аҵх акыр ицахьан еиԥш, аӡәы тыгә-тыгәҳәа ашә днасит Наҳар дахьыҩназ. Азныказы, иҟаиҵара дақәымшәо, иааицәымыӷхеит. Ауада дааҩнагьежьит. Уажәтәи аамҭазы зегьы урықәгәыӷуазароуп...
– Уарбану, уара, ҵхабжьон ашә иадхо?!. – ибжьы наиргеит Наҳар, ашә дназааигәахан.
– Арина дысҭахуп сара... Арина!.. – дааӷьаҵәыӷьаҵәит уи... Мап, цәгьарак згәы иҭоу иакәӡам...
– Арина ара дыҟаӡам... лыҩны дыҟоуп!.. – иҳәеит Наҳар, аха егьи ашә дадҵуамызт дуауаӡа дахьгылаз.
– Арина дызбар сҭахуп, сыҩнажьла!.. – дшыӷьаҵәыӷьаҵәыц дгьаҵәыӷьаҵәуан, ашә дасуан.
«Дызусҭада иқәынҵәаша?.. Дсыдызгалазеи?..» – Наҳар, ашә дааханы иааиртызар, ҷкәына еиқәаҵәак, иԥаҵа иҿабаба, ашә дылагылан. Нас ахьышәҭҳәа дныҩналан, ауада иахьабалак иааимидан, Арина ара дыҟаӡам ҳәа игәы инапы надикылан, дындәылҵны дцеит. Аухантәаракгьы Наҳар ицәа ҭынчымызт, хәыцрақәак наихапапан, дырҳәаҵәы-ҳәаҵәуа ддыргәаҭеиуан.
Аҭакәажәи Наҳари уажәы акыраамҭаӡа еицәажәон, изеиԥырымҵуа еидтәаланы. Ашьҭахь Наҳар уи дналԥырҵит. Амшынҿықә шыҟаз иҿынеихеит. Аамҭа акыр инаскьахьан. Амшын ҳауа ҟәандаӡа инеиԥылеит. Гәалаҟарак дымҵарсны даманы ицон... Игәы ҭынчын Наҳар... Ииарҭа татаӡа, ицқьашәқьа днылаиеит ауха, цәаамҭха бзиа изылыԥханы...
Амшқәа еишьҭаланы ицон, аҵыхқәа еишьҭаланы ицон. Наҳар изы зегь хәыцрак-хәыцрак рыҵан, ԥсҭазааракгьы рыҵан, дыргәылахаланы дызгоз. Аринагьы уаҳагь димбаӡеит. Аҭакәажә лышҟагьы дзықәымлаӡакәа даанханы дыҟан. Иуада шиԥылац ицқьакәакәараӡа иԥылон. Арина лпатреҭ ахьықәгылаз иаашьҭыхны днахәаԥшуан, ибла изаҟәымҭхауа,
аха нас наҟ инықәиргылон, уаҳа дназхьамԥшрызшәа. Ус дшыҟоу акәымкәан, зны-зынла иаалырҟьаны, дшазыԥшӡам ихәыцра дналашәахуан, зегь реиҳа дыԥшӡоушәа, зегь реиҳа агәкыра лнибаалозшәа, аха даахьаԥшаанӡа, ибла дшыҵагылоу днаимпыҵԥрааны, ажәҩан дналашәкәа днаицәцахуан... Дахьцалакгьы еиҳараӡак инапы злакыз дарҭынчуамызт, дахькылнагоз, дахьхықәнажьлоз абри абриоуп ҳәа шизымдыруазгьы. Уахашаанӡа аҵхи иареи инеиқәҵәиашо иаархыргон инеиҿақәиҭқәиҭуа, инеиҿеихәлажәажәауа. Зегь реиҳа бзиа ибон, абас аџьабаа баны, ашара аԥылара. Амш еилга гәалаҟарак инаҭон ианакәызаалакгьы, игәы цҳафыруа, игәы шьҭыхуа... Абас мчыбжьык ниасит, иара изыҳәан аџьабаа ацзаргьы, иманшәаланы. Дызҿыз дшамырҭынчуазгьы, гәалаҟарак инаҭон иахьа акәымзаргьы уаҵәы дышьҭызхышаз, иҳаракӡоу уск инапы шалаку аазырԥшуа иааирак даашьҭнакәыцәаарызшәа. Уи ихы ақәиҵон, иԥсы ақәиҵон, дыззеилымкаауаз шыҟазгьы. Ифа иагын, ижәра иагын, иахьа ҿаҵак днацҳар, хәлаанӡа изхон. Аус аниуаз убас акәын дшыҟаз, аӡәы дилацәажәаргьы иҭахымызт, диԥырхагахаргьы иҭахымызт. Иара усҟан дунеи шанак, дунеи џьашьахәык даман дырҩашьны, далахаланы, дзалымҵӡо. Зегьы-зегьы зҿыз аасҭа иара дызҿыз еиҳа иҳаракызшәа ибон. Игәҭыхақәа зегьы ырманшәаланы ақьаад ахь риагара ус имариамызт. Зны деибанарххон, зны деикәанаршәуан, ихы-игәы анахшәозгьы ыҟан, нас инеихыԥсаауан. Аусура, аусура – убри акәын уаҩ дҭызго ҳәа ииԥхьаӡоз. Уи аҽаршьцылара ус имариамызт, ачҳара ду аарԥштәын, зегьы инарылкааны... зегьы инаргәылԥааны...
Наҳар абри аҩыза ахҭыс далаԥшып ҳәа игәы иаанагомызт. Аԥсҭазаараҿы зегьы ушырзыԥшӡам инауԥаҳалауеит. Ушақәымгәыӷӡо, гәҩарасгьы ишумаӡам... Изызкыз, измааназ ҳәа акагьы изеилкаауамызт Наҳар. Иахьагьы ианааигәалашәалак, ихлахаҵ аргьежьуеит, иарблаҟьоит...
Амш акыр инаскьахьан, Наҳар ақалақь далсны, дааԥса-дкараха иуада ашә данаалагылаз. Иахьатәи иныҟәарақәа азхоуп ҳәа иԥхьаӡон. ԥыҭк иԥсы ааиҭакны истол днадтәаларц
игәы иҭан. Дныҟәонаҵы акыр дазхәыцхьан ихы иҭагьыжьуаз, дызмырҭынчуаз, деиқәызмыртәоз, уажәшьҭа еиҳагьы изыманшәалахон, еиҳагьы аҽоунашьҭуан, аҽеиҵнахуан, гәкаҳарак ҟамҵакәа...
Ашә ааиртын, дныҩналеит иуада. Дахьааҩналаз, уаҳа дзеиҭамҵуа, дшанханы даанхеит. ԥҳәызба ҵрышкәаӡак, истол дадтәаланы, иқьаадқәа дрылаԥшуан. Дрыԥхьозар акәхарын, лҽынаҟәылҭхан, ишҟа даахьаҳәит, лыблақәа маҷк инылхалашашәа.
– Бызусҭада, бара, сара саныҟам, снапҩымҭақәа ирыдтәаланы, еиԥхьырттаауа иргәылаԥшуа?.. – Наҳар иҽаармышьцаны дналҿаԥшит. Лара азныказы илҳәашаз налҿамшәеит, дкәанызануа даанхан. Шаҟа иманшәаламкәа иҟалазеи реиқәшәара!.. Иаахьымӡӷылшьазшәа лҽааҟалҵеит, дҩаҭрысшәа.
– Сара Арина соуп... сузымдырӡеи?.. – дҩагылеит дышшәырӡа. Ишакәым акала узлацәажәарым. Дзымбац ибла хылкуеит. Халаҭа ԥхьарҟьак лшәуп, лмахәарқәа ҿахҵәаны, лгәышԥа ҭыхны.
– Ибзиоуп аха, ара баазгазеи, ара иҟабҵои?.. – дналазҵааит. – Сара ашә аркны сандәылҵлак, бара боума араҟа иҩналалоз?..
– Ууада есымшагьы сара сакәын еилзыргоз, уи узымдырӡоз уара?.. – лхы аалырнааит иара ишҟа, лҽаарԥшӡашәа.
– Нас уажәы ара бзыҟоузеи?.. Измааноузеи иҟабҵақәо?.. – Наҳар иҽааилаирххеит, ԥхашьарак наиҿмырԥшкәа.
– Сара суадаҿы сыҟазар сҭахуп... исҭахӡам сара уи аҭакәажә лҿы аҟазаара... Сгәы ԥылҵәаӡеит... сахьцалакгьы ҭахак сылҭауам... Схәыҷу џьылшьоит сара уажәшьҭа!.. – лгәы ԥшаа-ԥшаауа даацәажәеит, даарыцҳаушьартә еиԥш. Илҳәоз иашазаргьы ҟаларын. Ауаҩы данажәлак, ихгара уадаҩхоит, аха усҵәҟьа иазнеитәымызт ҳәа игәы иааинаҭеит Наҳар.
– Ибыхьи?.. Иҟалеи иара иаразнак ала?.. Бызлыцәгәааи аҭакәажә? Бналывсыр амуӡози?.. Уи деиҳабуп, акы лҳәозаргьы даҭабымҵар акәын... – Наҳар иаахьарышшашәа дналацәажәар иҭахын, аха ирманшәаланы лацәажәашьа дақәшәомызт. Лышҟа шьаҿақәак ныҟаиҵан, дылзааигәаны даагылеит, лыхцәы еикәарҳәыра илықәыԥсоу далаԥшуа.
– Исҭахым сара уаҟа аанҿасра... Сгәы ԥылҵәаӡеит!.. – илҳәац лҳәон Арина дузахмырҟьаӡо.
– Ус иауама иара?.. Уи банду лоуп, лҳәатәы хабҵозароуп, деиҳабуп... – Наҳар, ишидыруаз еиԥш, ҟәышрыла лацәажәара дазнархәыцып ҳәа агәаанагара имаз дацәхьаҵуамызт, аха лара лгәы иҭалкыз иамаратәны акәын дышцәажәоз, дацәхьаҵырцгьы лхахьы иаалгомызт.
Наҳар зны уахь дигарц далагеит – лыҩныҟа, аха лара лҽаҿаршәны илуамызт... ара сындәылҵны шьаҿакгьы ҟасҵом ҳәа даҿаапкуан лҽеиҭакуа, лҽырҳәыԥуа, ҟазшьа маншәаламрак злаҽны иҟоу леиԥш лҽыҟаҵаны.
– Ишԥаҟалои... ара сара сыҩноуп, баргьы ара бҟалар?!. Сара ус исҭахым!.. – Наҳар иҟаиҵарыз дақәшәомызт. – Сара заанаҵы аԥара ахысшәаахьеит... аҭакәажәи сареи шықәсык ҳәа ҳаилаӡан... уажәшьҭа ишԥаҟасҵои сара?!. – Наҳар изгәамҭакәа даанымхеит, – иҭагылазаашьа ес-иҟалалакгьы еилалхәарц лҭахын Арина лҽеихаршәны, лҽырқәазҟьаны, лхамабзиара акыр инаҳаракуа.
– Уи сара исыздырам... Сара суада сара исҭахуп!.. – ддәылицарц далагар диздәылымцо, арахь иҟаиҵара дақәымшәо, даалырмаҷҟәикырц ақәылкит Арина, иаразнакала лҽаарҳәыԥкны, лхылҿсахьа уажәы-уажәы инеиҭак-ааиҭакуа.
Дцар дабацои, анцәаузша, Наҳар... уажәшьҭа ахәлара иаманакуеит, егьагӡам... Ишԥаиԥсыхәоу?.. Шаҟа дманшәалан дааиуааз!.. Дыр димам, ҭахы димам иара дыздызкылаша ари ақалақь аҿы, ихы абанкыдикылари?..
Еимаркит, еиҿаркит, аха Арина лгәы иҭалкыз дацәхьаҵуамызт. Ашьҭахь лҽыргәааны, дындәылҵны дцеит. Дук хара имгакәа, шьоукы лышьҭагыланы иаакылсит. Урҭ хҩык ыҟан – ҩыџьа аӡӷабцәеи ҷкәынаки. Аҷкәын, иԥаҵа иҿабаба, еиқәаҵәа маҭәала деилаҳәан, аӡӷабцәа ҵәрышәкәа-ҵәрышәкәаӡа, улаԥш нарыдхаларын. Наҳар аҷкәын гәҩарас дҟаҵаны дихәаԥшуан. Арина дымҵазырсыз ҳәа аҭакәажә зыӡбахә иалҳәаз иакәызшәа, дгәыҩба-ҿыҩбаха, игәы зкышаз акагьы изидбааломызт.
Аҵх акыр инаскьахьан...
– Ари Арина илуадоуп... Арина луадаҿы дыҟазар лҭахуп... Арина абра дыҟазаауеит!.. Аӡәы длылакьысыргьы аауам!.. – аԥаҵа зҿабабаз ихахәы қымсысӡа, ауадаҿы даалеиҩеит, ижәҩахырқәа ркьакьауа.
Наҳар азныказы уи ихымҩаԥгашьа ааигәамԥхеит. Дицәшәаны хьаҵра аныҟаиҵа, усҟан иԥсыҽра жәаҳәарада егьи ихы иаирхәоит.
– Ишԥаҟасҵари?.. Акрахысшәаахьеит сара ари ауада!.. Аҿҳәара мааикәа ааныжьшьа сымаӡам... Сабацои сара уаха уажәшьҭа?!. – Наҳаргьы узыгәҭасыртә иҟоу аӡәы шиакәым ааинирԥшит, игәы неиҵас-неиҵасын, илакҭа аамышьцахеит.
– Уи ҳара иҳаздырӡом!.. Арина ара дыҟазароуп!.. – ибжьы гәаҩаӡа деиҭаацәажәеит уи аԥаҵа зҿаз. Нас ҭаҭынҟаҵак аацәыриган, амца нацрарсны, ицлымҳәа нҭаршәашәауа днаҿыхеит.
– Аиеи... Арина ара дыҟазароуп... џьаргьы дцаӡом уаха!.. – инеихырҳәаалеит аӡӷабцәагьы, рқьышә хәыҷқәа ҵаӷаԥс-ҵаӷаԥсӡа инҭырқәацәаауа... Хаара мацәак рыдибааломызт урҭ Наҳар дахьынарыхәаԥшуаз. Даргьы ҭаҭынқәак ааҭырган, рнацәкьара пахьыџьқәа инрыбжьакны, апақ-апақҳәа инарҿыхеит.
Акыраамҭа ус аиҿыхара мҩаԥысуан. Наҳар иҭахын дара шиашамыз агәра диргарц, аха лҵшәа аиуамызт. Наҳар ддәылымҵыр ада ԥсыхәа шыҟамлоз дынҭадырԥшит.
– Бара акагьы бацәымшәан... ҳара ара ҳаҟоуп!.. – рҳәан, аҵыхәтәаны, русқәа зегьы дырманшәалазшәа, индәылҵны ицеит.
Наҳар игәалаҟара ԥхасҭаханы дтәан, ихы иазиӡбрыз изымдыруа. Арина зны аԥенџьыр днадгылеит, зны егьи ауадахь дцеит, аха џьарак дызтәомызт, акы даршаҟь-шаҟьон, акы даргәаҭеиуан, илыҵалаз, дзыргәамҵуаз узеилмыргаӡо. Наҳар днеины истол днадгылан, иқьаадқәа рыԥхьакра иҽыназикит. Лара ашьшьы-шьшьыҳәа ишьҭахь ала бла-бла дихәаԥшуан деиԥхьышьшьаауа.
– Иҟауҵои? – лыбжьы наиқәлыргеит, араҟа рҩыџьагьы рыбжьара иҽеимыз акы шыҟалаз налнубаалартә еиԥш.
– Иҟасҵахуеи?!. Сқьаадқәа еизыскуеит...
– Урыламкьысын... уа иқәыз!.. Уаҩы иифо ҳәа акагьы умаӡами?.. Сара амла сакуеит...
– Исымоуп... ашьқаԥаҿ иҭоуп ашә, акәтаӷьқәа, ауҭраҭых... – Наҳар иааизымбатәбарахеит уи лхымҩаԥгашьа. Илҭаххар, лара ишылҭахыз лгәалаҟара лыԥсахуан.
Арина даақәҵәиаан, иаразнак афатә аалырхиеит. Ауадаҿы икҿагылаз астол хәыҷы инықәлыргылеит зегьы аарманшәаланы.
– Уааи, краҳфап!.. – лыбжьы наиқәлыргеит, араҟа дашьцыланы дыҟоушәа, ишылҭаху лхы мҩаԥылгаргьы цәгьа илымбо.
– Сара исҭахӡам!.. – аҭак ныҟаиҵеит Наҳар.
– Уара иумфозар, саргьы исфаӡом!.. – дааин, иааигәаӡаны днаидгылеит. Уажәы акала ихьалыршшарц даҿын уаанӡатәи лхымҩаԥгашьақәа, лҽыртатаны, лҽырҟәымшәышәны. Наҳар иҽирҵысуамызт дҭыгга дахьгылаз... изакәызаалак гәаҳәарак иныԥшӡомызт, гәамԥхара-ҟазшьак наихабабан, деихәлашьы, деихәлакы доунашьҭуамызт...
Аҵх акыр инеихьан. Амза аҽаҳаранакын, ашәахәақәа аԥенџьыр иалыԥханы, ауада аҩныҵҟа иҩналашон. Наҳар ахӷәыраҿы дахьышьҭаз, уажәы-уажәы дҳәаҵәы-ҳәаҵәуа, дзыцәомызт. Арина, дахьыҟазаалакгьы зегьы лзеиԥшушәа, иара дахьышьҭалалоз ииарҭаҿы дышьҭан, лышьҭыбжьык умаҳаӡо. Наҳар хьаас иман идам-здам аӡәгьы дахьышьҭамлацыз, уажәы Арина лҽеиҵыхны дахьиаз. Иара усгьы илгәаӷьызеи, дышԥашьҭалеи ииарҭаҿы? Зхы ҳаҭыр ақәызҵо аԥҳәызба абас аума лхы шымҩаԥылгауа? Акагьы хьаас илымаӡамшәа лҽыҟаҵаны, ииарҭаҿы днылаиахит. Абыржәы, уаха дкылыгәгәа аӡәы даакылсыргьы, дарбану Наҳар игәра згаша?.. Наҳар ихымҩаԥгашьа ҳгәаԥхом, Наҳар ас ҟаимҵар акәын, иахьакәым дкылнагар ҟалоит ҳәа, егьаҩы аҵәы днахарҵарын, аҳәсахәыҷқәа идырбалаз здырхуада, акатаҳәа иуада рҽыныҩнарыԥсоит, рҽыныҩнарыжьуеит ҳәа. О, уара, ус акәӡам ус акәӡам ҳәа дыҳәҳәаргьы, ари аҩыза анырбалак, дарбану ихазҵара?..
Ус, дшышьҭаз акәымкәа, Арина лкаруаҭ аақәацамацеит, лҽаалырххазар акәхап. Нас ахьышәҭҳәа лхыза ныԥхьалыршәын, дҩаҵхахеит. Изакәызаалакгьы ԥхашьарак ҟамҵакәа аԥенџьыр днадгылан, акыдыршәылақәа днарыха-аарыхеит. Уажәы амза иахылҵуаз ашәахәақәа еиҳагьы рҽырлашаны ауада рҽыныҩнарыԥсеит. Арина, лнапқәа ҩеиҵылхын, лҽаалырххеит, амза ашәахәақәа налықәҵәиашо. Еиҳа-еиҳа хыхь лҽыҳаралкуан, лҽеиҵылхуан, иҵагь илызҳарц лҭахызшәа.
«Изакәызеи, мшәан, иҟалҵо аҵхагәазы лҽырҟьантазны?.. Измааноузеи... илыхҭашәарахазеи?..» – азныказы иааизымбатәбарахеит Наҳар. Лан дшаалыхшаз, акагь лышәӡамкәа дгылазшәа ибеит. Мап, мап... еиқәа хәыҷык лышьоуп дҭарҟаца, лцәа-лжьы алубаауа, лӡара ҭкәыцәаа, еилақь хәыҷыкгьы лыԥшӡарақәа хырҩауеит, ублақәа узырҟәымҭхауа. Леиҿартәышьа, леинаалашьа Наҳар дахьышьҭаз маӡа-маӡа, бла-бла еиԥхьишьшьаауан. Лара, дыҟашәагьы, дыҟамшәагьы, игәхьаа лкымзар акәхарын ас лхы зымҩаԥылгоз. Наҳар лацәааихьшь шԥаизыҟаҵоз абарҭ зегьы рнаҩс уажәшьҭа?.. Дҳәаҵәыҳәаҵәуеит, дҳәаҵәыҳәаҵәуеит... ииарҭа дазкуам... Иумбара-иумаҳара иҟоузеи!..
Арина дырҩагьых лҽаалырххан, лнапқәа ҩышьҭылхит лҽеиҵыхуа, дныҩныԥраарц лҭахызшәа. Лыгага хәхәаӡа иара дахьыкҿаиоу аҭӡамц аҟынӡа иааӡоит... Дышԥеибыҭоу, дышԥеиҿартәу, уҳәарауазеи?.. Ас, шамахамзар, ӡӷабк димбацызт Наҳар... дҟәымшәышәӡа, деинаалаӡа... Игәы аҭҳара-аҭҳара иҭыҵны ицоит... Измааноузеи, мшәан, иҟалҵақәо?.. Уаҳа ԥхашьара лзымдырӡои?.. Лнацәкьарақәа кахәхәа-кахәхәа иахьабалак иналхьылшьит, акы шхьаалгоз, дшазгәыҳәуаз мҩашьо. Акы дшаргәаҭеиуаз, дшамырҭынчуаз лынлырԥшуан, аха Наҳар абас иаалырҟьаны дызҳәынҷаз, дзыршанхаз дзалҵуамызт, даунашьҭуамызт деилшьаауа.
Агәҭынчымра изнарҵысит уи лхымҩаԥгашьа, аха ҽырҵысы ҟамҵакәа, убас акыраамҭаӡа длыхәаԥшуазар иҭахын маӡа-маӡа. Иԥсабаратәын, иԥсҭазааратәын уи дзытҟәаз лхымҩаԥгашьа. Имыцхәыз, иҽеимыз ҳәа макьаназы акагьы лнибааломызт. Аҵх агәазы дызмырҭынчуаз, иара изеилымкаауаз маӡак аҵан иаҵаҵәахны, ус ахьышәҭҳәа иузаҵымбааӡо...
Убас дгылан акыраамҭагьы лара. Нас астолаҿ иқәыз лсааҭ днахәаԥшын, ҩаԥхьа лиарҭа днылаиеит.
Наҳар дҳәаҵәыҳәаҵәуа, дуалуашо ииарҭа днылахеит. Хәыцра-шәкы деимырхха дыркуп, иҽрызмпыҵкәыкәаауам... Ари аҩыза дҭамшәацызт бзанҵыкгьы Наҳар!..
Наҳар, уаҳа лацәааихьшь ааизыҟамҵаӡакәа, аҵх акыр инаскьаигеит. Иблақәа мцашоурак рхылан, рҽеилархәауан абжьааԥынтәи рҭынчра рцәыӡны. Гәҭынчымрак изцәырҵын, дҳәаҵәыҳәаҵәуа, зны аҭӡахьы днаҳәуан, зны арахь дааҳәуан. Уаанӡа изцәырымҵыцыз хьаак деилшьаауа ҭахак инаҭомызт, ихәыцрақәа зегьы еиланахәон. Зны дарлашон гәызианрак изцәыргауа, дҳаракуа, зны дарлашьцон, ԥсҭҳәа еиқәарақәак назхабабаз амш еихәлак еиԥш, изыхҽуамызт.
Ари аҩыза аҭагылазаашьа бзанҵыкгьы дақәымшәацызт, имоуцызт Наҳар. Игәы нҭырӡыӡаауа акы дыхьҭанаршьуан. Ибла даахгылон уи зԥаҵа зҿачы иахьа, зажәақәа дадаӡа, Арина абраҟа дыҟазароуп ҳәа иазҳәаз, абнауаҩы исахьа змаз уи аҷкәын цәыршәага.
Аа, Арина уажәы араҟа дыҟоуп, лгәы рҭынч, аха ажәакгьы иамцхәны изламҳәаӡеит, егьа ус иҟазаргьы. Уазхәыцҵәҟьар, иааџьоушьаратәы иҟоуп – Аринеи иареи шьаҿак ауп ирыбжьоу... Лышҟа шьаҿак аҟаҵара ицәыхьанҭоушәа, деихәлагәаны дызкыз уаҳа иҽизампыҵкәыкәаауам. Арина, хьаак змаӡам леиԥш, дахьышьҭаз иааигәҭыхахеит... иара иеиԥш дҳәаԥыӡаԥуа ларгьы аиарҭа дылаиазар цәгьа ибомызт.
Иара уеизгьы, уазхәыцыр, Арина иара дзизааигәамзеи?!. Лзааигәахара, иара дитәны лыҟаҵара, инапы ашьшьыҳәа лынархькьысра игәы назхьааит уажәы уаҩы ишимбац ала Наҳар...
Ауада амза ашәахәақәа шыҩнаҷҷац иҩнаҷҷон. Икаххаа илашаран иахьабалак.
Уахатәи аҵх, акагьы изалымхӡакәа, абас иниагәгәа иахьцоз гәҭынчымрак изнарҵысуан. 3ӷабки иареи ас рхала уадак иныҩнаиап ҳәа, шамахамзар, игәы иаанамгацызт. Аҷкәынра иацыз агәаӷьра ицәхьаҵызшәа, дагьыҷкәынамкәа, дагьыӡӷабымкәа иблақәа ҟәызгаӡа дахьышьҭаз ахәыцрақәа ддыркаран, игәаӷьны уи лышҟа шьаҿак изеихгомызт...
...Аҵх ықәҳа ацара иаҿуп, Наҳар игәҭынчымра изымхәаҽуа, ӡыбларак далашәазшәа, дызҭашәаз дзалҵуамызт. Оумашәа иубаша аҭагылазаашьаҿы ихы неигеит Наҳар дшақәымгәыӷӡоз. Ихы изымҟажазар акәхап, дахьиаз дзышьҭамгылазт, Арина дналхагылеит ишьҭыбжь мыргаӡакәа, деихаԥсы. Игәы изеиқәымкуа, аҭҳара-аҭҳара иҭыҵны ицоит, деимархха дызку иҽизаҟәымжәауа, иҽизаҟәымҭхауа. Ас шамахамзар дақәымшәацызт. Аҳа, уажәшьҭа ишԥаҟаиҵари, ишԥаиури?.. Иаҳҳәап, ихы ааизнымкылакәа, акы деиларҳәыҵәы даашьақәнаҟьар?.. Уаанӡа иҟамлац, уаанӡа имыхьыц аҭагылазаашьа дынхықәнаргыларгьы алымшои, уи аҩыза дшазыԥшӡамызгьы?.. Ауаҩы дзықәшәо зегьы, иара дызхымԥаран иҟоу лахьынҵоуп. Абзиагьы, ацәгьагьы еицызар акәхап инеиԥырымшәаӡо...
«Арина!.. Арина!..» – Наҳар игәы нцәыҵахәыҭхәыҭит маӡала. Маҷк иҽаалаирҟәит. Амза ашәахәақәа шкылыҷҷац икылыҷҷон аԥенџьыр, ауада зегьы ҩнарлашаауа. Аҵхгьы, цасҳәа иауазшәа, уахантәаракгьы ишԥалашоу уҳәарауазеи, аха инахараны, аеҵәақәа нцәыҵахәаҽуа, ԥсҭҳәашқәакгьы ажәҩан иаҵаланы ааскьара иаҿын, абарҭ ихәыцрақәа реиԥш еиԥхьытта-еиԥхьытта, еишьҭаланы.
Арина лыԥсыԥеивгара убриаҟара иҭынчын, лышьҭыбжьык уаҳаӡомызт. Иааԥсаны, икараха ицәоу леиԥш, акы дҭаҳәахаа даҳәынҷан, арҩашьыга зырҭаз леиԥш дықәыршәуп лкаруаҭ. Наҳар ибоит иааигәаӡаны уи лхылҿсахьа гәкыра, лыхәда ҵҟәашаара, лыжәҩахыр ԥшқақәа, лмахәар ҟәымшәышәра... Маҷк иааларҟәшәа, шьыршьафк лықәыршәуп, ашоура дамкыртә еиԥш, ишкәакәаӡа.
Лгәы зҭынчузеи, уҳәарауазеи, Арина абыржәы абриаҟара!.. Егьылбом, егьлаҳауам, ҽырҵысгьы ҟалҵахуам... Хьаа змам
аӡӷабцәа ус ами ишыҟоу, ирараӡазар, адау иеиԥш, хаха-хымшгьы имыцәои, ргәы рҭынч, рҽынкаршәны!..
Наҳар игәеисра еиҳа-еиҳа аҽышьҭнахуан, ибон акы икәҵәиашо дшатәнатәуаз, дшеиланаршуаз, дшеиланархәоз... Абра уаҩҵас иҽааизымҟажар ауп алакәҵәҟьа анизыҟало!.. Ҵхагәазы дыҳәҳәо, уаҩы дизнымкыло, дҿаҳәатәха ауада дааҩналар, ишԥаҟаиҵои, анцәаузша?.. Агәылацәа еизап, еибарҳәҳәап, иблақәа кны иҭыхуа, инеиҿашуа!.. Наҳар, аӡӷаб данлықәшәа, иҽизнымкылеит, иҽизымҟажеит ҳәа егьа наихырҳәаап зыбз иаасуа аҟәара иавоу иахьахәлаанӡа! Уимоу иқыҭанҟынӡагьы инарыгӡашт еихаргыла-еиҵаргыланы, иҟалаз шәаҳама ҳәа, гәахәарак рзыҟаланы, аԥхьахә нардыркрашәа, урҭ абзҳәацәа рыблақәа цымцымуа. Аха, дыҷкәыноуп, дақәшәеит, ишԥаҟаиҵарыз ҳәа уи дхьазыршшақәозгьы ҟаларын, даарыцҳашьашәа.
Наҳар ас иааигәаӡаны ӡӷабк дналхамгылацызт. Иҟан аамҭақәак, иҩызцәеи иареи еиманы аҟәара ианнавалақәозгьы... Аԥсшьара азыҳәан харантәы иаақәоз, рҽыхтны, иҟәашә-ҟәашәӡа аҟәара иқәиақәаз, шьоукы-шьоукы реиԥш, днархагыланы, ажәак рызиаҳәомызт, дахьрыхәаԥшуаз реиҿартәышьа, реинаалашьа егьа даршанхозаргьы, урҭ рҟынӡа ихы изнагомызт, амала дзакәытә ԥҳәызбаз иахьа избаз ҳәа гәҭынчымрак анизцәырҵлақәозгьы, ибла иныххалон, даҽа знык рыбла анҭаԥшра днарызхьаауа. Наҳар дызҟажозгьы ыҟан, дзымҟажозгьы... Ақыҭа иланааӡаз дзахыԥомызт макьаназы... шьаҿацыԥхьаӡа инаишьклаҳәуан...
Наҳар абыржәы Арина убриаҟара игәы налызхьааит, инапы ашьшьыҳәа иналхьишьыртә еиԥш... Убри зегьы, лара дацмыҵҟьакәа, иԥсабаратәны иҟалар иҭахын, гәаԥхара-ҟазшьак аҵаны... Аха ахьышәҭҳәа даацәырҳаны, дԥаԥашькны дааҵҟьар, усҟан дызлаиҟажои?.. Угәы убри аҩыза ахәымгара шԥаҭоуки ҳәа, акьыжыҳәа инеимаҭәаны, акаруаҭ днықәтәап, лшьамхқәа неидыԥсаланы, инеидыршәланы, лыхәда лыкәаҽ, лыхцәы цыбӷьытқәа налҿаԥсаны. Усҟан илеиҳәараны иҟоузеи?..
– Уара амӡанра... уара аламысда... ишԥыкәу абри аҩыза угәы ишҭаукыз?!. Ҽыргаӡа-ҽыргызмал ҟаҵаны, сҭынчра еилаугарц ақәукыма?!. – лыбжьы изеиқәымгәаӡо инхалалҵап игәыԥҵәагаха, ҟәышрак лынлырԥшырц шылҭахым урдыруа.
– Бшаҟәыҵра... сара ус снапы набхьысшьырц сҭахын... амалахазгьы цәгьарак сгәы иҭасымкӡеит, ибдыруаз!.. – иҳәаргьы, ани иллырҳауа дыҟахума, аԥырԥырҳәа лҽынеицраршәны, аиакәым ахь дкылылгаргьы алымшои!.. Аҽыҟажара зыԥсоузеи аха... уигьы зны-зынла хшыҩла егьа уӷәӷәазаргьы уҽузақәыршәома, уанарблаҟьогьы ҟамлои, уаҩы иаауџьимшьартә аиԥш.
Наҳар, зегь дара роуп, иҽааҟажаны, ашьшьыҳәа, лҟәаҟәа иааԥшуаз инапы қәац-қәацо инахьишьыр иҭаххеит. Агәҭынчымра изҵысыз акала ихиҽыр, деиқәнаҳәаларызшәа, даруалуашон. Ақәыԥшра иаҵанакуеит агәыдыҳәҳәаларагьы, аҟәаҟәа ашьышьрагьы, агәыдкыларагьы, аҳәаԥыӡыԥрагьы. Доуҳатә цәанырра-гәалаҟаракгьы уаашьҭнаԥаауеит усҟан, ҵәҩанҵәыҟа ухалаҵо, ажәҩан гәеиужьра дук аҿы уарԥрыртә еиԥш. Уласхоит, аԥсаатә еиԥш уԥрыр уҭаххоит, амҵәыжәҩақәа аахәаны. Ақәыԥшра иацу агәырӷьара, агәыҭгара уамҿханакуеит, уамҿханатәуеит.
Ишԥеиҭахыз, уҳәарауазеи, Наҳар, уи иааигәаӡаны лышьҭыбжьык иаҳар!.. Лара дҵәуаргьы, лара дхьыргьы, лыԥсҭазаара иҽалаирхәырц уажәы ихлахаҵ акы иаргьыжьуан, ҽаамҭанык еиԥшымкәа, ишьа-ида еиланарҵысуан, еиланаршуан…
– Арина!.. Арина, сымҳәеи!.. Бааԥши арахь!.. – ибжьы ныҵакны иналықәиргар иҭаххеит дуалуашо... Лиарҭа дынхықәтәалар, игәҭыхақәа налаҳәаны игәы ааиқәиҳәаларашәа дназхәыцит. – Сыхлахаҵ акы иаргьыжьуеит... сызмыцәеит сара уаха!.. – инапы лышҟа инаирххеит.
– Уеилагазаап уара, уеилагазаап!.. Абас аума ушсыхәаԥшуаз уара!.. – бжьык қыџьқыџьуа илымҳа инҭасызшәа иҽааникылеит. Игәы аҭҳара-аҭҳара ишеисыц еисуеит...
Абасоуп Хьударгьы ишихьыз... Хар имаӡамкәа дшыҟаз, ихы изаанымкылазт, егьа ицәыҵаихәаҽызаргьы, ифҩы палыпалуа ақыҭа иналаҳантеит... иҭаца длыхнаҳәааит дшақәымгәыӷӡоз... Ани агмыгажә, дуаҩума... игәаӷьны уҩны дузынашьҭрым... днеиӡаргьы – уԥҳәыс лтәарҭа днахәаԥшуа
днаудтәалозар акәхап, игәрас иугозеи анс еиԥш иҟоу ауаҩы ҳәа инеихырҳәаалауа... Мамышьгьы, ақыҭа анапхгара аҟынӡа даннеи, дарцәыцәын, ақыҭаҳәсақәа днарышьклаҳауа иҿанынеиха, илаиқәбаџын, аҳәынҵәа лаиҿаҟьаны, аӡы дазымыӡәӡәо даақәдырхеит, ҳаҭырк иқәӡамкәа... уажәы илымҳақәа иқәыжьны, алагаӡеиԥш ақыҭа далоуп илақәа ҟәбарӡа, дгаӡҳәыӡханы...
Наҳар уажәы еиҳараӡак изеилымкаауаз – Арина уаха абас дкылырҟьаны абрахь даазцаз, илыхҭашәараз, илхықәкыз акәын. Ма џьара иԥсыҽра баны, акы даҿалыршәырц лгәы иҭалку?.. Аӡӷаб гьангьашқәа ирымхәыцра ҳәа иудыруазеи... маанас иҟоу зегьы уҵарымгалои рыцәҟьа уаҿадыршәырц!.. Акагьы ухараӡамзаргьы иухароушәа, рԥылҳаҭра уналадыршәуеит урҩашьаны, усҟан дааумгар ада ԥсыхәа ҟамлаӡо...
Аринагьы убас акы дналалҟьашьырц лгәы инҭалкзар?.. Убри акәхап, ани аимгәач, аԥаҵа зҿабабазгьы, Арина уаха абра дыҟазароуп ҳәа дзаҿаапкуаз... амца зацреиҵоз!..
«Сара абра сындәылҵынгьы сцараны сыҟаӡам... сахьыԥсыз сыԥсит... сыхәда ԥуҟеит, сушьит... сыгәнаҳа узаҵымҵааит!.» – акьыжьыҳәа инеималҭәап лнапқәа кыдҟьо, лшьапқәа кыдҟьо, дизеиқәымкуа, дизымҟажо. Лыхцәы дацрыхо егьа еилалыжәжәап, егьа илыркәыкәып лнацәкьарақәа аларԥсны, дацрыхауа... «Уара!.. Уара!.. Уара, сызфаз... сызшьыз... сызхәаҽыз... аӡыблара салагәаны!.. Уара – рыцҳашьара ззымдырӡо, абнауаҩы... абна илоу, агыгшәыг иаҩызоу... дунеихаангьы рыцҳашьарак злам... аламысда... уара уакәызма сара абас исызныҟәоз... сцәа ԥызҽуаз!..» Ааҟ, улыдтәалаз уажәшьҭа лықьызқьызра ааиқәтәаанӡа!.. Абас ауп аӡӷаб хыҭҟьа лхы шунылҟьо, нас уԥсы ахьынӡаҭоу аҵкырп-ҵкырпҳәа угәы нҭылфаалап еиқәтәарак, еихсыӷьрак наумҭаӡо, аҟаҿыҳәа днауцрасуа. «Схы шԥанацәырызгои сара уажәшьҭа аҩныҟа, сыԥхамшьаӡакәа? Ирасҳәараны иҟоузеи сани саби, зыблақәа ҭырхаха еснагь сара исзыԥшу?.. Ламыс цқьала, бзиабарала ԥҳәыс даазгазшәа, ҳауа-ҳҭахыра зегьы неибаркны, сыҷкәын заҵәы иара дигәаԥханы ԥҳәыс дааигазар, ишԥыкәу сара ачара шизызымуа ҳәа саб иҽхаршаланы даақәгылап...
Ашьаԥа ҳныҵаргалап, лареи сареи ҳнеиваргыланы... Абри иахьӡума абзиабара, абзиабара цқьа ҳәа изышьҭоу?.. Аӡӷаб слақәԥаны, лцәа ԥҽны, настәи закәытә ԥсҭазаароузеи исоуран иҟоу?.. Ҟыҟ-ҿыҟ ҳагымкәа, ҳацқәа нхьибажәауа, гәоу-гәоу ҳнеиҿаԥшуа, ҳҭыӡшәа мацараха ҳанрыдхалап, ҳаҭырк ҳақәӡамкәа... Мап... мап... уи ҟалашьа амаӡам!..»
Убри аамҭазы аӡәы тыгә-тыгәҳәа ашә днасит иаарымчшәа. Наҳар дызҭашәаз аԥылҳаҭра иҽаалихын, ашәахь иҿынеихеит, игәы акы иааимнаҟьазшәа.
– Уарбану, уара?!. – ашә днадгылеит Наҳар.
– Ашә сзаарт... Арина ак ласҳәарц сҭахуп сара!..
Наҳар азныказы, уи днаиҵаҟьаны, ашә ааимыртырц нақәикит, аха ус ҟаиҵар дшәазшәа ҟалон азы, ашә анааирт, иԥаҵа иҿабаба уаҟа дылагылан ахәылбыҽха зыблақәа цәыркшаԥаны иара иацәажәоз аҷкәын хыбалдыз, ихахәы иҿассы, деиқәшәы-еиқәараха...
– Сара Арина дысҭахын!.. – ибжьы нҭикааит, дааимбар ада ԥсыхәа имаӡамызшәа.
– Арина дыцәоуп!.. – иҳәеит Наҳар иаахжәаны, иаԥхьа игылоу гәцаракрак наизымуӡакәа.
– Ибзиоуп нас... дыцәазааит... дҿыхаанӡа саалзыԥшып... ишԥаҟасҵари!.. – ачҳара ду змоу аӡәы иеиԥш, гәоу-гәоу даацәажәеит. Иаҭаххар хаха-хымшгьы, ихшыҩ дахымҵкәа, ашә дылагылазар шилшоз инубаалон.
Наҳар, уи рацәак игәхьаа мкӡакәа, ашә ныдиҵеит наҟ ашыжәҳәа, игәамырԥхаӡакәа.
Наҳар ауха, акыраамҭаӡагьы дызмыцәаӡакәа, ахәыцрақәа ддыркаран, иԥшшәы ихыгга, икаруаҭ даниалан иҽеиҵҳәаны, инапқәа ихы иаҵаҵаны, аҭуан лашьцара даҵаԥшуа. Ашарԥазшәа иблақәа нҭааит, ацәа нархылан...
Ашьҭахь, Наҳар данааԥшы, аԥхӡы илхәаҭа, амра иҿаԥхон иаша, дахьышьҭаз. Ахьышәҭҳәа дҩаҵҟьеит. Ауада ҭацәын... Арина дыҟаӡамызт... дааныжьны дцахьан...
Астолаҿ иқәыршәыз ақьаад бӷьыц аашьҭихын, днаԥхьеит. Уаҟа ус анын: «Уҭынчхеит уажәшьҭа... уҟаз уара ишуҭаху... сара сцеит!»...
Наҳар ауада дааҩнагьыжь-ааҩнагьыжьит, дазымкрашәа даауалуашеит. Иикыз ақьаад бӷьыц ааимгәлаирӷәӷәан, ашәахь иҿынеихеит, ес-иҟалалакгьы Арина дыԥшааны дналацәажәарц иҭахны. Ашә анааирты, ашәхымс даваианы дыцәан, ақыдуахәеиԥш иҽырхәаны, иԥаҵа иҿабаба, палтажәк иҵаршәны, ани иаха Арина илышьҭаланы иааиз аҷкәын шаҭлаҟьа. Уаҳа џьаргьы дымцаӡакәа, ашә дшылаиаз ицәшазаап, агәаҟ. Наҳар, Арина леиԥш днеихыԥан, дмырҿыхаӡакәа, ашә ашьшьыҳәа иныдиҵан, инаиркит аҷараҳәа.
«Арина!.. Арина!.. Арина!..» – игәы аҭҳара-аҭҳара еисуа, Наҳар амҩа дахьаныз уи лакәын дзызхәыцуаз. Иҭынчра днаӷраланы ишԥаалҳәынҷеи уҳәарауазеи зхызкәачроу, зыхиақәиҭу Арина!.. Ас дақәшәап ҳәа игәы иаанагомызт Наҳар. Дзықәшәаз ахылҟьа-ԥылҟьақәа ддыргәаҭеиуан уажәы.
– Ҳаи, нан, уи лыӡбахә соумҳәан сара... – даацәажәеит Арина ланду, лыблақәа ҭырхаха Наҳар днеиҿаԥшын. – Уи сара сзықәлыршәахьоу иалудыраауазеи!.. Сыԥсы ҭылххьеит, сыԥсы сҿалҵахьеит!.. Уи улзымхәыцын уара!.. Ани ахеилага, ахыҭҟьа... иаха, ашарԥазшәа, даакылҟьан, лҽааԥсахны, сара сан лахь сымцар ҟалом ҳәа, дындәылҟьаны дцеит, днамахәаша... Дахьцаз здырхуада, зыхзкәачроу… сҳәатәы лаҳауазма!.. Лҽыргәааны... узлацәажәомызт... Уи улцәымшәан уара, деиҭаахп араҟа... ҳзықәлыршәахьоузеи!.. Убра уҩназ уара ашьшьыҳәа... уи хьаас дҟаумҵан!.. – Наҳар игәы аалырҟәандеит аҭакәажә, дааҭышәынтәаланы иуада дныҩналартә еиԥш. Игәы ааиқәылҳәалеит, игәы аалырҭынчит...
Наҳар, рацәак иҽынмырхакәа, аҭакәажә луада хәыҷы дындәылҵит ашьшьа-шьшьыҳәа. Цәыӡк зауз иеиԥш, дгәыҩбаҿыҩбаха амҩа днангылеит, ажәҩан дналҟьазшәа, дзаҵәха.
Арина ахеилага, ахыҭҟьа... дназықәлыршәазеи, дназҭалыргылазеи!..
Амшынҿықәаҿ ауаа рацәан. Ӷба дук ӷьазӷьазуа асқьала иадгылан... Наҳар каҳуак днаҿыхәарц акаҳуажәырҭахь иҿынеихеит. Арина ибла дшыхгылац дыхгылан...
Шаҟа дманшәаланы дааиуаз Ҳазач. Гәахәарас имаз – дзыҩназ аҩны аҽеиҵҳәаны, аҽырҭбааны, иӷьамӷьамуа аҳаракыраҿы иқәгылан. Иуадақәа маҷк ихагаланы иҟан, аха уи иара хьаасгьы имамызт. Уахь афиҳәа дхазгалоз, дылбаазгауаз, еиқәтәарак амаӡамкәа, аус ауан, џьабаак унарбомызт. Баҭалгьы, иара ишиҭахыз, иааигәара аҭыԥ изирхиеит. Иҵаҟа иеилагылаз ашәаԥыџьаԥра унахыԥшны ишуҭахыз амшын гәеиужьра-ҟьаҟьара унхыԥшылон.
Аусура иаҭахыз аҭагылазаашьа шимаз ауп Баҭал ихымҩаԥгашьа дшааиқәнаҟьаз.
«Сара ҭынч аусуха сырымҭозаап сахьыҟазаалакгьы!.. Акала инасԥырхагахароуп, уаҳа ԥсыхәа рымаӡамшәа... Баҭалгьы ихҭашәарахаз убарауазеи иарамышкала?!.» – дахьтәаз дааиҵанарӷәӷәеит Ҳазач ихәыцра. Дҩагылан, аԥенџьыр акыдыршәылақәа днарыха-аарыхан, иҟьаҟьаӡа аԥсабара зегьы днықәыԥшит. Аҩнқәа, аҳаракыра иаҿаӷӷа, амшын аҟынӡа инашьҭуп, улаԥш хнакыртә еиԥш. Амшын маҷ-маҷ ауп ишыцәқәырԥо. Игазго иҭажьуп улаԥш ахьынӡанаӡо, аҽеиҵҳәаны, иуарҳал иаҵәараха.
Ҳазач уажәы, убарҭ зегьы игәы рзымҟажо, ауадаҿы даалеиҩеит. Ихы иҭагьыжьуаз наимпыҵышшауазшәа, истол днықәыԥшит. Уаҟа иқьаадқәа ықәын харбӷьар еиқәыԥсаны, иҩыга хыхь ирықәыршәын ицәиаҵәаӡа, зымҩа ахы рханы. Ишәҟәқәеи игазеҭқәеи ахьнықәиҵаз ус иаанхеит, гәцаракрак ахьырмоуз иазхьаауазшәа. Уажә урҭ зегьы ихаҿы изаагомызт. Еиҳараӡак дызмырҭынчуаз – Баҭал иҟаиҵаз акәын. Уи ихҭашәара иахиҳәаарыз дақәшәомызт. Ҭынч дтәаны аусура дшаҿыз ауп, Баҭал ашә ааимԥааны, иуада дшааҩналаз.
– Сара аҩныҟа сцоит!.. – уаҳагьы имҳәаӡеит. Уаҳагьы иҳәарц иҭахымзар акәхарын.
Ҳазач уи изымбатәбараханы днеиҿаԥшит. Ас иаалырҟьаны деицразырсыз изеилкаауамызт.
– Иухьзеи?.. Иугәыҵалазеи уажәы?.. – Ҳазач бла-бла иҷкәын днаихәаԥшит. Ихаҿы изаагомызт Баҭал абас иаалырҟьаны убриаҟынӡа дкылызгаз.
Ҳазач, Баҭал иҟазшьақәа зеиԥшраз идыруан аҟынтә, рацәак дзацрамлеит.
– Ибзиоуп нас... ус иугәаԥхазар... Аха узлацои?.. Абилеҭ узҭода иахьа узго?.. – днаиазҵааит, ма убри дааннакылозар ҳәа дназхәыцны.
– Уи сара исыԥшаауеит... – иҳәеит Баҭал, дыҵәрышәкәаӡа дахьгылаз, иҽаарҭынчшәа. Аха нас даашаҟь-шаҟьеит. Иаарласны абра далганы дыҟазарц иҭахызшәа, ахьышәҭҳәа иуадахь иҿынеихеит дыццакы-ццакуа. Ҳазач дҩагылан, уи днаишьҭалеит, абас иаалырҟьаны ихҭашәара змааназ изеилымкаакәа.
Баҭал иуада дшыныҩналазҵәҟьа, ажәжәаҳәа имаҭәақәа исумка инҭеиҵан, иаашьҭиԥааит.
– Машәыр умыхьааит, уара!.. Ушнеилак аҭел усзасуеит!.. Сара сузыԥшуп!.. Абилеҭ умоуазар, арахь уаауеит, уаҟа, аеропорт аҿы уаанымҿасын!.. – инаидиҵеит иҽааркьакьашәа, иҳәатәы дахымԥакәа дацныҟәартә еиԥш.
Ҳазач Баҭал дшизыԥшуаз, ҵаҟа дналбаан, илакьы-лакьуа амҩаду ахь укылызгоз амҩа инаныршәланы иҿынеихеит, аффа-аффаҳәа ишьаҿақәа неишьклаԥсо...
Ҳазач даахынҳәит иуадахь, аха игәы ҭынчмызт. Баҭал хәыцырҭас диман. Дшазыԥшӡамыз иааиԥҟьеит иусура. Игәы дамырҭынчуа, ауада дааҩнагьыжьит. Азныказы ихаҿы иааигахьаз ихәыцрақәа зегьы, ақьаад аҟны инеигаанӡа, инеимпыҵԥраа ицазшәа, акы дааруалуашеит. Иԥсы нҭыкәкәаа иара дзышьҭаз араҟагьы ианзыманшәаламха, нас ишԥаҟаиҵари?.. Зны-зынла дышԥарзеилымкаауеи абарҭ?.. Ихәыҷқәа, иҭаацәара – егьа дырзааигәаны дыҟазаргьы, абраҟа акы ишеивнагоз акырынтә дазхәыцхьан, аха ԥсыхәа изаҭомызт. Усҟан ма иара дзаҵәхар акәхон адунеи аҿы, аха уи рыцҳара дус иԥхьаӡон, агәнаҳа дзаҵаломызт. Аӡәы ихы зегь ырманшәаланы инаниҵоит, иаргьы, зегьы дреиӷьхазшәа, ихы бзиа ибахуеит, иҽырдаданы, дныхгыла-аахгыла данныҟәауа унаихәаԥшыр, уаҳа назҭахым ауаҩаӡа, ауаҩ гәаҩа ззырҳәо иоуп. Аҽаӡәы, убас дишоит, иԥсҭазаараҿы зегьы иара ихьынҳалазароуп, деибарыхха, ҭынчрак имаӡамкәа, аԥсҭазаара арахәыцқәа
зегьы иара илсны ицоит... дкәалкәало, илшогьы, илымшогьы дырхьынҳалоуп. Уаҟа игәкаҳарагьы аныԥшуеит, игәышьҭыхрагьы аныԥшуеит, ибзиарагьы, ицәгьарагьы аныԥшуеит. Абраҟа акәын иара ихаҿрагьы ахьааԥшуаз, ихәыцрагьы, игәҭынчымрагьы. Убас иҟақәаз дреиуан Ҳазач, аԥсҭазаара аилашыҩкра далагылан, далахәын... далыхәдангьы ихы мҩаԥигартә еиԥш аҭагылазаашьа иҽамараитәуамызт, аханатәгьы ус иара ицәарамызт.
Ҳазач днеины аԥенџьыр днадгылеит, амшын ҟьаҟьара дынхыԥшылауа. Амшыни ажәҩани инаҳаракшәа џьара еиларсызшәа, ажәҩан иаҵаршәыз аԥсҭҳәа еихыӷӷарақәа ирылԥханы мрашәахәацқәак иххаӡа амшын ихыҷҷалон ингәылршаауа. Аԥсабара аҽшеиҭанакуаз Ҳазач есымшагьы дазҿлымҳан, дашьклаԥшуан. Убраҟа ибзиаӡаз акы илаԥш изаҟәымҭхо инадибаалауан. Аԥсабара ацәырҵрақәа аԥсҭазаара иабжаны иԥхьаӡон...
«Изхарада Баҭал абас ицара?.. Ианакәызаалакгьы ас хҭашәарак дацымныҟәацызт, уажәы иаалырҟьаны деицразырсзеи?.. Сырма лакәзар зегь еилазхәаз?.. Урҭ акы рыҵалеит, аха издырхуада?..»
Ҳазач ихәыцрақәа хырхарҭас ириҭашаз дақәшәомызт. Зны иҟалаз зыхҟьаз Сырма лакәызшәа ихаҿы иааигон, зны – Баҭал ихҭашәарақәа ируакызшәа. Аха Баҭал ас шамахамзар ихы мҩаԥиго дақәымшәацызт Ҳазач. Баҭал еснагь иаб дизхәыцуан, игәы дасуамызт, игәы цәиҟьомызт. Хаҵаҵас дааиваҟәыло ихы мҩаԥигон. Ҳазач уи диқәгәыӷуан, дагьиеигәырӷьон. «Сара саныҟамло аҽны инаркны иара иоуп шьҭрамырӡгас изхәаԥшуа... Уи дназлагыло рҟны дхәыданы дҟалап ҳәа сгәы иаанагом. Деилыххоуп, игәы цҳафыруеит, днаухәаԥшаанӡа иаразнак иеиликаауеит угәы зызхьуа... дҳаҵҳаҵо зегьы дрышьҭоуп, аказы ихы лаирҟәыр иҭахым... Шьҭрала ҳара ҳазынтәыкгьы аԥсҭазаараҿы акака ааҳарԥшуеит... саб, сабду, сара, схәыҷқәа уҳәа... Аԥсҭазаараҿы, егьырҭ дрыламҩашьо, акы ззаанмыжьыз, акы ззыҟамҵаз роуп ирыцҳау ҳәа..»
Шаҟантә Ҳазач уи далацәажәахьаз. Иара ихықәкы – аҭаацәаратә бзазара ашьақәыргылара еснагь дазҿлымҳан. Аӡәы дхьысҳаны дҟалар иҭахымызт. Егьырҭ зегьы рхы иахәахьан, ршьапы иқәгылахьан, дрыцәшәомызт уажәшьҭа, аха Баҭал макьаназгьы ацхыраара иҭахын, ишьклаԥштәын, дымҩақәҵатәын.
Баҭал дышшәырӡа изҳауан. Алаԥшцәгьа илаԥш дацәухьчарын. Аԥсҭазаараҿы иара иаҭахқәаз зегьы, маҷ-маҷ акәзаргьы, иднаԥхьалон наҟ-наҟ ихы дахәартә еиԥш. Ихымҩаԥгашьагьы оумашәа иҟан, арыцҳашьара, агәыблра иҵан, ибаҩ дацәаашьомызт. Ақыҭаҿы даннеилак, зегьы дырзыҳаҵҳаҵо, илшоз дацәхьаҵуамызт.
– Баҭал, нан, аӡлагараҟынӡа усызцондаз... ари игәы бааԥсхан, сыԥш уа иаанхеит... – агәылаԥҳәыс илҳәоз, дзынхьаауаз анагӡара днахыццакуан.
– Нан, уаха ҳажә мааит... ахацәа ачарахь иахьцаз уа иаанхеит... машәырк ахьыр ҳәа сшәоит... – даҽаӡәгьы дӷьаҵәыӷьаҵәуа агәашә даадгылон, ицхыраара лҭахны.
Баҭал, ишәақь хәыҷы аашьҭыхны, уи аԥҳәыс лажәа ҩбамтәыкәа, иҿынеихон, хьаасгьы иҟаиҵомызт, абнаршәыра, аҵх лашьцара – ишиҭахыз дылеимдон. Шәарҭарак ихы ҭамыргылакәа, иахьыҟазаалакгьы ицәыҵыԥшааны илзааицон уи аҳәыс, егьа хаԥсырацәгьа инарбаргьы.
Иара дахьыҟазаалакгьы убри аҩыза гәыблрак ааирԥшуан, икәшамыкәша иваӷӷа зҽааидызкыло иара изҿлымҳахартә еиԥш. Иҩызцәа, иқәлацәа зегьы еицрыԥсса иара ицын. Гәҿыӷьра идрымбалозар акәхарын, еснагь рыблақәа рхаччо иахьеидтәалаз днарылыҷҷон, ибла қаруақәа нҭыџьџьаауа.
Баҭал иангьы лҳәатәы дахыԥомызт, иандугьы илҳәоз дахыԥомызт, аха иара еиҳараӡак иаб иакәын дзызҿлымҳаз. Уи инапы злакыз аус иҵагь инаҳаракны дахәаԥшуан. Изакәызаалак акала диԥырхагахар иҭахымызт, ақалақьаҿ акәзааит, ақыҭаҿы акәзааит, еснагь азҿлымҳара ииҭон.
Шаҟа дазхьаауаз Баҭал абрахь аара!.. Иаб дахьцоз, дахьныҟәоз иаргьы дицзар иҭахын. Ҩызара изиуазшәа, иаргьы днаивагылон, днаидӷьаҵәыӷьаҵәылон, уахьцо саргьы сугароуп, уахь ацара саргьы исҭахуп, акы суԥырхагахо џьумшьааит ҳәа.
Ҳазачгьы мап ицәикуамызт уи. – Абарҭ ҳусқәа шааҳарманшәалалак ҳцоит... уаргьы узгоит хымԥада!.. – инаиаҭеикуан, игәра игартә еиԥш.
Убринахыс Баҭал акы дацәаашьомызт, ршәырқәа-рқәырқәа заанаҵы рҭыԥ иқәымҵакәа, хҭацәыхак ҟаиҵомызт. Зны анахь дыҩларын, зны арахь дыҩларын, иԥси-иԥси еихьымӡо, инапы злаикыз намыгӡакәа иаанижьуамызт.
– Имарымажахеит сынтәа, анцәа илыԥха ҳауртә... ас шамахамзар ирхьыссы ирҿамлацызт... – Баҭал, абаҳчара дналаланы, зегьы илаԥш иныҵигон. Ҳәарада урҭ ырманшәаланы рҭыԥ ақәҵара ус иаумариахыз!.. Ҭаацәаныла уи рҽыназыркуан. Аџьабаа ацын, аха агәырӷьарагьы ацын. Амандарина уҭахума, апельсин уҭахума, иҩеижьҟанҭалеиуа Ҳазач ихкаара иҭуумбаауаз арбаныз... алшықәсантәи рџьабаа арӡуамызт...
Ҳазач ианакәызаалакгьы ԥсшьара ҳәа данцоз аӡынраз акәын. Уи ԥсшьарамызт, усуран иара изыҳәан. Иқьаадқәа, иҩыгақәа, ишәыҟәқәа аашьҭихуан, уахь ииҭаххашақәаз. Аӡынразы, еиҳа ианыхьҭоу, еиҳа ауада уздәылымҵуа амш аҽанеиҭанакуа, иара аҽакалашәа аус инаруан. Асы шьҭазар, уи еиҳагьы еиӷьишьон, иара ишиҭахыз ддәылнажьуамызт. Асы аҳәылыҳәа ианлеиуаз, иара гәацԥыҳәарак инаҭон, имч иацнаҵозшәа... дахьынатәоз акыраамҭагьы дгылаӡомызт. Имшынҵақәа зегьы еимырттауа иаԥхьа инықәиҵон, нас днарылаԥшны, ихы иаирхәашаз дназхәыцуан. Ишиҭахыз аусура аҭагылазаашьа данақәшәалак, уи аҽынтәи амш иара итәын, даҟьак иадамзаргьы игәҭыха ақьаад ахь ианизнага, уи амш акы ацәызгаз иеиԥш ихы иԥхьаӡон, усҟан игәалаҟарагьы аашьҭыҵуан, бзиарак ҟазҵаз иеиԥш мчык наиҵахәмаруа.
Ҳазач инапы злакыз убриаҟара иусхьанҭан, игәы аазҭынчхаанӡа ԥырҵшьа изаҭомызт. Ицәа иагзаргьы гәхьаас имамызт, ифа иагзаргьы усс иҟаиҵомызт. Деилызкаауаз шыҟазгьы, дыззеилымкаауазгьы рацәаҩӡан. Аха иара, урҭ хьаасгьы иҟаимҵозшәа, днарывсуан.
Ҳазач ԥсшьара данцоз еиуеиԥшымыз арыжәтәқәа шьҭихуан, ашәырқәа шьҭихуан, ианааиҭаххоз акы дазхьуа, акы
дамыргәамҵырц азы. Имаҭәақәа еиқәуанҭа ичамадан иҭазар акәын, иааиҭаххашаз акы аанижьуамызт.
– Иабауҭаху абриаҟара, аидара хьанҭа уаҵаланы?.. – иԥҳәыс, уи иҽеибыҭара лгәамԥхазшәа, днаицрасуан, абриаҟара иҽеиқәыршәаны, иҽеибыҭаны дахьцоз лгәы иныҵаххуа.
– Исҭахуп... ишԥасҭахым... нас уа сыблаҟьо сашьҭалома... араҟа зегь шҳамоу... – иҳәон, рацәак имырхьаацәакәа, игәҭакы, ихәыцрақәа иҽынарымадашәа, гәҭакыс имоу дацәхьамҵкәа.
Ҳазач уи алацәажәара уиаҟара иҽалаигаломызт, избанзар иԥшәма Хьыкәыр лҟазшьақәа ибзиаҵәҟьаны идыруан, иахьакәым џьара дкылнагар ҳәа дацәшәон.
Баҭал иааргашаз зегьы убас ирманшәалеит, акы узахҳәаауамызт. Далаԥшны ашәыр бзиақәа алихит, иаби иареи рымаҭәақәа ырманшәаланы ачамаданқәа ирҭеиҵеит. Асумкақәа шәырла ирҭәит.
– Бара бҳазгом уажәазы, аха гәыбӷан ҳабымҭан... – иажәа нхьаиршшеит Хьыкәыр лахь Ҳазач, ицамҭазы лгәы дзасуамызт...
– Сара сабоуҭаху уажәшьҭа... Сануҭахыз аамҭақәа мцахьеи!.. Усоуп ишыҟоу аԥсҭазаараҿы... – гәоу-гәоу даацәажәеит Хьыкәыр. Аха нас уи дызлацәажәоз уаҳа иацымҵакәа лҽаанылкылан, – Баҭал машәыр имыхьааит, уихылаԥшла... духоумыршҭын, улаԥш ихыз!.. – лҳәеит. Андугьы лгәы наизхьааит.
Амҩаду аҟынӡа инаскьаганы, амашьына инахьырыгӡеит.
Ҳазач ихәыцрақәа акакала иԥытлон, рҽеиҵнахуан. Дызҿыз аус даҟәнаҟьеит уажәы Баҭал изхәыцра. Ауадаҿы даалеиҩеит, нас днеины аԥенџьыр днадгылеит, адәахьы дыԥшуа. «Аҳаирплан аҿы абилеҭ имоузар арахь дышԥамаари...» – Ҳазач убри дназхәыцит иҽаарҭынчшәа. Баҭал дзымцакәа дхынҳәыр иҭахын. Ҳазач ихала аҟазаара изхымгарашәа, гәҭынчымрак ааизнарҵысит Баҭал ицара. Ихәыцрақәа дааибадырххеит...
Ҳазач, дшазыԥшӡамыз, ашәаҿ тыгә-тыгәҳәа иаагаз ашьҭыбжь ихәыцрақәа даарылырхит. Ишьҭахьҟа дынхьаҵын, днеины ашә даахеит, дарбану уажәы ашә инадхаз ҳәа.
Асмаҭ лыԥҳаи лареи ашә илагылан, икахәхәа-кахәхәа, рҽеилаҳәа-рҽеилаца. Аха абжьааԥны еиԥш рхы-рҿы рхалашомызт. Ҭынч игылоуп, раҳаидик ыҟаӡамшәа, рҽеиқәырпатаны.
– Шәмаауеи арахь? – Ҳазач иаша днарҿаԥшит.
– Баҭал дыҟаӡами?.. Ҳара Баҭал даҳҭахын!.. – даацәажәеит Асмаҭ.
– Баҭал аҩныҟа дцеит, аха... Шәыҩнали арахь, шәыҩнали!.. – Ҳазач урҭ аҩныҵҟа иныҩнеигалан, астол азааигәара игылаз аҟәардәқәа рҿы инаиртәеит. Дара еиқәыӡырҩуа изыԥшуеит ииҳәарызеишь ҳәа, аха иара ҿиҭӡом. Иманшәаламыз аҭагылазаашьа иҭашәеит азныказы, хьаҳәхьачарак рзыҟамҵаӡо. Аха нас, Ҳазач иҽаликәыцәаан, ус днаразҵааит: – Иҟои, бзиароума?.. Шәаҳзаазгазеи?..
– Ҳара ус Баҭал даабар ҳҭахын... Дабаҟоу Баҭал?.. – Асмаҭ лоуп макьаназы ицәажәо, Сырма аҭыӡқәа днаркыдыԥшыло дахьтәоу ҿылҭӡом.
Ҳазач иааигәамԥхеит Асмаҭ лызҵаара.
– Баҭал иахьа игәалаҟара ҽеимызт... ишысҭахымыз аҩныҟа дцеит... игәыҵалах сзеилкаауам... ас дыҟаӡамызт, аха... акы дшьақәнаҟьазар акәхап... – даацәажәеит Ҳазач.
– Дхынҳәыр ҟамлаӡои?.. Аеропортаҿ ҳцар ҳзихьымӡарыз?.. – Сырма дҩаҵхахеит, илҳәаз лгәы ишыҵхоз мҩашьо, Ҳазачгьы, лангьы рыгәхьаа лкӡамшәа лҽааҟаҵаны.
– Уи уажәшьҭа дцахьеит... Знык ихы инҭашәаз дузахырԥома?.. Ус ҟазшьас имоуп... – иҳәеит Ҳазач ҭынч-ҭынч, ани аԥҳаи илаԥш иныҵгауа. Иџьымшьқәа хьыдышьшьы дахьтәаз изакәызалак ццакырак иныԥшуамызт.
– Ишәгәыҵалазеи?.. Ишәзеимакырахазеи?.. – Ҳазач уажәы хаҭала Сырма лахь дынхьаԥшит. Изнапык астол иқәкуп, егьи инапы дзықәтәоу аҟәардә тата иахшьуп. Иблақәа ҭраа дылзыԥшуеит илҳәарызеишь ҳәа, аха лара ҿылҭӡом. Лхы ларҟәны дтәоуп, ҵаҟа дышьҭаԥшуа. Харарак лхы инадылкылазшәа, маӡа-маӡа даақәыԥсычҳаит.
– Мамоу, мшәан, иргәыҵалахуаз!.. Сырма Баҭал дхынҳәыр лҭахын... – иаахьалыршшеит Асмаҭ, лыбла ӡмыжь ҵаулара узӡаамԥшылаӡо. Лхы-лҿы изакәызаалак еицакрак анубаалаӡомызт, абри амшын ҟәандашьшьыра анҭынчу еиԥш. Ақәыԥшцәа илнубаалоз даргәыкуан, аԥсҭазаара ашҟа макьаназгьы агәаҳәара илымаз ицәыҵазхәаҽышаз акагьы дақәымшәацызт.
– Шәыгәқәа неибамырхазааит!.. Аха уи сҳәеит ҳәа, урҭқәа зегьы ақәыԥшра иацуп...
Аӡәи-аӡәи ҳаҭыр еиқәышәҵалароуп!.. Баҭал дышнеилак аҭел дысзасраны дыҟоуп, уи сазыԥшуп сара... – Ҳазач дырҩагьых Сырма дналҿаԥшит, иахылҳәаарызеишь ҳәа. Ианакәызаалакгьы иара ҳаҭырқәҵарала акәын ихы шымҩаԥигоз дзацәажәоз рҟны.
– Саргьы сиацәажәар сҭахын... – Сырма дааӷьаҵәыӷьаҵәит. Лхы-лҿы хыгьежьаара гәҭынчымрак аныԥшуан иузеилмыргаӡо. – Иҟалозар... – дҩагылеит дахьтәаз. Маҷк Ҳазач ишҟа дааскьеит.
– Ибзиоуп, Сырма... усҟан адырра бысҭап сара... – налаҭеикит Ҳазач, лгәы дамыскәа, иҽаарҭынчшәа.
– Абри акәын ҳаргьы иаҳҭахыз... ҳгәы змырҭынчуаз... – лҳәан, дҩагылеит Асмаҭгьы. – Ауадаҩ шәалаҳҵоит аха... Иахьантәаракгьы абра ҳааир ҳҭахын, аха ҳзааиуамызт... ҳашәԥырхагахар ҳҭахымызт... Шәара аус жәуеит – акы шәаҿуп, ак шәыҩуеит... ҳара ус ҳамаӡам, ҳхы ҳақәиҭуп... – убри дналацәажәеит Асмаҭ. Лыблақәа кыдырхаланы Ҳазач дизыԥшуан, ихәаԥшра гәахәарак шылнаҭоз ҩашьомызт. Иҿцәажәара еснагь дазҿлымҳан, иара дзышьҭаз ихықәкы – акырынтә дазыӡырҩхьан.
Ԥсабарала анцәа иишаз Ҳазач узлаиҵашьыцрыз рацәаӡан. Уи иеилкаара маҷ-маҷ лара гәҭыхас илызцәырҵхьан. Ҵыԥх аахыс лыԥҳаи лареи Ҳазач иааигәара аҟазаара акырынтә лҽазылшәахьан. Оумашәа иубаша, иара ԥсшьара ҳәа абрахь данаауаз, ларгьы убри лҽақәыршәаны даазшәа, лыԥсшьара мышқәа абра ишылхылгауаз дналықәшәауан. Ус ԥхыӡ иубаргьы иузхаҵарымызт. Амшынҿықә даваланы дышнеиуаз, дкахәхәа, мацқьашьацқьа лҽеилаҳәаны дааиԥгылон. Ҳазач дшанхон, иџьеишьон, агәра изгомызт Асмаҭи иареи абас реиқәшәара ҟалап ҳәа.
– Шәаазгазеи?!. Шәабаангылеи?!. – иаразнак дааҭиҵаауан дуалуашо, џьарак ҭынч иҽизеиқәымкуа, мцабзк наицрасны инаихҟьазшәа.
– Асасааирҭаҿы... «Орианда»... – лхы-лҿы налхалашон, дааибанаркуан гәахәара-ҟазшьак налнырԥшуа. Цәажәара-гәахәарак лызцәырнагон Ҳазачи лареи реиқәшәара. Зегь рыла дшыҟоу, иԥсҭазаашьоу дааҭылҵаауан даагәцаракшәа. – Абас иудыруа дануқәшәалак, угәалаҟара шьҭымҵырц залшома!.. Ухала уоума иҟоу?.. Уаҳа аӡәгьы дуцӡами?.. – убригьы дназымҵаар лгәы иаухуазма... маӡа-маӡа зегь ааилылкаауан, лнапы инанырҵазшәа.
– Мамоу... Баҭалгьы дсыцуп... – Ҳазач игәы нцәыҵалырхәыҭхәыҭуан маӡала. Егьа уқәра неихьазаргьы, Асмаҭ лҿаԥшылара уааилнамшьаарц залшомызт иаразнакала инауқәҵәиаашаны.
– Бара?.. – Ҳазачгьы зеилкаара иҭахқәаз дырмазҵаакәа иҽизаанкыломызт.
– Саргьы Сырма дсыцуп... – дԥышәарччауа лхы аалырҵысуан... Уаҩы иџьеишьашаз акы далаҟан лара, аха иузеилкаауамызт уи ус уналҿаԥшны.
– Уажәы шәца шәара... Баҭал дасыр адырра шәысҭап!.. – нараҭеикит Ҳазач, Асмаҭи Сырмеи анындәылҵуаз аамҭазы. Хара-хара днарышьклаԥшит.
«Иргәыҵалазеи абарҭ абас?.. Баҭал лгәы нирхама Сырма?.. Баҭал уи аҩыза аҟазшьақәа имаӡамызтеи?.. Иаразнак иааиҵагьыжьны дшьақәызҟьаӡеи?.. Изхарада?.. Иара иоума, лара лоума?..» – Ҳазач урҭқәа зегьы изеилкаауамызт уажәы, аха рхымҩаԥгашьақәа ддырхәыцыртә аҟынӡа днаргахьан. Егьа ус иҟазаргьы, бааԥсрак рыҵибаауамызт. Асмаҭгьы цәгьарак аҵаҵаны даламцәажәеит уи, иҷкәынцәоуп, иӡӷабцәоуп, акы ааимаркзаргьы иааибагап, налгәахәын.
Ҳазач ианакәызаалакгьы аамҭа изхомызт аусура азыҳәангьы, аԥсҭазаара азыҳәангьы. Ауаа рыԥсы аныршьауаз аамҭазы, иара истол дадҟәыҟәланы, напы назлеикуаз дзаԥырҵуамызт. Адунеи аҿы уаҳа ԥсҭазаарак ыҟоуп ҳәа игәы иаанагомызт далашыҩкӡаны данышьҭнахуаз. Ихы иҭагьыжьуаз, ибла ихгылаз, уи иара уахгьы-ҽынгьы ҭаха изымҭоз, ифырхацәа ракәын. Урҭ зегьы рҟазшьақәа аарԥштәын дара ишырҟазшьоу, дара ишырцәаҩоу, аӡәи-аӡәи еиԥшымкәа, убла иабартә, улымҳа иаҳартә... афырхаҵа дышфырхаҵоу игәра угартә, аԥхьаҩ иҟынӡа деилыхха днаугартә еиԥш, зегь рыла деибыҭаны, зегь рыла деиқәыршәаны...
Аҩымҭа аҟаҵара ус имариамызт, аџьабаа ду адбалатәын, акы иазкызар акәын, акы аанарԥшуазар акәын... ԥсҭгахак имҭауа шаҟа дарҳәаҵәыҳәаҵәуааз, шаҟа даргәаҭеиуааз!.. Уи аҟны деилызкаауазгьы ыҟан, дыззеилымкаауазгьы. Урҭ рыԥсҭазаареи иара иԥсҭазаареи шамахамзар иузеидкыломызт. Иара цәанырралеи хәыцралеи иҵагь дҳаракызшәа ихы ибон. Егьырҭ ус иахьыҟамыз гәыбӷан риҭомызт, дара рхықәкқәа даҽа хырхарҭақәак шрымазгьы.
Ҳазач Асмаҭ дибацыԥхьаӡа, еиҳа-еиҳа реицәажәара шьҭыҵуан, аҽарҭбаауан. Ианеибадыр нахыс Ҳазач уи изааигәаӡоу леиԥш длыхәаԥшуан. Лара аамысҭала зхы ныҟәызгақәоз дреиуан. Лхаҵеи лареи наунагӡа аицыҟазаара рынасыԥымхазт, уажәы лара лхы дақәиҭын, ишылҭахыз дыҟан. Лыԥҳа заҵәы лара длааӡан, уи лакәын еиҳараӡакгьы дзықәгәыӷуаз. Дахьцалакгьы лара длыцзар акәын, лылаԥш дныҵшәаргьы луамызт, дналыхӡыӡаауан. Сырма – лан лхаҭаԥсаҭа, ҟазшьалагьы ԥшралагьы. Ҳазач урҭ ианакәызаалакгьы инамыцхәны, игәы иамыхәашаз, ҟазшьа ҷыдак рнимбаалацызт, рхы иеиҷаҳаны, ҳаҭыр ақәҵаны имҩаԥыргауан.
– Ҳаиқәымшәеит иареи сареи... ус иаҳлахьынҵахеит... – уаҳа ицәгьагьы лҳәомызт, ибзиагьы лҳәомызт Асмаҭ лхаҵа изкны. Аха Ҳазач дызлахәыцуаз ала, уи зхатә ҟазшьақәа змаз дреиуазар акәхарын. Згәы ҭыганы иааӡаз уи, иара иҳәатәы, иҟазшьақәа, ҳәарада, илцәыцәгьахон аҽақәыршәара. Уи азыҳәан уажәы гәыбӷан узлыҭомызт. Усҟан Сырма дхәыҷӡан, лшьапы дықәымгылацызт. Уи аахыс аамҭа ибжьалаз ахьаақәа зегьы ажәагәахьан, ихнаҽхьан, ҩаԥхьа уназхьамԥшыртә еиԥш.
Ҳазач уи ахаҵа зны-зынла, дшизымдыруазгьы, зҽаҳаракны зхы мҩаԥызгақәоз дышреиуаз агәра игон. Иаанхеит
еиқәыхьшәашәа, уаҳагьы наунагӡа акагьы рзеилаӡамшәа, гәоу-гәоу инеишьклаԥшуа. Аха лара уи хьаасгьы илымамызт уажәазы. Уаҳагьы лынасыԥ дзашькламԥшызшәа, дахьаанхаз даанханы дыҟан. Ҵоуп, аӡәык-ҩыџьак ажәақәа лнырҵахьан, аха урҭ мап рцәылкхьан...
Асмаҭ ахақәиҭра бзиа избақәоз дреиуан. Иахьа дахьынцәырҵуаз дызусҭадаз иналыхәаԥшны, абри дызтәыда ҳәа илмазҵаарыз?!. Данқәыԥшыз аасҭа иҵагьы деинҭәылеит, иҵагьы дыԥшӡахеит. Дарбаны хаҵаз зылаԥш хылымкрыз!.. Лыхцәы еиқәара еиҩшаны илықәын, лхы-лҿы гьежьын, лоура-лыҭбаара наӡан. Дныхгыла-аахгыло данныҟәоз уахьыналыхәаԥшуаз уаашьаҳаҭылтәуан. Аԥсҭазаара иаҵанакуаз хәыцрақәакгьы ааузцәырылгон, ушьара уаақәнаҟьартә еиԥш. Акала дысзааигәандаз, акала дысзыҟандаз ҳәа дарбаныз згәы иаанамгарыз!..
Аиаша зуумҳәарызеи!.. Ҳазач знык-ҩынтә раҟарагьы дынцәыҵалырқәыԥсычҳахьан, аха иара еснагь аҳәса иҽынарҟәиҭхон, хьаас имаӡамызшәа, хара-хара днараҩсуа. Насгьы идыруан урҭ ихы рылеигалар, иусура шшьақәнарҟьоз, ишиԥырхагахоз. Иара, аҭынчра иашьҭаз, еснагь иҽиҟажон, рылаԥш иҽыҵаиршәуамызт. Аха Асмаҭ даазқәылаз уажәы-уажәы, дышнеиуа акәымкәа, дааиԥаҳалон дынцәыҵаԥышәарччауа, иара уи дшазыԥшӡамызгьы. Гәаԥхара-ҟазшьак налҿықәибаауан, иаразнак дааиҭазкышаз. Ихәыцрақәеи иареи еизынхартә еиԥш ҭахак илымҭозшәа дналызхәыцуан, зны-зынла иаалырҟьаны, цәгьарак шлыҵимбаауазгьы.
– Ауаҩы хәыҷыкгьы иԥсы ишьозароуп, днаԥшы-ааԥшуазароуп, аҳауа цқьахьгьы дындәылҵуазароуп... Ауада дыҩнатәаны мацара ихиго далагар, иҽхәижәоит изгәамҭаӡакәа... сара еиҳараӡак сызҿу шәара шәоуп... – лҳәеит ҽнак Асмаҭ, амшынҿықәаҿ иахьааиқәшәаз.
– Сара сус убас иҟоуп – зынгьы, учҳара аарԥшны, уҽрылаухәдароуп иааукәыршаны иҟоу абзиарақәа зегьы, зынгьы уцәа иагхароуп, уфа иагхароуп, уԥсҭазаара шаркьаҿуа шудыруагьы... – Ҳазач уи шаҟа иеилылкаауаз, шаҟа дазнархәыцуаз издыруамызт, аха ихьаақәа цәырганы иналаиҳәон, игәҭыхақәа ларгьы иналыдылкылартә, ицеиҩылшартә еиԥш. Асмаҭ хәыҷы-хәыҷла уи дшаланахалоз ибон, ииҳәақәоз, дызлацәажәақәоз дрықәшаҳаҭханы деилылкаауазшәаҵәҟьа лхы аалырҵысуан, ицәажәара гәахәарас ишыҟалҵоз лнырԥшуа.
– Ас иҟоу ауаҩы иԥҳәысгьы, иара иеиԥш, лџьабаақәа рацәазар акәхап... Уи леилкаарагьы маҷк иҳаракызароуп... Шәара шәыԥшәма, абас иҟоу ауаҩы, зыԥсҭазаара аҽакала ишьақәыргылоу, дышԥашәзыҟоу, шәышԥалзеилкаауа?.. – Асмаҭ, иаалырҟьаны убри аилкаара лҭаххазшәа, днаиазҵааит, лыбла қаруақәа нҭыџьџьаауа, ԥсҭазаара-лашарак нарыҵархәмарны.
– Изысымҳәахуеи... сара сыԥшәма санеилылкаауазгьы ыҟан, санылзеилымкаауазгьы... Аха уи схәыҷқәа ран лоуп, схы данадыскыла, гәыбӷан сызлыҭом... Ҳара ҳусқәа ҳара инаҳмыгӡар, ҳара иаҳмырманшәалар, даҽаӡәы уи дашьҭалаӡом, хьаас иҟаҵаны... Аҭаацәараҿы аилибакаара ыҟазароуп... аилибакаара анзыҟамла, настәи зегь башахоит...
Ҳазачи Асмаҭи реицәажәарақәа еиҳа-еиҳа ианыргәылархалоз, лара лҽырҭынчны дизызырҩуан, даҽа ҟазшьа ҷыдак аарԥшны. Уи иҿцәажәара иаҵаз агәаартыра, акагьы дакӡамшәа даашьҭнакәыцәауан даҽа дунеик ахь, лара илзымдыруаз, дызхьымԥшыцыз, аха оумашәа еиҿартәыз, оумашәа еибыҭаз, уззааигәазтәуаз, уздызхалоз... Дласӡа, амҵәыжәҩақәа лымазар, дԥыррашәа лхы лбон...
...Ианеибадырыз ашықәсазы ԥхынран. Ҳазачи Баҭали амшын азыҳәан иааны, асасааирҭа џьашьахәы «Ореанда» иҩнан. Баҭал ари цәгьалаҵәҟьа игәаԥхон, еиҳараӡак амшын иахьазааигәаз. Дыҩны дналбааҟьар, иаша амшын иҽналаижьуан инеимгәҳәо, аӡәгьы дизхьамԥшӡакәа. Шьыжьла, хәылбыҽхала уи еиӷьишьоз акагьы имаӡамызт, еиҳараӡакгьы, иҭынчӡа, икеикеиуа ианааԥшуаз. Асмаҭгьы лыԥҳа длыманы араҟа дыҩназаарын. Урҭ реиқәшәарақәа, реицәажәарақәа Ҳазач маҷк игәы дырҟәандон, ԥсеивгарак инаҭозшәа ибон. Иахьахәлаанӡа, аӡәгьы димацәажәаӡакәа, ауада дыҩнатәаны ахгара ус имариамызт, дызҿыз аус изгәамҭаӡакәа даркарон, дарааԥсон, даргәаҭеиуан, даргәаҟуан...
– Снеир ҟалару?.. – ҽнак, Ҳазач дшазыԥшӡамыз, Асмаҭ лхы ашә иаалалкит, ишҟа анеира шылҭахыз лнырԥшуа.
– Ҳаҳ... ишԥаҟамлои?!. Быҩнал арахь, быҩнал!.. Саргьы уажәшьҭа маҷк сыԥсы ааиҭаскып!.. – иҳәан, истол дҩахыҵны дналԥылеит Ҳазач, дааилҟьаеилӷәыцәӡа. Лааира гәалаҟарак наизнарҵысит, иаразнак ала даашьҭкәыцәааны.
Лхы-лҿы гьежь лаша-лашо, лыхцәы ԥаны лышьҭахьҟа акала еибаркны илықәуп, убла хнакыртә еиԥш, иаарԥшӡаны. Аҵкы илшәу жәҩангәаԥштәылоуп, исса-ссаӡа, иԥыҵәҵәа-ԥыҵәҵәаны цәаҳәақәак ақәыԥсоуп, иара ианаалартә еиԥш. Имыцхәны акагьы узавымбо, лцәа иақәшәауа иӡахуп, напҟазак ишылзылӡахыз мҩашьауа. Лыхәда ҵҟәашаара маҷк иаартуп, егьа улцәыхаразаргьы, улаԥш надхалартә еиԥш.
Ҳазач уи лааира гәахәарас иааҟаиҵеит. Дшазыԥшӡамыз иуада аалырлашазшәа ибеит.
– Абра баатәа!.. Сара цәгьалаҵәҟьа сеилажьуп, аха уи бара хьаас иҟабымҵан... – иҳәан, ҟәардә татак налыдигалеит зымҩа. Асмаҭ ашьшьыҳәа днатәеит лҽаарманшәаланы. Ҳазач истол аҟны ирацәаны ақьаадқәа ықәын, иҩыз ыҟан, иҩымыз ыҟан. Дрыламкьысӡакәа ус иҩыга нарықәиҵеит, аԥша ҟәанда иааҩнасуаз харбӷьар иқәнамҵартә еиԥш.
– Сара сусура шыҟоу бдыруама, Асмаҭ?.. Ашарԥазӡа сҩагылоит. Сҿи-снапи ааӡәӡәаны, сыстол снадтәалоит... нас амра акыр иҩхашалаанӡа ԥсеиҭакрак ҟасҵаӡом...
Ҳазач Асмаҭ дналҿаԥшит. Лыџьымшьқәа кахәхәа-кахәхәа, егьа ус хьанҭа умазаргьы, улаԥш нарыдхалап. Даараӡа зхы иеиҷаҳауа аӡәы лоуп наугәахәуеит уаныналҿаԥшлак.
– Шәара шәызҿу аус даараӡа иусхьанҭоуп... зегьы ирзышьҭымхыртә аҟара... Уи аилкаара аҭахуп... ԥсабарала анцәа иулаиҵозароуп... Ауаа рыԥсы аныршьауа, ианылеиҩеиуа, аҳауа цқьа нылбаадо амшынҿықә ианавоу, шәара шәхы ԥсеивгахак амҭо, абраҟа шәыҩнатәоуп... – Асмаҭ, Ҳазач дыгәцаракуа, дызҿу аус лхаҿы иаагауа, ишџьабаа хьанҭоу, ишымариам ииашаҵәҟьаны еилылкаауазшәа дналацәажәеит.
– Сара убас лахьынҵас анцәа исиҭан, уажәшьҭа хьаҵшьа сзыҟаҵом, убас сцалароуп... Сыгәҭыхақәа зегьы ақьаад ахь
ианиазгалак, сгәы раҳаҭхоит, сгәы арҭынчуеит, фырхаҵарак мҩаԥызгаз иеиԥш. Иансзиамгагьы, нас сыхлахаҵ аргьыжьуеит, агәамҵ-хамҵрақәагьы шьҭысхуеит, сымшқәагьы сара исҭахӡамкәа иахьиасуа, еидара хьанҭак сҟәаҟәа инықәҳаны сзаҵымҵрашәа, гәҭынчымрак сызнарҵысуеит. Уи зегьы ԥсабарала сара исылаҽны ауп ишыҟоу. Схала саныҟоу, аӡәгьы данысԥырхагам, изыҩраны иҟоу зегьы сыбла ихгылоуп, сфырхацәеи сареи ҳнеиҿақәиҭқәиҭуа ҳаицуп, абри бара бшызбо еиԥш, сахьцалакгьы сыбла ихгылоуп, дасу рҟазшьақәа, рцәажәашьақәа, рхарҿсахьақәа рыманы. Убарҭ роуп сара еснагь гәҭынчымрак сызымҭо, убарҭ рзыҳәан сара сыцәагьы иагхоит, сыԥсшьарагьы иагхоит... – Ҳазач инапы злакыз аус Асмаҭ илеилиркаауан. Лара лҽеиқәырпата дахьтәаз, лыхшыҩ изышьҭны, дизыӡырҩуан. Асмаҭ ас иҟаз ауаҩы, ари аҩыза аҟазшьа змаз диқәымшәацызт, еиҳа-еиҳа дагәыланахалон уи ицәажәара.
– Шәара шәнапы злаку, шәус злаҟоу ала шәеилызкаауа ауаҩгьы дшәымазар акәхап. Ас иҟоу ауаҩы ианакәызаалакгьы дыгәцарактәуп, ицхраатәуп, аҭынчра иҭалатәуп, ихәыцрақәеи иареи зырманшәалаша, имҩақәызҵаша... – Асмаҭ лҽаариашауа Ҳазач днеиҿаԥшит. Ибла қаруақәа макьаназгьы амца рхыҳәҳәыла ишцоз агәра лнаргон уи ицәажәашьа.
Ҳазач ихахәы шлацқәак наланаԥсахьан, иџьымшьқәа ҟьаҟьан, маҷк аиқәара даманакуан, макьаназгьы имч-илшара дшақәгәыӷуаз инубаалон деилӷәыцәӡа, деилаҟаца уахьынеиҿаԥшуаз.
– Ишыҟоу бымбои, Асмаҭ... уигьы лахьынҵоуп... улахь инадирҷаблаз узахыԥаӡом... Аԥҳәыс ас иҟоу лхаҵа дылзеилымкааргьы ауеит, деилылкааргьы алшоит... Дыззеилымкаауа иусқәа зегьы маҷҟәылкуеит, деилалырхәоит, иԥсы иҿалҵоит, иахьакәым дкылылгарцгьы далагоит, абри аҩыза сақәымшәакәа наҟ сыԥсындаз иҳәаратәы. Усҟан иареи лареи русқәа зыманшәалахом, еицынхартә еиԥш, агәаӷьра ԥшааны ихы лԥыригароуп егьа изыцәгьахаргьы. Ус акәымкәа, иаҳҳәап, деилызкаауа диқәшәар, егьа илцәыхьанҭахаргьы, днаивагыланы дицхраар алшоит, длырманшәалар алшоит иԥсы
ахьынӡаҭоу ихықәкы анагӡараҿы. Ашәҟәыҩҩы уи аганахь ала игәы ҭынчзароуп, игәы раҳаҭзароуп... иԥсы иҿазҵо, иҿызкаауа, егьа ахьанҭарақәа ацзаргьы, наҟ диԥыригароуп... ахақәиҭра иҭатәуп, ахақәиҭра иҭахуп... – Ҳазач дызлацәажәоз ииашаҵәҟьаны ашәҟәыҩҩра знапы алаку иԥсабара иаҵанакуаз акәын. Урҭ иеиқәиԥхьаӡақәоз иарбанзаалакгьы аԥсҭазаараҿы цәхьаҵшьак амаӡамызт. Аиашахь укылызгоз шыҟаз еиԥш, аиакәым ахь укылызгоз Ҳазач ианакәызаалакгьы цәгьалаҵәҟьа дацәшәон, иҽацәихьчауан, иҽацәҟәиҭхауан.
Ҳазачи Асмаҭи рцәажәара еиҳа-еиҳа аҽартлауан, аҽарҭбаауан. Иагәыланахалон рҩыџьагьы. Асмаҭ, Ҳазач зегь рыла иеилкаара дашьҭазшәа, лызҵаарақәа нҵәомызт. Аха Ҳазач, уи лааира гәахәарас иҟаҵаны, лызҵаарақәа зегьы аҭак риҭон дацәхьамҵӡакәа.
– Ибзиоуп, аха, уԥшәмеи уареи шәышԥеизыҟоу?.. Дуԥырхагаӡами?.. Насгьы, абас ухы уақәиҭны, узлоулышьҭуазеи?.. – аҳәса зегьы рхьаа ларгьы илхьаан. Амаӡақәа рымаӡа ҳәа акрыҟазаргьы лыхшыҩ назцон. Лхаҵеи лареи џьарак ианыҟаз дзызхьаауаз уажәгьы лцәажәараҿы иналыжжуан, иаахтны ишцәырлымгозгьы.
– Уи, аиаша уҳәарами, данысԥырхагазгьы ыҟан... санылзеилымкаауазгьы... Аха уажәы уиаҟара саха лымам... лхы-лыхшара дырхашәалом. Ахаҵа дызхаҵоу – ԥҳәыскгьы дналыхәаԥшыроуп, дналыхәаччароуп... уи ус иаԥуп аԥсҭазаараҿы... Уи дарбаны ԥҳәысу изгәаԥхауа? Џьара аӡәы ушлацәажәо лбаргьы, нас уныкҿацаланы ацҭәа уллымхуеи, акаамеҭ зхылҿиааз уара уакәушәа!.. Ахыбаара аԥҳәысгьы илылоуп, ахаҵагьы илоуп, аха уи аҽацәыхьчара аҭахуп, даараӡа уҽырманшәаланы, уашьҭан иакәымк ахылымҟьарц азы.
– Ҳаргьы иҳахьыз убриоуп. Хар ҳамаӡамкәа ҳшыҟаз, аҩысҭаа днаҳабжьаԥалан, уаҳагьы ҳзынеиҿамԥшуа ҳааҟалеит. Иара дхазхеит, сара схазхеит...
Асмаҭ уажәазы урҭқәа зегьы лхыԥсаахьан, лҽеиқәылкхьан, иареи лареи инарыбжьаҳаз аамҭа хәышлаԥса иахҟьаны. Илеиҩсхьоу ахҭысқәа ԥсадахахьан, рацәак лыҽрылалгаломызт.
Ҳазач уи лҭоурыхқәа уаанӡагьы иалҳәахьан аҟнытә уахь аҽалагалара рацәак иахәҭаны имԥхьаӡеит уажә иахьтәаз. Урҭ ирыҵаҵәахыз иара иауидырхуаз, аха аԥсҭазаараҿы иҟамло егьыҟаӡам. Аамҭа ицәырнаго ахьаақәа зегьы зжәагәо, ихызҽуа аамҭа ауп. Уара шаҟа иуҭаху уалацәажәа, ихьаага, аха уанзамыцхраауагьы ҟалоит. Ауаҩы зегьы дрыхәшәуп, аха Асмаҭ лҭаацәара хымбгаларц азы иахәышәхашаз уаҩ дҟамлазар акәхап.
Ҳазач дҩагылан, уаҟа игылаз астол хыргьежьаа хәыҷы дааханы, лаԥхьа инаиргылеит.
– Асас дысҭоуп, лныҟәгашьа сақәшәом умҳәозар... – иҳәан, Ҳазач егьи ауада хәыҷы дныҩналеит. Уаҟа акәын иара икрыфарҭа ахьыҟаз. Ҵәыца хәыҷқәаки, ихыртламыз, иџьоуҳарха еибыҭаз кониакки ааганы астол хәыҷы инықәиргылт. Нас шоколад канфеҭқәакгьы нарываиҵеит, иаарԥшӡартә еиԥш. Ус иахәҭаны иԥхьаӡеит Ҳазач убри аамҭазы, даҽа ҵак ҷыдак наҵамҵакәа. Аԥсшьараамҭа азыҳәан иҟауҵалакгьы уарԥшӡозароуп, угәы шьҭнахуазароуп...
– Иаҭахӡамызт, Ҳазач, арҭ узҿқәоу зегьы... ауадаҩ уаласымҵеи!.. Смааир акәын, суԥырхагахеит... – иааигәаӡаны дырҩагьых Асмаҭ Ҳазач ибла дынхыԥшылеит, маӡак рыҵылбаауазшәа, игәы днацрасыргьы шылҭахыз налыҵубаауа. Зхы иақәиҭу аԥҳәыс лыгәрас иугозеи, аминуҭк азы днауцрасны уаалҳәынҷаргьы алшоит уааилархәаны!.. Уаашьақәылымҟьои?!.
– Арыжәтәгьы маҷк ухы иаурхәалар цәгьаӡам... еиҳараӡак уԥсы анушьо... ухьаақәа зегьы хьанарԥссоит, уԥсы ааивнагоит... Ахала аҟазаара зны-зынла ауаҩы дахәаҽуеит, аха иҽеимҭароуп... Уи зхысҳәаауа схазоуп... Бара бааира сара сзы иԥсеивгароуп!.. – Ҳазач, иҟәардә дааханы, лааигәара днатәан, уи аԥаҭлика ԥшӡа хыртланы аҵәцақәа инырҭеиҭәеит иааиҟараны, рацәак имырҭәцәакәа.
– Ахала аҟазаара сара сеиԥш аӡәы иныруеит ҳәа сыҟам... Саныхәыҷызаахыс сани саби сырқьынцыцны сахьырааӡаз акәхап зегь зыхҟьаз. Ирымаз зегь сара исыхҭнырҵон, сара сзыҳәан акы иеигӡомызт, аха уажәшьҭа сыгәхьаагьы зкыда!..
– лхы днахашшааит Асмаҭ, илхылгахьаз аамҭа ссирқәа днарызхьаауа.
Ҳазач агәра игон, уи, егьырҭ лҩызцәа дреиԥшымкәа, илыхӡыӡааны дшырааӡаз. Ӡыхьшәашәак лшьапы нӡаамырслаӡакәа ишлызҳаз лныԥшуан. Лгәы ҭыганы, ақалақь аҿы зыԥсы еиҭакны иҟақәаз дшырхылҵшьҭраз ҩашьомызт зегь рыла. Уи иахьылзеиӷьхазгьы ҟалазар акәхап, аха иахьылԥырхагахазгьы, иахьылзеицәахазгьы маҷӡамызт, жәаҳәарада.
Аха Ҳазач ус иҟақәаз наунагӡа дырмеиҵашьыцыцызт ихьааганы. Ус иҟақәоу аԥсҭазаараҿы ихадараны иҟоу акы ишалыхәдахоз агәра игон. Нас уи зегь реиҳа дара иаарцәыхьанҭахон, улаԥш иныҵашәартә еиԥш.
Ҳазач иԥсҭазаара аҽаԥсҭазааран. Данхәыҷызаахыс амамзаара, аџьабаа шацызгьы – акы уахьнарԥшуан, ашьха ихалатәызаргьы уханагалартә еиԥш, амшын иртәызаргьы урнагартә еиԥш. Аԥсҭазаара аганқәа зегьы дынкыднарԥшылеит Ҳазач иразҟымҩа, аҵара аниҵозгьы, даналгагьы. Иаб аибашьра ду изыннажьыз ачымазарақәа дызрылҵуамызт, абжеиҳан аиарҭа дшамадаз дамадаӡан. Иан рыцҳагьы илылшагәышьоз!..
Иаб даныԥсы зегь иҟәаҟәа инықәҳаит Ҳазач – аҩынусгьы, адәынусгьы. Аха зегь реиҳа игәыҵхаз, дызмырҭынчуаз – инапы злакыз аус акәын. Ақыҭа џьабаа иаликәыкәаауаз хырхарҭа изаҭомызт, иара ишиҭахыз ԥынгалак инаҭартә еиԥш. Иара деилызкаашаз, инаивагылашаз амалахазгьы дцәырҵраны изыҟамлеит дшазхәыцуазгьы, дшазгәынқьуазгьы. Акьыԥхьырҭақәа зегьы шьоукы рнапаҿы иаарган, рымԥан уаҩ дықәрыжьломызт, ихырбзакәырбзауа шьоукы нарывадыртәон, аӡлагара ҳәынаԥқәа реиԥш рыблақәа ԥсеиԥсеиуа зегь дара инарыхәларгәон, инарыхәларҳәон, рымгәацәақәа ҭасҳаԥ-ҭасҳаԥӡа гәамс иҟоу зегьы ҭаргәан, узрывсуамызт. Ашықәсаны жәабжь хәыҷык узыркьыԥхьыргьы, уи аӡбахә акәын инауҿаркуаз. Ақыдбажәқәа реиԥш иӡлачны, аӡыхәашь иаманы иаауаз рҩымҭақәа иахьабалак унарыхҟьашон. Урҭ рҽхәаны ажәҩан ахь ихазгаларц ақәызкуаз рымҩақәа еиҳа иаатуан, анахьхьи ақыҭа ԥсҭазаара иалагыланы иалызкәыкәаауаз раасҭа. Шаҟаҩгьы дырблаҟьада, шаҟаҩгьы ирыцрасда, рхы-ргәы ахыршәаны!.. Иахьагьы урҭ рцәынхақәак, амҩа уаныланы ушнеиуа, ибажә-бажәӡа инауԥаҳалоит, иҳақьыԥсықьуа, ирзышьҭымхуа еидара хьанҭак иаҵоушәа... Ҳазач уиаҟара иҽалаимгалеит уажәы, ихигақәахьаз аԥылҳаҭрақәа рызхәыцра...
– Асмаҭ, бара макьаназгьы аԥсҭазаара балыхәданы быҟаӡам... аԥсҭазаара аилашыкьымҭа ззырҳәоҵәҟьа бҭагылоуп... – инапы наганы лнапы кахәхәа ахьықәыз ашьшьыҳәа инақәиҵеит, лцәаныррақәа зеиԥшраз алеиликаарц иҭахызшәа. Лара ҿымҭӡакәа ус днеиҿаԥшит. Иара иҟынтәи ԥхаррак лара лахь ииасуазшәа, лара лҟынтәи ԥхаррак иара иахь ииасуазшәа, цәанырра ҟәандак ааизнарҵысит...
...Ҳазачи Асмаҭи ргәалаҟарақәа шьҭыҵны ишеидтәалаз ауп ашә ааимԥааны дшааҩнашылаз Баҭал. Азныказы, уаҳа иааизеихымгакәа, ашәхымс дахьаахыҵыз, уаҟа даанхеит. Асмаҭгьы ахьышәҭҳәа лнапы наҟ днахеит инарҭрысны. Иибаз игәы иныҵасызшәа, ииҳәарыз дақәымшәо, даауалуашеит Баҭал.
– Уҩнал арахь, уҩнал... аԥсшәа лоумҳәои Асмаҭ?.. – Ҳазач уи днаихәаԥшит, дызҭашәаз имырхьаакәа дналиԥаарц.
Баҭал дааскьан, аԥсшәа налеиҳәеит Асмаҭ дналеихырхәаны, маҷкгьы дналцәыԥхашьо. Уи даараӡа лгәы иахәеит лара.
– Баҭал, уналбааны акаҳуа ҳзааугарауеи... асас даҳҭоуп умбои?!. – инаидиҵеит, ҵаҟа, акаҳуажәырҭаҿы дналбааны, каҳуақәак иманы дыҩхаларц.
Баҭал, иаб ииҳәаз ҩбамтәыкәа, ишьҭахьҟа дынхагьыжьит. ԥыҭк днаскьахьан еиԥш дааҭгылеит, аха нас ахыкәалаа еиԥш ҵаҟа дынҭалеит дузаанымкылаӡо, иаарласны иаб идиҵаз анагӡара дахыццакуа.
– Ахәыҷқәагьы уаахьаԥшаанӡа ирызҳауеит игыгрыцә-гыгрыцәӡа, унарыхәаԥшыр, ихацәарԥару џьушьап... – Ҳазач Асмаҭ лахь дынхьаԥшит, игәы налызхьаблаауа.
– Азҳаразы ируҭахуазеи... ирзымҳахуеи иҟатаӡа, ашәҭыш еиԥш икәалыкәаџьо!.. – даацәажәеит Асмаҭгьы, гәаԥхара-ҟазшьак налнырԥшуа. – Аҷкәын бзиа дшәымоуп, анцәа дышәзиааӡааит!.. Сара Баҭал иҟазшьа даараӡа исгәаԥхоит... – нацылҵеит аҵыхәтәаны, аха иманшәаламыз ҭагылазаашьак
дынҭашәазшәа, лыхлыгәҩараха дҩагылеит. – Абна шәҟәык сылаԥш ақәшәеит, изакәи, иҿыцума?.. – Асмаҭ лнапы налырххеит астол ахь, лылаԥш шәҟәык инадырхаланы.
– Ари уажәаакьыскьа иҭыҵыз сышәҟәқәа иреиуоуп... ҩажәа шықәса ицәыҵаҵәахыз...
– Ишԥа?.. Абриаҟара шықәса ицәыҵаҵәахну?! – иааџьалшьеит Асмаҭ.
– Аиеи... абриаҟара шықәса... Асовет мчра иаҿагылоит ҳәа ихәыҵаршьхьан... Уаҟа сара еиҳараӡак анхацәа, ақыҭауаа рҭагылазаашьа акәын сызлацәажәоз. Рыдгьылқәа, рырахә... рыхкаарақәа шҿахырҵәаз, ишрықәиҭымыз... аиаша мҩаԥызгоз ишиҿагылоз, дшырхәаҽуаз... аамҭа знапаҿы иаазгаз рхы ишадырхәоз... уҳәа ирацәаӡан зҿлымҳара зуҭашаз, ицәырызгақәоз...
– Урҭ аамҭақәа зегьы аӡыблара инахәлапҟа иамгахьеи, хнырҳәышьак амаӡамкәа?.. – Асмаҭ, Ҳазач иналиркыз ашәҟәы, лыблақәа шаҟь-шаҟьо днагәылаԥшит. Иахьылкыз гәахәарак шылнаҭоз ҩашьомызт.
– Аиеи, усоуп аха, шаҟа аамҭа ҳацәдырӡзеи, шаҟа аамҭа ҳдырблаҟьазеи!.. – Ҳазач уи ашәҟәы адаҟьақәа дмыццакӡакәа Асмаҭ иахьеихлыршәшәауаз ибла изаҟәгомызт иадхаланы.
Убри аамҭазы Баҭал ҩ-каҳуак асаан ԥшӡа ианыргыланы, иманы дааҩналан, Ҳазачи Асмаҭи раԥхьа игылаз астол хәыҷаҿы инықәиргылеит иаарманшәалашәа, имырҟьаш-ҟьашакәа.
– Сара уажәшьҭа амшын ахь сцоит... – наиаҭеикит Баҭал, иаб днаихәаԥшны.
– Ибзиоуп, дад, уца!.. Машәыр умыхьааит!.. Рацәакгьы амра уцәымхалан!.. – иҳәеит Ҳазач.
Баҭал дындәылҵит.
Ҳазачи Асмаҭи ркаҳуақәа инарыдтәалеит инеихәаԥшы-ааихәаԥшуа...
Ҳазач уажәы ихала ауада дахьыҩнагьыжьуаз аԥхынразтәи ахҭысқәа акакала ибла иныхгылон рҽынеиҵыхуа, иниаҟьо. Урҭ
ирыцыз агәырӷьарақәагьы шаҟантә дрызхәыцхьааз. Арантәи данцалак, цәгьала игәхьааигон Ҳазач ари ақалақь хәыҷы, абраҟа амшыни ашьхареи иԥшӡаҟәаҟәараӡа ирыбжьаршәыз, уахынла еилаарцыруа, еилыџьџьаауа ублақәа ахьхыркуаз, иахьдыршанхоз. Аҳауа оумашәаҵәҟьа игәаԥхон. Амшыни ашьхареи ирхылҵуаз даҽа ҳауак иузадкыломызт. Насгьы араҟа иҭынчран, иара ишиҭахыз агәацԥыҳәара инаҭон игәы рҭынчны аус иуртә еиԥш, иԥсы ааиҭеиклартә еиԥш...
Ҳазач, Баҭал ицара гәҭынчымрак изнарҵысын, иахиҳәаара изымдыруа, дшьақәнарҟьеит иаразнак ала. Уажәы-уажәы уи аԥхынразтәи ихымҩаԥгашьақәа днарызхәыцуан акакала инеихырышәшәо. Амшыни иареи еиԥырҵшьа рымамызт, амшын иԥсы алаханы, еснагь уахь иԥхьон, егьаџьара дыҟазаргьы, инеихьынҳаланы.
– Сырма, бааԥшлеи... абрантәи бзыԥоу бара?!. – днеины аԥарҭаҿы днықәгылон Баҭал. Нас дкаууа, хланҵы амшын дналашәкәа дцон думбаӡо. Акыраамҭа данзалымҵлак, Сырма дшаҟь-шьаҟьо аҟәара даақәхон, илура, иҟалҵара дақәымшәо.
– Иҟаумҵан ус, Баҭал... исҭахым сара!.. – дӷьаҵәыӷьаҵәуа днеины днаидгылон, аӡыԥсы ихьыкәкәа дахьнықәгылоз.
– Уи бара бацәымшәан... бҭахызар баргьы бсырԥап!.. Ишәарҭоу џьыбшьома... укаууа хланҵы унҭалоит... нас аҵәыртҳәа уналҵәраауеит!.. – Баҭал игәымшәара оумашәа илбон Сырма. Баҭал дыԥацыԥхьаӡа лгәы нҭӡыӡаауан. Уи амшын дацәшәаӡомызт.
– Бааи, баргьы быԥа!.. Ус, бнапқәа бываԥсаны!.. Арантәи иҳаракӡам!.. – днаганы аԥарҭаҿы днықәиргылон, рацәак дхамгалакәа.
Сырма дкаууа, лнапқәа лываԥсаны даныԥалак, иаргьы иҽналажьны даалихуан. Уи гәахәарас иҟалҵон лара. Амшын лыхцәы зегьы ԥхьанаҳәон, даргәыбзыӷуан. Амшын иацыз урҭ ргәырӷьара Ҳазач уи акала даԥырхагахарц иҭахымызт. Баҭал иоуз ахақәиҭра аԥшӡара аҵан, цәгьара анубааломызт.
Ҳазач, урҭ аԥхынразтәи, аҟаршоурақәа ихганы, аҩны дахьааизгьы, маҷк иԥшәма лгәы инықәимшьыр амуазшәа, иаацәыригеит.
– Бара, амшынаҿ ҳахьыҟаз убри аҩыза ӡӷабк даабеит... бгәы ишԥаанагои... Баҭал уажәшьҭа иаамҭаӡами?.. – дналазҵааит иаармаанашәа.
– Закәызеи узлацәажәо?!. Баҭал макьаназы аҵара иҵароуп, иҵагь изҳароуп!.. Дызусҭадах уажәы амшынаҿ ижәбахыз?!. – иаалзымбатәбарахеит лара.
Ҳазач ас ианцәыригалак, Баҭал ихы аалаирҟәуан.
– Амшын-ҭыԥҳа, ӡызлан!.. – налаҭеикуан Ҳазач дааԥышәарччауа.
– Нас шәара ҽеик шәлыхәаԥшуазма!.. Ҳара ашьха ҭыԥҳа лоуп иаҳҭаху, аӡыхь еиԥш ицқьоу, иԥшӡоу, ҳгәы ҳазмыршьуа... – днахлафаауан Баҭал иангьы.
– Уи дыԥшӡоуп... зегь реиҳагьы дыԥшӡоуп!.. – нациҵон Ҳазач дарҩагьых, Баҭал игәы дасуамызт.
...Убри аамҭазы, Ҳазач деиқәхәыцраха дышгылаз, Сырма дааҩналеит деиқәышьшьы.
– Баҭал дасхьазар аҭел?.. – ҭынч-ҭынч днаиазҵааит Ҳазач, уи иӡбахә ала акридыруазар ҳәа.
– Мамоу, дамысӡацт... аха ара баатәеи!.. – иналыдиҵеит зымҩа игылаз аҟәардәаҿ днатәарц.
Сырма лгәы аҭҳара-аҭҳара еисуа, аҭӡамцқәа днаркыдыԥшыло дыштәаз ауп ателефон абжьы шаагаз. Сырма дынҩыҵхахеит, лычҳара лзаанымкылакәа.
Ҳазач иаашьҭихит атрубка. Цәажәашьҭыбжьык нҭыҩит, Сырма илзеилымкаартә еиԥш.
– Узымцазар, уа иҟауҵозеи... арахь умааиуеи?!. – Ҳазач даагәамҵхамҵшәа дынҭацәажәеит иқьышә иадкылаз атрубка. Илакҭа изакәызаалакгьы лашарак ҭубаауамызт.
– Ҳазач Аслан-иԥа... сара сиацәажәоит, исшәыркы иҟалозар!.. Ажәақәак иасҳәарц сҭахуп!.. – Сырма дааӷьаҵәыӷьаҵәит Ҳазач иҿаԥхьа, ҽынкыларак аамырԥшӡакәа. Ҳазач даахьаҳәын, атрубка налиркит дақәымгәамҵкәа.
– Баҭал... исҳәо уаҳауама?!. Изԥужәеи ҳпатреҭқәа?.. Иуҭахымзар, сара исуҭарауаз?.. Ухынҳәы арахь, ухынҳәы!.. – лыԥсы еибакны акәын дышцәажәоз... аҿыҟаԥшьаара даҿын.
– Сара уаҳа схынҳәӡом уахь!.. Исҭахӡам сара уахь ахын-ҳәра!.. – атрубка инҭыҩит Баҭал ибжьы ҵыс-ҵысуа.
– Избан?.. Изуҭаххеи ус?!. – Сырма дныхшәааит гәамԥхара-ҟазшьак налҿырԥшны. Аха атрубка абжьы уаҳа игаӡомызт инеихәлаԥсызшәа.
Сырма дахьгылаз, амца налыхҟьазшәа, дааилыбза-ааилыбзан, лылаӷырӡқәа нхаҟәҟәалеит. Ҳазач бзанҵыкгьы ас димбацызт. Дааиҵақьы-ааиҵақьит, лгәыԥжәара лзымҟажо.
– Ибзиоуп... баҟәыҵ уажәшьҭа... уи сара сиацәажәап ишахәҭоу!.. Илымҳа аҭаҩра бзиастәып ибзиаҵәҟьаны!.. – Ҳазач Сырма дналыдгылан, ашьшьыҳәа инапы лхы инықәишьит, аха лара акыраамҭагьы лҽылзеиқәкуамызт. Лыблақәа лаӷырӡыла иҭәын...
Убасҟан, ишазыԥшӡамыз, Баҭал дахьынтәиааз узымдырӡо, ашә ааимԥааны дныҩнашылеит ауада дҿаԥхаҿаччо, акагь ҟамлаӡазшәа.
– Уабаҟаз уажәраанӡа?.. Узымааӡози арахь?.. – Ҳазач дынҭиҵааит уи днаиқәымчшәа иаразнак ала.
– Абилеҭ смоуӡеит... Сара саахьан... Суада аҟынтәи акәын аҭел сшасуаз!.. – Баҭал иблақәа ихалашон дахьгылаз... ирыҵеигалаз имдыруази, дааԥышәарччеит, ихы-иҿы неихалашауа.
– Аат, уара... аҩысҭаара ҳаҵаугалеит акәу?!. Сырма лпатреҭқәа зԥужәазеи? Абыржәыҵәҟьа, иԥужәақәаз ԥшааны, ишыҟаз еиԥш ишьақәургылоит!.. Ишԥыкәу уара Сырма лгәы ушасуа, ишынурхо?!. – днаиқәгәамҵшәа даацәажәеит Ҳазач. Иҷкәын игәы рацәак дасыргьы иҭахымызт.
– Сара иҵагь сымоуп урҭ иреиԥшқәоу!.. – Баҭал иҽаарҭынчшәа Сырма дналҿаԥшит, акымзарак ҟамлаӡазшәа, акымзаракгьы хьаас имаӡамшәа.
– Исуҭоит арахь... сара исымазааит... уара иуҭахымзаргьы сара исҭахуп!.. – лҳәеит Сырма дҭыгга дахьгылаз... гәҭацәырак лоузшәа, иҟалаз иахылҳәаарыз дақәымшәауа.
Рҩыџьагьы ндәылҵит. Ҳазач ихшыҩаҿ дзааиуамызт акыраамҭагьы.
«Сахьыҟазаалакгьы ҭахак шԥасырымҭои абарҭ?.. Схы сақәиҭны, ишысҭаху еиԥш, аус зуртә иааиҿыскаауа аҭагылазаашьа сышԥанахырҟьои, сышԥанаҟәырҟьои, уҳәарауазеи иарамышк ахала!.. Зны сыԥҳа аиҳабы лыхҭашәара дацныҟәаны, иахьакәӡам џьара лыԥсҭазаара шьақәлыргыларц лҽыназылклап... агәыԥжәара-ахыԥжәара насызцәырганы... Ус еиҳа еиӷьылшьазар акәхап... Сара арахь срыхоит сырхьынҳаланы, акахьы исызкылгандаз, ршьапы исзықәыргыландаз ҳәа, дара наҟ исыхоит, схәыцрақәа зегьы хырбгаланы, сыгәхьаа мкӡакәа, рыхҭашәарақәа рыҽрымаданы... Уара иузхәыцуада, уеилызкаауада, дара иааҟарҵо зегьы маншәалоушәа иануԥыргало?.. Асҭанда лакәзаргьы, саб ишьҭра сырӡуам ҳәа акы даҿгәышьоуп, аха уигьы лыгәрас иугозеи?.. Лаҳәшьеиҳаб леиԥш иахьакәӡам џьара лҽынҭалыжьуазар акәхап... уара ухьаа дара ирхьааума!.. Уажәы Баҭалгьы ихҭашәарақәа шыҟалаз убоит!.. Рҟыбаӡыба сзалымҵит сара!.. Сымшқәа зегьы абас дара инарықәсырӡлароуп, сеибарыххарақәа уаҳа хақәиҭрак нармоуӡакәа!..» – игәы дынҭацәажәеит Ҳазач. Дызхыԥшылоз амшын ҟьаҟьара илаԥш нахиган, аԥенџьыр днадҵит.
«Аԥсҭазаара абас уеибарыхха уанаку акәзар ианыԥсҭазаароу?.. Уаналыхәдам иузаанаго зегьы уҽануршәалароуп... Уи иацзароуп инымҵәаӡо, ашьха ӡыхь еиԥш ицқьаӡоу агәыблра, абзиабара азхәыцра...»
Ҳазач иҽааилеиҳәан, мшын ҳауак неиҿаирсырц, ҵаҟа дналбааит...
– Иахьа аизара ҳаургьы ҟалап... Лассы сзымаауазар, ахәыҷқәа баархылаԥшла... машәырк ҟарымҵааит!.. – иҳәеит Синаҭ, ашьыжь дандәылҵуаз, иԥҳәыс лахь дынхьаҳәын. Ахәыҷқәа еснагь ақалақь аҿы рнапы укызароуп, инауԥыршәар, ирыхьуа иалудыраауеи!.. Ианакәзаалакгьы Синаҭ урҭ цәгьалаҵәҟьа дрыхӡыӡаауан.
– Урҭ уара урцәымшәан... сара аҩны сыҟоуп!.. Аизараҿы иакәымк уамхамҳәааит, нас уи дунеихаангьы ихашҭӡом...
Ажәа бааԥсы, уаҩы ихамышҭуа, угәы шаҵкәо удыруазааит!.. Ҳара уи бзиарагьы ҳзимуцт, бааԥсрагьы ҳзимуцт, аха ауаҩы ишьклаԥалатәым данкаҳауа, дысҭахым, дысцәымӷуп ҳәа... – наиаҭалкит Синаҭ иԥҳәыс лҽаарҟәышшәа, абжьааԥны ишылҳәалац еиԥш, рацәак дацрамлацәакәа. – Ахәыҷқәа ҳрылатәоуп, раԥхьаҟа рымҩа умҿаҟәан заанаҵы!.. Ухы ныӡбатәыс ауаа ирумҭан!.. Дасу ирҭаху рҳәааит, уара уҽрылаумыжьын!..
Синаҭ дандәылҵуа, иԥҳәыс лҽынаихьыгӡаны, абас наишьҭаҳәо, ашә аартны дындәыллыжьуеит, иҳәатәу, иутәу иара изымдыруашәа. Русбарҭаҿы абас иҟалеижьҭеи убри аӡбахә ада аҽа жәабжьык иалацәажәомызт иԥҳәыси иареи аҩны ианааиқәшәалак, ианааидтәалалак. Рнапхгаҩы ибзиарақәа шырҳәоз еиԥш, ихьысҳарақәагьы инарылацәажәон. Иршәон, ирзон иҟалаз ахҭысқәа зынҟьаз-изынԥаз, изхылҿиааз, иахькылнагаз.
Синаҭ аизара ҟалоит ҳәа аӡбахә цәыригоижьҭеи шаҟа ҵуазеи, аха аизарагьы зыҟамлаӡакәа, иахьамзар уаҵәы ҳәа инахырԥо иааргон макьаназгьы, ирызмырманшәалаӡакәа. Уахьынаԥшы-ааԥшлакгьы уи иаламцәажәоз ҳәа аӡәгьы дыҟаӡамызт. Анапхгаҩы дрымаӡамкәа, еибакәеибаха иахьаанхаз, шьоукы рқьышә инықәҵаны, алаф алырхуан инеимҵакы-ааимҵакуа, ишырҭахыз. Уи азыҳәан ируҭахуаз!..
Анапхгаҩы дрымаӡамкәа ианаанха, ԥанагә, ижәҩахырқәа ркьакьаны, дшаҟь-шаҟьо, зны анахь дыҩларын, зны арахь дыҩларын, аҽкәар дақәтәоушәа, џьарак дзышьақәымгылаӡо. Арухангьы дшьақәҟьазшәа, ҭынч џьарак дызтәомызт. Измырҭынчуа иргәыҵалаз иахьабалак иарблаҟьон, рхы аҭыԥ иқәнаҟьазшәа. Кәаныз иакәзар, иажәақәа нҵәазшәа, дахьынатәоз иахьахәлаанӡа ажәакгьы наузиҿыршәомызт, иҽеихарԥсны, иҽеихарӷәӷәаны, лахьеиҵыхрак инмырԥшӡо, акы дарҭаслымызшәа иҽыҟаҵаны дахьынауҿаԥшуаз.
Иара аизара ҟаланы, наҟ изеилгар, иҭынчымхоз!.. Аха идыргәагәоит, идыргәагәоит, ауаа рҭынчра дырблаҟьарц иаҿушәаҵәҟьа, ари аус амҩақәҵара знапы иану... ҩымз, хымз – зыцәа ҭынчу дубап, зыцәа ҭынчым... Анапхгаҩы дахьыҟам аусбарҭа зеиԥшрахои?.. Убас иҟан уажәы Синаҭ аус
ахьиуаз, аҭаацәара еилаҳа еиԥш еилаҳаны. Аӡәгьы агәалаҟара имамызт.
Аԥсҭазаара уаҵанамгалакәа ачҳара узаарԥшыр, зегьы-зегьы хәыц-хәыц еимҿыршәшәаны, уи аилазаашьа зеиԥшроу акакала унагәыланарԥшуеит, иагьуеилнаркаауеит унахымццакыр. Убасҟан иккаӡа иузааигәоугьы дубоит, иуцәыхароугьы, узҭахугьы-узҭахымгьы. Ишырҳәо еиԥш, аԥсабара уара иулахьынҵоу уақәнаршәоит, амцхә уашьҭалар, иахьакәым укылнагаргьы алшоит угәуҽанӡамкәа, ушазыԥшӡам. Аԥсҭазаараҿы шаҟа убо, шаҟа уаҳауа, шаҟаџьара укыднаҟьо аҟара уаӡрыжәуеит, уажәшьҭан азыҳәан умблаҟьартә еиԥш ушьақәнарӷәӷәарцаз. Изхысҳәаауа, абри Синаҭ акырӡа дшалаԥшхьоугьы, дырҩегьых ихы-иԥсы раӡаны дшааиуагьы, дшазыԥшӡам, ӡмыжь-ҵамҵамрак дынӡааԥшылошәа, наҟ уаҳа дамышьҭрашәа, хәыцра-ԥалҳаҭрак дааикәанарҳәуеит, ҩныҵҟала хынҭаҩынҭарак дынҭанаргыларашәа.
Синаҭ усҟан шаҟа дазгәыҳәуазеи, абри дызлоу адунеи, шәкы-зқьы рыла еиҿарԥоу, далганы, ашьхақәа рынхыҵ, иахьҭынчу џьара дыҟазар!.. Иԥсы шԥеишьарыз, игәы шԥаҭынчхарыз, аха ақалақь аҟыбаӡыба датәнатәхьан, ус иаалырҟьаны иҽизалкәыкәаауамызт аԥхьырҵәҳәа иҽынаҿажьны. Усҟан улацәақәа неиқәыԥсаны, акагьы агәхьаа мкӡакәа, зегьы унарцәхьаҵроуп, зегьы унарцәыбналароуп хынҳәра уқәӡамкәа, гәаӷьра-гәкамыжьрак аарԥшны. Уи даҽа ҟазшьак аҵакызароуп, зегьы уҽыргәылужәартә еиԥш. Шаҟантә Синаҭ Баҭал иаиҳәахьаз, абри ақалақь, абриаҟара уҳәансҳәан злажьу, салганы сыҟазар сҭахуп ҳәа. Уи ус аниҳәоз – игәалаҟара анҽеимхоз акәын, насгьы амамзаара иҭагылазаашьа анаруадаҩуаз, ианархьанҭоз...
– Уара бзиара збаша, араҟа зегьы анцәа ишиныҳәара иҟоу џьушьома?.. Зегь акака рыгуп, акака рызхом... Аԥсҭазаараҿы зегь иаразнак иҟалаӡом, маҷ-маҷ иамуцәаалароуп иахьынӡаулшо, угәы камыжькәа... Уара макьаназы уҷкәыноуп... уаԥхьаҟа шаҟа уԥеиԥшу удыруама?.. Ҵоуп, шьоукы-шьоукы рхы уиаҟара аџьабаа амырбаӡакәа, ахыхәарҭақәа цәыҵрыԥшаахьеит, ес-иҟалалакгьы акы шԥаҳзалымгари ҳәа ргәы
инҭахәыцуа, аха урҭ урмеиҵашьыцын уара, аӡы иаанаго аԥша иагоит, рҳәоит. Уара ухықәкы аҽакӡоуп, уус маншәалоуп, убас унеилароуп, угәы ацәкамыжькәа!.. – Баҭал акырынтә дмыццакӡакәа Синаҭ диабжьахьан игәшәамшәа ҟаҵо... Уи иҭагылазаашьа ибзиаҵәҟьаны идыруан, игәы ацәкаижьуамызт инапы злакыз, дызҿыз уи аус хьанҭа. Дазирхьаԥшуан иаԥхьаҟа ибзиаӡаз акы, егьа аџьабаа ибаргьы, иԥылараны иҟаз...
Синаҭ, зны-зынла ихала данаанхалак, ихәыцрақәа неиҭныԥсахло, ҟыбаӡыба згымкәа дызнысхьоу иԥсҭазаара мҩа ҩаԥхьа иҿыцҳаҳараӡа ибла иныхгылауан инеиҭас-ааиҭасуа. Зны-зынла абас, абриаҟынӡа, дахькылнагаз игәы ацәыхьшәашәомызт, акырџьара ишиқәыӷәӷәауазгьы. Џьабаа зцым бзабаагьы зыҟалом. Аџьабаа ауаҩы дхәыданатәуам, ԥсҭазаара гьамак инаҭоит ианакәызаалакгьы, убри игәы арӷәӷәон еснагь Синаҭ инаиҵгәауа, инаицхраауа. Зегьы дырзыҳаҵҳаҵо, дкәалкәало дрышьҭан... ақалақь иара далахәын, ақыҭа иара далахәын, шамахамзар ихы лаимырҟәыцызт бзанҵыкгьы иҽаарыцҳатәны.
Синаҭ иан шаҟантә дӷьаҵәыӷьаҵәуа иалҳәахьааз, ақалақь ӡыблара уҽалаумыжьын, нан... уара уабиԥазаҵәуп, иахьакәым укылнагап, иухылаԥшыша, иуцхрааша дҟаларым ҳәа.
Ииашаҵәҟьаны, ақалақь ӡыблара уналаҳар, уаазалымҵыргьы ҟалоит, ункыдҟьа-нкыдҟьо ушеикәанарҳәуа мацара аҿықә унхықәнажьлаанӡагьы.
Аха, егьа ус иҟазаргьы, ичҳаны, уи аҟынӡа ухы наумгароуп, уҽаумҭароуп. Аӡиас ацәқәырԥақәа нарҿаҟьо ишаваӡсо еиԥш, уаргьы уҽамыргакәа, уҽамыршьыкәа уаваӡсалароуп, умч зеиԥшроу гәаҭаны... Мышкалагьы абаа хызжәахьада?.. Маҷ-маҷ иамуцәалароуп уԥсы ахьынӡаҭоу, гәеиҵасрак, гәкажьрак наумырԥшӡакәа. Абри акәын гәыҵхас имаз Синаҭ, дагьзықәныҟәозгьы. Зны-зынла уи дацәхнаҟьар ҳәагьы ашәаӡыӡара аниҭаауазгьы ҟалалон, аха иҽеиҭомызт, иааиԥгылоз даҳәынҷартә еиԥш. Ацәгьа шәыцәгьаз дырны иҽавигон, абзиа шыбзиаз уеизгьы еилкаан...
Ақалақь – қалақьуп... шаҟа абзиарақәа ацу аҟара, убриаҟарагьы ацәгьарақәа, ахәымгарақәа аҵагәоуп, иаҵаҵәахуп,
азныказы улаԥш иныҵамшәартә еиԥш, аха нас, уаналашьцылалак, зегь наҵубаауеит, убла инхаҳалоит.
Шьоукы, ушрықәымгәыӷӡо, инарыҵгәаны, ажәҩан аҟынӡа инаҳаракуа инханагалоит... нас узырмацәажәаӡо, рҽырӷәаԥны, рҽыруазҟьаны, зегь реиҳа дара ирдыруашәа, рҟәардәқәа рҽынархажьны инатәоит. Шьоукых ҽыҳәҵәыла ижәыланы, хыхь мчыла ҳхалоит ҳәа ишаҿу, ашьха бӷацамкыра инаҿыҩрызшәа, инхьыдыҩрны ҵаҟа инҭалоит иалбыҭқьны, аанкылашьак рымаӡамкәа.
Синаҭ ақалақь ишьапы аналаиргыла инаркны, иҽамаратәны, дазыҳаҵҳаҵо, инапы злакыз аус дазыманшәаланы инаигӡон, ибаҩ дацәаашьомызт. Аха зны-зынла игәы еихьызшьқәоз анибалак, аҟаԥыҳәа игәалаҟара аҽааиҭанакуан. Усҟан зегьы иара иааинырыр акәын, ихыԥсаарагьы усҟацәакгьы имариамызт, ихәыцрақәа еиланархәон, акыраамҭагьы, арҩашьыга ирҭазшәа иҽизалымхуа, еилаԥыҭҳаха инаигәыҵачуан. Нас ақалақь ицәымӷхон, даԥырҵыр иҭаххон, аамҭала акәзаргьы, иалаихиҽырц. Шаҟантә шаҟа зҵаара изцәырнагахьаз, аха, ақалақьи иареи ишзеилибамкаауазгьы, изеиԥырҵуамызт.
– Уара уакәым, сара абар ҩынҩажәа шықәса ҵуеит ақалақь аҿы сынхоижьҭеи, аха макьаназгьы цқьа еилкааҵәҟьангьы исымаӡам араҟа имҩаԥысуа аԥсҭазаара шеиҿартәу... Дасу иара ихатәы иара ибароуп, иара иныҟәигароуп, иахьакәым дахнамҟьартә еиԥш... – иҳәеит ҽнак Синаҭ игәы иҵхақәоз, дызмырҭынчуаз реиҳабы Шьаадаҭ Аџыр-иԥа ианиеиҳәа.
Шьаадаҭ Аџыр-иԥа усҟан русбарҭа деиҳабын. Синаҭ уи игәра игон цәгьалаҵәҟьа, насгьы аус аиҿкаараҿы акала узиваломызт, аус ицызуаз зегьы рызнеишьа, рацәажәашьа дақәшәон. Ҟыбаҩк иман иара анапхгара аганахьала, ухы уацәыԥхашьаны иҟаумҵашагьы наугӡон уҽамаратәны, уҽамариашаны.
Синаҭ шаҟаџьара аус иухьаз, аха ас иҟаз ауаҩы диқәымшәацызт амалахазгьы. Егьырҭ, аус зциухьаз, зегь лаԥшҵашәараны, ибла инхыӡла ицахьан, игәалашәараҿы изышьақәымхакәа. Ари ииҳәаз ҳәан, ииуз ун, убриазыҳәан акәын игәы зизцоз Синаҭ уи лымкаала. Шаҟа еидкыланы, шаҟа
ирманшәаланы имааз Шьаадаҭ Аџыр-иԥа усҟан русбарҭа хазынахә!.. Убри днахыҵи уажәи рыбжьара лассы-лассы аиҭакрақәа, аилахәарақәа инарызрылымҵуа инарылаҳаит, ԥсеивгарак нарымҭаӡо, инеишьҭарххы-неишьҭарххны. Усҟан зегьы, рымч зқәымхарыз рбазшәа, аҳәаӷәырқәа реиԥш, инцәыҵаӡырҩуа итәамзи, уажә еиԥш иблаҟьаны ақалақь иалазыжьлодаз!.. Уажәы ҽыҳәҵәыла ақәԥарахь еихеит узқәымгәыӷуазгьы, узқәықәгәыӷуазгьы!.. Аиааира згаз амчрагьы игеит ҳәа, зегьы инархьынҳалоит шьоукы-шьоукы, ииаша-ииашам. Синаҭ аҽыԥныҳәагьы шаҟантә ирҭахьааз урҭ: – Ас уштәоу зегь мазеины иумҵаҳауа џьумшьааит... ҳара акы анаҳҳәо, уаргьы уаахахачахалароуп, иацурӷызлароуп... Ушыхарҟәысуа уаамҭақәа зегьы ус инауваҩрны ицаргьы алшоит, Баҭаҟәа абра дыштәаз ишынаиваҩрыз еиԥш.
Шаҟантә инеиҿадырхьхьааз, аха урҭ ирҳәақәоз иара игәаҵахь ус аламала инеигомызт. Зны ишәон, изон, дахькылнагогьы дазхәыцуан, иқәԥатәызаргьы дазықәԥон, ииашаҵәҟьаны убри ламысцқьала аиашахь дкылнагозҭгьы. Хәашьрак наҵибаар, уаҟа иҽааникылон, иаҵаҵәаху цқьа иааилымкаакәа, иааилмыргакәа.
Баҭаҟәа ҳәа урҭ аҵәы иахаҵаны зыӡбахә рымаз, акыр аџьабаақәа ибахьан уи ари аусбарҭаҿы, ишырҳәо еиԥш, ихы аџьыка ықәиххьан, аха дара дзыргәамԥхоз, иара ишакәым ихы ахьымҩаԥимгоз акәхарын. Рҭыҳәрыкьрақәа иҽаламырхәыкәа, иԥсы раӡаны дааиуан. Синаҭ уик гәыблыла дизыҟан еснагь, дахьынатәоз иус ишахәҭоу еиԥш иҟамҵакәа дгылаӡомызт. Ачҳара ӷәӷәаҵәҟьа иман.
Оумашәа иубашаз, урҭ зҿқәаз, изышьҭақәаз Баҭаҟәа акырӡа еиликаахьан, аха, ҽмырҳа ҟаҵаны, рацәак иҽрылаижьуамызт, џьара еиҿыхарак аныҟалалак, иара итәы ҳәаны, ашьшьыҳәа днатәон, иҽаарҭынчны, дацрамлакәа.
Уи дара ргәы аныԥнажәозгьы ыҟан, аха иара идыруан рцәажәарақәа ирыҵаҵәахыз, зымҩагьы днарызхьаҳәуан рыгәхьаа мкӡакәаны.
– Изуасҳәазаалакгьы, анҭ аҽыхацәа уҽрылаумыжьын!.. Уара уҷкәыноуп макьаназы, уаԥхьаҟа иҵагь иузыԥшқәоу
рацәаӡоуп!.. – акырынтә диабжьахьан уи Синаҭ, еиҳабык иаҳасабла, ӡеибафарҭак даҿармыршәырц азы игәиҽанҵауа. Синаҭгьы уи игәра игауан, аанда иалаушшқәашаз дышреиԥшымыз акырынтә инибаалахьан.
Уи аҽны амра аацәыҵыԥхан, аха ашьҭахь аԥсҭҳәақәа инхылаз еиҳа-еиҳа рыҽдрыжәпауа, алакҭа узҭамԥшӡо инхырҩеит. Амра аныҟам, ауаҩы иакәым, иара аԥсабараҵәҟьагьы еиқәышьшьы, лахҿыхрак анубаалом. Аҳауа ҿыхьшәашәа, амшынҿықә зегьы узавамло, агәысакара ихыҵны зегьы еиԥхьнашьшьаауан игәакыҵәакуа, ашәаԥыџьаԥ иаҵәара нагәҭылакуа.
– Иахьа каҳуакгьы ҳамжәыцт, ҳаштәаз ҳаисиит, – иҳәеит Синаҭ, иқьаадқәа днарыханы хазы иныԥхьакуа, Баҭал днаизхьаԥшны.
Баҭалгьы ихы ақәырԥсны уск анагӡара иҽазишәон еснагь. Цәгьалаҵәҟьа иус дацклаԥшуан иара. Иузеилымхуа астол иқәыжьны дзаԥырҵуамызт. Ианиҭаххо аамҭазы икәаԥӡа иааимԥыхьашәартә еиԥш, зымҩа иԥхьаикуан.
– Иҳамжәыкәа, ишԥаҳамжәуеи!.. Ицаҳә-цаҳәо иҟоу каҳуак-каҳуак аажәуеит!.. – дҩагылеит Баҭал, маҷк ааԥсара инырны дшыҟаз мҩашьо.
Уи Синаҭ иеиҳа маҷк даун, ихы-иҿы ааизыхәхәаны, иблагәқәа камкамуа, деилаҟаца, унеиҿаԥшыр, хаҭарала ацәаҩа бзиа змоу аӡәы шиакәу ааинубаалартә дыҟан. Синаҭ ихы-иҿы гьежьӡа шәагаалагьы қәралагьы уи диеиҵан, аха еснагь алахҿыхра неиҿахәмаруан, цәгьарак згәы иҭаку илакҭа иныԥшуамызт, ахьырхьырҳәа днеихаччо, ибла разқәа наухәаирԥшуан.
– Кәанызгьы иҳаржәуама? – Баҭал Синаҭ иахь даахьаҳәит, истол дшынахыҵызҵәҟьа, даахәмаршәа.
– Оо, Кәанызгьы ишԥаиаҳмыржәуеи... Ҳара ҳ-Кәаныз хаҵа!.. – Синаҭгьы истол даахыҵын, иҟәардә наҟ днаханы иааиргылт.
– Уара, Кәанызгьы даагоит, аха усҟан ԥанагә ихала даанхоите!.. Игәы иалымсуеи?.. – Баҭал ирмаананы аҵәы налаикшеит уаҟа. Уи ԥанагәи Кәанызи реизыҟазаашьа акәын изызкыз.
– Мшәан, зегь ҳаиманы ҳаицдәылҵрыма?.. Кәаныз даагар – ԥанагә даанхоит. Усҟан Арухангьы даанхоите?.. – ихы ааиркьакьеит Синаҭ, иблақәа нҭаиршаҟьшаҟьан.
– Џьушьҭеит, ԥанагәи Арухани акаҳуа рзымжәыр ҳәа уацәымшәан, урҭ уажәазы бӷьыцк рызхоит... – аџықәџықәҳәа дааԥыршәарччеит Баҭал.
Рыплашьқәа ахьыкнаҳаз иаакнырхын, инаршәырҵеит, рхылԥақәагьы ус иааркын, индәылҵит...
Иџьоушьаша, илакәушьаша аҭагылазаашьа аныҟало ыҟоуп Синаҭ аус ахьиуа аусбарҭаҿы. Хар амаӡамкәа ишааиуа, лаԥшыцәгьак нацрасызшәа, иааилаԥаҭԥаҭуеит иааузеилмыргартә еиԥш. Усҟан анапхгараҿы игылоу, рхы иахәаны, аҽаџьара рыҽнықәрыжьуеит, кьыс рымаӡамкәа, ицқьакәакәараӡа. Уимоу, рыбӷагьы ҩеиҵыхны рҽаадырдадоит ҿыц иахьнеиуа аҭыԥ аҿы. Араҟа иҟало агәхьаа зкыда, азҿлымҳара азҭода?.. Ишыҟац иааҟалоит, ишыҟац аҿынанахоит... Аха аиҭакрақәа иааҟало цәгьалаҵәҟьа иаарныруеит араҟа аус зуқәо реилазаараҿы. Ргәалаҟара аныԥхасҭанатәуагьы убап. Зегьы хаз-хазы иҟоушәа, иахьауажәраанӡа иааидызкылоз ҳәа иҟаз нарымаԥҵәазшәа, ус зхы иақәиҭу усбарҭаны иааҟалазшәа, иаразнак аҽааиҭанакыхуеит зегь ныԥхьарыҟәҟәааны, аҽа ҟазшьак нышьҭыхуа. Усҟан анҭ аҽыхацәа дырҩагьых аамҭала иҭацәыз аҭыԥ рҽынахадырбабарц иааиқәдмырҽаҽо ҳәа иҟоузеи?!. Руа-рҭахыра нҽыжәырҵоит, рҽынадиқәа инарықәыртәаны. Мамзаргьы рааигәа унарышьҭуама, ус акы угәы инҭоукӡаргьы, иаауҵырдыраар, аӡы уазымыӡәӡәо аҟәара унықәрыжьып, уаӷеимшхара!.. Аҭыԥ иахылымҿиаауа иҟоузеи адунеи аҿы?! Аҭыԥ – уаҩ дышьҭызхуа, уаҩ дзырҽырбо, амашьына амазар, еиҳагьы дзырԥыруа!.. Усҟан, – Шьақьыр имашьына еиқәаҵәа дақәтәаны даныҟаз угәаламшәаӡои?.. Шьақьыри сареи ҳаицны ҳахьнеиз, Алҟәыџьрааҿы, закәытә қьафуроузеи иаҳзыҟарҵаз ҳәа, шаҟа уӡбахә ҳаракны ишьҭырхуазеи!..
Аха, ус акәымкәа, уанӡа узхамлар, егьа ҵаралагьы хдырралагьы уеибыҭаз, амҩа ушангылоу уздыруагьы днаувҟьаны дцоит ушьҭымхӡакәа, ани арыцҳа, ус шьапыла дныҟәалааит, убриоуп иқәнаго ҳәа игәы дынҭаччауа.
Мап, аҭыԥ бзиа иацназго егьыҟам адунеи аҿы, уи ушышьҭнахуа, ушҳаранакуа еиԥш ҟамлацт.
Кәанызгьы оумашәа дшоуп, ушиқәымгәыӷӡо жәаҟәышқәакгьы налаиҵахуеит ушазыԥшӡам: – Абри ҵаҟа уаныҟоу ауп акәымзар, знык наҟ узхалагәышьар, нас уиаҟара аџьабаа унарбаӡомызт... еиҳа иманшәалахон... – иҳәахуеит. Уи аҟны узиқәымшаҳаҭхарызеи?! Ииҳәаз иашагәышьоуп, агәра унаргоит, аха хыхь ахалара ус ишымариам ззымдырхуада!.. Ҽыҳәҵәыла ижәылақәо ԥанагәи Арухани шаҟантә рыҽԥыршәахьоузеи, аха, хыхь изымхалакәа, инхьадыҩрны илеиқәаҳауеит, акы аарызмырҽеикәа, ала кыдҟьауа, аҳәа кыдҟьауа, игәамҵ-хамҵуа.
Уи акырынтә дазкылыԥшхьан Синаҭ, аха рхы шымҩаԥыргоз хаарак изаҵбауамызт, егьа дазхәыцыргьы, егьа инаирҳәы-ааирҳәыргьы. Мчыла аҭыԥ уаҩы изымҵԥаауама, иара игәаԥхеит, иара иҭаххеит ҳәа!.. Насгьы ухы зқәукуа аҭыԥ уақәнагозар акәӡами?.. Уҵарадырра, уҟыбаҩ уҭнагозар ауп иушьашәалоу аҭыԥ аҿы уандыргыло... Насгьы уеицгәарҭозароуп, зегь рыла урылыркаартә еиԥш, ҟазшьа ҷыдак удырбалартә...
Ах, аҭыԥ азыҳәан шаҟаҩы еибашьхьада, шаҟаҩы рыхлахаҵ аргьыжьхьада, аӡәи-аӡәи зынеиҿамԥшуа?!.
– Ҳара ҳҭыԥ зегьы иреиӷьуп, амала ҳуалафахәы маҷуп акәымзар... Изхысҳәаауа удыруама, Синаҭ, рацәак аӡәгьы дашьклаԥшуам... аџьабаа шацу рбоит азыҳәан... ԥыҭк инаҳаракшәа иҟандаз, уажәшьҭа егьаҩы шьапҿаршә ҳзуны ҳдырблаҟьахьазаарын... – аҭыԥ азҵаара анаацәырыргалак, Баҭал ашьшьыҳәа Синаҭ ихы наиқәикуан, убас ҳҽамаратәны ҳцалароуп ҳәа аанарго. Синаҭгьы убас акәын дышхәыцуаз, аҭыԥ ҳаракқәа дунеихаангьы дырмеиԥхыӡыцызт...
Синаҭ русбарҭа асҵәҟьа еилаҳаны иҟалап ҳәа шамахамзар дақәгәыӷуамызт. Уажәык еилаԥыҭҳахан, аӡәгьы дазхьамԥшуазшәа гәаанагарак изнарҵысуан иҟалаз аҭагылазаашьа. Нас анкьатәи анапхгаҩцәа аӡәаӡәала, рыг-рыбзиа неицҵаны ибла иныхгылауан инеишьҭаххы-неишьҭаххуа. Иласыз дубарын, ихьанҭаз дубарын, зегь ҟазшьак-ҟазшьак рыман, аӡәи-аӡәи узеидымҳәалаӡо, иузеидымкылаӡо.
Урҭ рҟынтәи, аиаша уҳәарами, Синаҭ дыззааигәазгьы ыҟан, дызцәыхаразгьы. Ицаҳәцаҳәо аус азы зыԥсы ҭызхуаз уи ихдырраҿы гәыблрак рыҵаны иаанхеит, хашҭрак рықәӡамкәа, аха, ус акәымкәа, зыхдырра лаҟәқәазгьы дрыднагалахьан, аӡсара рзымдырӡо, аӡмыжьра иалахақәаз реиԥш ибалыбаҭо.
Раԥхьатәи Синаҭ инапхгаҩы иҟазшьа оумашәаҵәҟьа иҟан. Адырра иман, уи азыҳәан иуҭахуаз, аха маҷк аҟара арыжәтә бзиа ишибоз еицгәарҭахьан аус ахьиуазгьы, анҭыҵгьы. Шәеиҳабы дабаҟоу иахьа, ихитәу ҳәа алафгьы неихырҳәаауан зны-зынла инеилацәҟәысуа уи дыздыруаз, рқьышә днықәҵашәа. Уи дхаҵан нас, хәыҷыкгьы имжәыр ауазма, уахгьы-ҽынгьы ихыкәшауаз данрымԥыхьашәалак. Аха иара еснагь иԥырхагаз аҳәса ракәын, ес-иҟалалакгьы, иҵатәаны дҵыржаауан. Иаргьы урҭ баны даанхомызт. Урҭ имҩаԥыргоз аусқәа маӡа-аргама акыр дҵыршәаахьан. Уаҟа Арухангьы далан, цеи-ццышәи еиқәмыртәо, лҽеихарԥсны, арахь зны-зынла дицәнымхошәа, лхы наиҵалҵахуан, иара иакәымзар русбарҭа иҵагь инеилаҳарызшәа агәра наирго. Аха Синаҭ уи игәы изыбылуан, цәгьакы рыҵеибагаломызт.
– Шәызҿуи, уара, иахьа? Шәхы шәагьҩахомеи?.. Акаҳуа жәжәхьоума?.. – ахәылбыҽха Синаҭи Кәанызи ахьтәаз ауада ашә днылаххуан Шьаруан, ихы рҵысуа. Уи ҳаракык иакәын, аԥшькы, иблагәқәа ааӷраны.
– Акаҳуа шԥаҳамжәуеи?! – ахьышәҭҳәа дҩаҵхахон Синаҭ, иеиҳабы иҿаԥхьа хьаҵрак ҟаиҵозма. Кәаныз иакәзар, ицәа дынҭасны, иаԥхьа даагылон дкәаӷӡа, унапаҿы ҳаҟами, иахьаауҭаху азы ҳахиоуп ҳәа аанарго.
Синаҭ урҭқәа зегьы змааназ ауимдырхуаз. Али-ԥси рыбжьара аҟаԥыҳәа ихшыҩ назцон. Реиҳабы акаҳуа аниҳәа, акаҳуа мацараҿы аангылашьас иамаз!.. Иеиманы рҿынархон. Усҟан аҽаамҭан, уажәы еиԥш иҟамызт, уахьнеилакгьы иаауҭахыз ыҟан. Уаҩы ишимбац ала амшынҿықә уаала иҭәын. Иахьабалак амузыкабжьы ықәыҩуан...
– Синаҭ, иҟоу уасҳәап, улымҳа уаахи!.. – ԥыҭк аныржәлак ашьҭахь Синаҭ илымҳа Кәаныз иқьышә надырхәыхәланы дынҭахәыҭхәыҭуан: – Шьаруан ашәак бзиа ибоит, убри уаха иаҳмырҳәар, агәнаҳа ҟаҳҵоит, агәнаҳа ҳаҵалоит!.. – иҳәеит.
– Иарбану иара?!. – Синаҭ иааџьашьашәа Кәаныз днаиазҵааит, реиҳабы ииҭахыз ашәа амырҳәаӡакәа араҟа рдәылҵра ҟалашьа амазма.
– «Лан дшыцәаз лыԥҳа дыргеит...»
– Иҿоумҵои нас, уззыԥшузеи?!.
Кәаныз даахьатиԥатиуан, ицәа дынҭаӡыҭуашәа.
– Аа, усҭеит, иарҳәа уажәшьҭа!.. – ԥарақәак еилаџьгәаны инаииркит, иаарласны аҭыԥ иқәиҵаразы.
Азал аҿы агәақьҳәа ашәа анааҩнҟьалак, Шьаруан игәы иахәаны, иҽҩаҵрыззаны анапеинҟьара дналагон, уи ашәа гәахәарак шинаҭаз мҩашьо. Кәаныз, уи ихы иархәаны, дцаны дықәхысаа ԥҳәызбак дналыцкәашон. Шьаруан уи ала иԥсы ишьон, дыччон, дыхәмаруан, гәеиҵыхрак инаҭон уахатәи аамҭа абас иахьымҩаԥысуаз. Убас – знык, убас – ҩынтә... Аҵыхәтәаны ашампантә ҩыла ихдыркәшар акәын. Рықәҵымҭазы даҽа знык иарҳәатәын реиҳабы иҽызҿишьаауаз уи ашәа... Шьаруан, азал агәҭаны дгыланы, инапы еиниҟьон, џьаҳаҳаҳәа ашәаҳәаҩцәа днарыхәлаччо. Аамҭа убас иҟан, аамҭа иҽақәиршәар акәын Синаҭ...
Аха иуҳәаша... ашьыжь данааԥшлак, асасааирҭаҿы, уада ҭбааҭыцәк агәҭаны игылаз астол ихы ықәыжьны дшыцәаз даалҵуан, уаҳа аӡәгьы дыҩнаӡамкәа, ихала заҵәык, дқыџьқыџьуа, ахьҭа дакны...
– Иаха шаҟа сухазеи, аха уара уааԥшуа уҟахызма... уагаӡаны, аӡәгьы уизхьамԥшуа, уҽалухырц уаҿын, аха узалҵуамызт... Урыцҳасшьеит, аха исылшагәышьоз... уҩызцәа уааганы абра уаанрыжьын!.. – Синаҭ изымдырӡоз, уаанӡагьы иимбаӡацыз ԥҳәызба еинаалаӡак дшихагылаз ибеит, ихы-иҿы зегьы ԥсадаханы, шьакәармак аныԥшӡомызт. – Снапы уанырҵан, иахантәаракгьы акаруаҭ ахьгьы усзышьҭамҵо, сшухагьыжьуаз мацара иаасыршеит...
– Бызусҭада бара?.. Бсыдызцалазеи?.. Баазгазеи араҟа?!. – Синаҭ иҿы шабаны дцон, еергьҳәа даацәажәеит, имчгьы илӡааны дшыҟоу мҩашьо.
– Сара араҟа аус зуеит... Абриаҟара арыжәтә зуҭахыз?.. Иахьакәым укылнамгои?.. – дыгәцаракуа днеиҿаԥшит уи аԥҳәызба, иаха абас дахьылбаз дышрыцҳалшьоз налнырԥшуа.
– Аиҩызцәа ҳанеиқәшәалак, ишԥаҟалои... уҽузаанкылома?.. – инхьаиршшеит Синаҭ, иахатәи иҭагылазаашьа дназхәыцуа. Хәыҷыкгьы иԥхаишьон абас ихы ахьымҩаԥигоз, аха уажәшьҭа излахьаиршшараны иҟаз, иҟалашаз ҟалахьан.
Синаҭ убри аамҭазы, иаалырҟьаны, иџьыба дынҭаԥшызар, иаха ицәаанхаз быжь-мааҭ заҵәык ҭаршәын, џьаракыр ицәцар ҳәа дацәшәаны, инапы инаныџьгәаланы иааимгәлаирӷәӷәеит. Игәалаҟарагьы ааԥхасҭахеит, иаԥхьа игылазгьы цқьа димбо, дзылмацәажәо...
– Сара иахьа ас аус сызуам... аҩныҟа сцароуп схы сахәаны... – дындәылҵит Синаҭ игәы еилахәашь, ихы ицәымӷханы.
Усҟан Синаҭ ақалақь аҿы ҩынгьы имамызт, гәарагьы имамызт, ақыҭахь дныҟәон днеиҭас-ҩеиҭасуа. Аҩны дахьнеиуазгьы иԥҳәыс лыцқәа хуа, аҷыӷә-ҷыӷәҳәа днеиҿашуа днеиҿагылон, лҽылзеиқәымкӡо: – Абриоума шәызҿу аусураҿы?.. Уаҳа ус шәымаӡами?.. Уҩызцәамкәа, даараӡагьы ҳаҭыр уқәырҵеит, ус дара мсааит!.. Уиаҟара иуцәнымхозҭгьы, ана узкарыжьуаз, рыҩныҟа урымгози?!. – Синаҭ усҟан ҿиҭӡомызт, лара диашан, ииҳәараны ихәҭааз.
Убасҟан ауп Синаҭ аус ицзуқәоз аӡәаӡәала изакәқәаз еиликаауа даналагазгьы. Оумашәа иубашаз, иара убасҟангьы Кәаныз еиҳабацәас иааҟарҵоз зегьы, ахьышәҭҳәа днарыдҳәаҵаланы, иҽынарзааигәаитәуан. Синаҭ игәалашәо – Шьаруан дыҟанаҵы ҩыжәран изҿӡаз... иџьыба капеикылҵәак ҭахомызт, есымша ԥараԥсахран дзышьҭаз, иԥҳәыс илымаӡаны, игәы шкылылҵәозгьы. Шьаруан данамырхуаз, усҟан аҽаҭыԥк ахь диаргон, Кәаныз алаӷырӡ инкаиԥсаз аҩыза ҟамлацызт, игәы ԥшаа-ԥшаауа.
– Ишԥаҳаԥсыхәоу?.. Уажәшьҭа Шьаруан иҩыза анапхгаҩы дҳазҭода ҳара?.. Ҳашԥаҟалои?.. Иаҳхылаԥшхәхода?..
Ахәыҷгьы деиликаауан, адугьы деиликаауан, закәытә ҟазшьаз имаз!.. – иблақәа ҭыҟаԥшьааӡа, Кәаныз акьыжыҳәа инеимеиҭәон унаидгылар, даарыцҳаушьарын. Дызҭахымызгьы усҟан, дзыхдырҟьаз рзымдырӡошәа, ихашшаауа, арахь дахьырԥырыргаз ргәы иалсӡаны иҟоушәа рҽыҟаҵаны, икылыԥш-кылӡырыҩуа итәан, уажәшьҭа иҳарҭо дызусҭхарыдашь ҳәа. Изакәызаалакгьы, Шьаруан дҳамазааит ҳәа аӡәгьы ажәак наиҿаимыршәит Кәаныз ида, аха Кәаныз заҵәык ииҳәоз иаҵанакраны иҟаз, егьырҭ еиқәыԥсы иахьтәаз.
Абас дыҟан Синаҭ раԥхьаӡа ақалақь аҿы аусура дахьалагаз напхгаҩыс дназықәшәаз.
Уи анаҩсан, Синаҭраа русбарҭаҿы напхгаҩыс иҟарҵаз, егьырҭ дызларылукаашаз, аҽа ҟазшьак иман. Иахьахәлаанӡа, уаҳа ус имаӡамызшәа, русбарҭа даныҩнагьыжьуазгьы ыҟан. Мыцхәы ашьклаԥшрақәагьы идыруан, зҵаарала угәы анкылиҵәозгьы маҷӡамызт. Дыштәоу акәымкәа, хҭашәарак изаазшәа, аҟәша аиҳабы Синаҭ абранӡа дысзаажәги ҳәа иналыдиҵон ишә илатәаз аԥҳәызба ҟәымшәышә-гаӡа, лхы-лҿы мрашәахәацк ақәмырԥхаӡакәа, иахьахәлаанӡа уаҟа икыдкнаҳалаз асаркьа уажәы-уажәы зыгәчама нырҵәи-аарҵәиуа ианзырԥшылоз.
Синаҭ дныҩналаны, истол аԥхьа дҩагылон иҽаариашаны, уажәы исеиҳәара арбанушь ҳәа днаиҿаԥшуа.
– Иахьа Кәаныз иҭыԥаҿ дыҟазма?.. Дызҿузеи иара?..
– Дызҿыц, Чамагә-иԥа... Убра иқьаадқәа дрылхоит, ихы дымҩахаӡакәа... – ибжьы аармаҷны аҭак ныҟаиҵон Синаҭ. Аӡәы изыҳәан, дшыҟазаалакгьы, ишакәым дихцәажәар иҭахымызт.
– Алмысхан?..
– Алмысхангьы иҭыԥаҿ дтәоуп... Ерасҭагьы, Баҭалгьы... иназҵымҵыша аусутәгьы наразқәнысҵеит... хҩахакгьы рымаӡам...
– Абааԥсы, уаархылаԥшла!.. Русура ааныжьны идәылымҵлааит, уажәы иҟоу зегьы ҳзырҳәоит уеизгьы, ҳусураҿы ҳтәамшәа, акагьы ҟаҳамҵошәа... Сара аиҳабыра рҟынӡа исыԥхьоит, сымцар ҟалом... – наиҳәан, нас дындәылҵны,
имашьына еиқәаҵәа днақәтәаны, днықәхәаша дцон, хьаак змаӡам иеиԥш иҽаардаданы.
Нас адырҩаҽнынӡагьы уаҩы дибомызт, ҽырххыла инаишьҭаларгьы. Есшәахьа реиԥыларақәа раан ирҳәоз, еимҵаркуаз-еимҿдырххоз, дырҩагьых ирҿыцны есҩаша иналацәажәон, есҩаша ирҳәоз – есхаша... Абас иаанҵәон амчыбжьгьы.
Чамагә-иԥа дырҩагьых уаҩы игәалаиршәаша аҽа ҟазшьакгьы иман – цәгьалаҵәҟьа бзиа ибон аныҳәақәа реиҿкаара, рымҩаԥгара. Астолқәа еиҿаԥшьны, фатәыла ирхианы ианынадтәалалак, – абас ҳнапы еикәыршаны ҳаҟазар зегьы иреиӷьми... инаԥшуагьы ҳаҵамшьыцуеи... ҟыҟ-ҿыҟ ҳамаӡамкәа ҳанырбалак!.. – иҳәалон, ижәҩахырқәа днарҭас-аарҭасуа, дааԥышәарччо. Иара иакәын уеизгьы астол мҩаԥызгоз. Зегь раԥхьаӡагьы аҳәса рныҳәаҿа аанимкылар иуӡомызт. Арухан лҽырԥшӡаны аҳәса дахьрылатәаз ихы налықәикуан:
– Ҳара убас иҟоу уаауп, шәара шәанҳамам, акагьы ҳаԥсам... Адәагәҭа иқәхаз аҵла заҵәы ҳаҩызахоит... Ҳалахь наҵысыр, измааноу иаразнак еилышәкаауеит.
Ҳагәҭыха – шәыгәҭыхоуп, ҳхьаа – шәхьаауп!.. Ҳаԥсҭазаара шьагәыҭс иамоу шәара шәоуп!.. ԥҳәыс дзыҩнам аҩны еиқәылашьцоуп. Шәара ҳагьшәырлашоит, ҳагьшәырлахҿыхуеит. Шәыда ԥсҭазаара анцәа иҳаумҭан!.. Абри аныҳәаҿа шәара ишәызкуп, зегьы инҭаркәамҷааны иаажәуеит!.. – аниҳәалак, зегьы агәырқьҳәа инеинырҟьон. Арухан лыҽҩыҵырззаны зегьы днарылаԥшуан, зегь шәаасҭа сара соуп араҟа изхәаԥштәу лҳәарашәа. Иаҵәца нҭыркәкәаны инықәиргылон. Ԥанагәгьы уи диҵахозма?!. Еиҿартәы-еиҿартәы, заанаҵы иҵаны имазшәа, иажәақәа неихаргыло аҿынаирхон, Арухан дылҿашамшамуа, бара бахьҳамоу иҳабаргәызеи ҳәа аанарго. Егьырҭ уиаҟара аҽырқьынцыцрақәа рыҽрыларгаломызт.
– Уара, игәасҭаз жәдыруама... абри ҳаиҳабы аҳәсахәыҷқәа бзиа ибоит ҳәа сыҟоуп!.. – иҳәан, дааҩналеит ҽнак Кәаныз Синаҭи Баҭали ахьтәаз.
– Изхуҳәааи?.. Иҳаумҳәои?.. – изҿыз иааҟәыҵын, инаихәаԥшит дара, ари иаҳзымдыруа ажәабжь ҿыцк ԥшааны иаҳзааигеит ҳәа.
– Иуадаҟны сыштәаз акәымкәа, амаӡаныҟәгаҩ дааҩналан, икьыԥхьны иҟаз қьаад бӷьыцк иаԥхьа инықәылҵеит инапы аҵаҩразы.
– Нас?.. Иумҳәои иҟалаз?.. – Синаҭ Кәаныз днеиҿаԥшит иҽаарҩысҭаашәа, иажәа днаԥыххыланы, алгаха наимҭакәа.
– Нас ами алакә!.. Иара даныналгәыдыԥшыла, иԥсы акы иакызшәа, иблагәқәа ааҭбаахан, еиҳа-еиҳа дҩыҵыззауа, сышихәаԥшуаз, иаартыз лгәышԥы ҟьаҟьара иԥсы алаханы дынкыдыԥшылеит лышәырҭаҭақәа шыҟаз, уажәымзар-уажәы иқьышә хьырвырқәа надикыларашәа. Лаԥхьа зегьы ҭамҭамуа иаартын, унҭаԥшыртә еиԥш. Алаԥшцәгьа илаԥш иацәухьчарын, егьа уацәтәымуаҩызаргьы. Уи лара илызгәамҭакәа даанхозма?.. – Иҟалеи, Чамагә-иԥа... шәнапы анышәымҵои?.. – лҳәан, лнапы лгәы инадылкылеит, уаҳа уахь дҭамԥшыртә еиԥш.
– Нас цәгьарас иаҵоузеи, аԥҳәызба дналгәыдыԥшылазар?.. Лышәырҭаҭақәа иблақәа хыркызар акәхап... – Баҭал дааԥышәарччеит иааигәарԥханы.
– Иблақәа сыздыруам, аха иԥсы цқьам ҳәа сыҟоуп аҳәса рзыҳәан... иԥсы ҵамҵамуеит данынарыхәаԥшлак... Усҟан ихы ихашҭуеит, дара рыда аӡәгьы дибаӡом... – иҳәеит Синаҭ, Кәаныз днеиҿаԥшын.
– Шәара ишеилышәкаауа сыздырам, аха иара саргьы убасоуп сгәы ишаанагауа. Знык аиҳабы амаӡаныҟәгаҩы лыкәа данҭаԥшы, нас уи ҽеира ахылҿиаауам, еснагь лыкәа аҭаԥшра далагоит ҭахак лымҭауа, днылҿынҵәаауашәа. Ишнеи-шнеиуа имашьынагьы дышҭатәоу жәбахра шәыҟоуп, лыҩнынӡа днаганы даансыжьуеит ҳәа иҽыӡгақәа неиқәырҽаҽо... – инарыцирӷызит Кәанызгьы, рыхшыҩ убри аԥҳәызба иналзырханы. – Ларгьы дхьатиԥатиуа, анцәаузша, адунеи, хьаа лымаӡамкәа, дшаны дықәырҵеит, гәыбӷанс илуҭагәышьозеи!.. – цәымӷхарыла иқьышә днықәиҵеит, игәы иамукәа, дарҩегьых, данындәылҵуаз аамҭазы.
Аԥсҭазаара шаҟа унарбои, шаҟа унаҭои, блаҵарыла уашьклаԥшуазар... еиҳау адунеи аҿы уаҳа акрыҟоума!.. Зегьы-зегьы иара иунарҵоит, гәеилгарак умазар. Зегь анԥушәалак ауп уахьҭаҳауагьы анубо, уахьавсышагьы анубо. Аамҭа уаҩы дшыԥнашәо еиԥш ҟамлацт, дараӡоит, адаракәац дкылнагоит.
Синаҭ еиҳа-еиҳа аԥсҭазаара кылыршәшәааны дашьклаԥшуа аҟынӡа днанагеит. Шьоукы-шьоукы егьмуӡакәа, ражәақәа дадаӡа, иахьгылоу узрывсуамызт, зегь дара ирдыруазшәа рҽыҟарҵон, зегь дара ирыламхәыкәа уск зымҩаԥымсуазшәа. Шьоукых, рхы ақәырԥсны, русқәа ырманшәаланы ирзынагӡозар ҳәа иаҿын, излахәу аԥсҭазаара убас иаҭахуп, убас иныҟәгатәуп ҳәа хҩахак ҟарҵомызт...
Синаҭ, Хьудар Чамагә-иԥа инаҩсаны еиҳабыс ироуз, Шьаадаҭ Аџыр-иԥа – креилызцо, крыздыруа аӡәы иеиԥш дихәаԥшуан. Усҟан зегьы рҭыԥқәа рҿы итәаны, русқәа нарыгӡон ишахәҭаз еиԥш игәцаракны. Ԥанагәгьы егьиҳәомызт, Арухангьы егьылҳәомызт, рымч изақәымгәыӷӡо ианаанха, ихьатиԥатиуа, рцәа инҭаҳәаҵәыҳәаҵәуа рҭыԥқәа рҿы ашьшьыҳәа иаатәеит, ԥшатлакәык нархысны иааиланарҩынтызшәа. Зны ахәхәаҳәа инцәыҵақәыԥсычҳауан, зны инеиҿаԥшы-ааиҿаԥшуа инцәыҵақәиҭқәиҭуан.
– Ҳара атәара мацара акагьы иҳахәаӡом... ҳагьныҟәароуп, аԥсабарагьы ҳналаԥшыроуп, ҳаштәаз иҳазгәамҭаӡакәа ҳаилаҵәыҵәит, ҳаилахәаԥсеит!.. – иҳәан, ҽнак Шьаадаҭ Аџыр-иԥа зегьы аидарақәа инарыҵеиҵан, абри ҳазҿаԥшуа ашьхара ҳхалароуп, гәкажьрак ҟамҵакәа ҳәа нарыдиҵеит. Ҳәсагьы-хацәагьы хаҵа маҭәала рҽааиларҳәеит, ҳаиҳаб ҿыц ас аниҭахха, ҳара ҳашԥаанҿасуеи ҳәа рҽамархаҵаны. Арухан дзаҟәӡа, лхаҵа машьхәыл имаҭәақәа анылшәылҵа, дымгәлыҿӡа, дҭамҭамуа, Шьаадаҭ днаидгылеит, ишԥаснаалои исшәысҵаз амаҭәақәа ҳәа днеихаччауа. – Уажәаԥхьагьы ибшәыбҵар акәын бара ахаҵа маҭәақәа!.. – ҳәа нлаҭеикын, аџықә-џықәҳәа дналҿаччеит иаархааны, гәыразрак наиҿнырԥшуа.
Шьаадаҭ Аџыр-иԥа дмыццакӡакәа зегьы днарылаԥш-ҩарылаԥшит, зегь рыла шәеиқәшәоума амҩа хьанҭа ақәлара азыҳәан ҳәа аанарго. Ҳаиқәшәоуп анырҳәа, реидарақәа ырманшәаланы рҟәаҟәақәа инкыдырҵеит. Аԥхьа иара днагылеит, инаҩсан – Арухан, нас – ԥанагә, агәҭаншәа – Баҭал, аҵыхәан – Синаҭи Кәанызи...
– Шәызынтәыкгьы еилшәарак шәмыхьроуп... абас шәеишьҭагыланы шәҿынашәхоит, абри сара сызлацо ала!.. –
иҳәан, ашаха рқьақьа иикыз инеиҵыхны зегьы инадиркит. – Ирыӷәӷәаны ишәкызароуп, џьара ҳнаҿҟьаргьы, еилшәарак ҟамлартә еиԥш... Баҭал, уара суқәгәыӷуеит... уахьгылоу машәыр ҟаларым ҳәа сгәы иаанагоит... уҷкәыноуп, умч еибагоит!.. Синаҭ уара аҵыхәан усыргылоит, аха уаҟагьы иӷәӷәоу даҭахуп, ашаха унапы аларшәны иукызаауеит!.. Исхашҭыз, Кәаныз, уааины, ԥанагә ишьҭахь угылоит, џьара унышьацәхнысларгьы ужәҩахыр нҭарсны уааникылап!.. – иҳәан, иара ашаха рыӷәӷәаны икны, иманы ашьхара днаҿалеит. Шьоукы ааԥсеит, шьоукы карахеит, аха, еилшәарак рмыхьӡакәа, мышкы иныҟәеит, ҩымш иныҟәеит, хымш иныҟәеит... Ашьхара иахьынӡарылшоз ихалеит, инаԥшы-ааԥшит, иџьаршьеит, илакәыршьеит...
– Ишԥажәбои?.. Ишәгәаԥхома ари аҩыза аԥсабара?.. – днаразҵааит Шьаадаҭ Аџыр-иԥа, ҵаҟа инҭарԥшуа, иахьабалак инықәырԥшуа. Зныкыр ас ӡәыр ихагаланы идирбахьазма!.. Аҳаракыра аҟынтәи акәзаап аԥшӡарақәа зегьы ахьубауа... агәахәара, агәеиҵыхрақәа ахьуныруа!.. Ауаҩытәыҩса убарҭқәа зегьы дрылхәданы дыҟамзароуп, аха!..
– Ишԥаҳгәамԥхои?!. Зныкыр ҳныҟәахьазма ас ҳара?.. Зныкыр иаабахьазма?!. – ҳәаак амамызт урҭ рныҟәарақәа ирнаҭаз агәышьҭыхра, агәацԥыҳәарақәа.
– Уашьҭантәи аан иҵагь ҳхалоит... ҳахьзымнеиқәазгьы ҳнеироуп, иаабароуп!.. – иҳәан, ргәы назишьҭит, ргәы назирхаҵеит. Аԥсабара цқьа лахҿыхын... ана-ара аӡхыҽҽақәа рышьҭыбжь уаҳауан...
Ашьха ианылбаа аҽныҵәҟьа, Арухан лхаҵа даакылсын, иҽырҟаԥшьны Кәаныз днаиазҵааит, уахынла шәабашьҭалоз, аҳәсеи ахацәеи џьарак ишьҭалозма ҳәа.
– Мамоу, мшәан... – иҳәеит Кәаныз, – ус шԥаҟаҳҵоз!.. Аҳәса хазы ишьҭалон, ус ҟалашьас иамоузеи?!. Иара усгьы ус угәы ишԥаанагаӡеи амалахазгьы?!. Арухан шамахамзар аҳәса рҿы акәын дахьыҟаӡаз!.. – наиаҭеикит иҽааибаркшәа, уи изҵаара змааназ, изызкыз нԥхьарҟәҟәаны.
Шьаадаҭ Аџыр-иԥагьы рацәак даанымхеит Синаҭраа русбарҭаҿы. Иахьеиҳау ҭыԥк ахь дхагаланы днықәдыртәеит, телефон гәарҭак наиварыӷәӷәа, уада ҭбааҭыцәк аҿы, зегь рыла деиқәыршәаны, аҭел уамыскәа ишҟа узымнеиӡо. Изықәҿиогьы дыҟоуп аԥсҭазаараҿы, изқәымҿиогьы. Аханатәгьы далукаартә еиԥш акәын ихы шымҩаԥигоз. Дыззуклакгьы, егьа ихьанҭазаргьы, егьа иманшәаламзаргьы, ҟыбаҩ ҷыдак аарԥшны, амҩақәҵашьа дақәшәон. Аӡәи-аӡәи рҳәатәы хаибаҵо, шаҟа ирманшәаланы ишьақәиргылааз Синаҭраа русбарҭа, аха аҵыхәтәаны иаанимыжьыр ада ԥсыхәа ҟамлеит. Уи ицара даараӡа ихьаазгақәазгьы ҟалеит. Баҭали Синаҭи иахырҳәаарыз рыздырамызт. Ауаҩы уанишьцылалак, дзеиԥшроу анеилукаалак, нас ушазыԥшӡам дануԥырҵлак иаахьааугоит цәгьалаҵәҟьа, абас заҳзырузеи ҳәа аиҳабыра гәыбӷан нарыҭауа. Уажәы-уажәы иӡбахә иналацәажәон, ашаха ҳахьнырҳаланы, ашьхара ҳашхаигалаз ҳәа. Усҟан зегьы рыҵашьыцыртә, рхы кыдҵаны рышҟа иааԥшуан. Анцәа дреигәырӷьартә иҟамыз!.. Бӷеиҵыхрак ианҭагылоз аамҭазы дахьрымпыҵԥрааз Синаҭ даараӡа игәы иалан, аха илшагәышьоз...
Шьаадаҭ Аџыр-иԥа даҽа усбарҭак ахь даниарга, ихаҭыԥан акыраамҭаӡагьы уаҩ дырзалхуамызт. Шаҟаҩ рыӡбахә рҳәахьадаз, аха хықәкыла иалкааны иҟарҵашаз дызусҭаз рыздыруамызт. Уи даараӡа ԥанагәи Арухани ргәы днархьуан, ҳара ара ҳшыҟоу ишԥыкәу даҽаӡәы дааганы дшаҳхадыргылауа ҳәа. – Ҳара ҳаҟара аџьабаа мбаӡакәа, иааины инаҳхатәоит, ражәа ҭлапҟақәа узырхымԥауа, ртәарҭа ажәҟьы илажьны. Зны ҳара ҳаҟара аус руааит, нас изеиԥшроу рбап!.. – рҟыбаӡыбақәа еиҳа-еиҳа идыршыҩкуан, ргәамҵхамҵрақәа еиқәтәарак рымаӡамызт.
– Зегь зхароу ҳара ҳауп, ианҿаҳамҭлак, иааны ҳхы инықәтәоит!.. – Арухан амалахазгьы цеи-ццышәи еиқәлыртәомызт, уажәы еиҳагьы амца ацралҵон. Раԥхьаӡа Синаҭ араҟа аусура даналагаз, Арухани, Баҭали, иареи уадак аҿы еицтәан. Арухан лгәамҵхамҵрақәа акырӡа игәы кылырҵәахьан азы, шамахамзар, игәы лзыразымызт. Дзеиԥшраз, лҭыҳәрықьқәа шыҟаз анеиликаа, иҽылҿамыжькәа дааиуан, дналывс-ҩалывсуа.
Ашьҭахь, ишааиуаз, аамҭагьы акыр набжьысхьан еиԥш, даҽа еиҳабык днахадыргылеит Синаҭраа русбарҭаҿы. Рхахьгьы ирзаагомызт уи ахаҵа дара рышҟа ихы дырхап ҳәа. Уаҩ ҭынчк иакәын, аӡәгьы игәы дамысӡакәа, зҽыртаташьны зхы мҩаԥызгақәоз дреиуан. Дныхгыла-аахгыла, мацқьа-шьацқьа ихы ныҟәигон. Ацәажәара бзианы идыруан, аха цәажәарыла аусқәа узеиқәырҽаҽома еснагь?.. Лассы-лассы, ичымазара иахҟьаны, иаамҭа зегьы ахәышәтәырҭаҿы ианихигауаз ыҟан.
– Ари уаҩы ҟәымшәышәк, уаҩ татак иоуп, аӷьӷьаҳәа шәышԥеилоу, уаҳа ҳаҭырқәҵарак шәымаӡами... уеизгьы-уеизгьы дшәылаҟаар аума ишәҭаху?!. – уи иԥсыҽра ихы иархәаны, ԥанагә, еилацәажәарак анрымоу, дҩыҵхаханы, аԥхьыжәҳәа итәақәоу днарықәымчны, днарықәцәҟьо далагеит. – Иҟалеи уара, уиаҟара ухы иалнарҟьазеи?!. – инеиҿадырхьуан уи згәы иаламӡақәоз, игәхьаагьы мкӡакәаны. Усҟан Арухангьы дҩаҵҟьон: – Ашьшьыҳәа шәзымтәаӡои?.. Ишәҭахымзар, шәындәылҵны шәца шәхы ахьынахоу... уеизгьы араҟа акагьы шәхәарҭам!.. – ԥанагә ииҳәаз инацлырӷызуан ларгьы. – Уара, шәааӡырҩырауазеи, ҳаиҳабы ииҳәогьы ҳмаҳари!.. – дызлоузеи уҳәарауазеи, Кәанызгьы ибжьы нҳалеиҵо далагеит. Аиҳабы ҳәа изхәаԥшуазгьы, ибжьы рмаҷӡаны акәын дышцәажәоз. Еснагь иҿыҵакын: – Иахьа аамҭацәгьак ҳҭагылоуп, ижәдыруазааит!.. Дасу шәызҿу шәусқәа шәхашәмыршҭлан, шәхы ҳаҭыр ақәышәҵала... аӡәи-аӡәи шәӷыӷеибамклан... ҳаамҭазы ауаҩы иԥсҭазаара кьаҿуп!.. – иҳәалон днарылаԥшны, дмыццакӡакәа... изықәгылоу адгьыл нарыҵахәаша ицарашәа, ҭынч-ҭынч днарыҿцәажәауа...
– Мап... ари иҳахәо уаҩым, абжеиҳан дычмазаҩуп, – шырҳәоз, аҵыхәтәаны днарымпыҵӡааӡеит. – Уи уажәшьҭа, аиаша уҳәарами, дҳахәом... иахьизыманшәалоу џьара диагазар цәгьамызт... – инеихырҳәаалон ишьклаԥшқәозгьы. Ииашаҵәҟьаны, иаргьы ахәышәтәырҭа данҭыҵ, уаҳа иусурахь дзықәымлаӡеит, дуашәшәыраӡахазар акәхарын, иҽааникылеит...
– Ҳара ӡәыр дҳақәзар, зегь шыҟоу ҳҟамлози!.. Убасоуп, иааганы инаҳхадыргылоит, дара ишырҭаху еиԥш, иаҳмазҵааӡакәа... нас аԥша иаманы ицалап!.. Абас мацара ианбанӡа!.. Ҳара ҳтәык абра дҟалар иҟалозеи, ҳаздыруа, ҳаилызкаауа?!.
– Арухан илҳәац еиҭалҳәон, иаҵакыз аҵаҵәахны, лгәы нҭыӷьӷьаауа, аиашара иазықәԥауа иеиԥш лҽыҟаҵаны.
Убасҟан ауп ари аусбарҭаҿы аусқәа аҽакала имҩаԥысуа ианалага. ԥанагәи Арухани, зегь реиҳа рхы иалнарҟьошәа, унарыдгылар, уи ада акы иалацәажәомызт... Ирыкәыршан иҟақәаз дара ирыхьдырԥшхьан...
Оумашәа иубашаз, абжьааԥны иузмырқәацаӡоз Кәанызгьы даазқәылаз иҭыԥаҿ дзымтәо далагеит. Иара ихәҭамыз аусқәа иҽрылагаланы, зны анахь дыҩларын, зны арахь дыҩларын, гәҭынчымрак изцәырҟьон, ҭынч џьарак дызтәомызт.
– Каҳуак иҳаржәып ҳәа акәын, аха дыҟамзар ишԥаҟаҳҵари, ҳаиқәымшәеит, уа дыҟаз... – иҳәеит Баҭал, Кәаныз иватәақәаз днарыхәаччаны. Кәаныз дахьтәалоз иҭыԥ ҭацәын уажәы, қьаад гәарҭак ус истолаҿ иқәын еиқәырчаҟәны.
Индәылҵит адәахьы. Амш еихәлачшәа иҟан, ажәҩан аԥсҭҳәа еиқәарақәа иҵырҟьан, еилгарак аныԥшӡомызт. Ақәа ауазаргьы, иауны еилгар, еиҳа ауаҩы игәы имырҭынчуази!.. Еихаҟәызны, алакҭа ҭылашьцааӡа иааԥшуан.
– Ас дыҟаӡамызт, аҵыхәтәаны даазқәылаз оумашәа иҽеиҭеикит Кәанызгьы. Ииҩуа дрыцыҩуа, иҵҟьо дрыцыҵҟьо далагеит... – Синаҭ Кәаныз иҟазшьа аҽахьеиҭанакуаз игәаԥхомызт. Дасу иара иҟазшьа имоуп, уалагаргьы дузԥхьарыҟәҟәома, ус дцалароуп аамҭак наиқәыӷәӷәаны дартәаанӡа, дарҭынчаанӡа.
– Кәанызгьы ԥанагә ихы дҭарԥаны димазар акәхап... аха ала аҵыхәа кны аӡы узыруама? Иара ихатәык имаӡамкәа, дызхьынҳалақәоу днарымпыҵышшаргьы ҟалоит...
Баҭал, Синаҭ ииҳәаз инақәырӷәӷәаны, даацәажәеит.
– Иара дышԥаҟалеи... иааиуа аиҳабацәа зегьы днарыдҷабло!.. Ахәылԥҵыс аҩны ахыбраҿы икәалкәало аҽшыкнанаҳауа еиԥш, днархьынҳалоит... Уажә даазқәылаз, егьараан дубаргьы, ԥанагә истол хәхәа дшадтәалоу унаихҭыгәлоит. Нас, данцәажәо, уизыӡырҩлеи, – иаха ԥанагә иҿы сыҟан,
шаҟа аажәыз удыруама?.. Аҷкәынцәа еизан, иаха аҵх акыр инаскьаагеит... – иҳәалап. ԥанагә ииҳәаз, ԥанагә иҟаиҵаз, шаҟаҩы адырцәа имоу – убри иҿакӡоуп. Зны убас дахьтәаз сныҩналан, абри ԥанагә ԥсшьара данцоз аламҭалаз акәын, снаиацәажәап ҳәа... Аха сара исҳәо иаҳауазма?!. – Абыржәы ԥанагә аеропорт аҿы дыҟоуп... аа, дынхалоит, егьигӡам!.. Абри аҳаирплан анышьҭԥраауа шаҟа исцәымӷу удыруама?!. – дналагеит иажәабжь инеиқәҵа-неиқәырҭәо. – Аа, уажәшьҭа дхалахьеит... ахалара ауп ҳәа, знык уанхалалак, нас иманшәалоуп... аԥсҭҳәа бымбылқәа унархыԥраауа... Аа, ԥанагә уажәы ажәҩан далоуп... – иҳәан, исааҭгьы днахәаԥшит. Ус ишцәажәо:
– Ԥанагә уажәшьҭа иҭыԥаҿ днеихьеит. Иара есышықәсагьы убрахь ауп дахьцо... Ус дҭынчшәа дубоит, аха аҳәса рзыҳәангьы ихәы ҭаижьӡом... Уи аӡәы далкааны димазаргьы ҟалап... – даҟәыҵуамызт уи акыраамҭа ихцәажәара.
– Уара, Кәаныз, акаҳуа ҳамжәри? – анысҳәалак, – аа, абааԥсы, уажәы сзымцар ҟалап, ԥанагә аҭел дасраны дыҟоуп, сизыԥшыроуп... – нсаҭеикит усҟан иара. Саргьы, аиаша уасҳәап, абри ауаҩ ҩызаҵас сихәаԥшыртә еиԥш, сгәы зкышаз акагьы сызиҵымбааит, егьазундазгьы.
– Уиҟәамҵуеи наҟ, ус ҟазшьас имазар акәхап... Иара ишуҳәақәо дузхьарԥшуама ушҟа!.. Уажәгьы ԥанагә дицзар акәхап, уаҳа дабаҟоу зугәахәуа?..
Баҭали Синаҭи инеихҳәаалауа амшынҿықәахь рҿынархеит маҷк рыԥсы ааивыргарц, каҳуакгьы инаҿыхәарц...
Акаҳуажәырҭақәа ара аҟара иахьырацәоу џьаргьы иубарҭам. Амшынҿықә унавалеит, шьаҿацыԥхьаӡа улаԥш нарықәшәоит, аҵагыларҭақәа хыгьежьаа-хыгьежьааӡа, иҭацәны иубашам шамахамзар. Араҟа еицәажәарҭа ҭыԥны измақәоугьы рацәаҩӡоуп. Ишоуп дара хәҭа-хәҭала, ирыдрыԥхьалақәогьы хаз-хазқәоуп. Џьара, адунеи аҿы иааҟало изламцәажәо иарбану, рыгәқәа нҭыблаауа, аполитика хәыц-хәыц иааимҿдыршәоит, абри абас иҟаҵатәын, абри абас
иазнеитәын ҳәа, џьара инеимҵакы-ааимҵакуа, аҭыԥқәа ишрылацәажәо рыхлахаҵқәа аадыргьежьуеит, аҽаџьара – акультура-аҟазара хьаас ирымоуп, иргәыҵхақәоу рацәаӡоуп. Урҭ рнаҩсан иҟоу акаҳуажәырҭақәа рҿы – адунеи аҿы иҟоу ампыласыҩцәа рыӡбахә шеимаркуа, рыблақәа ааҭибахуеит. Наҟ, ԥыҭк инаскьаганы – ахәаахәҭцәа, хрыбза-кәрыбза аҵарҭышагаҩцәа... рнаҩсан – крызку, крызмақәоу...
Синаҭи Баҭали еиҳа иахьҭынчроу ҳәа иалхны иахьрымаз иҩхалеит. Аԥхынразы цәгьаӡа иԥсыршьаган араҟа, аԥша аҳәҳәаҳәа иныҵасуа, ԥыҭк унатәар, уеихыкка уааҟалон, уааԥсара зегьы нухыԥсаауан, гәаҳәарак наунаҭон, зегьы лаԥшхаала унарыхәаԥшыртә еиԥш. Аӡынразгьы иманшәалан, аԥша иныҵахәмаруаз уеилыхха уааҟанаҵон.
Синаҭи Баҭали абри аҭыԥ еиӷьыршьоз аҽа ҭыԥк рымаӡамызт. Амузыка абжьы, рацәак ихаламҵакәа инықәыҩуан иахьабалак. Уаҟа, акаҳуа аамыхны, амшын инхыԥшыло инатәон дара. Раԥхьаҟа, аҳаракыра иаҿаԥсаз аҩнқәеи аԥсабареи еилаҵәаны, ублақәа хыркуан. Харантәи иааны инахәаԥшыз, џьанаҭ ҭыԥны иԥхьаӡаны, егьырҭ иибахьоу аҭыԥ ԥшӡарақәа инарыдкыланы дахымцәажәарц залшомызт, убриаҟара агәахәара, агәышьҭыхра инаҭон.
– Уажәшьҭа ҳцалап, – иҳәеит Баҭал, акаҳуа аныржәы ашьҭахь. – Мыцхәаамҭа ҳтәаргьы бзиоуп, аха ҳусқәагьы ҳнархылаԥшроуп, мамзар ҳазҭахым ишакәым рыбла ҳныхшәалар, арҭ уаҳа ус рымаӡами ҳәа инҳазкылԥш-кылӡырҩыргьы алшоит... – нациҵеит.
– Ииашоуп, ҳамырхаанӡа ҳцалароуп... Амчра зку шәамаҳхуеит ҳәа иаламго џьушьома, уи рхы иархәаны, ҳааргәамԥхар!.. – иҳәеит Синаҭгьы, гәанхәҵысҭала шьоукы днарызхәыцны. Урҭ зусҭцәаз еилкааҵәҟьангьы идыруан Баҭал, аха ицәажәара, уаҟа иаанкыланы, уаҳа иацимҵеит.
– Аа, уара, ԥанагәи Кәанызи ахьеидгылоу, ҳара иабаҟоу ҳәа ҳаҟан... – иахьнылбааҵәҟьаз, рацәак ихарамкәа игылаз аҵла ду иамҵагыланы, акы иалацәажәон урҭ рҩыџьагьы.
Баҭал, Синаҭ днаихәаԥшын, иҽааникылеит.
– Уаала, џьушьҭеит, ирҳәогьы ҳаҳап, ҳнарзыӡырҩып... – нациҵеит Синаҭ, Баҭал дааҭгылазшәа аниба. – Аӡәи-аӡәи
ҳаицәхьаҵуа ҳалагар, ҳусқәа ус изыманшәаламхар ҟалап... – иҳәеит, даахәыц-хәыцны.
– Анҭ ирҳәо ҳара ҳакәым, ирзааигәаӡоугьы иарымҳәаргьы ҟалап... Урыхәаԥши ишгылоу, ҵәаҟьак еицықәӡоит макьаназы...
– Уара, ҳара каҳуак шәҳаржәып ҳәа ҳгәы инҭаҳкын, аха шәара ҳаԥхьа шәдәылҵхьазаарын... – ишынарыдгылазҵәҟьа даацәажәеит Синаҭ. – Ҳаҭашәымҵан ҳахьышәхьымӡаз!..
– Иауазеи, ҳара шәаԥхьа иаажәит, нас, ҳшааиуаз, абра ҳааҭгылан, абри аҵла ҳзаҵымҵит... – ԥанагә амшын дынхыԥшылеит. Амшын, ацәқәырԥақәа неидыслауа, аҽарҭынчуамызт. Амш аныцәгьахо амшын ацәқәырԥашьала иаразнак иудыруеит. Инахараны, ажәҩани амшыни ахьеиларсыз, ицәеиқәараӡа, иҵшәааны иааԥшуан.
– Абри аҵлагьы шаҟа ҭоурых ирхаанугьы здырхуада... – иҳәан, илаԥш уажәы аҵла инақәҵәиршеит, Баҭали Синаҭи неиаанӡа излацәажәозгьы уаҟа аҵыхәтәа ааԥиҵәеит, акагь рымҳәаӡозшәа, акагьы иаламцәажәаӡозшәа.
– Ари иахыҵӡо, ари иахҭнагахьоу цқьа еилкааны уаҩы изымдыруазаргьы ҟалап. Оумажәӡа ахыҵуеит, ҳабдуцәа ирықәлоуп, жәаҳәарада... – Кәанызгьы ԥанагә ицәажәара иҽынаԥишьит, инапқәа аҵла ашәпара инакәиршарашәа, инеиҵыхуа.
Урҭ акыраамҭа иалацәажәон уи аҵла хьанҭа амшын иҿықәгылаз. Иаардыруаз зегьы ахырҳәааит, инахцәажәеит, уи ада уаҳа ус рымамызшәа, иныгәцаракны. Нас ацаразы шьаҿақәак анааихырга, ԥанагәи Кәанызи рҽааныркылеит, ҳара даҽа маҷк аҳауа наҳҿаҳарсыр ҳҭахуп, рҳәан.
Убри аамҭазы Кәаныз Синаҭ ишҟа даахьаԥшит: – Синаҭ, усҭахын минуҭк аҟара!.. – Синаҭ иҽааникылеит.
– Уара, ани иацы ҳазлацәажәаз Аџыр-иԥа иауҳәазу?.. – убри дназхьааит уажәы.
– Ишԥаиасымҳәоз... иасымҳәакәа... – Синаҭ иҽааириашеит. – Зегьы-зегьы снаидтәаланы иасҳәеит.
– Нас иахиҳәаазеи?.. – Кәаныз, иблақәа ҳәаҵәыҳәаҵәуа, Синаҭ иҟынтәи акы дшахыццакуаз ҩашьомызт. – Иахьа
акырынтә сгәы унҭашәеит, аха сзумазҵаакәа сыҟан... – ус хьанҭак зыршоз иеиԥш иҽыҟаҵаны, Синаҭ дзызиазҵааз аҭак дназыԥшит.
– Иахиҳәаахуаз... Уи аиҳабыра роуп знапы иану... ишыҟало ҳахәаԥшып, иҳәеит... – Синаҭ ҭынч-ҭынч даацәажәеит, дызлацәажәоз аус шыхьанҭаз, ус унадыххыланы уаҩы ишизымӡбоз иаԥхьа игылаз игәы инықәишьит.
– Аџыр-иԥа илымшо егьыҟаӡам... убра дҳацхраар цәгьамызт... Атәымуаа ирзаауазеи, ҳара ҳамч ақәхартә иҟоуп уи аҭыԥ... – уаҳа мҳәаӡакәа, наҟ дынхьаҵит Кәаныз, гәамԥхара-ҟазшьак наинырԥшны.
– Ииҭахыз?.. Изакәыз дзыргәамҵуаз?.. – Баҭал Синаҭ днаиазҵааит, дшынаидгылаз еиԥш.
– Уигьы ииҭахқәоу рацәаӡоуп... аха ҳара иҳазҵаауада?.. Ҳара ҳхы ҳара ҳанақәиҭым аамҭа ҳҭашәаны ҳаҟоуп... иҳазхәыцуада, иаҳхаҵгылода?.. Аха аамҭа иаратәы ҟанаҵашт, ҳара ҳахыццакуеит акәымзар... – Синаҭ Кәаныз дызиазҵааз алацәажәара иҽазимкит уажәы, уи аниасҳәара аамҭа ҟалап ҳәа игәы инҭеикын.
Иааџьоушьаша ахҭысқәа ҟало иалагеит Синаҭраа русбарҭаҿы инеиқәырццак-неиқәырццакны. Акатаҳәа ԥанагә иуадахь ауаа ҩналоит, иҩныҵуеит, убри иаҿуп. Уажәы уи аус Синаҭгьы дшазыԥшӡамыз дналадырхәырц наԥшьыргеит, иара игәы рҭынч дшыҟаз... Дара ариабжьарак рҭынчра рцәыӡхьазаарын... иаргьыжьхьан, иаршаҟь-шаҟьахьан, рыхлахаҵ иқәнаҟьахьан, аха уиаҟара зҿлымҳара аимҭацызт, алеиҩеиласра ишалахәызгьы. Иара ицәымӷу ҟазшьақәак рыҵибаауан, аха уи аамҭалатәихап ҳәа рацәак ихахьы иааигомызт. Дара ишынеибаку зегьы иамҿханакхьан уи аҟаршоура изҭанаршәыз ирызгәамҭаӡакәа.
– Синаҭ, аказы уаҳҭахын!.. – иҳәеит ҽнак Кәаныз, Синаҭ ишә днылаххын. Синаҭгьы, уи иажәа ҩбамтәыкәа, дҩагылан, Кәаныз днаишьҭалеит, сзырҭаху закәызеи ҳәа игәы дынҭахәыцуа.
– Абра цәажәатәык ҳаман... инықәҵа-аақәаҳҵеит, аха уара уда ԥсыхәа ҳзамҭеит... – иҳәан, ԥанагә иуадахь диманы дныҩналеит.
Ԥанагә, арҭ шибазҵәҟьа, дҿаԥхаҿаччо днархаҵгылеит. Акы анырҭаху рҟазшьақәа шԥадыртатои, рҽышԥеиҭаркуеи, уҳәарауазеи!.. Ухаҵкы имцауеи, дара ирзеиӷьу уск аҿы уаарымԥыхьашәар!.. Усҟан иҵагь урзааигәахарц рҭаххоит, урылахәызарц, абжьааԥны хырҩаа узымҭақәоз, угәхьаа зкӡамыз. Укәа инҭаланы, аҳәынаԥ еиԥш иҳәырҳәыруа умаӷра инҭысып. Уимоу, џьара ицозаргьы, рмашьына унҭартәаны ургоит, амҩангьы ухаҵкы қамыршәуа, ԥацхак аҿы унаганы унадыртәоит, аџықџықҳәа инауҿаччо.
Абарҭ рҩызцәақәа аҟазшьақәа здибалақәахьаз ыҟан Синаҭ имаҷымкәа, аха ус аламала иҽрымҭакәа дааиуан макьаназы. Насгьы Синаҭ ицәаҩа иаднамкылақәоз ибзиаҵәҟьаны аӡәырҩы ишеилыркаахьазгьы, Кәаныз дырҩегьых гәыӷрак иман абри дара зышьҭоу аус аҿы Синаҭ иҽалаирхәып ҳәа. Уи аӡбахә ала ԥанагәи иареи акыр ишеицәажәахьаз, егьа ицәыҵархәаҽыргьы, арахь ирыҿныԥшуан. Инеихәаԥшы-ааихәаԥшуа ирҳәоз акын, ируаз акын. Ишакәым унарывҵаларгьы, рҽынхыршәааны, рҽынхаршаланы уныԥхьадырҟәҟәон.
Ԥанагә итәарҭаҿы днатәеит иҽаарманшәаланы. Кәаныз, уи иҿаԥхьа, астол ацраԥшьы днадтәалеит. Синаҭгьы рааигәара днадыртәеит. Абыржәы унарҿаԥшызҭгьы, рқьышәқәа еихарԥсны, крызҵазкуа уск иалацәажәарц шырҭаху нарнубаалон. Рҟазшьақәагьы иаразнак иааиҭаркит. Синаҭ амалахазгьы ихахьы иааираны иҟамызт арҭ злацәажәараны иҟаз, дара ицәыррымгазҭгьы. Рнапқәа раԥхьаҟа астол инықәырҵеит еихьшьуа, акы ишамырҭынчуа рнубаалартә еиԥш.
Ԥанагә иоуп раԥхьаӡа ацәажәара напазыркыз.
– Ҳара абра ҳнеицәажәақәеит... акыр инықәаҳҵа-аақәаҳҵеит, аха уаҳа ԥсыхәа ҳзамҭеит. Абраҟа уск мҩаԥгатәуп, убри ҳзымҩаԥугароуп уара. Ишудыруа еиԥш, еснагь, ҳара абраҟа ҳаштәоу, шьоук ааганы инаҳхадыргылоит инаҳахәамԥшӡакәа, инаҳмазҵааӡакәа... Нас, ҳашрыҵаԥшуа, инҳампыҵабаны ицоит, акагьы аарызмырҽеиӡакәа. Ҳаргьы уажәшьҭа ҳхәыҷқәаӡам, ҭыԥк аанаҳкыларатәы ҳаҟоуп, ҳус ҳара иаадыруеит, ҳзеицәада?.. Абраҟа ҳаштәаз ҳажәит, аӡәгьы дҳазхьамԥшӡакәа... уаасгьы ҳрымԥхьаӡо иалагеит... Уажәшьҭак иаҳзычҳауам, иагьаауҵәҟьом!.. Изхысҳәаауа, абраҟа аидгылара аҭахуп, аидгылара ааҳарԥшыроуп!.. Ҳанзеидымгыла, ҳусқәа башахоит, дырҩегьых гәамсыҭажәк дааганы днаҳхадыргылоит, ииҳәо-ииуа дақәымшәо, ҳара днаҳазҵаауа. Нас, уҽыкнауҳаргьы, егьалҵуам, абыржәоуп абри аус анырцыхцыхтәу. Абра узаазгаз, уаргьы иудыруазарц ҳҭахуп... Аидгылара ҳацәмаҷуп, аидгылара... убри азыҳәан ауп ирҭаху зҳаларыгӡо. Насгьы абра иҵагь еиҭакрақәак ҟалараны иҟоуп, уаргьы иузеиӷьхоит... – иблақәа харшаланы Синаҭ днеиҿаԥшит ԥанагә, аус зегьы ахьеиларсу абраҟа акәушәа ихы ааирҵысит, абригьы аилкаара шаҭаху дназирхәыцырц.
Синаҭ уи дахьынеиҿаԥшыз уа даанхеит, ииҳәашаз наиҿамшәазшәа, дызлацәажәоз изымбатәбараханы.
– Аиеи, аиеи... уаргьы иузеиӷьхоит!.. – Кәаныз дныбжьаԥалеит ахьышәҭҳәа, дныҭҟьаҭҟьо. – Ара ишыҟало умбои... иаҳҳәап, ԥанагә еиҳабыс дҟалар, ԥанагә иҭыԥ ахь Арухан диасып... Арухан лҭыԥ ахь – уара... уара уҭыԥ ахь – сара... Ари аҩыза аиҭакра ҳаргьы иаҳзеиӷьхоит. Ус акәымкәа, аӡәы абра данааҳхадыргыла, ҳусқәа зегьы башахоит... абри азхәыцра аҭахуп...
– Ибзиоуп, аха уи аҩыза ҳара иҳалшома?!. – Синаҭ даахәыц-хәыцит. Дызӡаадырԥшылоз шыцәгьамыз ихшыҩ назцеит, аха ари аҩыза аиҭакра дара аҿыгәҳәаауеит ҳәа, ус изыҟалома?!.
– Абраҟа ацхыраара аҭахуп... изхысҳәаауа, уи уара иулшоит!.. – ԥанагә иҽааир-татеит, ицхырааша амчра Синаҭ инапаҿы ишыҟоу агәра наихаирҵарц.
– Ишԥа?!. – Синаҭ, уи ииҳәаз ааџьашьаны, рҩыџьагьы днарҿаԥшит.
– Ишԥа умбои, Аџыр-иԥеи уареи қыҭак шәеицалҵит, араҟа аус аниуазгьы ҳаҭыр уқәиҵон... абраҟа ацхыраара ҳзыҟаиҵааит... уҳазиацәажәа!.. – ԥанагә игәы иҵхоз изыҵәахуамызт, илшагәышьозар маанас иҟоу зегьы ихы иаирхәар иҭахын ари аус анагӡаразыҳәан. – Зегь дара роуп, уи имазҵаакәа араҟа аӡәгьы дахадыргылаӡом...
– Акыр илшагәышьозар, иасҳәап уи сара... аха ишыҟало сыздырцәом... агәра сызшәыргом!.. – Синаҭ дҩагылеит деиқәхәыцраха. Ирҳәаз маҷк ишигәамԥхаз наинирԥшит.
– Дҳацхраарц иҭахызар дҳацхрааит, абыржәоуп ҳара ацхыраара анаҳҭаху!.. – Кәанызгьы дааҵыхәаршәшәеит.
Синаҭ абраҟа аус иуеижьҭеи шаҟа ҵуазеи, аха иаартны дрыламцәажәацызт. Дасу рыгәҭахәыцрақәа, рхырҿқәа аӡәаӡәала иааԥшуан изеиԥшраҵәҟьаз, изышьҭаз. Ирыҵаҵәахызи ирнубаалози еиқәшәомызт. Синаҭ убри даараӡа дархәыцхьан, дагьыԥхьанарҟәҟәон зымҩа. Зны-зынла ус игәы иаанагон, абри иахьатәи аамҭа цқьа еилкааны дзазымнеиуазшәа, иара дацәаанханы, иаԥхьа игылоу еиҳа еилыркаауазшәа. «Иҟалап иахьатәи аамҭа ус аҭахызар... ус иазныҟәатәызар?!.» – дархәыцуан Синаҭ уи инаиқәҵәиашаны. Аӡыцәқәырԥара уаҿагылар акагьы шулнамыршо еиԥш, иԥаҳалақәоз дырҿагылар, акагьы илнамыршарашәа игәы назцон. Аха уи аамҭала акәын, нас инеихыҵуан, аԥсҭҳәа ӡлачқәа ажәҩан ишынахыҵуа еиԥш. Зегь шәатәын, зегь затәын...
– Аа, шәышԥаҟоу, уара, Синаҭ?.. Шәеибгоума зегьы?.. Уажәы хылаԥшҩыда шәаанхеит, аха... – Аџыр-иԥа Синаҭ дахьибаз даараӡа дааиеигәыргьеит. Зегьы днаразҵааит гәыблыла. Синаҭ имҵәахыкәа иаиҳәеит ԥанагәраа ргәаанагарақәа зеиԥшраз, абри иманшәаламхаз русбарҭа иазкны имҩаԥысуаз аиҿыхарақәа.
– Ицәгьам, ицәгьам... аусқәа даараӡа ишьақәырцалахьазаап!.. Убраҟа Баҭал дышԥаҟоу?.. Егьырҭ сыздыруам, аха Баҭал уаҩ диқәгәыӷыртә дыҟоуп... дҵоуроуп, дыцқьоуп... Анҭ аҽыхацәа ракәхап уаазышьҭыз?.. Рыԥсы мцои уажәы, избода акәымзар, егьа еиқәдырҽаҽоит. Аха, изуасҳәозаалакгьы, уара урҭ урыҽхьнымлан, уҽрылоумыжьын... ашьшьыҳәа уҟаз!.. Иухәҭоу анцәа иуиҭоит... мчыла аԥсабара акагьы узампыҵкәыкәааӡом!.. Аҭыԥ иашьҭоу убас иҟоуп, иахьаарзыманшәалахаз уаргьы угәхьаа ркуам, саргьы сыгәхьаа ркуам... еснагь ҽыхароуп изҿу, еиқәтәарак рымаӡамкәа убас ицалароуп... – Аџыр-иԥа Синаҭ иаиҳәаз акырӡа дархәыцыртә инаиқәҵәиашеит. Ихьынҳалаз наихьыҩрны, даҽа
дунеик днықәнарԥшызшәа, дааихыӷӷеит. Аԥхьангьы Кәаныз дихьынҳаланы дызиазҵаауаз абриазы акәын, аха Синаҭ уиаҟара иҽалаимгалацәеит, зегьы нҭырфыҷааны иааиҳәартә еиԥш. Аус шусыз ицар акәын, амҩахҟьара аӡәгьы ишиуалыԥшьамыз иазхәыцтәын, аха уи аҟынӡа рхы наргомызт макьаназы.
Ԥанагәи Кәанызи ргәалаҟара зны ишьҭыҵуан, зны илаҟәуан. ԥанагә егьараан дубаргьы, уаҳа ус имаӡамызшәа, иуада аԥенџьыр дадгыланы адәахьы дыԥшуан, убрахь игәы змырҭынчуаз акы ицәынхазшәа, ахәхәаҳәа дынцәыҵақәыԥсычҳауа. Кәаныз уажәы-уажәы уахь дынхаԥалон, ԥанагә имацара даанижьыр, ахәыцрақәа неихапапаны, ихшыҩ шьақәырҟьар ҳәа дацәшәозшәа. Амшқәагьы рҽынеиҭакуа, ауаа рҟазшьақәа неиҭныԥсахло, инхьагәгәа ацара иаҿын, маӡа-шәкы нарыҵаҵәахны, аӡәгьы инаизхьамԥшӡакәа...
– Иааит, иааит!.. Хыхь шәхалроуп иаарлсны... аизара ҟалоит!.. – Кәаныз иԥсы игәы икылаханы ауадақәа ааимирҟьеит али-ԥси рыбжьара, хҭысеиҭакра дук ҟалараны ишыҟаз надырдыруа. Егьырҭгьы ҩагылан, уахь рҿынархеит хымаԥсыма, хыхь ихагалаз амардуан ду иҩаҿаланы.
– Баҭал дабаҟоу?.. – ашә ихы нылеикит Кәаныз, Синаҭ дахьтәаз дынкылԥшшәа, ихы-иҿы еицраланы, апырпыл нықәыршьызшәа иҿыҟаԥшьаахахьан.
– Баҭал заанаҵы уахь иԥхьан дыргеит... – ибжьы ааргәаҩашәа аҭак ныҟаиҵеит Синаҭ, иаша лакҭа ӷәӷәала днеиҿаԥшын, шәызҿқәоу зегьы башахоит ҳәа сыҟоуп ҳәа аанаргауа.
– Избан иара?!. Ҿыц ҳәа кыруаҳама?!. – иааџьеишьеит Кәаныз, иааизымбатәбарахеит. Аҟыԥыҳәа уи акы шаҵаз игәы назцеит.
– Сыздыруам... ус егьысмаҳаит... – Синаҭ дҩагылеит уахь иҿынеихарц. Кәаныз аӷьеҩҳәа ашә ныдижьлеит, гәамԥхара-ҟазшьак наинырԥшны.
Азал аҿы еиқәыхха, зегьы еизаны инатәеит, рышьҭыбжьык умаҳаӡо. Иахьа излацәажәараны иҟоу дара рзыҳәан даараӡа
акраҵанакуан, рыгәқәа хыҭхыҭуа иазыԥшын. Аҩын ду аҟынтәи Арнауҭ Шабаҭ-иԥа астол аҿаԥшьы дадтәалоуп, уи анаҩсан – Шьаадаҭ Аџыр-иԥа. Анапхгаҩы иҭыԥ ҭацәуп, убриоуп зегьы ргәы хыҭхыҭуа иззыԥшу. Урҭ рнаҩсан рҽеидырӷәӷәала итәоуп Арухани ԥанагәи, еиҳа-еиҳа амца рыжәланы ицошәа, рыблақәа уажәы-уажәы иахьабалак идыршаҟьшаҟьоит, рышьҭыбжьык уаҳаӡом макьаназы. Ас иҭынчразар абжьааԥны, шаҟа иманшәалахоз аус зцыруазгьы даргьы!..
– Ҳаззыԥшуи?.. Ҳалагап уажәшьҭа!.. – Арнауҭ Шабаҭ-иԥа Шьаадаҭ иахь дынхьаԥшит. Уи уаҩасак иакәын, аукы. Деилаҳәан, улаԥш наидхалартә еиԥш, дцырцыруа, ишәыз амаҭәа лыԥшаахқәа цәгьа инаалон.
– Ҳара иахьа ҳнапы иану уск мҩаԥаагарц ҳааит шәара шәахь... аҷах-аҷахҳәа даацәацәажәеит уи зегьы днарылаԥшуа, иажәақәа ҭынч-ҭынч инеиқәыртәо. Шәна-пҟхгаҩы ичымазара иахҟьаны акыраамҭаӡа аусура дызҭымҵуа дыҟан. Уажәы аҳәара иҟаиҵаз ала ихы дақәиҭаҳтәит... Убри аҟынтә аиҳабыра рҿгьы ҳалацәажәеит, араҟагьы... шәусбарҭа наҟ-наҟтәи аԥеиԥш иҵагь еиҿызкааша, иашьклаԥшышьа анапхгаҩы иалхразы. Акыр инықәаҳҵа-аақәаҳҵеит, аха аҵыхәтәаны абриаҟноуп ҳахьаанҿасыз, ҳахьаангылаз... – дааҭгылеит маҷк... Уажәы зегь реиҳа згәы ҭыҵуа Арухани ԥанагәи ракәхап, аха урҭгьы рҽеихарҟәызны иԥшуп иҵагь ииҳәарызеишь, ҳабакылигари ҳәа.
– Ҳара зыӡбахә ҳҳәо – иуаҩышьа ыҟоуп, иҟазшьа ыҟоуп, иҵарадырра ыҟоуп. Акырџьара аус иухьеит, ҭакԥхықәрала дазнеиуан инапы ианырҵоз иарбан усхкызаалакгьы. Араҟа, аус ахьиуагьы, ицәгьамкәа ихы ааирԥшхьеит... Ҳгәы иаанагоит уи илшап ҳәа шәусбарҭа анапхгараҭара. Аӡәи-аӡәи шәааицхыраап, шәааизхәыцып... Баҭал Ацанба шәызынтәыкгьы дызлашәзымдыруа акагьы ыҟаӡам. Уи ҳирԥхашьап ҳәа ҳгәы иаанагом... – ицәажәара аанкыланы, дырҩагьых днарылаԥшит Арнауҭ Шабаҭ-иԥа, ргәаанагарақәа днарзыӡырҩырц иҭахны, аха иара иқәиргылаз азҵаараҿы иԥыҩларгьы дшақәшаҳаҭмыз, ари аҩыза аус инапы ианҵаны дахьаарышьҭыз дшацәхьамҵуаз инубаалон.
Азныказы иааҭынчрахеит иахьабалак. Шабаҭ-иԥа инарылаижьыз иарҭынчызшәа, ус ҳамҭакы, акагьы рзымҳәо иааихәланархеит. Баҭал, ихьӡ ахьырҳәаз дацәыԥхашьазшәа, маҷк ихы ааланырҟәит.
– Акагьы зышәымҳәозеи?.. Шәызтәоузеи ус шәҽеихәлагәаны?.. – Арухан дҩаҵҟьеит иаразнак, итәақәаз лхы ркьакьаны инарықәылкит, гәамԥхара-ҟазшьак лқьышә инықәкны. – Ҳара ус акәӡамызт ҳгәы ишҭаз!.. Баҭал дыҷкәынацәгьоуп ҳҳәом аха... араҟа аџьабаақәа збаӡахьоу ыҟоуп, Баҭал иеиҳагьы... Избан иара ԥанагә дзыҟаҳамҵара?!. Акыр аус иухьеит, адыррагьы имоуп... абра ҳаштәаз ҳажәит ҳазынтәыкгьы, шьаҿак ҳаԥхьаҟа иаҳзыҟамҵаӡакәа!.. – лылаӷырӡқәа нхаҟәҟәалеит Арухан. Лгәыԥжәара лзаанымкылакәа ихыжжуан.
– Арухан, ус бацрамлан бара!.. Ҳара зегьы-зегьы ҳшәеит, иаазеит!.. ԥанагәгьы баргьы шәыцәгьоуп ҳҳәом, аха... Баҭалгьы дтәымуаҩӡам... шәҩыза иоуп... еиҳа-еиҳа изызҳауа амҩа рыҭатәуп... Араҟа изызхәыцтәқәоу рацәаӡоуп... – Арухан леиқәкра иҽыназикит Арнауҭ Шаабаҭ-иԥа. Макьаназы илакҭа ирцәгьарц иҭахымызт. Арухангьы илҳәац неиҭаҳәо, дхәацыхәаԥшьа лҽылзеиқәкуамызт, зегьы аалҿмырҳәацәакәа дзеиқәымтәеит. Аҳа, уажәшьҭа уи лыҽлырҭынчит анааргәахәуаз, дахьтәаз изымчҳакәа, ԥанагә дҩаҵҟьеит, инапқәа иаԥхьаҟа аҳауа иналаҵо иҩаирхахеит, инацәкьарақәа нхарҟәало, иауазар зегьы наимпыҵаихаларц иҭахны.
– Сара сгәаанагара шыҟоу абасоуп... – уигьы дызмырҭынчуаз уажәшьҭа ицәыримгар амуазар акәхарын, зегьы лакҭа мышьцала икылблаауа днарыхәаԥшит. – Абраҟа ҳазынтәыкгьы ҳаиҳа Арухан аус лухьеит, лҵара ыҟоуп, лдырра ыҟоуп... уи, ишырҳәо еиԥш, лхы аџьыка ықәылххьеит... Избан иара Арухан дзыҟаҳамҵара напхагаҩыс?.. Дыԥҳәысуп аха, дхаҵамԥҳәысуп!.. – аҵыхәтәантәи ажәа ишилшоз инақәирӷәӷәеит, ус иахәҭаны иԥхьаӡазар акәхап, узиԥыҩломызт.
– Иашоуп, иашоуп!.. ԥанагә аиаша иҳәоит!.. Шәааӡырҩы, уара, шәааӡырҩы!.. – Кәаныз дахьтәаз ибжьы нхалеиҵеит, аха Аџыр-иԥа уара узлажьузеи ҳәа иблақәа ыркшаԥаны данынаихәаԥш, ибз наихәлашәазшәа, уаҟа иҽааникылеит. Араҟа иара дышхәыцқәоз иҟамызт аусқәа. Иара дзазымхәыцит акәымзар, иҳәатәы акырԥхылнадо иҟазма, амчра зкыз рымпыҵԥаара ус имариамызт.
– Аууҳәа шәеиламлан зегьы, шәааизыӡырҩи!.. ԥанагә иуҳәаз ҳаҳаит, уаатәа уажәшьҭа!.. – инаидиҵеит уи, игәы цәымҟьакәа, имаршәа аакуа.
Ԥанагә днатәеит дхьанҭаӡа, иҟар хҽызшәа, аха игәы аҟаҿыҳәа еибафон еицраланы, хьаацәгьак азцәырҟьазшәа.
– Уаҳа ажәа зҳәода?.. Синаҭ, ишԥаҟоу уара угәаанагара?.. – уажәы Шьаадаҭ Аџыр-ԥҳа Синаҭ ихы наиқәикит.
– Баҭал сара дыздыруеижьҭеи акрааҵуеит... иҩызцәа рҿы иҟазшьа бзиоуп, иуаҩышьа акагьы узахҳәаауам, иламыс цқьоуп, зегьы дырзыҳаҵҳаҵо дрышьҭоуп, ааԥсара издырӡом. Насгьы зегьы, еилыхра ҟамҵакәа, инеибеиԥшны ауп дышрыхәаԥшуа. Сара стәала, ҳусбарҭа напхгаҩыс иҟаҵара ииашаны иӡбоуп ҳәа сгәы иаанагоит...
– Синаҭ ииҳәо ҳақәшаҳаҭуп ҳазынтәыкгьы!.. – убасҟан Синаҭ иҩызцәа зегьы ааицҿакны ииҳәаз инақәдырӷызит, хьаҵрак шыҟарымҵо нарнырԥшуа. ԥанагәи Арухани рыблақәа кылҵыҵ-кылҵыҵӡа иҭыҵны ицо, Синаҭ дынкылблаауа инаихәадырԥшит, хаара мацәак наузрыҵымбаауа.
– Саргьы убасоуп сгәы ишаанаго... Баҭали сареи аус еицааухьеит... ибзиаҵәҟьаны дыздыруеит. Зыламыс цқьоу уаҩуп. Аҟазшьа бзиа имоуп аус ицуразы... Баҭал ҳара ҳирԥхашьом... игәра аагоит ҳара!.. – Шьаадаҭ Аџыр-иԥагьы уи днаихцәажәеит.
– Уажәшьҭа ҳаззыԥшуазеи?.. Иудаҳныҳәалоит, Баҭал!.. – иҳәан, Арнауҭ Шабаҭ-иԥа дҩагылан, Баҭал инапы ааникылеит иаарыӷәӷәашәа. Нас егьырҭгьы инаидеизалан, инаидырныҳәалеит. Синаҭ днеин, дааигәыдирӷәӷәалеит гәахәарас иҟаҵаны. ԥанагәи Арухани хьшәашәа-хьшәашәаӡа игылан, дара ртәы иахьԥхылнамдаз ргәы иаланы...
– Зныкыр иҟалахьоума ҳара иаҳҳәо?.. Дара ишырҭаху, рхы ишааҭашәо имҩаԥыргоит... – Арухан лдәылҵымҭазы лҽаарҷахьаны даагәамҵхамҵит. Нас Синаҭ днаихәаԥшын, – Уаргьы хәыцәа укәыршоуп, уаҳзеилымкааӡакәа, еснагь, аиаша
сҳәоит ҳәа, уаҳҿагылала убас... – инеиҿалырхьит. Ԥанагәгьы уи игәаӷ кны дизкылыԥшуан. Аха иара рылаҿымҭӡакәа дындәылҵит.
Адырҩаҽны ашьжьымҭан Арухан Баҭал ишә дылагылан, сара сынтәатәи сыԥсшьара мышқәа схы ирсмырхәаӡацт, соушәышьҭроуп ҳәа, лҽеихаршәны, лҽеиқәырпатаны, ажәак инамыцхәны илҿымшәаӡо.
...Синаҭ иуада ашә ныдиҵан, ҵаҟа дналбааит, Кәаныз сиқәшәозар каҳуак наицызжәып ҳәа.
Кәаныз ихалазаҵәык, ихы иқәыжьны, иҭыԥаҿ дтәан. Синаҭ дшыныҩналазҵәҟьа, ихы дҩаханы днеиҿаԥшит:
– Уара, иоумҳәаӡази Аџыр-иԥа ани иуаҳҳәаз?.. – убри игәы ишыҵхоз мҩашьо даацәажәеит уажәы.
– Ишԥаиасымҳәоз... аха, ишубо еиԥш, егьалымҵгәышьеит... Уи аҵкьысгьы, уаалеи, каҳуак аажәып!.. – иҳәан, инаидиҵеит, Синаҭ уи днаицдәылҵырц.
– Каҳуажәра сцома?.. Иаха ԥанагә цәгьала дҟалан, ахәышәтәырҭаҿы дганы дышьҭаҳҵеит... Ихлахаҵ гьежьуан... Иахантәракгьы ҳашидтәалаз, ҳшихагьыжьуаз иааҳаршеит, лацәааихьшь ҳамаӡамкәа... – иҳәеит Кәаныз, илахь еиқәышьшьы.
– Ихьзеи, аубыџьыр... ианаамҭаӡамыз?!. – иааџьеишьеит Синаҭ дыззыԥшӡамкәа иаҳаз, игәы иныҵаххшәа.
– Араҟа, ҳара ҳҿы аус ууртә иҟоума... ҳзырԥырымҵит акәымзар... агәыхь умчаԥои!.. – ихы ааирҵысы-ааирҵысит Кәаныз, хәыцрыла деиҵапапа дыштәаз мҩашьо.
Синаҭ, уи уаҳа илаҿымҭӡакәа, адәахьы дындәылҵит ашьшьыҳәа... Амш каххаа еилгахьан, ажәҩан, ҽаамҭанык еиԥшымкәа, икеикеиуа, ԥсҭҳәацкгьы аҵаршәымызт...
Алҭыҟә ахәышәтәырҭаҿы данышьҭарҵази уажәи рыбжьара акырынтә иҽеиҭеикхьан. Иваиақәаз аныҳәҳәалак, ахалаҭа шкәакәақәа зшәыз ахьышәҭ-сышәҭҳәа инеихаххуан, игәхьаа
мкӡакәа аҟаҵәыҳәа гәырқәак наиладырҟацон даларҟажарц, даладырҭынчырц, нас, иахәҭаз зегьы ҟарҵазшәа, инхьагәгәаны инеиԥырҵуан, рышьҭахьҟа уаҳа инхьамыԥшӡакәа. Уигьы аамҭала акәын, изыҟарҵоз ахәышәқәа маҷӡак иԥсы ааивыргон. Агәырқәагьы ибар аиҳа имбар еиӷьишьон, убриаҟара ддыркарахахьан, ддыргәамҵхьан, аха ишԥаҟаиҵарыз, идимкылар ҟаломызт, ихьаақәа хыҽтәын.
Ус, ашә аалыртын, дааҩналеит, лхалаҭа шкәакәаӡа, лгәырқәа зҭаз лнапы иқәыргыланы, иара агәырқәа илазҵалоз амедеҳәшьа дыԥшӡаҟәаҟәараӡа, убла дхызар дузхыхрымызт, убас деинаалан.
Алҭыҟә ара дышьҭеижьҭеи акырынтә маӡа-маӡа дналызхьаԥшхьан, ихьаақәа наихаршҭны, дналҿгәҳәаауа, аха уи, илаф ԥсадақәа хырҩаа амҭакәа, ус днеиԥырҵуан. Иара иеиԥш араҟа иагьаҩы аанагоит, арҭ ирҳәақәо зегьы дырзызырҩыр, нас аус лзымуит лара. Зны-зынла днарыхәаччон, днарацәажәон ҳаҭыр нарықәҵашәа, аха нас дзызкыз аус нагӡаны, дындәылҵны дцон, аӡәгьы игәы нмырхакәа, деинаалаӡа, дышшәырӡа.
Уи аӡӷаб, раԥхьаӡа данааҩналалак, Алҭыҟә днаизхьаԥшуан, араҟа ишьҭақәаз маҷк дахьреиҵбыз азы. Егьырҭ акыр аџьабаақәа збақәахьаз, зықәрахьы инеиқәахьаз ракәын.
Алҭыҟә уи лааира имҳәа-мырза еснагь дазыԥшын.
– Ушԥаҟоу иахьа?.. Маҷк уеиӷьӡами?.. – уажәы данааихагыла, иблақәа неиҵыхны дналҿаԥшит. Лхы-лҿы гәкыра илаԥш иныҵигеит, гәыразра-гәыҳалалрак нарыҵбаауа.
Зны-зынла Алҭыҟә иваиақәаз алаф анилырхуазгьы ыҟан.
– Изакәи, мшәан, Алҭыҟә... уи, раԥхьаӡа дшааҩналалак, уара ушҟоуп лхы ахьлырхауа, ҳара дагьҳазхьаԥшуам... абри иудылбалазеи, змоурахә мыӡша?!. – аҵәы наиларҵон инеицрасуа, игәалаҟара ԥхасҭамтәыкәа.
– Уи иаҟара ҳхыҵуазҭгьы, ҳаргьы убас дҳазхьаԥшуан ҳагәцаракуа... Ҳара уажәшьҭа ҳазҭахыда, ҳазхәарҭоузеи, анцәаузша?!. – аӡәи-аӡәи инеихырҳәаалон рыхқәа ныҵырззауа, инеиҿаԥшуа.
Усҟан иара маҷк дааԥышәарччашәа ҟаиҵон, аха иччаԥшь хаара мацәак аҵамызт.
– Аӡӷаб бзиа ухьаақәа зегьы лаԥшыла ианхылҽуагьы ҟалоит... Убас иҟоу ӡӷабуп абри... Иаҳҭаху, ҳазҭаху аӡәы димазар, ҩнаҭак еиламырсӡакәа иныҟәызго лоуп... акала дыҟәнушьарым!..
Урҭ ацәажәара ианалагалак, нас ргәы аадырҭынчаанӡа иаҟәыҵуамызт инеихҳәаалауа. Лара лыӡбахә рҳәарын, ирдырқәоз рыӡбахә рҳәарын, еиҿдырԥшуан, ирылацәажәон.
Убри аамҭазы Алҭыҟә уи дышлызхәыцуаз, ибла дныхбаланы Хьықа данаацәырҵуазгьы ҟалалон. Хьықа лакәызшәа иара ихагьыжьуа ихагылаз, лаԥшҵашәара-ԥылҳаҭрак днагәыланахалон. Нас зегьы ҿыцҳаҳараӡа ибла иныхгылон инеиҭас-ааиҭасуа, зны инаихәлаччошәа, зны ихигахьоу ахьаақәа ирҿыцны инаизцәырыргарашәа. Аха уажәшьҭа урҭ зегьы игәы рзымҟажарашәа, игәы рзымҟычуазшәа ибон, абриаҟара аамҭа шцахьазгьы. Иаамҭалатәыз ацәанырра, аӡын асыҟьаҵәыра еиԥш, инықәба ицарашәа дназхәыцуан, ихы авба аиҭон иҟалаз аԥылҭҳаҭрақәа Хьықа дызрылымҵуа дахьрылахаз...
– Сыздыруам сшыҟоу... сеилышша-еилышшоит... Хар сымаӡамкәа сшыҟоу, акы сынҭанагалошәа збоит... Сыбла акакаҷқәа ныҵанаԥсоит... – лызҵаара ашьшьы-шьшьыҳәа аҭак ныҟаиҵеит Алҭыҟә иҽаарыцҳатәшәа. Ииашаҵәҟьаны, мычкәарак иламшәа ихы ахьибоз зны-зынла игәалаҟара убасҟак иархәашьуан, ацәажәараҵәҟьа игәамԥхо аҟынӡа. Дыԥсыдаха дахьықәиаз, егьа ус иҟазаргьы, илаԥш уеизгьы лара илыдҳәаҵалон днеиԥхьышьшьаауа.
– Умшәан, агәыр ҟаҳҵар, убзиахоит... насгьы абарҭ ахәышәқәагьы ужәыроуп!.. – лҳәан, хәышәцырақәак наилыркит. Илкыз агәырқәа наҟ инықәлыргылеит, ихаҟны икҿагылаз атумбачкаҿы.
Аӡы аҵәца иҭаҭәаны ианынаилыркы, дынхықәтәалашәа ахәышәқәа иҿы инҭеиԥсан, аӡы нашьҭаҵаны иналбааидеит.
Абас даҿын ариабжьаракгьы. Иаргьы иҭахын абарҭ изыҟарҵоз ахәышәқәа акы изеиӷьхарц, акы ихәарҭахарц. Аԥсҭазаара ианасакьаҳәымҭаз дҭагылан, аха аҵыхәтәаны, акы дыҵнашәаауа иалагеижьҭеи, имч мырхакәа ишьапы дықәнаҟьарц акырынтә аҽазнакхьан.
– Уажәшьҭа уааҳәны уқәиа!.. – амедеҳәшьа инаидылҵеит Алҭыҟә ҿыцха дааҳәны, иҽырманшәаланы дықәиарц. Зегь реиҳа ицәымӷыз уи акәын – аԥҳәызба шеишеи дихагыланы агәыр анилалҵоз. Уи агәыр аалырмазеин, днеихагылеит. Ариабжьарак агәыр убриаҟара игәы ԥнаҵәахьан, дзынахәаԥшуамызт. Итәарҭа дзықәымтәо агәырҭыԥ иадыргахьан.
Алҭыҟә ихыза маҷк иныԥхьаиршәын, дааҳәны, ихы ахчы инылагәашәа днықәиеит, уахь иҟалҵоз ибла иаимырбарц. Ус акәын иара еснагь дшықәиалоз – ҿыцха, ибла акамбо, уи ала еиҳа иалахиҽырц агәырҟаҵара изцәырнагоз ашәаӡыӡара.
Аҟаҵәыҳәа иркалан иналалыкшаз, маҷк днышьҭнарԥан, игәы аакылнаҵәазшәа дааилнашьааит, дааиланарӡыӡеит. Маҷкгьы иԥсыԥ алагаҩагара ааицәыхьанҭахазшәа даақәыԥсычҳаит. Аспирт зылшьыз абымба хьшәашәа дырҩегьых итәарҭа ажьышәра инақәырӷәӷәаны инахьылшь-ҩахьылшьит.
Абриаҟара иҟәымшәышәыз аԥҳәызба лнапы абас иахьыџьбараз гәынамӡарак изнарҵысуан Алҭыҟә уи данааихагылалак... Иара дааҳәаанӡа, ахыза дҩаханы инаиқәылҵан, днеиԥырҵны, ивараҿы ишьҭаз днеихагылеит, уигьы днаихәаԥшны, ихәҭаз ахәышәқәа наиҭаны днеиԥырҵырц. Уи абас аӡәаӡәала зегьы дырхысны данындәылҵуаз дналызхьамԥшыр игәы иауамызт, егьа хьаацәгьа деимырхха дыркызаргьы...
«Ах, сара, сара... зегьы срылхәдааны сышԥаҟалеи ианакәӡамыз, ианаамҭаӡамыз!..» – абарҭ ажәақәа игәы инҭиҳәааит уажәы. Ихаҵара, игәеибафара нҿырҟәыдааны, ԥсабара мчык наижәланы, имчмырхакәа иааимнахызшәа, дҭыггаӡа акәын аиарҭа дшылаиаз.
Уи ихы ықәигахьан арантәи, уаҳа ҿааҳәыра имоуртә еиԥш. Ақыҭа иалаз алкәыкәааны, ақалақь аҿы дгьыл кәамҟьак цәыҵыԥшааны, ҩнык еиқәыҟаца, еиқәхаԥс иқәиргылахьан иахьыԥхьакыз ҭыԥк аҿы. Ақыҭа иԥсы иманы даналҵ, ус игәы иаанагозар ҟаларын, шьҭаԥшҩы дысмоукәа, сеибга-сызҩыда сахьалҵыз анцәа иџьшьоуп ҳәа. Иԥсҭазаара уажәшьҭа хьаҳәԥаҳә имаӡамкәа, иара ишиҭаху ишьақәимыргылои, гәҭынчрак иоугәышьозар?!. Мышә ҟәыш иҽырҟәышны дахьалҵыз Алҭыҟә уажәы уи игәаӷ кны дагон. Дыҟазар, зегь дара ракәын, иаргьы акы неихьырҳәон, ус акькьыҳәа дшәышәуа доурышьҭуамызт.
Иџьоушьаша, Гәаӡ ақыҭаҿы ҳасабеилыргаҩыс дыҟанаҵы еизиҳәҳәаз инаԥшуа рзыҳәан гьамак шамамыз иара ихаҿы иахьааимгоз акәын. Уи, зегь дара роуп, ҳақк ыҟоуп, џьара инеицрамсыр ҟалаӡом. Аԥсабараҿы ус иаԥуп, хымҳаџьымшьа иеизигаз ашәи шацу еиԥш, инаилкәыкәааны ицоит иҳашҳатәараханы. Иахьа акәымзаргьы, ма уаҵәы уи аҩыза иԥеиԥшхоит иаргьы, жәаҳәарада. Ажәлар рҳақ, рыԥхӡаша, шамахамзар, аӡәгьы изымгаӡацт адунеи аҿы. Уи, иаԥхьаҟа иҟалашаз идыруазшәа, заанаҵы ихы дахәаны дахьықәҵыз гәаӷкрак изнарҵысуан Алҭыҟә еснагь уи данизхәыцуаз. Уажәы абраҟа дахьышьҭоу дааингьы дибом. Дабаиҭаху, анцәаузша... иара иоуп агәысакара иқәхаз ҳәа!..
Ахәышәтәырҭа уаҩы ишимбац ала иара изыҳәан иҭшәарахеит. Аҭыӡқәа идыӷәӷәалошәа, иқәыԥсычҳара еивҵанарӷәӷәошәа зны-зынла акы деихәланагәон.
Анцәа иџьшьоуп иидыруаз аӡәгьы дахьышьҭамыз араҟа. Иидыруаз аӡәы дышьҭазҭгьы, инаихәаԥшра, инаиҿаԥшра ԥсра-бзарак изаҩызахон, егьа иҽамаиртәыргьы, егьа иҽамаириашаргьы. Иҭахымызт урҭ рылаԥш аныҵашәара, инеиҿаҳар иҟоу зегьы аацәырыргозар акәхарын. Зегьы инеицҿакны, иааҟалаз ибла инхырбааларашәа, игәалаҟара акы иаабжьнахуан иаалырҟьаны, дшазыԥшӡамыз.
Уаанӡагьы, зны-зынла, изыхҟьоз уаҩы изымдырӡо, ахәышәтәырҭа данҭашәалозгьы ҟалалон Алҭыҟә, ивагьыжьуа ивагылақәаз днарылгәгәаны. Зны агәыхь изҵысит, агәыхь имоуп рҳәон, зны ишьақәыӷәӷәара ҳаракхеит, ихлахаҵ аргьыжьуа аҟынӡа днанагеит рҳәахуан. Усҟан иҽышькылкырҭа иахьынҳалақәаз уажәы-уажәы ҭаха ирҭозма, ашә ишылагылаз илагылаӡан. Ихәы-иԥхь, аҵәы ахьыршьыртә, еимала-еиҿалаха, изакәыз изҿқәаз!.. Амҵақьақьаҩцәа рҿы иумбаран иҟаз!..
– Ҳаҭоумҵан, Алҭыҟә, ианаамҭаз ҳзымааизаргьы!.. Ҳгәы уҭамыз џьумшьан... усҟацәа ҳгәы уҭан... маҷк ҳааихәлахашәа
ҳааҟалан, аха... – рҽынкажьны инаидӷьаҵәы-ӷьаҵәылон, рқыҭан иара даныҟамла, зегьы неиқәыбга-инеиқәаҳа ицарашәа рҽыҟаҵаны. Аа, дара рыцҳақәа, зны-зынла, рыбла акамбауа, рҽабанӡаладырҟәуаз уҳәарауазеи, иахьахәҭоугьы, иахьахәҭамгьы!..
– Ҳаи, шәара бзиа збақәаша... гәыбӷан шәызҭода... иахьатәи аамҭазы ауаҩы шәкы данырку?!. – иаргьы гәаартыла рыбла дынхыԥшылон, ибла гызмалқәа шә-маӡак нарыҵаҵәахны. Цәажәарыла зусқәа еиқәзырҽаҽоз уажә ибазма урҭ рызнеишьа!.. Данынарҿаҭәҳәалак, иааиҳәоз зегьы агәра ргартә ҭагылазаашьак нарҿыкәиршон, ԥыҭраамҭак иназҭымҵыртә еиԥш. Ицәажәара ишҟа ихьанарԥшқәахьазгьы дахьцалакгьы икәаӷӷа иҩагылон, абри иеиԥшу анапхгаҩы ҳара даҳмоуцт ҳәа инеихҳәаалауа... Ахәышәтәырҭаҿы изааргақәоз афатәқәа, гарҭа рымамкәа, ивараҿы икҿагылаз адулаԥ иазкуамызт. Нас инаидтәалон урҭ рҽеимыртаӷа, ихаҵкы камыршәуа.
– Анҭ уара урбо иҟахума... ес-еизарацыԥхьаӡа ҽыҳәҵәыла ижәылақәо... адунеи зегьы хырымфаауазҭгьы!.. Урҭ иргәаԥхо даргьы ирыздыруам!.. – шьоукы рзыҳәан гәоу-гәоу инцәажәауан, ргәынхарақәа урҭ инархҭынҟьауа. Еиҳараӡак Қәасаџь иакәын згәаӷ рымазгьы.
Қәасаџь, аиаша уҳәарами, ус аламала унапаҿы иааугақәашаз дреиуамызт. Ианакәызаалакгьы ахыларҟәра захьӡыз издыруамызт. Аиаша шиашаз, ахәахәа шыхәахәаз инҭыцҟьааны ицәырымгакәа даԥырҵуамызт. Ақыҭауаа рыгәҭыха иара еиҳагьы ишихьаауаз зегьы ирдыруан аҟнытә, идгылақәоз ахьырацәаз даараӡа лаԥшҵырхәрыла изкылнарԥшуан, аха уи иҟны акагьы шрылымшоз рбахьан азы рацәак имаркцәомызт иара ицәыригоз азҵаарақәа рышьақәырӷәӷәараҿы. Алҭыҟәгьы зегь реиҳа убри иакәын дзыцәшәоз. Уажәы-уажәы дахьыҟазаалакгьы ибла дааҵагылон деиқәыҟаца-деиқәхаԥс, ашьанҵа еиԥш акы узивмырҷаӡо, дынкылиблаарашәа. Убриаҟара илаԥш аӷьын, аиаша анцәыригоз игәаӷьны аӡәгьы дзиҿаԥомызт. Ииҳәаз шҳәаз, џьара акы узавамло ианаашьақәирӷәӷәалак, настәи ацәажәара ус унадыххыланы иаауцәыгәаӷьылацәахон.
Иара Қәасаџьгьы, Алҭыҟә иҵмыҳәҳәаррақәа ибо-иаҳауа далагеижьҭеи, уи дбаны даанхомызт. Ас иҟаз ауаҩы ақыҭаҿы ихымҩаԥгашьа аныманшәалахалак, иаразнакы зегьы инеимдырҟьоит инеиқәыртәа-неиқәыргыло. Аҳәатәы роугәышьар, амшага дуӡӡа ирзымҳәар ҳәа уацәымшәан!..
Уи ауха Қәасаџь аизараҿы дықәгыланы, жәлары зегьы ишраҳауаз, Алҭыҟә иҿаҿы иаиҳәаз, уаҩы ишимбац ала ибӷа ааԥнаҵәаӡеит, акыраамҭагьы дхәаҽны даман даазалымҵӡо.
– Аԥҳәыс лкалҭ иахьыԥшу ахаҵа уи ажәлар рҿы аус изуам!.. Аиашоуп сара исҳәо!.. Алҭыҟә ихы идырыр еиҳа изеиӷьуп!..
Усҟан Қәасаџь иҵагь ииҳәараны иҟақәаз цқьа иаартны иахьиеимҳәаз иахьагьы ихьухьууа игәы ианыҵхало ҟалалоит дамырҭынчуа.
Аԥсҭазаараҿы ахымҩаԥгашьа, жәаҳәарада, зегьы ирыцкуп. Алҭыҟә ус ихы ахьизымҩаԥымгаз, ашәахсҭа еиԥш инхаланы, иахьагьы рҽеишьа амамкәа, дхәаҽны дамоуп, ԥсеивгарак ааимҭауа. Убри нахыс Алҭыҟә Қәасаџь иааигәара дықәломызт, џьара дышнеиуа дааиԥаҳаларгьы, иблақәа ҵырхәны, хара-хара днаивсуан.
Алҭыҟә иахьагьы изыхгом, иара ахәышәҭырҭаҿы дшышьҭаз, ҽнак, дшақәымгәыӷӡоз, Қәасаџь аҽы дканажьын, ишьапы еихаҿаҳәа, дышьҭарҵараны иахьыҟаз иацәыхҟьаны, иҵагыланы ауада данааҩнаргала, Алҭыҟә уаҟа дышьҭазшәа аниба иааҭирҟьаз ажәақәа:
– Сара амаҳагьа дахьышьҭоу сышьҭалаӡом... сыԥсуазаргьы уа сыԥсааит!.. – дџыџӡа ашә даалахеит дахьынхыҵыз. Иҵагыланы даазгақәозгьы уаҟа рҽааныркылеит, Қәасаџь иажәақәа рзымбатәбараханы.
Алҭыҟә, ибла ӷрақәа жьаржьалеиуа, уи дахьынеиҿаԥшыз, ихәламшәа еихәлагәаны акы иакызшәа, ибжьы изҭымкаауа, дныҵакка дцеит, иҳәалыҳәалуа маҭ дук абз ырқымқымуа инеиҿагылазшәа. Иҟалаз зегьы арҭаслымызшәа, иааннакылан, рылаԥшқәа еихмырсыӷь Қәасаџь изыԥшуан илабақәа иҵарыӷәӷәа дахьгылаз. Аизара анаҩс абас иҟалап ҳәа игәы иаанагомызт Алҭыҟәи иареи реиԥылара.
Алҭыҟә иаҳаз, аиарҭа дшылаиазгьы, ихлахаҵ аргьежьит, аҭыԥ инықәнаҟьазшәа. Ари аҩыза алаԥшгьы асҵәҟьа дыҵашәап ҳәа игәы иаанагомызт. Уара иуцәымӷу уара дуԥаҳалоит ҳәа, дабааизкылҟьеи уҳәарауазеи!.. Али-аԥси рыбжьара Алҭыҟә дызҟаҭәашаз, инаиҿаирхьшаз, амалахазгьы дааҳәыҵәыҳәыҵәызаргьы, ихы иҭамшәеит. Иеибамгаз аԥилҭажә даҩызахеит усҟан Алҭыҟә, аха ашьҭахь, иԥсы анилала, дычны уи ауада ҭшәа дазкуамызт аҽнынтәаракгьы. Дындәылҵны дахьышьҭоу еиликаарц иҭаххеит, аха иахьакәым икылеибагар ҳәа дацәшәан, акагьы ҟамлаӡазшәа, днеины, аԥенџьыр дадгыланы, адәахьы дыԥшуан ахәлара иааимнахаанӡа.
– Мшәан, арахь дабаажәгеи, араакәӡам ари дахьышьҭаҳҵо... шәысцәеилагазаап!.. – Қәасаџь даазгоз инарышьҭарххны иааиуаз аҳақьым днарыхьӡан, ашә илахаз аҽа уадак ахь рхы наирхеит.
Қәасаџь убасҟан, убраҟа, убри ахәышәтәырҭаҿы дышьҭанаҵы, иԥсы шеибакуаз еиԥш ҟамлацызт. Уимоу, зны-зынла дҩагыланы уи днеихаххыр цәгьа имбо аҟынӡа дынҭанаршәуан иааихыкәласуаз ахәыцра пылҳаҭрақәа. Урҭ зны иҽынарымпыҵижәон, аха дырҩагьых инеихапапон аҳәиҵәҳәа, ҭахак имҭауа.
– Уахьышьҭоу уҩамгылааит, ламысыс иумоу аҳа!.. Аԥсцәеирымга, зҭацацәа ркалҭ иахьыԥшу... арԥхашьага!.. Уаангыл, ус узцозаргьы убап!.. – уажәы-уажәы дынцәыҵагәынқьуан Қәасаџь, аха иҽиҟажон, иҟалаз аиашаҵәҟьа араҟагьы ирдырыр иҭахымызт қыҭак иахьалҵыз азы.
Алҭыҟә иԥсы ӡаны акәын ихы шымҩаԥигоз усҟан. Ивараҿы иҟаз ауадаҿы, Қәасаџь дахьышьҭаз, иара изыҳәан иааԥымҵәаӡакәа гәҭынчымрак изнарҵысуан. Игәиҽанӡамкәа, дшыцәоу, Қәасаџь днеихагыланы, ихәда ҵирхәраарашәа, игәалаҟара акы иԥхасҭанатәуан. Ибла данаахгылалак, дааилышша-ааилышшон.
Усҟан Алҭыҟә хар имаӡамкәа дҭыҵит ахәышәтәырҭа, уажәоуп дшыҟалаша анизымдыруа акәымзар... Араҟа дҭанагалеижьҭеи имч еиҳагьы икаԥсазшәа, ихәыцрақәа еиқәтәарак рымаӡамкәа иҵшәаара иаҿын. Дызхәышәтәуаз аҳақьымцәа ирҳәоз еиҭарҳәон – убзиахоит, уманшәалахоит, агәкажьра унумырԥшлан, уҽоумҭалан... уара макьаназы узыхьӡаша, иҟауҵаша рацәаӡоуп ҳәа...
Алҭыҟә зегь реиҳа уажәы игәы иҵачны ихлахаҵ ихызҟьоз аизара аухазтәи иқәырҳәацәақәоз ракәын. Уажәы-уажәы ибла иныхгылон гәшаҭара ҟамҵакәа ихцәажәоз рлакҭа машьцақәа.
Асҵәҟьа данымиацызт Алҭыҟә.
Аҩны дахьааизгьы, лҽырхианы, лыблақәа камкамуа днеиԥылеит иԥҳәыс лҽеихаршә-лҽеихырззаны. Лгәыԥжәарақәа зегьы арахь инеиҿалырхьит дузышьақәымкӡо, дԥаԥашькны.
– Абри акәымзи иуасҳәоз... иахьакәымзаргьы уаҵәы инаухьырыгӡоит ҳәа!.. Сара сҳәатәы уара ихоуҵозма!.. Гәаӡҵәҟьа уара уеиҳа ахшыҩ ааирԥшит... дкәаԥҷаҷараӡа далҵын, унеи, дшынхо убап!.. Ухы ҟаҟатәыс ажәлар инаруҭан, утәаз уажәшьҭа араҟа!.. Наунагӡа зегь уара иуанахарашәа ухы мҩаԥумгози!.. Аҵыхәтәаны инауқәбаџны, зегьы ишырбоз, зегьы ишраҳауаз лажәхырԥа наузыруит!..
Иааиқәлымҳәацәаз иҟоузеи уи ауха Алҭыҟә иԥҳәыс!.. Иԥсы лырмаҷырц маҷк акәын илыгыз. Ала кыдылҟьон, аҳәа кыдылҟьон. Иара зны ауада дыҩнагьыжьуан, зны дылбааны, ихы еилагазшәа, ашҭа дҭагьыжьуан. Зегь изыҭшәарахан, џьарак иҽизеиқәкуамызт.
Мап, ари аҩыза дазыԥшымызт Алҭыҟә!..
– Ҳузныҟәымгеит, баба, Алҭыҟә!.. Зегь рыла, ҳнаганы, аӷәыцәҳәы ҳнықәуртәеит!.. – аҵх иалыҩны илымҳа иҭаҩуан урҭ ргәынҷыхь ажәақәа. Уажәыгьы аизараҿы дыҟоушәа ихы ибон. Урҭ ахьигәалашәоз аԥхӡы хьшәашәа иқәнаҭәон. – Ақыҭа анапхгара унапы иананырҵа, нас уҳаламҳәуа, ҳагьуаҭәаумшьо уҟалахит!..
Ҳара даҳҭахуп ауаҩы, зқыҭа згәы азыбылуа, иазыҳаҵҳаҵо, ахьаа зхьаау!.. Уара?.. Изакәызеи узҿқәоу?!. Аӡыблара ҳауҭарц аума угәы иҭоу?!. Уи ҟалашьа амам… ус ҳзеибамышьҭқәар ҟалап!..
Алҭыҟә игәалашәо акызаҵәык ауп – аанда дшадгылаз дааилышша-ааилышшан, дынхьыдыҩрны днаваҳаит. Нас ҳәҳәарахазаап, ҟаарахазаап. Дагьыԥсымкәа, дагьыбзамкәа
агәылацәа рнапы днанхалеит дырҟаҵымаҵуа. Ихы идыруа данааԥш, ахәышәтәырҭаҿы дшышьҭаз ибеит, изыҟарҵақәоз ахәышәқәа рыфҩы иԥынҵа ҭнашьаауан. Хьықеи иԥҳәыси хырқәақәо идтәалан, рыцәа ыҟамкәа, рыфа ыҟамкәа, рыблақәа ҭыгга-ҭыггаӡа.
– Бара баҳхьымӡазҭгьы, иаха даҳцәыԥсуан иаалырҟьаны... бгәырқәа деиқәдырхеит, изыманшәалахан... – Алҭыҟә иԥҳәыс ҭаа-ҭаа даацәажәеит, мчымхарак иақәшәаз леиԥш лҽаартатаны.
– Сара исуалу насыгӡеит. Ачымазаҩ дгәыгәҭажьны дунеихаангьы даанысмыжьыцт... – лҳәеит Хьықа, Алҭыҟә бла-бла дааиԥхьылышьшьаан.
«...Хьықа... Хьықа!..» – абарҭ ажәақәа игәы инҭиҳәааит Алҭыҟә уажәы, дналызхьаашәа, маӡа-маӡа даақәыԥсычҳаны.
Иара ихарақәазгьы ыҟан, Хьықа илхарақәазгьы. Иҟалаз абри абриоуп ҳәа еилырганы ихаҿы изаагомызт, абриаҟара аамҭа ахьыбжьысыз иахҟьаны. Убриаахыс инабжьаҳаз аамҭа иахәаҽрызшәа наинарбон, аха иазымхәаҽыкәа дарҩагьых еиҭааигәаланаршәон Хьықеи иареи ирыхҭынҟьаз ахылҟьаҿылҟьақәа. Уи даараӡа дазхәыцхьан, игәнигахьан, аха ԥсыхәа изамҭакәа, дахьцалакгьы инаицрыҵуамызт. Иабеиҭахыз, уҳәарауазеи, ихы абриаҟынӡа анагара? Уажәшьҭа ахықәаҿ даннанага, Хьықа хара дицәгылазаргьы цәгьа имбо дҟалеит. ԥыҭк инахараны, ус дгыланы дааԥшуазар иҭахын, иеицәтәымуаау реиԥш, акагьы рзеилаӡамкәа.
Алҭыҟә ари аҩыза ахәыцра изцәырымҵыргьы ҟаларын, амедеҳәшьеи Хьықеи ахьеиԥшнишьалаз акәмызҭгьы. Урҭ еиҩыргоз ҳәа акагьы рыдимбалеит, рышәагаақәа еиҟараны, улаԥш нарыдҳәаҵаларын иахьаауқәшәауаз. Дарбаныз изымҳәарыз акала исзыҟандаз абарҭ ҳәа. Мыцхәы аԥшӡара-гәкыра иахьахнашьауаз, иагьа урыцәтәымуаҩызаргьы, уатәнамтәырц залшомызт. Аԥҳәыс лзааигәахара ус имариаз усмызт, аха Алҭыҟә уи аганахьала ҟыбаҩ ҷыдак шилаз мҩашьо, акырџьара иқәманшәалахошәа аниба, Хьықа ицәҟьа днаԥыраиҳаит дшымгәыӷӡоз. Ҵыхәаԥҵәара змамыз илафҳәарақәа лықәҵәиашаны дырҟаҭәеит лара, лҭынчра ааиларган.
Алҭыҟә имашьына цымцымуа данҭатәалак, нас рҩыџьагьы акагьы иакӡамшәа, иԥырны, иаманы ажәҩан ахь инхаларашәа лгәы иаалнаҭахуан, мгеимцарак иныбжьырҟьаны, акагьы иазнымкыларашәа, илас-ласӡа. Усҟан шәыблакы дара ишырхьыԥшуаз хырҩаа азҭахуадаз?.. Ицон жәҩангәы ихыланы, аԥсҭҳәа быбышқәа инарывс-аарывсуа, зегьы рзыманшәаланы, зегьы рзыԥшӡаны.
Оумашәа иубаша, ақыҭаҿы акагьы узымҵәахуазаап ирмаӡаны, ицәыҵагәаны, ицәыҵаҵәахны!.. Ушақәымгәыӷуа, ушазыԥшӡам џьара инцәыҵхәраауеит, егьа ицәыҵасхәаҽуеит ҳәа уҽыназукыргьы. Нас аанкылашьак амаӡамкәа иԥылҳаҭха иахьабалак аҽеихьнагӡоит, аҽԥнартлоит, амшцәгьа аан хаҳәи-мҿыхәи шарбылгьо еиԥш, зегь еизыҳәҳәаны.
Хьықа иара дшигәаԥхоз еиԥш, лхаҵагьы дигәамԥхозар ҟалап ҳәа акәын игәы ишаанагоз. Шьаҿак ааҟаиҵар, иара уаҵәҟьа, убри дазыԥшызшәа, Хьықа днеиԥаҳалон дҿаԥха-ҿаччо, гәалаҟарак лыманы, гәаҳәарак дышьҭнахуазшәа.
Алҭыҟә, уи игәы лызцеи уажәи рыбжьара, ларгьы урҭ реицәажәарақәа, реиқәшәарақәа инымҵәаӡоз ахәыцрақәа лыздырҵысуан, ҭынч џьарак дызмыртәоз, дзыршаҟьшаҟьоз. Лаԥхьаҟа иҵагь аԥсҭазаара хазынахә шыҟаз, дшаҿаргәнаҳәаауаз ҩашьомызт уахьыналҿаԥшуаз. Иҵагь инаҳараку акы дазыԥшын, лгәаҳәара ԥшӡақәа иаалырҟьаны иназыгӡашаз. Дызҭагылаз лықәра, лара илмазҵааӡакәа, макьаназгьы ахәаҭаҳәа лшьа еиланаршуан, ҭахак анлынамҭозгьы ыҟан.
– Акы сзымхозшәа збон, изакәызеи ҳәа сыҟан, егьи бара бакәзаарын!.. – раԥхьаӡатәи иажәақәа, Хьықа иналыҵасыз, ажәҩан аҟынӡа дхаргалазшәа, иналыкәҵәиашаны дызрымпыҵыҵуамызт, егьа лҽалымҭарц, лҽылҟажарц далагаргьы. Аиакәым ахь икылнагар ҳәагьы дацәшәаны ашьҭахь шаҟантә лҽынаԥхьалк-ааԥхьалкызеи лҽеиқәҳәаланы, ибла дыҵамшәартә еиԥш, аха иҟалаша ҟалараны иахьыҟаз хырԥашьа шалҭашаз дақәшәомызт. Ԥхыӡ хаак дҭагаланы, дҳәынҷаны дагозшәа, акы дышьҭнаԥаахьан дзапыҵымҵуа... «Закәызеи сызҭашәаз, мшәан... дсыдызцалазеи?.. Шәы-блакы шҳахәаԥшуа имбаӡои?..» – шаҟантә лгәы инҭылҳәаахьаз, лара
аус ахьылуаз ахәышәтәырҭаҿы ашә дшылагылаз анылбалак. Аҽыҵга изымԥшаар ҳәа ушәозма, зны, схы сыхьуеит, ахыхьхәшәы сҭахуп, исзыбыԥшаароуп, мамзар сагоит, уаҳагьы сыббараны бзыҟалом иҳәаларын, зных агәыхьхәшәы сыбҭароуп, сгәы адық-дықҳәа ишакәым еисуеит иҳәаларын, дцәыҵагызмалха, иԥсы қымқымуа дналыдгылон.
Убасҟан Хьықа илеиӷьу аӡәы адунеи аҿы дыҟоуп ҳәа игәы иаанагомызт. Аҩны данааилакгьы, агәамҵхамҵрақәа зегьы зыхҟьоз Хьықа шлакәыз агәра изгомызт. Зны-зынла иԥҳәыс дышлыхәаԥшуаз, Хьықа лакәны иҩны дыҩнагылазшәа ибо аҟынӡа днанагон. Усҟан ихы агәра изгомызт аҵыхәтәа абриаҟынӡа дкылнагап ҳәа.
– Сара иуасҳәо убри ауп, уӡбахә ишакәым ақыҭа иалаҵәеит... Улыдызцалазеи, абри ҽеи шахылымҿиаауа узымдырӡои?.. Улҟәаҵ наҟ, изуасҳәозаалакгьы!.. – Гәаӡ игәы иҵхоз ҽнак иаалырҟьаны, инцәыҵакшәа иаимҳәар игәы иазымычҳаит. – Ларгьы дҭаацәароуп, уаргьы уҭаацәаруп... ухы уазхәыц!..
– Закәи, уара, иуҳәо, Гәаӡ... уеилагама?..
– Сеиламгаӡеит... аиашоуп иуасҳәо!.. Амалазгьы лхаҵа марӷьаԥалк иоуп, иахьакәым ахь шәкылибагап... еишьак иеиԥш ауп сара ишуасҳәо, агәра га!..
Гәаӡ ҩызак дышиацәажәарыз диацәажәеит Алҭыҟә иаартны, акагьы ицәымҵәахыкәаны, аха уи, ишыҟаиҵалац еиԥш, ҽырчча-ҽырцәажәа ааҟаиҵан, иаахьаиршшеит уиаҟара ыҟаӡамшәа, иҭагылазаашьа уи аҟынӡа ишыҟам, ишымнеиц агәра наииргар шиҭахыз наиҿнырԥшуа. Абзҳәацәа уеизгьы ирҳәац рҳәозар акәхарын иара иахьимаҳауаз, мыцхәы иртутууа, ирԥаԥашькӡаны. Ацәажәатә руҭар ма рҽааныркылап, закәыхи, иҟами-иаными неихаргыло, ажәҩан аҟынӡа ихарымгалои, рыбзқәа ҷҷартә!..
– Уара, Гәаӡ... ҳаалаганы убри лхаҵа џьара абраҟа усурҭа ҭыԥк изаҳаԥшаар ишԥаҟаларыз?.. Усурҭада дыҟоуп... ҳагьарманшәалон!.. – Алҭыҟә даалҟьан, убри ихшыҩ назцеит, убас иҟаиҵар еиҳа иусқәа арманшәаларызшәа.
– Уеилагеит, Алҭыҟә, уеилагеит!.. Уи ала дузыҟажом уи ахаҵа!.. Уи аҵкьысгьы уаҳа лымԥан уқәымлан... аԥҳәыс дыԥҳәысуп дахьугалакгьы!..
Гәаӡ дындәылҵны данца нахыс, Алҭыҟә, ихы изымҟажо, иуада дааҩнахеит, амца зыцраланы изызмырцәо иеиԥш, деибакны, деихәлауаҭыруа. Зны ԥхьаҟа дцеит, зны шьҭахьҟа дцеит, ус изымариамхеит иаразнакы зегьы рыхәаҽра. Аԥенџьыр дахьадгылаз уаҟа днадӷьалазшәа, дзадҵуамызт, ахәышәтәырҭахь дшыԥшыц дыԥшуан, илаԥш кыдырхаланы.
«Қәасаџьгьы аизараҿы дԥаԥашькны, иҿы ацәа ахыхуа изиҳәаз убри азыҳәан акәхарын, аԥҳәыс лкалҭ иахьыԥшу ҳара ҳизныҟәгауам ҳәа... Егьа ирмааназаргьы иҳәеит... Усоуп, упара анырбалак, зегь науӷраԥалоит угәхьаа мкӡакәа...» – Алҭыҟә игәы еиҵазкқәоз рацәаӡан уажәы. Имаҵура дамырхи уажәи рыбжьара урҭ зегьы акакала дышрызхәыцуаз убриаҟынӡа днаргахьан, игәиҽанӡамкәа ихлахаҵ гьыжьны, дааилууа-ааилышшаны дынкаҳартә еиԥш. Аха зны-зынлагьы иҽамҭакәа, иҽааирҟасон даргарҽарыргьы, дарҭаслымыргьы, макьаназгьы мыч хәыҷӡак шилоу ааинырԥшуа.
Ивараҿы ишьҭақәаз ачымазыҩцәа, ианааргаз аасҭа зхьаақәа хырҽхьаз, инхьаҳә-аахьаҳәуа, ашьшьа-шьшьыҳәа инеицәажәа-ааицәажәон. Шьоукы рдулаԥқәа акы нҭарҵон, акы нҭыргон, убри иаҿын. Рызынтәыкгьы изаҵәны иаанхақәаз реиԥш рхы рыԥхьаӡон. Аԥсҭазаара иацәымцхәны иаанхазшәа, ахәышәтәырҭа аҭыӡқәа дара ишрызгәакьамызгьы, инаргәыдыԥшылон гәыӷрак нарыҵбаауа. Ара иҩназ ахәшәфҩы, уаҩы изхымгоз, иашьцылахьан аҟнытә уажәы уиаҟара хырҩаа арҭомызт.
Алҭыҟә дааҳәны дахьнықәиаз макьаназгьы иҽирҵысуамызт. Амедеиҳәшьа инаилалҵаз агәыр дшоушоууа дҭаршәны даман, ԥхарра-ҟәандарак наинырсуа. Иџьоушьаша, иԥҳәысгьы уаҳа арахь дықәымлеит, ихьыз, дызҭашәаз гәахәарас иҟалҵазшәа. Иҽышькылкцәагьы уажәшьҭа дабарҭахгәышьаз!.. Акы уаналаҟоу ауп зегьы уанырҭаху ҳәа... нас иагьузхьаԥшуама!..
Уажәшьҭа Хьықагьы уаҳа имԥан дықәымлозар акәхап!.. Иудыруеи уаҟа иԥҵәар реизыҟазаашьа аҵыхәтәа?.. Зегьы ҿҳәарак-ҿҳәарак рымоуп, хырԥашьа змаӡам. Алҭыҟәи Хьықеи рыҿҳәара абранӡа акәзаргьы здырхуада?..
Алҭыҟә уажәы игәы ааихьнашьит Хьықа дахьигәалашәоз. Дигәаламшәозар, дцәырҟьацәырасуа ибла дхымгылозар шԥаиҭахыз!.. Хьықеи иареи рыбжьара акагьы ыҟамзар еиҳа ԥсгарҭак инаҭарызшәа ибон ариабжьарак. Ҿыӷәӷәала дзымцәажәо дышԥаақәдырхеи, ихҭылҟьа-ԥылҟьақәа наишьклаҳәуа!.. Ишԥаиԥсыхәоу, ишԥаиԥсыхәоу?!. Дҩаҵҟьаны ибжьы нхалеиҵар иҭаххеит, зегьы ираҳартә, зегьы ирдырыртә. Убасҟан ихәыцра-ԥылҳаҭрақәа зегьы неихыԥсааны днарылҟьарызшәа игәы иааинаҭеит. Дахьышьҭаз дааҳәыҵәыҳәыҵәит, азаара изаазшәа иҽааирххеит, џьарак дзышьҭамгылауа. Иблақәа ҭыҵны ицо, амца нарыжәалан иааҟаԥшьхеит, апырпыл нархыршьылазшәа. Мап, мап... иҽеимҭароуп ус... дыззымиааиша данаиааи, егьа гха имазаргьы, убриоуп ахаҵара!.. Уажәшьҭа дышьҭрақәланы иарбану ихы злаирқьиаша, ихы злаҿихша!..
– Уара, Алҭыҟә, ҳархашҭӡеит ҳәа сыҟоуп арҭ ҳҭаацәа... агазеҭқәа ҳара иҳауам, ажурналқәа ҳара иҳауам... адунеи аҿы иҟоу здырхуада?!. Иҭаку реиԥш зегьы ҳашԥанарылахәашеи, ҳашԥанарылхәдаахеи уҳәарауазеи?!. – Алҭыҟә ивараҿы ишьҭаз ахаҵа даацәажәеит гәоу-гәоу. Уи дзызхьаақәоз, аҵабыргазы, уаҩы зҿлымҳара зиҭашаз акакәын, аха араҟа игәцаразкгәышьодаз ахәышәтәырҭа иахьҭаз.
– Ухы уанзамыхәауа, аӡәгьы уиҭаххаӡом – уԥҳәысгьы лакәзааит, ухәыҷқәагьы ракәзааит... – Алҭыҟә дцәажәаанӡа, иармарахьтәи акаруаҭаҿ ишьҭаз ахаҵа шкәакәа дынхықәтәалеит, Алҭыҟә днаизхьаԥшуа.
– Ҳхы ҳзахәондаз ҳагьындәылымҵуаз... ара ҳказза ҳиозма?!. – Алҭыҟәгьы иԥсы ааиқәҳәалашәа, иажәа нарылаиҵеит, аха адәылҵра рацәак дазгәышьуамызт уажәы. Абарҭ иваиақәоугьы агәаҟраз акәын дышрацәажәауаз. Адунеи аҿы иҟалақәоз ахҭысқәа игәы рзыҟачуамызт, ирзеиқәҳәаломызт. Иара ихьаақәа еиқәзыртәашаз, ихызҽшаз акәын дзызхәыцуаз. Раԥхьаӡа акәны игәы инҭашәеит убасҟан:
«Исцәыблаҟьеит, исзымҩаԥымгеит сара ишсыхәҭаз... Иааԥшит зегь ҟьаҟьаӡа исызгәамҭаӡакәа... Сымкьыкьра, схымҩаԥгашьа иахҟьазар?.. Мамзаргьы Хьықа илыхҟьазар?.. Аха Хьықагьы илхарагәышьоузеи?!.»
Алҭыҟә ихәыцрақәа уажәы-уажәы аԥҭа ӡлачқәа реиԥш еиԥхьытта инеиҭаауан, ҭахак имҭауа. Ацәажәара иаҿызгьы
ирҳәоз рацәак илымҳахьы иааигомызт. Урҭ рыҩны-ргәара, рыхшара, рмаҭацәа – хьаас ирымаз рацәаӡан. Иара ихьаа акәзар, хәшәы змам еиԥш дахәаԥшуан. Игәы аҟаҵәыҳәа иалазыкшоз еиқәтәарак амаӡамкәа ахы инардыруан. Аҳақьымцәа иарҳәақәоз зегьы еижьагазар ҳәа дацәшәон.
– Уара даараӡа аҽыхәышәтәра уҭахуп... Ухы уацклаԥшыроуп... ԥсшьара уцалароуп... Угәы иазышьҭымхуа аидара иаҵаумҵалароуп... Агәыхь атәы цәгьоуп!.. – аҳақьым иабжьигаз ихьухьууа ҭахак инаҭомызт дахьыҟазаалакгьы, дшыҟазаалакгьы. Уи иалидыраауаз Алҭыҟә дызҭашәаз, иеибарыххарақәа зегьы зыхҟьоз...
«Иахьахәлаанӡа имашьына дақәкьакьаны, мари-қыҭеи еимыздоз, ани ҳара ҳаигәалашәахуазма?.. Уи дзышьҭаз аҽакӡан, ҳара ҳахьыҟаз дыҟамызт, ихы аҵыс ҭаԥыруан...» – рҽеишьа змамыз аԥылҳаҭра дзалҵуамызт Алҭыҟә. Наунагӡа ихамышҭуаз аԥылҳаҭра даҿаҳан, ахеиқәырхашьаҵәҟьагьы дақәшәомызт егьаиундазгьы. Уажәшьҭа ишьапы данзықәгылахрагьы здырхуада, раԥхьаӡа даныналагаз еиԥш дманшәалаханы?.. Уи аамҭа аҭахызар акәхап, аамҭа, зегьы ирыхәшәу, зегьы рҭыԥаҿ иназго, зегь зхәышәтәуа...
Алҭыҟә, дахьышьҭаз дҩагыланы, хәыҷык иадамхаргьы, ашьшьа-шьшьыҳәа даалеиҩеир иҭаххеит, аха, имч илӡааны дахьыҟаз аҟынтә, дгылар, ишьапқәа дызрықәымгылар ҳәа дацәшәон. Арахь ихәыцрақәа убриаҟынӡа ддыркареит, ԥсеиқәырхагак ҳәа изакәызаалакгьы акагьы имԥан иқәломызт, егьа иҽазҵәылхны, аӡы иашьуа аҭәыц дшахьынҳало еиԥш, цәаарак днахьыԥшыргьы. Дшазыԥшӡамыз дышԥанаҿаҳаи уҳәарауазеи?.. Ишԥанаиқәшәеи ргәырыԥса иарамышкахала?.. Ишԥанеиҿаԥшуеи уажәшьҭа?.. Шаҟа зҵаара ааины дахьышьҭаз инеиҿагылоз, аҭак рыҭара ицәыхьанҭаны, ицәуадаҩны!..
– Уи сҳәеит ҳәа, хәыҷыкгьы ҳҩагылароуп, ас мацара ҳанбанӡашьҭазаауеи? Ҳазбо рзыҳәангьы иԥхашьароуп... – иҳәан, Алҭыҟә ивараҿы ииаз ахаҵа, агылара дшазгәышьуаз мҩашьо, иҽааирххеит дынхықәтәаланы, дзынхьаақәоз хырҩаа нарымҭаӡакәа. Уи ԥыҭк ихыҵуан, аха иҽеиҭаӡарц иҭахымызт илаҳәаҵаны дышьҭазгәаз ачымазара.
– Ҳамгылакәа... ҳашԥамгылои!.. – даҽаӡәы иҽаарыӷәӷәашәа даацәажәеит. Уигьы дҩагыланы, хьаа змаӡам иеиԥш, даалеиҩеир иҭахын, ахәышәтәырҭа аҩныҵҟа, рацәак хара дымцакәа.
Алҭыҟә дахьышьҭаз, иҭагылазаашьа изеиӷьхазшәа, иҽирҵысуамызт. Дызҭашәаз макьаназгьы иҽамараитәуан. Ус дыҟазар еиҳа ԥсеивгарак инаҭозшәа ибон...
– Сара сгәы иаанагомызт бара сыбгәалашәаны баауеит ҳәа... Арҭ иҟалақәаз рнаҩс уажәшьҭа сызҭахыда?.. Сыгәхьаа зкыда?.. – Алҭыҟә ашьшьыҳәа даацәажәеит, Хьықа дналҿаԥшны. Уи лынаҩнашылара изымбатәбараханы, иахиҳәаара дақәшәомызт.
Мап... Хьықа ус лгәы ицәыхьшәашәаны, илакҭа анҭаԥшра дацәыбналартә еиԥш лнубааломызт. Иҟалаз лара лзыҳәан акагьы аҵанамкӡошәа акәын дышиацәажәоз. Еицакрак лымаӡамкәа, аԥыхьа дшибахьаз еиԥш, иаԥхьа дтәан еиҳагьы дшамшамуа, гәаԥхара-ҟазшьак лыҿнубаало.
– Ус зуҳәои?.. Узҭахқәоугьы ыҟоуп макьаназы... Ауаҩы дызқәымшәо егьыҟаӡам иҭахы-иҭахым... ԥсабарала ус иазшоуп... Сааирц сгәы иҭеижьҭеи акрааҵуан, аха исзеиԥштәуамызт, гәыбӷан сумҭан, Алҭыҟә!.. Исыгқәоу рацәоуп, издыруеит... – Хьықа лцәажәара лзыхәаҽуамызт уажәы иаԥхьа дахьтәаз.
– Бхы быргәаҟит... иабаҭахыз сбара?.. Бмааргьы гәыбӷан бызҭодаз?.. Уи аухагьы бара баасықәымшәазҭгьы иҟаларын сыԥсҭазаара сналхәаша сцаргьы... Бнапы исхьысыз сеиқәнархеит инасыцхрааны, инасыҵгәаны... – Алҭыҟә Хьықа дналҿаԥшын, иԥсыԥ игәаҵанӡа иганы даақәыԥсычҳаит. Дахьышьҭаз, ихьаақәа хҽуазшәа, игәалаҟара маҷ-маҷ ишьҭыҵуан...
– Усҟан саргьы саауцәшәан, аха анцәа дуцхрааит. Ирласны абрахь уааҳамгазҭгьы, ушыҟалашаз здырхуадаз!.. Арахь урымпыҵахеит, иҟарҵара, ирура иақәымшәо, ибалыбаҭо... – Хьықа лыблақәа еиҳа-еиҳа рыҽхыртуан Алҭыҟә дахьихәаԥшуаз.
– Бнапы хәшәуп, Хьықа бара!.. Бара бџьабаа дунеихаангьы исызшәараны сыҟаӡам!.. Изныкымкәа-иҩынтәымкәа
сыԥсы ҿыбххьеит, сабабзаԥсахои?!. – Алҭыҟә, ишьалеиҩеира рҵысуа, ԥхарра-ҟәандарак идақәа инарҭахәмарит Хьықа дышлыхәаԥшуаз. Ицәыҵахәаҽыз ицәаныррақәа ҩаԥхьа рҽаадырқәацеит. Ус ԥыҭраамҭак еиҿаԥшуан.
– Сара инамцхәны акымзарак ҟасымҵаӡеит... Исыхәҭаз ауп инасыгӡаз... – Хьықа лыблагәқәа еиҳа-еиҳа рҽеиҵырхуан, рыҽдырҭбаауан, иаша унхыԥшылар иуарҳәашаз шмаҷмыз наурдыруа.
– Уажәы егьа аҵәы сахарҵауеит сызҭахқәамыз инеихҳәаалауа... Аха наҟ сырԥырҵит изулакгьы, схаԥыцқәа неихарӷәӷәаны... Иҭынчхап уажәшьҭа, ишырҭаху иҟазааит... сара сакәын ирԥырхагаз ҳәа... – Алҭыҟә ицәажәара аҽакахьы иниаигеит, убри дшаргәаҭеиуаз мҩашьо. Хьықа уажәшьҭа илцәиҵәахуаз ҳәа акагьы имаӡамызт.
– Иҭынчымхакәа, уи акәын ирҭахыз... Аӡәы маҷк даареиӷьхар ҳәа имшәои!.. – Алҭыҟә ииҳәоз иацлырӷызуан Хьықагьы лыҽнамаратәны, убас еиҳа рцәажәара арманшәалозшәа, даагәцаракуа.
Алҭыҟәи Хьықеи рыбжьы рмаҷны ицәажәон. Усҵәҟьа иаартны зегьы изрылацәажәомызт. Хьықа ашьшьыҳәа, лцәанырра шҿымцәаац ирныруа, маӡа-маӡа инапы лнапы нақәҵаны иааимгәлалырӷәӷәеит. Иаргьы иблақәа ҟәызгаӡа дахьыналҿаԥшыз уа даанхеит, бара бзыҳәан адунеи иқәу Алҭыҟә соуп, бысцәымшәан сара ҳәа аанаргауа...
...Хьықа дцеи уажәи рыбжьара Алҭыҟә еиҳа-еиҳа гәҭынчымрак изнарҵысуа далагеит, зны наунагӡа дицәыӡрызшәа, зных дизааигәаӡаны дҟаларызшәа. Хьықагьы зхызкәачрақәоу дреиуоуп акәымзар, ашьшьыҳәа лыҩны дакырауазеи!.. Уаҩ дызхымсыша, уаҩ дызхымԥаша шыҟоу шԥалхашҭуеи?!. Зегь ҳәаак-ҳәаак рымоуп, убра уҽҭаугӡароуп... уныҭҟьар, нас укаууа уцеит, ҿааҳәырак умаӡамкәа, ухы ааузеиқәмырхаӡо... Алҭыҟә иԥҳәыси лареи абраҟа иааиҿаҳазҭгьы ишԥаныҟалҵоз уажәы?.. Аха усҟангьы, аҵачхәырра здыруа, аҵарбашьагьы идыруеит ҳәа, илҳәашазгьы лыԥшаарын Хьықа дацәыԥхамшьаӡакәа...
– Да, уажә ушԥаҟоу, Алҭыҟә?.. Агәырқәа уларҵама?.. Ахәышәқәа умжәи?..
– Ааи, изжәит... – Алҭыҟә, иаԥхьа игылаз, иара дызхәышәтәуаз аҳақьым днеиҿаԥшит.
Аҳақьым, уаҟа ибжьагылаз, уажәраанӡа Хьықа дзықәтәаз аҟәардә хәыҷы дааханы днықәтәан, Алҭыҟә игәы аусушьа, ишьа алеиҩеишьа дназыӡырҩит!.. – Уара макьанагьы аԥсҭазаара уҭахуп!.. Амаҷ уҽоумҭалароуп!.. – иҳәан, дҩагылеит аҳақьым ихалаҭа шкәакәаӡа.
Алҭыҟә, иблақәа ҭраа, еихмырсыӷьӡакәа уи дизыԥшуан, иеиқәырхара аҳақьым ида ԥсыхәа шамамыз инырԥшуа...
Маҭыхә иахьеиԥш ихлахаҵ зыргьежьышаз аҭагылазаашьа дҭамшәацызт. Амшын иалаҳаны изалымҵуа иеиԥш, дызхьынҳалашаз акагьы ибомызт. Иаԥхьаҟа, илаԥш ахьынӡанаӡоз, дәеиужьра-каршәраны, ихәарҭахашаз уаҩԥсык ицәаара илаԥш иҵамшәаӡо, зхы агарҭа змауз иеиԥш дзаҵәны даанхазшәа, гәҭынчымрак изҵысын, дыршаҟь-шаҟьо дарҳәаҵәыҳәаҵәуан дахьтәаз, иҟәардә тата дықәырҵәиаауа. Дзыҩнатәаз ауада ҭбааҭыцә иҩнагылаз аҩнымаҭәа, абжьааԥны акрызҵазкуаз, уажәы иԥсадаӡа, ҵакы рымаӡамкәа, еиқәыхьшәашәа иҩнагылан, игәы рызхьамырԥссаӡо. Иныҩнаҳаз аҭынчра ԥылҳаҭра дзалҵуамызт, шьыжьаахыс егьа иҽазишәахьазаргьы. Дызҳәынҷаз аԥашәқәа акырынӡа иҵаулаӡаны аҽиланарԥсхьан, ус днадыххыланы иузыҵымжәаӡо. Аусқәа ус иара игәы ишаанагоз еиԥш иахьзыманшәаламхаз дарҭынчуамызт. Ахьаа шхьааз ҭахак имҭауа деиланаршуан, деиланарҩынтуан.
«Сахьцалакгьы ҭаха шԥасылымҭауеи, иқәынҵәаша?!. Ашьшьыҳәа лыҩны дамкуази... дсыдызцалазеи, анцәаузша... уаҳа акагьы дзазымхәыцӡои?!. Схәыҷқәа, сара, сҭаацәара... сызҿашәаз закәызеи, сызҿашәаз!..» – ихәыцрақәа дшьақәырҟьан, ихы акагьы азымыӡбаӡо, дҟәызгаӡа дтәан Маҭыхә. Иааҩналоз днарзыӡырҩуашәа, ихы нарықәырҵысуа днарҿацәажәон, аха урҭ зышьҭаз, изынхьаауаз игәаҵанӡа ишнеимгауаз иблаӷра-ҳәаҵәыҳәаҵәқәа инархубаалон ирԥсеиԥсеиуа дахьынарыхәаԥшуаз.
Маҭыхә уажәы еиҳараӡак дзынхьаауаз – ихәыцрақәа зегьы днарылкәыцәааны, иахьҭынчроу, иахьыхароу, уаҩԥсы дахьықәыршәым дгьылк аҟны аҟазаара дазгәышьуан, ицәҳәыразаргьы уахь дықәзаарын, дныҟәаларын, дааԥсаӡар, иҽынкажьны адгьыл дықәԥаҟьԥаҟьуа инеигәыҵаирӷәӷәарын, уара суааӡеит, уара сухьчеит, уажәшьҭагьы уара сеиқәурхароуп ҳәа. Ишԥанеицәеилаҳаи, ишԥанеицәеилахәеи Маҭыхә иусқәа, иааиқәырҽаҽаны алҵышьак ихаҿы изаамгаӡо!.. Даҿашәеит Маҭыхә дызҿымҵышаз, абжьааԥынтәи икыркырбжьы нҵәыҵахәаҽны, дшақәымгәыӷӡоз, ас иҟалап ҳәа дшазыԥшӡамыз. Иҭахын уажәы, зегьы ԥхыӡны, инеихыԥсаа-инеихыԥраа ицахыр, иара дыцқьакәакәараӡа, хьаҳә-ԥаҳә имаӡамкәа, аԥыхьа дшыҟаз еиԥш, ишьапы даақәгылахыр... Настәи ихымҩаԥгашьа аҽакала дназымхәыцрыз!.. Ахымҩаԥгашьа... ахымҩаԥгашьа – зегь реиҳа аԥсҭазаараҿы игәцарактәу, изхылаԥштәу... Иара уи дахьыцәхьаҵыз, иахьыгәцареимкыз инеиҿагылазшәа деиланаршуан. Дахьазымдыруаз адгьыл харахь акы иҵгәозшәа дахьнарԥшуан, уаҟа зегь рҿыцны, дрызхәыцны, аҽакала ихы мҩаԥигарызшәа.
Адәахьы амшын шыцәқәырԥац ицәқәырԥон, абжьы Маҭыхә иҟынӡа иааҩуан, еиқәтәарак амаӡамкәа. Амшын ихыҵны иааиуаз аԥша ашәаԥыџьаԥ иаҵәара рымахәҭақәа ныԥхьанаршьшьаауан.
Ус, Маҭыхә дзыҩнатәаз ауада азԥенџьырк аӷьеҩҳәа инкыднакшалан, ихәыцрақәа неимбӷьыжәаа, днарылкәыцәааны инеиҩнҟьеит. Маҭыхә дҩагылан, аԥенџьыр дааханы, уаҳа икыднамҟьартә еиԥш, иныдиҵеит. Ауадаҿы ҩаԥхьа ҭынчрак ныҩнаҳаит, хаара мацәак аҵаӡамкәа, еилахәаҽны, инеилаҳанто...
Маҭыхә зегьы-зегьы зыхҭниҟьауаз уи агәылаԥҳәыс, ауаҩаԥшь лакәын. Ихәыцрақәа уи лышҟа иниасит. Иагьараан дубаргьы лхы ҵакны, лыблақәа жьаржьалеиуа даауҿамҳарц залшомызт. Маҭыхә уи игәалаҟара иаразнак иааԥхасҭанатәуан. Уи диԥымлазҭгьы, иусқәа зегьы маншәалахарызшәа ибон.
Данаадәылҵуаз дышԥанаиқәшәеи, уҳәарауазеи!.. Иаԥхьаҟагьы дзымцо, ишьҭахьҟагьы дзымцо, дџыџӡа амҩа даанхалеит, аха ишԥаҟаиҵарыз, имариашан дааиуан, дызхьамҵит зымҩа. Иҭахымызт игәалаҟара анҽеимыз абри аԥҳәыс диқәшәар... дылҟаҭәар ҳәа дацәшәон. Агәылацәа ирҳәоны иаҳахьан, абри аԥҳәыс дануԥыла нахыс аҽынтәи амш, егьа уҽазушәаргьы, уара иутәхом, умҩахылҟьоит ҳәа.
Маҭыхә, дааҭгылазшәа ааҟаиҵан, иаԥхьаҟа хынтә дынкажьцәеит дааимҳәашәа, лара дылҟаҭәаанӡа иара дсызҟаҭәозар ҳәа игәы инҭакны.
– Аа, Маҭыхә Ҳазараҭ-иԥа... акы сшәазҵаашан, абри ҳаҩны сынтәагьы акы иаамыцхрааӡакәа ус иаанрыжьуама? Арахь аԥхаррагьы ҳмоур ҳашԥаҟалои... ҳнеиқәынҵәа ҳамцои?!. Иахышәҳәаауазеи абри?.. – лхы нышьҭыхшәа, лыбласаркьа хәыҷқәа днаркылыԥшит ишҟа дҳәаҵәыҳәаҵәуа.
– Бымшәан, Ҭаҭал... хьшәашәарак ҟалаанӡа цхыраарак шԥаҳзыҟарымҵари!.. Сара урҭ ирасҳәахьеит, ирдыруеит... – рацәак цәажәарҭахәыс ихы лымҭакәа, дналԥырҵит. ԥыҭк днаскьахьан еиԥш данаахьаҳә, лара дахьгылац дгыланы дишьклаԥшуан дзымеиҭаҵкәа, лгәы иаанагахуаз здырхуадаз...
Маҭыхә иаԥхьаҟа иҿынеихеит... Уажәы дабеигәалашәеи, уҳәарауазеи, ма акы дхәарҭандаз!..
Маҭыхә ақыҭа ааныжьны ақалақь ахь диасиижьҭеи, иахьа абриаҟара иҭынчра еилазырҩынтыз Аҭиа еиҳа-еиҳа дицәынаскьозшәа, дицәыхарахозшәа дналызхәыцуан, аха лара мызкахьы знык, ҩынтә ес-иҟалалакгьы, лхы иқәылмыршәар луамызт. Аҵыхәтәа ахькылсуаз иаргьы изеилкаауамызт, ларгьы илзеилкаауамызт. Аамҭа, зегьы ԥхьазырҟәҟәо, зегьы ԥхьазырҽуа, имчыдахазшәа, акагьы алымшеит араҟа. Еиҳа-еиҳа изгәылахалоз наҟ ирыхон акәымзар, арахь изалҵуамызт. Оумашәа иубаша, Маҭыхә абри бзиабаразу, ус еишьцыларазу, уажәы абриаҟара аамҭа шцахьазгьы, ихаҿы изаагомызт. Аԥсҭазаара зегьы иара итәызшәа, ишиҭаху инапаҿы иааигарызшәа, игәалаҟара хызҽышаз акагьы дақәымшәацызт. Иаргьы уи дацԥыҳәаны, иалаз алысхуеит ҳәа цәхьаҵшьак ҟаиҵомызт.
Ақыҭаҿы абзҳәацәа рыбз уара иузаанкылахуама!.. Егьа маӡа цәыҵархәаҽхьазаргьы, иаацәыҵыҵыхуеит. Гәрамгарҭас иумаӡам гәрамгарҭас дҟаҵаны днауԥыргалоит, иҟоу зегьы неихҳәааны, аӡы дазымыӡәӡәо, дҟаҟаны.
Уаҩ дшақәымгәыӷӡоз ауп Аҭиа хаҵа дцаанӡагьы Маҭыхә диҟаҭәахьан, убриазоуп лхаҵеи лареи рацәак изеидымхалаз ҳәа шынарҿыҵҟьаз, насгьы дшааиҵәҟьаз, Маҭыхә иааигәара маҵурак налзыԥшааны днаиваиртәеит ҳәа. Абзҳәацәа уи еиԥш егьа еиқәдырҽаҽоит, аха зны-зынлагьы ус ахьырҳәо, ииашаҵәҟьаны, егьа ицәыҵаухәаҽыргьы гәҩарак узцәырнамгарц залшома!..
Аҭиа акыркырҳәа дыччо, хьаак змаӡам леиԥш, лгәалаҟара шьҭыҵны, есымшагьы лхы-лҿы шылхалашац илхалашон. Лқәыԥсычҳарақәа Маҭыхә маӡас дышрыҵаз амалахазгьы илынлырԥшуамызт. Маҭыхә мцацәагьы амаҭ еиԥш дназҿаҭәҳәаз дбалыбаҭо, иҟалҵо дақәымшәауа даақәирхон...
– Идырбалозеи абарҭ иқәынҵәаша, рыԥсы нкыдыхәхәа?!. Уара, абри ҳара дызлаҳзымдыруа акы далаҟазар ҟалап!.. – инцәыҵахәыҭхәыҭуан иватәақәазгьы, рхы былдызқәа неидкылауа.
– Ари џьара акы ихадырԥаанӡа ус дцалароуп, уаҳа ԥсыхәа имаӡам... – инеихырҳәаалон иӡбахә ԥылҳаҭха злымҳа ин-ҭеиҩқәозгьы.
Усҟан Маҭыхә цәгьаԥсышьала иԥсы алигеит ақыҭа. ԥыҭраамҭак даанхаргьы дшыҟалахуаз здырхуадаз!.. Аамҭа иҽақәыршәаны ақалақь ахь дахькылсыз зегь еиқәнарҽаҽоз, еиқәнартәоз џьишьон. Аамҭа иазымҵәахуа шыҟоугьы ихахьы изаагомызт. Ӡыбларак далашәаны дзалымҵуа, зны аԥаҩ ахь дкыдыкшало, аҿықә ахь дынхықәжьыло даман дырҩашьаны... Ацхыраара изҭашаз уеизгьы иааигәа-сигәа аӡәгьы дыҟамызт, иааикәыршаны ҭацәыран...
Маҭыхә дахьтәаз уажәы зегь реиҳа ихлахаҵ зыргьыжьуаз, иаалырҟьаны, дшылзыԥшӡамыз, Аҭиа дахьааҩналаз акәын. Уи лыхҭашәара ихаҿы изаагомызт. Лхы-лҿы ччаԥшьык ыҵымшәаӡо, акы дшаргәаҭеиуаз, дшамырҭынчуаз лнубаалон. Дылзыԥшымызт Маҭыхә уи. Аха ақыҭа далыхәхәа дахьааиз изымбатәбараха дылҿаԥшуан. Ииҳәара иҿашәомызт.
– Бтәа... бтәа!.. – иналаҭеикит иаԥхьа астол аҿаԥшьы иавагылаз аҟәардә даахауа. – Иҟалеи?.. Бзыргәамҵуеи?.. Ибыхьи, Аҭиа?.. – дналхагылеит данынатәа, бла-бла дааиԥхьышьшьаауа.
– Исыхьи?.. Иузымдырӡои?.. Сара ас сахәарҭам уажәшьҭа!.. Сыблит зегь рыла... сара стәы ҳәа егьыҟам, егьа изӡаргьы, егьа исҵәахыргьы... Исыхәаԥшуа зегьы сыблақәа ихырбаалошәа збоит... Схы агарҭа сымам, сеилкаа!.. Зны-зынла сеилагома сҳәо аҟынӡа снанагоит. Уара еиҳа-еиҳа усцәыхарахо уалагеит... Избан?.. Иҟалеи?.. Иухьи?.. Уараӡәк уакәын сыԥсҭазаара зегьы здысҳәалаз... уараӡәк!.. Уаргьы усыцәхьаҵуа уалагеит уаазқәылаз!.. Сзыхҟьеи?!. – Аҭиа лылаӷырӡқәа рҿаархеит, лыблақәа инырхыҳәҳәыланы. Уи дқьызқьызуа акәын дышцәажәоз. – Сгәы ианагомызт абас иҟалап ҳәа, иаҳҳәақәоз зегьы башазаарын, еибажьагазаарын. Саазқәылаз уи агәра зго салагеит. Схы агарҭа сымамкәа ақыҭа салахеит сыггаӡа, схьаԥшкәаԥшуа. Сыблит сара, сҷыҷит... сара стәы егьыҟам!.. – Аҭиа лылаӷырӡқәа ҟәаз-ҟәазӡа илҿыкәкәаны дзыдтәалаз астол инықәыԥсеит. Деибакын, лхы-лҿы ҿыҟаԥшьааӡа, узылҿаԥшуамызт. Маҭыхә уи даарыцҳаишьеит. Иҟаиҵара дақәымшәо дылхагылоуп. Инапы лхьишьыр, диргәыбзыӷыр иҭахуп, аха изеиԥштәуам. – Сара уаҳа сылшом, исылшом, ихаҵа уара!.. Сара сыԥсит уара унапаҵаҟа, ԥсҭазаарак мбаӡакәа, сынцәыҵахәаҽны. Уажәшьҭа сызҭахыда?!. Исылархи?.. – лыбжьы еиҳа-еиҳа иааиҵылхит, абри дахьацәыԥхамшьо ҭыԥк аҿы дтәоушәаҵәҟьа. Зыԥсҭазаара маншәаламхаз леиԥш деицраланы, абылра даҿын аҷҷаҳәа Маҭыхә истол дахьадтәалаз. Уажәшьҭак ҽеиқәкышьак шлымамыз уаҩы ибаратәы иҟан. Еиҳа-еиҳа лгәыԥжәара шьҭыҵуан. Ас шамахамзар Маҭыхә дизымныҟәацызт лара, аха убас акы дҭанаргылазар акәхап. Уи аилкаара аҭахын, азнеишьа аҽақәыршәатәын.
Маҭыхә дызҭашәаз аҭагылазаашьа ихаҿы изаагомызт. Акагьы дамараӡамкәа, дыԥсадаӡа дылхагылан, лыжьжьашьа дақәымшәо. Абас дшылхагылоу аӡә дааҩналаргьы ишԥаиԥсыхәоу, дҭамхеи!.. Аԥсра – аиҭаԥсра!.. Нас бласы ицәыригозеи зыҟны аус имоу ауаа рҿы!.. Иагьарҳәап, иагьа еиқәдырҽаҽап... Маҭыхә иуадаҿы ԥҳәыск лҽыныҩналыжьын, иахьантәаракгьы ҵәуароуп дызҿу, дагьиԥырҵуам, иаргьы ихы еилагаӡаны ауп дшыҟоу ҳәа.
Маҭыхә ашә ахь иҿынеихеит. Ашә илатәаз ихы налықәикын, – ӡәыр дсазҵаауазар, сара иахьа сыҟаӡам... – налаҭеикын, ашә ныдҵаны, ацаԥха наҿаиршәит, аӡәгьы дзыҩнамлартә еиԥш, иаарыӷәӷәаны.
– Сара сгәы иаанагомызт абас иҟалап ҳәа... иаҳҳәақәо зегьы башазаарын!.. Сужьон уара ианакәызаалакгьы. Сзыхурҟьеи?!. Сзыхурҟьеи?!. – Аҭиа лҽылзеиқәкуамызт. Лыблақәа лаӷырӡыла ихыжжы ицон, лнапқәа ҵыс-ҵысуан астол иахьықәыз.
– Сара зегь сшәеит, зегь ззеит... сара ас сахәарҭам!.. Сара стәы егьыҟам... абра сыԥсыроуп!.. – Аҭиа лықьызқьызбжьы еиҳа-еиҳа аҽеиҵнахуан. Маҭыхә, абжьааԥны зыбз цҳафыруаз, уажәы ииҳәашаз дақәшәомызт, Аҭиа лааира деиԥхьнарҟьазшәа. Акала дижьжьар иҭахын, аха дизыжьжьомызт. Ианакәӡам изакәызеи дназҭашәаз?!. Ишԥаҟаиҵари, иԥсыхәоузеи Маҭыхә уажәшьҭа?!. Дызцәымцашаз дшаҿашәаз лабҿаба иааԥшит, ҵәахышьак амаӡамкәа, иузеиқәмыртәаӡо!.. Абас дақәымшәакәа, абри адунеи дналууа дцар шаҟа иҭахыз Маҭыхә уажәы!.. Иаԥсыхәоугьы ихаҿы изаагомызт деибарыхха дахьгылаз. Анкьатәи илафқәа, ицәажәарақәа наихҟьеит, инеихыԥрааит агәысакара днықәыжьны. Азныказы, ихшыҩ акы иардысызшәа, дуалуашо, иҟаиҵара дақәымшәо даашьхныԥсылеит. Аха нас ииулакгьы иҽааиқәиҳәалан, Аҭиа иааигәаӡаны дналыдтәалеит.
– Беилагеит бара... беилагеит... ас уаҩы ибахьоума?!. Ак быхьит, аха ибыхьыз сзеилкаауам... Бхы бнапаҿы иаабгароуп... аԥсҭазаара араҟа инҵәаӡом... иаҭахым ари аҩыза!.. Сара бысзеилымкаауа џьыбшьозаргьы ҟалап, аха беилыскаауеит... Саргьы сеилыбкаароуп!.. – Маҭыхә Аҭиа инапы налыкәиршеит. Лара дагьмыҵҟьеит, дагьмыԥеит. Ишҟа данаахьаԥш, лхы-лҿы апырпыл еиԥш еицраланы, лылаӷырӡқәа лҿыкәкәа дцон. Убасҟан даарыцҳаишьеит. Ичабра ааҭиган, лхы-лҿы ааирыцқьеит. Дҭынчӡа, дыԥсадаӡа дихәаԥшуан,
лыблақәа еихмырсыӷьӡакәа, дарҩагьых дзықәгәыӷшаз акы сызрыҵбаауазар иблақәа ҳәа, лыгәҭынчымра еихмырсыӷьӡакәа...
– Инаԥшуа ишԥаҳзырҳәои?.. Маҷк аҽынкылара ҳамазар акәӡами?.. Аамҭа абас ицап ҳәа быҟоума?.. – Маҭыхә аамҭа ҳәа дызҿыз, шаҟа инаскьо аҟара рхьаақәа хнаҽрашәа дазхәыцуан.
– Ирҳәогьы сҭахым, ируагьы сҭахым... Сара ас сахәарҭам... сеилкаа, Маҭыхә!.. – Аҭиа уажәы маҷк лҽаарҭынчшәа даацәажәеит. Лгәы иҵхоз абриак заҵәык акәын, аха Маҭыхә уи ӡбашьас иаиҭашаз ихаҿы изаагомызт. Иаԥхьаҟагьы изеихымго, ишьҭахьҟагьы изеихымго, иахьакәым дшыбжьанакыз еиҳа-еиҳа ирдыруа, ус иара ишиҭахызҵәҟьа дшоунамышьҭуа агәра инаргартә аҭагылазаашьа аҟалара иаҿын. Уажәшьҭа ишԥаҟаиҵари, ишԥаиԥсыхәоу, анцәаузша, Маҭыхә?!. Аӡыблара иҽабеиҭари?!.
Маҭыхә дҩагылан, днеины итәарҭаҿы днатәеит дҳашҳатәараханы. «Зегьы зхароу сара соуп, уаҳа аӡәгьы!..» – игәы дынҭацәажәеит. «Убри аухазтәи ҳаиқәшәара акәмызҭгьы...» Убасҟантәи лықьызқьызбжьы уажәыгьы иаҳауазшәа дааҟалеит. Усҟан ес-ииулакгьы уахь дижьжьеит, диҟаҭәеит ишилшоз ала, имаанақәа ихы иархәаны, бзиарак ахь дазкылигарызшәа. Ларгьы, уи иажәақәа рыгәра лгошәа, илзымгошәа, дызҭашәаз лҽамаратәны лҽаанылкылахит, ус акәыз џьшьа. Нас реиқәшәарақәа, реиԥыларақәа иахьатәи аҭагылазаашьаҿы иааганы инҭанаргылеит изымнаҳәы-ааҳәуа, дара ишырҭаху иоунамышьҭуа.
– Бара иҵагь аҟәышра аабырԥшыроуп, Аҭиа... уаҳа ԥсыхәа амаӡам!.. Ҳазҭашәаз ҳҭашәеит, аҽырҟәыӷара аҭахуп... – ихы налықәикит дырҩагьых. Бла-бла дааиԥхьишьшьааит.
– Аиеи... сара иҵагь аҟәыӷара аасырԥшыроуп!.. Аха, иумҳәои, абас ианбанӡа?! – Маҭыхә уажәы ари азҵаара аҭак изыҟаҵомызт, даараӡа ицәыцәгьан, ицәыхьанҭан уаҩы ишимбац ала. Дҿанаҳәон, дҿанагәон дызхьамҵуа, ԥынгылара дук инаҿаҳауа иеиԥш.
Ауадаҿы иааҭынчрахеит. Аҭиа лхыҭҟьара ҭахак инаҭомызт Маҭыхә.
– Сара сцоит уажәшьҭа, аха сеиҭаауеит... – дҩагылеит Аҭиа дыхьшәашәаӡа. Лчабра налҿылшьын, лыхцәы аалырҽеит.
Маҭыхә ашә аҟынӡа днаскьаганы даахынҳәит...
Имшыхьанҭан иахьатәи амш Маҭыхә изыҳәан. Ахгара убриаҟара ицәыхьанҭахеит, зегьы иара инаиқәыӷәӷәазшәа. Акыраамҭагьы длеиҩеиуа дыҩнан иуада ҭбааҭыцә. Днеины аԥенџьыр днадгылеит, адәахьы аԥша шасыц иасуан, еихсыӷьрак амаӡамкәа.
– Уара уҟынӡагьы ааира ҳзыцәгьахеит... Иахьантәаракгьы ушә сылатәоуп... зны уҟоуп, зны уҟаӡам... Абри дуаҩуп ҳәа саазышьҭуадаз!.. Дызусҭадаз иахьа араҟа узҿақәиҭқәиҭуаз?!. Илҭахыз?.. Дзышьҭаз?.. – Шьамсиа, лыблақәа ҵыршәааны, дшааҩналазҵәҟьа, Маҭыхә дкыдцаланы ҭаха илҭомызт. – Сара дсымбаз џьушьома?.. Ани акы дацәыԥхашьома дхырбза-кәырбзо?!.
– Дааит, иҟасҵарыз?.. Бмааин ҳәа ласҳәарызма?.. Акы лҭахын... – Маҭыхә инхьарышшашәа даацәажәеит иԥҳәыс лҿаԥхьа. Лгәы дасыр иҭахымызт, гәоу-гәоу дналызхьаԥшит. Аҳәса рҟны аус змам ибаргәызеи... дыԥсыргьы џьанаҭ дымцои!..
– Уаҳа лыӡбахә ара исмаҳароуп... иансаҳа ҽышьроуп исықәу!.. Изакәызеи дызҿу?.. Сҭаацәара хлырбгаларц аума дзышьҭоу?!. – лнапы анылҟьа, лсумка хәыҷы лмахәар инахагьежьит. – Уара, уаҳа рыцҳашьара улаӡам!.. – акьыжыҳәа инеималҭәеит Шьамсиа. – Ҳхәыҷқәа, ҳара... – уаҳа лнамырҳәеит лгәы, аха ашьҭахь... – Хар ҳамаӡамкәа ҳшыҟаз дарҩагьех аԥшӡа еиԥш днаҳалаԥшит, днаҳалаԥалеит... – даақьыпшәыпит, лчабра налыҿшьуа.
– Аҳа, бара бакәын исыгыз... балагахт уажәы!.. Изакәызеи бызҿқәоу?.. Сусураҿы бааины бсыдҵәуалома?.. Баҟәыҵ наҟ... ԥхашьароуп... аӡә дааҩналаргьы дышԥанаҳахәаԥшуеи?.. – дааԥхьаирҟәҟәеит Маҭыхә иԥҳәыс, рацәак лгәеибафара лҽынагәылалхалаанӡа.
– Баазцазеи арахь?.. Ибгәыҵалеи?.. – дналазҵааит иҽаартаташәа, даагәцаракны.
– Ахәыҷқәагьы саргьы ахәылбыҽха аҩнынӡа ҳаугароуп... Сан дызбар сҭахуп... Ҳамцеижьҭеи шаҟа ҵуазеи?!.
– Ибзиоуп, шәызгоит, бҽырҭынч уажәшьҭа!..
Шьамсиа данындәылҵ, Маҭыхә дарҩагьых дыршаҟь-шаҟьо хәыцра ԥылҳаҭрақәак днаргәылархалеит. «Лыӡбахә шыҟаӡамыз даакылсын, ихы ҭҟьаны дцеит, ани дызцәыԥхашьозеи!..» – Шьамсиа лан дналыдтәалозар акәхап ишнеилакҵәҟьа, лымци лҵабырги неиқәырҽаҽо. Лангьы лыблақәа нцәыҵыркшаԥаны иара днеизыԥшыхып, гәынамӡараҟазшьак налҿырԥшны. «Баб акы ибмырҳан, ахаҵа дхаҵоуп... уи бара бицәымшәан, ус иҟақәоу дреиуаӡам...» – лҳәахып, уиаҟара имырхьааӡакәа. Аха Шьамсиа лыхҭашәарақәа злаҟоу ала уаҟа лҽылзаанкылома, лани лареи иҵагь инеихырҳәаалозар акәхап... узлалықәгәыӷрызеи?!.
Амш ахгара уаҩы ишимбац ала изыцәгьахеит Маҭыхә иахьа. Иҟар хҽны, ииҳәо иҿамшәо дыҩнагьыжьуан иуада. Иусура аамҭа нҵәаанӡагьы дындәылҵит ашә ныджьыланы. Абжьааԥны лафда имцәажәоз, уажәы иҽеихаршәны дналывсит ашә илатәаз аԥҳәызба. Ас игәалаҟара бжьысны иҽеиҭеикуа лымбацызт уи бзанҵыкгьы, араҟа аусура далагеижьҭеи. Акы шигәыҵалаз гәҩарас иааҟалҵеит, аха уи аилкаара уажәазы ус илзымариамызт...
Ақалақь дшалсыз ҳәа акымзаракгьы игәалашәом Маҭыхә. Иахьынхоз аҩнеихагыла ду аҵаҟа днаҵагылеит ҭынч. Амашьына абжьы наиргеит дшааиз аладирдырырц. Ахәыҷқәа еибаргәырӷьаҵәа ҵаҟа инҭалеит амардуан рҽынаҿаԥсаны. Шьамсиагьы, ашәқәа ныдылҵан, леидарақәа лыманы лҿаалхеит арахь.
– Сара аԥхьаҟа стәоит!.. – иҳәеит Баҭал дгәырӷьаҵәа, амашьына ишнадыххылазҵәҟьа, иаҳәшьцәа ихы нарықәикын. – Шәара ашьҭахьҟа шәтәоит!.. – днеин, амашьына ашә аартны иаб днаиватәеит.
– Аа... ақыҭахь шәцозар акәхап, Шьамсиа... беидарақәа, бара... шәеималеиҿалаха?.. – убри аамҭазы наҟсынтәи даарыдгылеит Ҭаҭал, лхы ыркаткато, зегь хьаас лара илырҭазшәа, бла-бла иааимылдеит рызегьы.
– Аиеи... сан лахь ҳамцеижьҭеи акрааҵуеит, ҳнабжьысып ҳәа ҳгәы иҭоуп... – лҳәеит Шьамсиагьы илгәамырԥхаӡакәа. Илкқәаз амашьына ашьҭахь инҭалыргылеит иаарманшәаланы.
– Уи бзиоуп, уи бзиоуп!.. Ақыҭахь ацара бзиами!.. Сара соуп ара акаҭран ианхалаз ҳәа... – лхы днахашшаахит. Нас лаԥхьаҟа шьаҿак ныҟалҵеит.
– Маҭыхә Ҳазараҭ-иԥа, иахьа шьоукы ааны, абри ҳаҩны инахыкәша-аахыкәшо иахәаԥшуан. Измаанахарызеишь?.. Џьара акы иҳацхраарушь?.. Сынтәа ма хьҭак ҳамкыртә еиԥш ҳҟарҵондаз!.. – лхы наиқәылкит лҽааркьаҳәшәа.
– Иҳацхраауеит... ишԥаҳмыцхраауеи?.. Уи сара ирасҳәахьеит, ирдыруеит... – ҽырхықәымҵа дналацәажәан, ахьышәҭҳәа амашьына аус наируит.
«Бсыдызцалазеи амышьҭацәгьа, амалахазгьы иахьа аҳәсеи сареи цәгьала ҳҟаибаҵахьеит!..» – игәы дынҭацәажәеит Маҭыхә, иаарласны лԥырҟьара дахыццакуа.
– Саб, ашьшьыҳәа уцала, араҟа амашьынақәа рацәоуп... акы ҳанымҟьааит!.. – Баҭал иаб днеиҿаԥшит. Амашьынақәа аҿыв-сывҳәа анахь ирывҟьон, арахь ирывҟьон. Аҭиа, лылаӷырӡқәа лҿыкәкәа, сара ас сахәарҭам, ас мацара санбанӡаҟазаауеи ҳәа дӷьаҵәыӷьаҵәуа лыбжьы иаҳауазшәа, ибла дыхгылан даарыцҳаушьаратәы, еснагь лыгәкыра ԥшӡа знибаалоз лхылҿсахьа ԥсадаӡа. Шьамсиа ишьҭахь дахьҭатәаз хәыцрак дагәылахалан даман дзалымҵуа...
Абзагә, игәы ҩарханы, аҭуан даҵаԥшуа диан. Ахәыцрақәа ихапапаз деимырхха доурышьҭуамызт. Зны-зынла ҭахак ааимҭаӡо даадырҳәаҵәыҳәаҵәуан. Абарҵаҿы иакыз алашара илаԥш надхалеит. Акыраамҭа убас дахәаԥшуан ҿымҭӡакәа. Зны уи ажәҩан аҟынӡа иҳаракны икнаҳазшәа ибон, аеҵәа еиԥш икәеицеиуа, зны – иааигәаӡаны. Алашара зхылҵуа иара акәызшәа гәаанагаракгьы ихы инҭагьыжьуан.
Абзагә аеҵәақәа зегь реиҳа хәылԥыеҵәа акәын зегь раасҭа дзызҿлымҳаз, ишьапы данықәгылаз есыхәылбыҽха
днахьыԥшлон, илаԥш надырхаланы. Уи еиҳа иааигәаны, икәеицеиуа улаԥш нақәшәон. Уи аеҵәа кыднаҵы, Абзагә гәыӷәӷәарак инаҭон, ԥсҭазаарак дахьнарԥшуан. Убри аеҵәагьы анҭашәалак, алашарагьы анҿыцәаалак, аԥсҭазаарагьы инеихәлабга инҿыцәаарашәа, игәы ныҿнакааит уажәы. Ибарҭамызт уажә иара уи ахәылԥыеҵәа, аха икәеицеиуа, ашҭаҿы игылоу амжәаҵла инацәхыкны икыдзар ҟаларын уахагьы. Даныҷкәыназ аахыс убри дшашьклаԥшуаз дашьклаԥшуан дахьыҟазаалакгьы. Абыржәгьы убри днахьыԥшыр иҭаххеит, аха дахьышьҭаз дызгыломызт. Уи еиҳа-еиҳа, ишибарҭамызгьы, гәҩарас иҟаиҵон иахькыдыз аҽшаҳаранакуаз, ацыԥхь аҿыдды, икәалыкәаџьо ишааԥшуаз.
Абзагә ашьшьыҳәа иҽааирҳәын, ауаџьаҟ ахь дынхьаԥшит. Убри аамҭазы аимҳәара дакын, иԥсы ихәлахо далагеит. Цәгьалаҵәҟьа игәы ҭнашьаауан уи аимҳәара, зны-зынла, ихәда адақәа еибаркны, иԥсы ааихнахуан дшеимҳәоз.
– Аӡы умжәуеи... уԥсы афаӡеите!.. – иаԥхьа иқәгылаз аӡы наидылгалеит Ҭаҭал. Абзагә инапы ҵыс-ҵысуа иаалымихын, днаҿыхәеит. Дааиқәнакызшәа, дааиқәнартәазшәа ибеит.
Абзагә ашьархынҵа чымазара ҭахак инаҭомызт ахьшәашәара анааҟалалак. Акыр даргәамҵхьан, акыр дарҳәиҳәикхьан, илшара ақәымхаӡо, ӡынгьы-ԥхынгьы. Илаӷырӡқәа нханарҟәҟәалеит уажәы.
– Иухьи?..
– Исыхьуаз?..
– Умшәан абааԥсы, ухаҵами!..
– Сара сзыцәшәахуеи?!.
Абзагә илаԥш ауаџьаҟ ахь инаиршәит инцәыҵраашәа.
– Бара, ҳамца ҿыцәааит ҳәа сыҟоуп, бнахылаԥшрауазеи!.. Еиқәаҳаз кәызҭхақәак иҿымцәаакәа иааԥшуеит.
– Иҟалазеи уажәы?.. Ахьҭа уакыма?..
Ҭаҭал днеин, мыҿқәак ааганы ауаџьаҟ инҭалҵеит. Абзагә, илаԥш кыдырхаланы, аҷҷаҳәа ибылуаз амҿқәа дрыхәаԥшуан. Ауаџьаҟи иареи ԥыҭк еицәыхаран, аха урҭ рыԥхарра иныруазшәа ибон. Аҩны аԥхарра анагхалак, игәы нҭыхьшәашәаауан иара еснагь. Амца даҿаԥшлар акәын, даачмазаҩхеижьҭеи еихсыӷьрак аиҭомызт уи иара...
– Сзызхәыцуа бдыруоу, бара?.. – ихы налықәикит иара Ҭаҭал. Уи, ауаџьаҟ азааигәара, лҟәардә дааханы дтәахьан. Лдырды лшьамхы инахьылшьын, аффаҳәа иаалыргьыжьит. Нас лрахәыц неиҵыхуа лҿыналхеит, аха ашьҭахь, иаанылкылан, илхахаз лдырды инакәлыршеит.
– Изакәызеи узызхәыцуа?.. Иҳахәарҭахаша аума?.. – лыбласаркьақәа днаркылыԥшит ишҟа. Лыхцәышлаӷәаӷәара лхы злаҵакыз лкасеицарса иавҵыԥшуан.
– Аиеи... иҳахәарҭахаша... – дақәыԥсычҳаит Абзагә. – Сара сзыцәшәо бара ибзеилымкаауазаап... Ианакәӡам санрылаҳа, Ҳабыџь ичара зчарахом, ибдыруоу абри бара?!. – иблақәа нкыдырхалашәа дналыхәаԥшит.
Ҭаҭал иааџьалшьеит. Бзанҵыкгьы ас иҳәо лмаҳацызт Абзагә. Дааиҵанарӷәӷәеит. Ариабжьарак еиҳа деиӷьхазшәа, икрыфарагьы шьақәгылазшәа дыҟан. Ибара иааиуазгьы ииҳәо еилырганы днарацәажәон...
– Аиеи... аиаша сҳәоит сара... Ачараҿы ашәа анырымҳәа, ианымкәаша, изакәытә чароузеи уи?!. Еиқәыхьшәашәа, еиқәышьшьы ҵәыцақәак ыжәны иҩагылозар акәхап... Ачара зырԥшӡо ашәаҳәареи акәашареи роуп!.. Аха, базхәыци, иаалырҟьаны, ушақәымгәыӷӡо, аҳаблаҿы аԥсра аныҟала, урҭ зегьы башамхои!.. Ачара змоугьы дҭахеит...
Абзагә ицәажәара Ҭаҭал даашьақәнаҟьеит иаразнак. Лдырды уаҳа иаалмыргьыжьӡакәа, ус ишылкыц илкуп, лрахәыц кәыкәиа лкалҭ иларшәуп.
– Изакәызеи иуҳәақәо, усцәеилагеит уажәы!.. – лхы наиқәылкит, агәкаҳара иҭааз наԥхьалырҟәҟәарц лҽыназкны.
– Иалыбдыраауеи... сааихәлашәар?.. Зегьы урзыԥшызароуп, зегьы урықәгәыӷуазароуп... – Абзагә ихьухьууа игәы акы иҭнашьаауан. Изцәырҵыз агәкаҳара имч хәыҷы илнаршәшәарашәа акы дамҽханакуан иқәҵәиашо.
– Уажәы убри хьаас иҟаҵа!.. Ҳара хар умам ҳәа ҳухәаԥшуеит, уара... изакәызеи узлацәажәақәо?!. Аӡәы иумырҳан!.. – Ҭаҭал Абзагә ихәыцрақәа ныԥхьалырҟәҟәеит зымҩа. Иара акыраамҭа ҿымҭӡакәа ус диан, иузхымгарашәа иҟаз ҭынчрак ныҩнаҳаит дзыҩнаиаз ауада. Абарҵаҿы икаххаа иаркыз алашара илаԥш надхалеит.
– Ахәыҷқәагьы шымаауа убарауазеи?!. – Ҭаҭал ашьшьыҳәа дҩагылан, адәахьы дындәылҵит.
Аамҭа ықәҳа ацара иаҿын, акыр инаскьахьан. Адәахьы амш каххаа еилган. «Ҳабыџь амш иоугәышьеит иахьа...» – Абзагә игәы дынҭахәыцит маӡала. «Аха, иргәыҵалазеи абарҭ абрысҟаамҭа?.. Иахьцаз изыманшәаламхоу?..» – дахьышьҭаз дааҳәаҵәыҳәаҵәит. Аԥҳәысаагара иацу аҟыбаӡыбақәа рацәами, иҟалахуа иалудыраауеи, аҷкәынцәа ахьцаз макьаназы рхабаркгьы ыҟаӡамызт. Ишьапы дзықәгылауа, иара ишиҭаху дыҟазҭгьы, уажәшьҭа егьарааны ашҭа дынҭыҵхьазаарын Абзагә!.. Ҳабыџьи иареи ргәыҵха акакәны инеидгыларын. Рыцәгьеи рыбзиеи наџьнатә аахысгьы еицеиҩшо иааиуан ҟыҟҿыҟкы рыбжьаӡамкәа, аха уажәы иара ишиҭахыз дахьизмыцхрааз игәы иаланаркьакьон.
Ариабжьарак Ҳабыџь иҩны еилыхаран иҟаз. Иҷкәын аиҵбы ԥҳәыс дааигон аҟнытә, аҳаблаҿы тәамҩахәык рымамызт уахгьы-ҽынгьы. Зны ашьаԥа маҭәахәқәа аагатәхеит, зны ачуанқәа, ақәабқәа, асаџьаққәа ырманшәалатәхеит. Акәац ахьыржәуа, абысҭа ахьыруа зегьы ырмазеитәхеит...
Абзагә дышьҭалеи уажәи рыбжьара Ҳабыџь уажәы-уажәы дааины, днаиацәажәаны, игәы аарҟәанданы днеиԥырҵуан, игәшәамшәа наиаҳәаны.
– Аҷкәынцәа даараӡа аџьабаа дсырбеит... – иҳәеит Ҳабыџь. – Аиаша уасҳәап, Абзагә, ҳаналагах ҳаԥхашьаргьы сҭахым... Ҳабыџь ишиқәнагаз ачара изымуит ҳәа, абзҳәацәа рԥаҵа иалаччо сашҭа иҭыҵны имцароуп... Афатә ыҟоуп, ажәтә ыҟоуп, арманшәалароуп иаҭаху...
– Уи уацәымшәан, Ҳабыџь... хьаасгьы иҟаумҵан... уара зегь еингаланы, ирманшәаланы ирумҭеи... уажәшьҭа дара идырмазеироуп ишахәҭоу, ишақәнагоу еиԥш... Набжьоуаа аицхырааразы ируҭахуазеи!.. Аказы удырԥхашьом!.. – иҳәеит Абзагә, уи ус ишыҟалоз Ҳабыџь агәра игартә еиԥш дназырхәыцны.
Абзагә зегь реиҳа изааигәаз Ҳабыџь иакәын. Уажәы, акагьы илымшаӡо, аиарҭа дахьамадаз даараӡа игәнигон.
– Иргәыҵалазеи абарҭ?.. Дрырымҭоу?.. – уажәы Абзагә Ҭаҭал лахь ихы нарханы даацәажәеит. Уи ауаџьаҟ азааигәараҿ
дтәан деиқәхәыцраха, лышьҭыбжьык умаҳаӡо, лдырды лшьапы инахьшьны афиҳәа аҿыналырхон, еиҵыҵуаз арахәыц лылаԥш лзаҟәыҭхомызт.
– Изакәызеи иуцәажәақәо, дышԥарырымҭоз?.. Урҭ зегьы еицәажәаны, еиқәышаҳаҭны аимдахьақәагьы еимырдахьеит... Ус имариоума ахырбгалара?!. – Ҭаҭал, лдырды аанкыланы, Абзагә днаизхьаԥшит, лыблақәа еихмырсыӷьӡакәа дихәаԥшуа.
– Ҳоҳ, амҩан иҟалахуа иалыбдыраауазеи?.. Ауаҩы зегьы дрықәгәыӷуазароуп... ианакәӡам дшьацәхнысларгьы алшоит... Зегьы урзыԥшызароуп!..
– Амҩан иҟалахуазеи... жәларык еицуп...
– Аиеи, жәларык еицуп, аха ҽыла иҟоу џьыбшьома?.. Арашьқәа ирықәтәоуп ицымцымуа, рыгәрас иугозеи?.. Еибарыҩуа, еицәхасуа рҿаархар?!. – Абзагә убри игәы иныҵаххит. Аҷкәынцәа амашьына ианақәтәоу рацәак рыгәра изгомызт. Рқьаф аныҟарҵалак, аҵла иқәаҳцалоит ҳәа иаламгои ирҟыжуа, рыхҭашәара усҟан иузыҟажома, иузеиқәгәома? Иҟарҵо зегьы бзиоу џьырымшьои!..
Абзагә уажәы ҭацаагара ицаз аҷкәынцәа днарызхәыцит. Уаҟа иҷкәынгьы дрылан, аха арыжәтә рамхажәыр ҳәа дацәшәон, рыгәра изгомызт. – Бара, сымаҭәақәа сыбҭарауазеи!.. Маҷк сҩагыларын... Сшышьҭаз зынӡаск сеисиӡеит... – Абзагә иҽааибиҭан, дынхықәтәалеит. Дҭыггаӡа, дааилышша-ааилышшарашәа, ԥхарра ҟәандарак иоуразароу дааимнадеит, аха иҽааирӷәӷәеит инапқәа наиҵарыӷәӷәаны, дкаҳар ҳәа дацәшәо.
– Уажәы ахьҭа улауҵарц аума узҿу?.. Убра ашьшьыҳәа узышьҭамгылои?!. – даагәамҵхамҵит Ҭаҭал. Иҷкәын дыҟазаргьы, иҭаца дыҟазаргьы лара лакәын еснагь рыххатәыс дызмаз. Дышьҭалеи уажәи рыбжьара, дааныжьны, шьаҿак днеиԥырымшәацызт.
Абзагә имаҭәақәа неишәиҵан, дгарыгаҽо ауаџьаҟ аҟынӡа днеин дныҽҳәатәеит, амца аԥхарра иаша инеигәыҵаршуа.
«Ех, аԥсҭазаара, аԥсҭазаара... ҳашԥоужьои, ушԥанаҳалахәмаруеи!.. Ианакәӡам, зегьы ҳнарылыхәдатәны, ҳанцәыҵаужьуеит џьара, акагьы ҳаанамгаӡо, акагьы ҳаҟаӡамшәа!.. Уажәшьҭа ҳазҭахыда?!.» – игәы дынҭацәажәеит Абзагә, абриаҟынӡа аԥсҭазаара дахькылнагаз дазгәынқьуа.
«Иа, рморахә мыӡааит, абриаҟара аамҭа инзырхазеи?!. Ажәлар еизаны иԥшызар акәхап... аха дара уи иазхәыцуа иҟахума?!. Ачеиџьыка рзыҟарҵазар, ус изеиԥырҵуазма, рқьафқәа ҟамҵакәа?!.» – Абзагә агәашә аҿынӡа днеин, иҽааникылеит, дынхыԥшны иаԥхьаҟа дыԥшуа. Ҭаҭал илҭахымызт уи ихымҩаԥгашьа, џьара днеизҟәыҿыр ҳәа дацәшәон. Абарҵаҿы дгыланы дизыԥшуан. Абзагә, илаба наиҵаргәашәа дахьынаҭгылаз, уа даанхеит дадырсызшәа.
Агәарабжьараҿы алашарақәа каххаа иаркын. Аӡәыр дымҩасуазаргьы иубарҭан.
Ҳабыџьраа ахьынхоз еиҳагьы илашон. Алашарақәа, ашәаԥыџьаԥ ирылԥханы, хыхь акыр иҩаскьон. Ҳабыџь иашҭа, игәараҭа аҟынтәи ацәажәашьҭыбжьқәа ааҩуан, еиқәтәарак рымаӡамкәа.
«Зегь реиҳа сара сакәын Ҳабыџь дзықәгәыӷуаз, аха саргьы акы сзимыцхрааит... Сара аубыџьыр, аӡәы сицхрааратәгьы сыҟоума?!.»
Еҳ, ианиааз еиԥш дыҟазҭгьы, зегь иара инапы иҵимхуази!.. Аешьа иеиԥш днаидгыларын Ҳабыџь!.. Зны акәац ахьыржәуаз днеирын, зны – абысҭа ахьыруаз. Урҭ зегьы илаԥш иныҵганы ашьаԥа дныҵаларын, ашьаԥа лаша-лашо ирхианы ианибалак, игәы нҭгәырӷьаарын.
– Аа, Ҳабыџь, ибзианы ирхиоуп!.. Абрахь, агәҭаны асасцәа ҳартәоит... Рҿаԥхьаҟа – аԥшәмацәа, наҟ-ааҟ еиҿаԥшуа, ишырҭаху инеицәажәартә еиԥш... Аҭамада иҭыԥ абраакәхоит!.. Уи ицназгогьы наидҳартәалароуп...
Еҳ, Абзагә, Абзагә... шаҟа еиҿирцаарыз, шаҟа еиҿибаарыз!.. Иааиҳәоз акәапаҳәа инҭаршәуа, шаҟа идырманшәаларыз Ҳабыџь ичара!..
Мшәан, иара дыҟамзаргьы, ачара шчароу имцои!.. Иҟами аҷкәынцәа, зегь зырманшәалаша!..
«Иргәыҵалазеи абарҭ абырсҟаамҭа?.. Амҩан иманшәаламхоу?!.» – дарҩагьых ҭахак инаҭомызт аҭацаагацәа макьаназгьы рыхабарк ахьыҟамыз. Ҭацаагара иҟоу ианакәызаалакгьы рышьҭахьҟа иццакуама?!. Алаф неибыҳәо амҩа иқәзар акәхап...
«Ҳара ҳазлаҿиои, ҳаҷкәынцәа ианраамҭоу аҳәса аарымгозар, ҳаӡӷабцәагьы ианраамҭоу хаҵа имцозар!..» – шаҟа гәалас имаз Ҳабыџь абри. Еснагь игәы иналаркьакьаны дналацәажәон. Уаҟа иҷкәын иӡбахәгьы нарылеиҵон, сыԥсы шҭоу ҭацак ҳашҭа дынҭанагаландаз ҳәа. Уажәы егьа даршаҟьшаҟьоит аҭацаагацәа рыхабарк ахьыҟам. Уажәы-уажәы агәашә днадгыланы агәарабжьара дныбжьыԥшуазар акәхап дынцәыҵақәыԥсычҳауа.
Абзагә ачарақәа ирыдҳәалаз аҟыбаӡыбақәа изымдыруаз акагьы ыҟаӡамызт. Шаҟа гәырӷьара ацу аҟара аџьабаақәагьы рыцын. Аха ауаҩԥсы уҩны даныҩнанагало еиҳау гәырӷьара зыҟалом аԥсҭазаараҿы! Аҭаца бзиа ҩынрак деиҩсуеит, ҩынрак даԥсоуп, аха даамыждахаргьы, уыҩнра зегьы хырбгаланы, инеиларҩынтны аӡыхәашь науҿалымҟьои!.. Аҭацагьы ҳаҭыр лықәуҵароуп, дурлашароуп, цәарҭанхалак лакәымзар...
– Унымҵәеи, уара, абрысҟаамҭа?.. Уабанӡагылои араҟа?.. Ианакәӡам урылаҳар аума иуҭаху?.. – убри аамҭазы Абзагә Ҭаҭал днаидгылеит. – Уаала аҩныҟа, ахьҭа улалоит!.. – инаидылцалеит.
– Ҳаи, џьбеит, ачарахь сцар ҳәа бшәома?!. – Абзагә ишьҭахьҟа даагьежьит. Игәалаҟара хыҽны, игәы неиҵызхшаз изакәызаалакгьы акы имԥан иқәломызт.
«Ачарақәагьы срылыхәдахо салагеит... Маҷ-маҷ, сышнеиуа, зегьы снарылыхәдаахозар акәхап...»
Ишԥамҩаԥигоз Абзагә дахьынақәшәоз ачарақәа, агәырӷьарақәа рҿы!.. Иҳәа уашьуамызт, иу уашьуамызт, иажәа хаан, акала угәы уирхьуамызт, идтәалара маншәалан.
Ҳабыџьи иареи еиқәшәаны иахьааидтәалоз убас идырманшәалон, убас идырԥшӡон, акагьы узрыхҳәаауамызт. Агәырӷьара ахьыҟазаалакгьы Абзагәи Ҳабыџьи ирамҳәакәа ишԥаанрыжьуаз! Урҭ рышәаҳәареи рыкәашареи иамеигәырӷьарыз, иамеиҵашьыцрыз дарбаныз!.. Ианакәызаалакгьы иаразнак иаарыгәҭыларкуан!.. Убарҭқәа зегьы ицәхьаҵуа дахьалагаз, абас дахьаанхаз цәгьалаҵәҟьа игәы инархьуан, игәнигон Абзагә уажәы.
Иуада дахьыныҩналаз Абзагә иаразнак ауаџьаҟ дныҽҳәатәеит. Нас ахәыз-хәызҳәа аимҳәара дналагеит. Ихәда адақәа ааибарххеит, дааилнашьааит.
– Абри акәмыз иуасҳәоз... адәахьы ундәылҵын, аҳауа науҿаурсит... – Ҭаҭал даагәамҵхамҵит.
– Ҳоҳ... нас адәахьы сдәылымҵӡакәа санбанӡатәазаауеи абраҟа?!. – Абзагә аҽҳәа дныҽҳәажьцәеит, илаӷырӡқәагьы ааирыцқьеит.
Абзагә данышьҭалагьы, лацәааихьшьы ааизыҟамҵо, акыраамҭагьы дзыцәомызт. Ҭаҭал цәажәарҭахәыс дыхҭаикын, игәалаимыршәоз иҟаз. Аха зегь реиҳагьы ихшыҩ еилазырҩынтуаз уажәраанӡа аҭаца дахьаарымгацыз акәын.
– Иқәынҵәаша, лан лыҽшьуа, сыԥҳа дшәысҭом, ари макьаназы дыԥшқоуп, иабыкәу дахьыжәго ҳәа даақәгылазар, усҟан иҟауҵои?!. Ауаа рыбжьалароуп... ауаа рыбз хәшәуп...
– Ушаҟәыҵра џьушьҭеит... убри уҳәахуеит есымша!..
– Изхысҳәауа акыҟазар акәахап, ибгәалашәо?.. Убасҟангьы закәытә хаԥсыроузеи инабыдаабалаз!.. Бааныжьны ҳаар акәын ибықәнагоз!..
– Уаҟәыҵ, уаҟәыҵ... убри угәалауршәахуеит еснагь!.. – лхы ырнааны днаизхьаԥшит Ҭаҭал Абзагә дахьышьҭаз. Уиаахыс, иара еснагь ицәыригоз, гәыбылрак лзаҵан лара, рацәак ирҳауҳаууа далацәажәар шылҭахымызгьы. – Усҟан еиԥш сыҟандаз, ара судтәалозаргьы убахра уҟан... – нацылҵеит уажәы, иажәа днаԥыҩланы.
– Бан ԥсаҭашкәакәа, иааҳахҭылгазеи убри ауха!.. Ҳабыџь иҟаиҵаз схаҿы исзаагом иара уажәыгьы. Афырхаҵараҵәҟьа ааирԥшит!..
Абзагә ари ахҭыс ҭоурых хҭысны иԥхьаӡон иара иԥсҭазаараҿы. Ауха Ҳабыџь димыцхраазҭгьы, ишыҟалахрыз здырхуадаз!..
Абзагә иԥҳәысаагара маӡамшәа иҟан, аха ишазыԥшӡамыз излаҳаз ахынҭа-ҩынҭарақәа ракәын иахьауажәраанӡагьы
ихаҿы изаамгоз. Иахьа еиԥш, иааиламхәакәа, уи зегьы игәалашәон Абзагә акакала.
Еҳ, усҟан еиԥш дыҟандаз Абзагә уажәы, излымҳак ҿахымҭгьы... иаркы-иаркы, ирцә-ирцә ҳәа ажәҩан аеҵәа кыдимԥаауази!... Ҭаҭал дышшәырӡа, ақәыԥшра иацу агәыкра лҿықәыҳәҳәы, дарбаныз зхы ҭылымҟьарыз!.. Абзагә иҽи-икәадыри еиқәҵаны, дԥаџьԥаџьуа уахьынаихәаԥшуаз, абри акала дысзыҟандаз уҳәарын. Ҳабыџьи иареи иҽырба-ҽырбо иахьыныбжьалаз дарбаныз игәцаракны инарызхьамԥшуаз!.. Ҭаҭалраа рахьгьы иргәарԥханы ауп ишымҩахыҵызгьы. Аухантәаракгьы Ҭаҭал лшьапы дықәгыланы рымаҵ ахьылуаз Абзагә илаԥш дыҵижьуамызт, гәаԥхара-ҟазшьак лнибаалон длыдызхалашаз, дзырхәыцшаз, игәы дҭазырцәажәашаз...
– Абри дыцәгьам ҳәа сыҟоуп, Абзагә... угәы ишаанаго сыздыруам аха... – Ҳабыџь Абзагә днеиҿаԥшит, иахиҳәаарызеишь ҳәа.
– Дыцәгьам... – уаҳагь имҳәаӡеит Абзагә.
– Ҳара ҳаиҭаауеит иаарласны, – иҳәеит Ҳабыџь, агәашә ианынҭыҵуаз аамҭазы, Ҭаҭал лани лаби днарыхәаԥшны.
Ҭаҭал акагьы мҳәаӡакәа лхы аалалырҟәит.
– Шәеиҭаауазар – бзиала шәаабеит, ҳара асасдкылара уажәы иҳамбеит!.. – нараҭалкит Ҭаҭал лан дааҿаԥха-ҿаччашәа, ирҳәаз змааназ рацәак дазымхәыцкәа.
Абзагәи Ҳабыџьи, ргәалаҟара шьҭыҵны, агәарабжьара афиҳәа иныбжьҟьеит...
Закәытә аамҭақәаз иҟаз усҟан!.. Ашәаԥыџьаԥра иҵашьшьы, рыҽқәа ирықәтәаны инеицәхасуа, ргәалаҟара ҽаамҭанык иузеиԥшымтәуа, аҭацаагара гәырӷьарак ацын инымҵәаӡоз. Ианцоз ҳаҭыр рықәырҵон, аԥхьагыла днарыдыртәаланы. Ақыҭаҿы уи ишазҿлымҳаз еиԥш ҟамлацызт. Ианааилакгьы ашҭа зегьы цәӷәыххаа инықәырҵон... ашәаҳәара ҟалон, акәашара ҟалон. Аҷкәынцәеи аӡӷабцәеи неидҽырбалон...
Ԥсаҭашкәакәа, Абзагә ианшьа иԥа, Алҵыкә иакәын ԥҳәыс данааигоз ахадараҿы игылаз, ддәылызгоз. Дзакәытә чеиџьыкауаҩыз, дзакәытә лафҳәаҩыз, иахьахәлаанӡа уицзаргьы, угәы зырҷыдашаз ажәакгьы иҿшәомызт. Абзагә уи данааигәалашәалак, ахәхәаҳәа даақәыԥсычҳауан. Амашәыр илахьынҵаханы, иԥсҭазаара ахьҿахҵәахаз игәы нҿырҳәацаа иааҿнакаауан...
– Шәара, аҳәса ишәхымҟьо иҟоузеи?.. Егьа гәамҵхамҵра ҳрықәшәыршәап... Шәара ишәыхҟьаны иҟамло иҟоузеи адунеи аҿы?.. Зегь рыла ҳхы еилажәымгои!.. – гәоу-гәоу даацәажәеит Абзагә. Аҳәса зегьы ауеиԥшхыз, аха ихы иҭагьежьуаз Ҭаҭал лакәын, гәаӷкрашәа акы даргәамҵуазшәа дзырцәажәоз.
– Иҟалахзеи уажәы?.. Ҳзыхҟьазеи?.. – Ҭаҭал уи днаизҵааит, ииҳәаз рацәак днацрамлакәа, ҽырхықәымҵа ааҟалҵан. Анкьа еиԥш уажәшьҭа дзацраломызт Ҭаҭал Абзагә иаацәыригоз. Лгәы рызҭынчызшәа, ус, хыхь-хыхь днарылацәажәон.
– Убасҟангьы хәыҷык ауп ҳманшәаламхарц иааҳагхаз. Алҵыкә, ԥсаҭашкәакәа, шаҟа деиланархәазеи... бан, ллаба кны, сыԥҳа дшәысҭом, иабыкәу дахьцо, абра дыҩнасҟәаҟәоит ҳәа амардуан ллаба кны данааҿагыла. Убасҟан илыхьыз здыхуада, дааилашәеит. Баб дыҟаӡамызт аҩны. Иҟабҵауа закәызеи ҳәа гәылацәакгьы налықәымчит, аха ирылшагәышьоз!.. Бан дҿаҳәаны бара бдәылгара гәаӷьылацәан, насгьы иламысмызт... Алҵыкә дшаҟь-шаҟьо, ииура дақәымшәеит. Нас ахьышьҭҳәа ҳахьгылаз дааит. Ҳаргьы алашьцара ҳҽалакны ҳаԥшымзи! – Абааԥс, Ҳабыџь, лан лыҽҳадылшьылоит... абна ацаҟны акьыба кыдгылоуп, инаганы аҩны аԥенџьыр аҟны иадшәыргылароуп!.. – иҳәан, инарыдиҵеит аҷкәынцәа. Уи иаанагоз здырит сара иаразнак ала. Сгәы ҭыҵуа, алашьцара сҽаҭаны, аҵла савагылоуп изыманшәалахондаз ҳәа. Иамуӡар сыбжьы набықәырганы, уахь сҿынасхарц сгәы иҭан...
– Уи еиԥш егьаугәалашәап уара... – Абзагә игәалашәон усҟан иҟалақәаз зегьы.
Алҵыкә дхыцәхыцәуа зны анахь дыҩларын, зны арахь дыҩларын, Ҭаҭал дрыздәылымгар ҳәа дшәаны. Арахь шаҟаҩы рыгәқәа хыҭхыҭуа дара ирзыԥшыдаз, агәашә анҭыҵ, алашьцара рҽалакны!..
– Ара бдәылҵны бсымбароуп!.. Ара бандәылҵ, бхы сырҷаҷоит сара!.. Улыхәаԥши лгәы иҭалкқәаз!.. Бхы сыркәыкәып
сара... хаҵа бымцахкәан!... – Ҭаҭал лан иҟоу зегьы лҿыцҳәацәон.
– Ус бымҳәан, Хьылқан... бгәы ԥыбымжәан... аӡӷаб лара иахьылҭаху дцоит... – Алҵыкә уажәы-уажәы дналҿаххуан дысзеиқәыртәозар, дысзышьақәкуазар ҳәа. Гәылаҳәсақәакгьы дырҟажарц иалагон, аха дырзыҟажомызт.
– Сара ҽшьроуп исықәу, сыӡӷаб, сҳәатәы хамҵакәа, уаха абра дындәылҵны данца!.. – ллаба аӷьеҩҳәа амардуан инанылҟьон, лыԥсеибакра убриала ихылҽрызшәа.
– Уаҩы иҟаимҵац ҟабымҵан, Хьылқан!.. Уи дцарц ақәылкызар, дыбзынкылаӡом... ус иҟоуп иара аҟазшьақәа...
– Лаб дмааикәа шьаҿак ҟалымҵароуп... лыхәда хҵәаны дкасыршәуәит сара!.. – еиҳа-еиҳа лҽеихалыршәуан, лгәыԥжәара лзымҟажауа, ирҳәоз акагьы ллымҳахь иаалгомызт.
– Ибзиоуп нас, ибҭахымзар... быԥҳа бара дбымазааит!.. Уажәтәи ҳчара ԥхасҭабтәит, ҳабгәамԥхеит аха... быҟаз бара ишыбҭаху!.. – Алҵыкә уаҩы ишимбац ала даагәамҵит. – Абзиараз уаҩ дааилааит!.. – иҳәан, ашацаҳәа ашҭа дныҭҟьеит али-ԥси рыбжьара.
– Ҳахиоума?.. – изыԥшны иеикәагылаз днаразҵааит дшынарыдгылаз еиԥшҵәҟьа.
– Ааи, ҳахиоуп!.. – рыҽқәа ирықәтәахьан зегьы, аццакра рныԥшуа.
– Уажәшьҭа шәеихароуп!.. – иаргьы иҽы днақәтәеит. – Иҳашьҭаларгьы ауеит... иалудыраауеи иҟало!..
Дук хара имгакәа, акәыкәу-акәыкәуҳәа аҳәҳәабжь ашҭа инҭыҩит.
– Сылшьит, сылшьит... сыхәда ԥылҟеит сыԥҳа, амыждараз исхылҵыз, амыждараз исааӡаз!.. – лыбжьы аҵх иалыҩуан дырзымҟажо, дырзеиқәымкуа, амитә ззыҟалаз леиԥш илҿымҳәацәоз арбаныз...
– Бан ԥсаҭашкәакәа, саҟара аӡәгьы ҳаҭыр иқәлымҵозар ҟаларын ашьҭахь... Снеицыԥхьаӡа сара сзыҳәан зегь хиахон... афатә, ажәтә – лыстол акы агхомызт... Бабгьы шаҟа дуаҩыгәыблҩыз!..
Ахәышҭаараҿы иҿыцәаауаз акәызҭхақәа днарыха-ҩарыханы инеиқәиԥсеит Абзагә, ивараҿы ишьҭақәаз мыҿқәакгьы нарықәиԥсеит.
Убри аамҭазы амашьынақәа рыҿааҿаабжьы агәарабжьара инабжьыҩит, еиқәтәарак рымаӡамкәа.
– Дааргеит!.. Дааргеит!.. – Абзагә адәахьы дындәылҵит. Амашьынақәа ирхарлашо митәын иҟарҵоз. Нас, агәашә ианҭала, рышьҭыбжьык улымҳа ҵнахуа, акыраамҭагьы изеиқәтәомызт.
Нас ахысрақәа ҟалеит, ашәаҳәарақәа ҟалеит. Аҭаца хыхь дхаргалон дыԥшӡаӡа, дкахәхәа... Аҷкәынцәа рҟамақәа ҳаракны еинырҟьон... аҭаца илеигәырӷьаны аԥара лықәрыԥсон, ахәыҷқәа еимҵарсны ирыҟәшәон...
– Иа, Анцәа, шьарда зымчу!.. Уаҳхылаԥш еснагь!.. Уда ҳара аӡәгьы дҳамаӡам!.. Ҳарҿиа, ҳарманшәал, иаҳзырҳа!.. Ҳашҭа аҭацацәа ҭаргало, хы-хшарала ҳаиқәгәырӷьауа, ҳара ҳазхылҵыз абри адгьыл аҿы насыԥ ҳаманы ҳҟаҵа!.. Ҳабыџь уашҭа еснагь агәырӷьара ҭыҩлааит, агәырӷьара агымхааит!..
Абзагә ажәҩан днаҵаԥшит, аҵх еилган икаххаа. Хәалԥыеҵәа акыр аҽаҳаранакхьан. Уи зегь реиҳа ишапшапуа иааԥшуан иахькыдыз еилыџьџьаауа...
Шьрыф уажәы аӡахәеилархәа инапы акәыршаны дахьықәтәаз ихы дазгәаауан, аха арахь ихлахаҵ гьежьны, дааилышша-ааилышшаны иҿынеихар ҳәагьы дацәшәон. Иҿынеихаргьы уаӷеимшхара – рҳаблаҿы иҟамлаӡац, уаҩы имаҳаӡац ҟалон – аӡәгьы димбаӡакәа Шьрыф аҵла далырҩны дышҭахаз ҳәа инеимырҟьа ақыҭа зегьы инарылаҩуан.
Шьрыф игәы иамукәа дырҩагьых ҵаҟа дынхьаԥшит. Иара, дшазхәыцуаз еиԥш акәымкәа, иҵагь инаҳаракны, адгьыл акырӡа даҟәганы, ажәҩан далакнаҳазшәа игәы иааинаҭахит, аха, рацәак ҵаҟа дымԥшыкәа, ихы ҩышьҭихын, иҽаарҭынчшәа иҭыԥаҿ днықәтәеит. Ақәаԥсата маҷ-маҷ иацнаҵон, аԥҳәаҟәа
хыхьтәи изқәа зегьы арцәаакхьан. Аҵла амахәҭақәагьы бааӡажжыраӡа, кәаԥ-кәаԥҳәа ацәыкәбарқәа алхәаҭаны иахьлеиуаз ашьҭыбжь уаҳауан. Аӡынра алагамҭазы ишыҟало еиԥш, аҳауа ҿыхьшәашәааӡа, ахьҭа аҿан. Асоура иалагаргьы, изалагазеи узҳәомызт.
«Уԥсы ахьынӡаҭоу зны ухалала, зны улбаала, зны ухалала... Аҵыхәтәаны, абри сара сеиԥш, умчыдаханы џьара ункақәхап... Нас уқәтәаз уаҟа, ашьхауарбажә еиԥш, убаҟәӡа, ублақәа ҭызза, унаԥшы-ааԥшуа... Еҳ адунеиажә, адунеиажә... ушԥеиҿартәу, ушԥашоу.... уаҳа рыцҳашьарак ааулаӡамкәа!.. Зны, хар ҳамаӡамкәа, ҳжьа-жьо ҳашнаугауа, унаҳаҵагьежьны ҳааурччархәуеит, инаԥшуа наҳхысамырҟәылуа...» – игәы дынҭацәажәеит Шьрыф маӡала, ихьухьууа, иқәҵәиаашо хьаак дарҭынчуамызт, адгьыл даҟәганы дшыҟазгьы.
Шьрыф дахьықәтәаз еиҳа-еиҳа ицәыхьанҭахо далагеит. Ихәыцрақәа иҽрылганы иҽааиҟажарц иҭаххон, аха азнеишьа дақәшәомызт... Аха ашьҭахь, игәы ааиқәиҳәалан, маҷк аҟара иҽыҩеиҵыхшәа, ихкаара иҭагылаз ашәырҵлақәа рымахә еимҟьарақәа днарылԥшны игәылацәа рымхурсҭақәа, рынхарҭақәа илаԥш рыдҳәаҵало днарзыԥшит. Рыҩнқәа, рмаҵурҭақәа еихахха, ашәырҵлақәа ирыгәҭылакны иахьгылоу уаареигәырӷьартә, уаарыҵашьыцыртә, гәахәара-цәаныррак уздырҵысуан. Џьара-џьара, ихәажжаӡа амца шеиқәу удырратәы, алҩаҵә цәышҳаби-ԥсадақәа нархылҵуан ауаџьаҟқәа згәылҳәақәаз аҩынқәа. Рырахә-рышәахә, ахәлара иазыԥшны, аԥҳәаҟәақәа инарымцкласуа иахьрымҵагылоу улаԥш нарықәшәон.
Оумашәа иубаша, Шьрыф ари аҩыза дақәымшәацызт шамаха. Ааԥынразы аҵлақәа днарықәланы, ишиҭахыз еилфаҷа ианеилихуазгьы ыҟан, имҵәышә ыркәалаауа, аҵла ахыцәқәанӡа дхалан ажь аниҭаауазгьы ыҟан, инахараӡаны амшын казказра дхыԥшылауа, аԥҳә анеиқәиҵозгьы ыҟан, аха абарҭқәа зегьы рҟны, абыржәеиԥш, гәшәарак, гәҭынчымрак инымԥшыцызт. Усҟан аамҭа иара ицныҟәон, ииҭахызгьы алаигӡауан.
Шьрыф, егьа имчқәа каԥсахьазаргьы, раԥхьаӡа абрахь ахаларазы, акьыба ааганы аҵла ашьапы ианадиргылоз гәшьҭыхга-гәалаҟарак имазшәа ихы ибон, ишицәыхьанҭазгьы, ахьышәҭҳәа дынхаԥаларызшәа. Акьыба абжаранӡагьы днахысит, хар имаӡамкәа, аха нас, убраҟа џьара иаадырдырызшәа аниба, иҽааникылеит, лбааҟагьы дынхьаԥшит.
– Улбаа наҟ, улбаа!.. Ианбыкәыз уара аҵла ухаланы атәыла анурбгахьаз!.. Укаҳар, уаргьы рыххатәыс уҳауеит, – лҳәахит Шьрыф иԥҳәыс Хьылқан, дхьыԥсааӡа ҵаҟа акьыба ашьапы кны диҵаԥшуа дахьгылаз, хыхь ахалара шицәыцәгьахаз ангәалҭа.
– Ҳоҳ, схалозаргьы буамеи! – ибжьы налықәиргахит иаргьы, иҽаархаҵашәа, лышҟа иҽынхьырнааны.
– Уҽкаужьуеит, убри ауп иҟауҵо!.. Укаҳар, сара иԥсыша, урбахра иҟоуп рмаҵурақәа ирхашәаланы, закәыхи!.. Ҳанцәыҵаԥсуазаргьы ҳагәхьаа ркума?!. – Хьылқан, ишылулац еиԥш, даагәамҵхамҵит.
Шьрыф акьыба дахьаҿагылаз маҷк аҟара иԥсы ааиҭеикит. Нас иҽааибыҭан, ашьшьы-шьшьыҳәа днахьынҳалауа, хыхь дыҩхалеит. Аԥҳә ахьахшьыз аимҿаԥараҿы дныбжьагылан, изнапык аӡахәа инакәыршашәа иааикит. Уажәшьҭа акакала иаахшәаны ҵаҟа илаишьҭуан, аха аԥҳә нымҩақәа убриаҟара еилаԥахны икнаҳан, Шьрыф ахшәара ааицәыцәгьахеит. «Ах, иуасҳәарызеи, Сафыџь, уара аубыџьыр, ианырхыбуа абриаҟара еиқәырҳәало убахьоума?..» – днаизгәамҵит маӡала, аха Шьрыф Сафыџь илаигӡоз аҽаӡәы изилагӡомызт. Абарҭ иаԥҳәаҟәақәагьы изеиқәызҵаз иара иакәын. Иҷкәынцәа реиԥш дихәаԥшуан абас дҳаҵҳаҵо дахьизыҟаз.
Шьрыф уажәы ԥыҳә нымҩақәак намкәкәааны илаишьҭхьан еиԥш аан, дааилышша-ааилышшашәа дааҟалеит, иблахаҵгьы неилагьежьызшәа ибеит. Иҽааирӷәӷәан, ииулакгьы иаԥхьа аҵла иақәҵәиашаны ихалоз аӡахәа инапы накәыршаны иааикит. Ихдырра ицәыӡыр ҳәа дацәшәауа, аҵлабжьара дныбжьатәеит. ԥыҭраамҭакгьы имԥан иқәимыжьлеит уи ихлахаҵ еилазыргьежьуаз, аха егьа иҽиҟажазаргьы, маҷк дааиҭанамыршәыр амуит. Илацәақәа еиқәԥсаны, аӡахәа инапы акәыршаны ишикыц икын иҽаларԥсны. Ихдырра ицәыӡырц иҭахымызт, мчыки иареи маӡа-маӡа аиқәԥара иаҿын иҿибарҳәацәауа, аха иара иҽеиҭомызт.
– Иухьи, уара?!. – Хьылқан, иаалырҟьаны Шьрыф иҽеиҭакшьа аалзымбатәбарахан, лыбжьы наиқәлыргеит. – Иухьи, сымҳәеи?!.
– Акагьы... акагьы... бысцәымшәан!.. – налаҭеикит ҭынч-ҭынч, аха ибжьы ианыруан иҽеимыз ҭагылазаашьак дышҭашәаз. Шьрыф имч-илшара зегьы ианакәзаалакгьы ус аламала акагьы ишазхымҽуаз агәрагара макьанагьы ицәмыӡцызт. Ихы ааиршаҟь-шаҟьеит. Иҽааирӷәӷәеит. Ибла иныҵаԥсаз акакаҷкәагьы неихыԥрааит.
– Иулымшауа шԥаузымдыруеи, уара аубыџьыр... Зны аҵла ухалалап, зны аӡыцәқәырԥара уҽалаужьлап... Уаҟа уқәтәаз уажәшьҭа!.. Иԥсуазар – иԥсындаз, арахә рзыҳәан уҽушьуазма?!. – лыҽхыршәааны Шьрыф днаиҵаԥшит Хьылқан, ажәак налоуҳәар дшынаизыҵҟьара, аха нас лхы аалырҵысы-аалырҵысын, дынхьаҵны агәашә шыҟаз лҿыналхеит дыбӷьаауа.
Иҟалаша иузахырԥома?.. Дшымгәыӷӡоз аҵла дықәхеиг Шьрыф, рҳәап... Ахьымӡӷ-аиҭахьымӡӷ – дылбаазгогьы дыҟам иажәымҭыҽха... Шьрыф аҵла данықәхаз ашықәсаны ҳәа абызҳәацәа аҳәатәы шԥанариҭеи!.. Уажәшьҭа инеихырҳәаалалап ус змам ахьынеидтәало, рԥаҵа ӷаӷақәа инарыцрыхауа.
Шьрыф дахьыбжьатәаз ихы ҩышьҭыхны хыхь днаҵаԥшит. Асцырақәа наланаԥсон. Уахь царҭа амамызт. Ажәҩан ҭахәаҽӡа иааԥшуан. Ҵаҟа данԥшы, убриаҟара иҳаракны дыҟазшәа ибеит, ҩаԥхьа ихлахаҵ нагьежьны, ҵаҟа дынҭаларызшәа. Уажә Хьылқан диҵагылазҭгьы, – умшәааит, уара, укамҳааит!.. Ухаҵами абааԥсы, уҽаарыӷәӷәа!.. – лыбжьы наиқәлыргарын, игәы ааиқәлҳәаларц. – Ҳоҳ, скаҳар... бара бзыцәшәозеи!.. Ауаҩы зны дкаҳароуп, зны дгылароуп... аха агәоуп иҟоу, агәы... бдыруоу бара?.. – нлаҭеикрын иҽаардадашәа, гәкаҳарак наинмырԥшкәа.
Шьрыф дықәтәан ус ԥыҭраамҭак, аха ари аҩыза аҭагылазаашьаҿы наунагӡа аҟазаара ааицәыхьанҭахазшәа ибеит. Ихы дамыцхраар, уаҩы дызицхраауамызт уажәазы. Имч ԥишәарц иҭахызшәа иҽааирххеит. Шьрыф уажәы дшазыԥшӡамыз
дырҩагьых ԥхарра-ҟәандарак наижәланы, дааилышша-ааилышшазшәа дааҟалан, аҵла иҽнадирӷәӷәалеит. Ҩаԥхьа, иааизымбатәбарахеит: «Ахьымӡӷ дсыргоит, ахьымӡӷ, сара иқәынҵәаша... аӡәгьы даныҟаӡам... Сныхбыкьны хланҵы сынҭаларгьы сызбода-сзаҳауада?! Акәыкәыҳәа инасхагылозар акәхап... Ҳаи-ҳаи, рҽыршьра иҟоуп, закәыхи... ражәа гәырԥшаага-мкьыкьқәа нхаларҵашт... Сзыԥсоу рдырхра иҟоуп, макьана иабаҟаху!.. Абарҭ смаҭа кәаџьаманраа роуп ирыцҳасшьауа ҳәа... Уажәы араҟа иҟазҭгьы, даду, укамҳааит, даду, укамҳааит ҳәа егьа акьыба иахьынҳаларын... Сара саныҟам араҟа, идырны шәыҟаз, изысымҳәахуеи, зегь неиқәбга ицоит, агәхьаа зкыхуада!.. Аригьы илылшагәышьозеи?.. Днеихәласаанӡа ус дцалозар акәхап... Лгәы дамыргакәа дныҟәыргара иҟоуп, закәыхи? Қықагьы есымша дшысхасамырҟәылуа, игәырԥса ҟаланы днасхагылозар акәхап: – Угыл, џьымбеит, угыл... уаҟа уабакажьу уеизҟьа... суҿаҵәуааит!.. Аҵла уқәланы аԥҳә хумшәакәа, уҷкәынхеит, уара умсааит!.. Хыхьынтәи, уҽаҳаракны зегьы унаҳалаԥшырц уҭаххазар акәхап... Уамжьеи, Шьрыф, уамжьеи... убасоуп зегь ҳшажьауа, – иҳәашт. Ах, усҟан, шәымҭак иадамхаргьы, сызкылԥшуа сҟалондаз, егьа уԥаҵа ӷаӷақәа урныскра сыҟан. Уигьы скәыба ашьҭахь дҩагылозар акәхап, иҽишьрашәа... Суҿаҵәуааит уара... Уаԥхьа анцәа сумшьын!..
Шьрыф ҵаҟагьы дзымылбаауа, хыхьгьы дызхамло аҵла аимҿаԥараҿы дыбжьатәан, ибӷа аԥҳә зқәыз амахәҭа инадҵашәа, хәыцрас иҟоу зегьы неихыкәласуа. Иҟан аамҭакы – даныҷкәыназ, адунеиаҿ акагьы агәхьаа мкӡакәа, ииҭахыз аналаигӡоз... Аха уажәы, иԥсы ахац иакызшәа, иааԥҵәар, иԥсҭазаара уаҟа иныҿҵәарашәа, акы даршеишеиуан.
Сыԥсраны сыҟазар – сыԥсгәышьоит, уаҩгьы сизаанкылауам. Сымԥсраны сыҟазар – саанхоит... Адгьылаҿ зхы нықәҵаны иԥсыз ибаргәузеи, џьанаҭ дымцои!.. – убри дназгәышьит Шьрыф, адгьыли иареи акырӡа еиҟәганы иҟазшәа, игәы азхьаблаауаа.
Шьрыф зегь реиҳа уажәы игәалашәоз – аҵыхәтәантәи ашықәсқәа рзы ихигақәахьаз, дзынҟьақәахьаз дзынԥақәахьаз ракәын. Еиҳараӡак ихамышҭуаз – Арҟыз Баӷәа ичара аҟынтәи, ишьапы дзықәмгыло, дхынҳәны аҩны дааины дахьнышьҭалаз ихьыз дацәынхап ҳәагьы дыҟамызт. Ауха изцәырҵыз ахьаа дамгакәа дахьеиқәхаз ҳәашьак изаҭомызт.
– Аа, Баџьал, уҟаӡамкәа сымԥсуази, уанаџьалбеит, – иҳәеит ҽнак Шьрыф, иара еиҳа игәы ззыбылуаз игәыла ҷкәын ашҭа дахьынҭалаз. – Сыԥсуан, аха сышԥаԥсуаз!.. Суакаӡа счын, адунеи сазкуамызт... Аҳәызба аашьҭыхны инасыӷрысшьыр сҭаххеит, аха жәымҭа шкәакәа ари, лхала дшаансыжьуаз саназхәыц, даарыцҳасшьан, исзымгәаӷьит... Саџьал ааины иаасхагылан аха... иахьагьы сыҟоуп...
Уи ауха Шьрыф дымԥсыкәа дшеиқәхаз атәы Набжьоуаа иззымдыруа ҳәа аӡәгьы дыҟаӡам. – Сафыџь иакәмызҭгьы сара стәы салгон, – иҳәалоит Шьрыф зны-зынла, абыржәеиԥш ианааигәалашәалак.
Ииашаҵәҟьаны иуҳәозар, агәыла ҷкәын Сафыџь иоуп уи ауха Шьрыф деиқәзырхаҵәҟьаз. Ахьышәҭҳәа даашьҭиԥаан, аӡәгьы дааизымԥшӡакәа, ақалақь ахь дигеит имашьына дынҭартәаны. Аухантәаракгьы дшихагылаз дихагылаӡан. Иҷкәынцәа ракәызҭгьы ус дырбарымызт. Аҳақьымцәа ихагьежьуан. Иӡкаҭәара зыманшәаламхазт, даараӡа даргәамҵуан. Уажәымзар-уажәы инкьапышҭа шынаҭҟәацра, деихәларчны даруалуашон уаҩы ишимбац дырҳәаҵәыҳәаҵәуа.
– Аа, Сафыџь, Сафыџь!.. Акыр сымазар абри исызлыҭ... абри духоумыршҭын... абри лоуп сеиқәзырхаз!.. – ибжьы гон Шьрыф дахьышьҭаз, иӡкаҭәара маншәалаханы даныҟала. ԥҳәызбак, халаҭа шкәакәак лышәҵаны, деикәаԥха-еикәаԥхо дихагылан уи. Шьрыф усҟан анцәа дизылԥхан, уаҩы ишимбара дманшәалахеит акәымзар дахькылнагарыз здырхуадаз!.. Иԥсҭазаараҿы абраанӡа данааихгьы, дыбжамҽамны даанхаргьы алшон Шьрыф. Урҭ рҩызцәа агәаҟрақәа ирықәшәақәахьаз рыӡбахәқәа иаҳахьан иара. Шьоукы – арыжәтә мыцхәы рхы иахьадырхәауаз иахҟьеит рҳәаларын, шьоукы – аҽакахьы идырҵәиларын, идырхынҳәларын.
Усҟан Шьрыф, ашьа ицаша ада иалагылом ҳәа, убас илахьынҵахеит, аха дманшәалахеит – далҵит деибга-деизҩыда.
Аха уажәы ихьыӡ ауп изхымгауа... Аҵла дахьынхалаз, мычкәарак илаӡамкәа инаилӡаазшәа, ишьапқәа дрызнымкылауа, дкамҳар ада ԥсыхәа имамкәа, иҭагылазаашьа ҽеимхеит. Игәы ҭыҵны ицоит. Хадарак азыҳәан дҭахар ибаргәыз, ихьӡымзи!.. Ажәларгьы ирҳәарын иҭахашьа шыҟалаз атәы. Аха уажәы... дагьыԥсымкәа-дагьыбзамкәа, закәытә ҭагылазаашьоузеи инеизыҟалаз!..
«Иа змоурахә мыӡша, исылымшауа шԥасзымдыруеи... аԥҳәҵәҟьагьы сызхымшәауа... Ауаҩы данажәлак акагьы даԥсамзаап... Аӡәы адгьыл дшықәгылоу дыԥсуеит, аӡәы – аҳауаҿы... Сыҷкәынцәа сырԥхашьеит... Иа ркәыкәылах нҵәааит иарамышкахала, сышԥанарықәӡи!..»
Шьрыф дгәынқьуан, иԥсахы рзеиҟәыҷҷон уажә зегьы – уаагьы, рахәгьы. Еиҳараӡак иҷкәынцәагьы гәыбӷан риҭон. Ақалақьи дареи неиԥырҵшьа рымамкәа рҽахьынеимардаз наунагӡа агәцәыхьшәашәара изнарҵысуан.
Шьрыф уажәы, маҷӡак иҽааиҵыхшәа, ашәаԥыџьаԥ днарылԥшны, агәарабжьарахь дынхьаԥшит. Қықа, ихылԥа ԥраалӡа, иеимаажәқәа нышьҭышьуа, илаба хыгәыгә наиҵарсуа, амҩа даныланы днеиуан. Шьрыф азныказы уи инаиқәҿиҭыр иҭаххеит, аха иҽааникылеит, иҭахымызт аҵла дахьықәтәоу дибар. – Ҳа-ҳа-ҳа, рацәа иуқәнагоит, абри акәын сара збара сахыццакуаз!., Ҳа-ҳа-ҳа, убас ауп ишадыруа!.. Иухьзеи, џьбеит, уҟәышымзи, мшәан!.. – дихыччауа днаиҵагылозар акәхарын.
Насгьы Шьрыф уи иҟынтәи еиҳараӡак дзыцәшәоз, ицәымӷыз – иааибоз, иааиаҳауаз зегьы аҵәахышьа дақәшәомызт адунеи инахирҵәауан. Егьа иҳәарын уажәы Қықа Шьрыф ихылԥа гьежьӡа, ақәабаа-сабаа наихыкәласуа, аҵлабжьара дшыбжьатәаз илаԥш наиқәшәазҭгьы. Аха Қықа ашҭа дышҭаԥшуаз, Шьрыф дизгәамҭаӡакәа, агәашә днавсит.
«Уцала ус, уцала... уаныз амҩа, ахәлара иааумнахаанӡа, ункыдыгәгәалауа, улажә наушьҭарԥало... Ларас иалоу аҳа... Ала бзиа убар иумдыруеи!..» – игәы дынҭацәажәеит Шьрыф, нас имч зқәымхаз аԥҳә нымҩақәа ахьахшьыз гәаӷкрыла днарзыԥшит.
– Асабшазы аҷкәынцәа ихшәаны исзаанрыжьызгьы сзымхеит... Џьбеит, ас амш шеихәлабгоз здырзҭгьы, иҵагь хшәаны исзааншәыжь ҳәа расымҳәози... Ҳо-ҳо-ҳо, уаула иҵагь, уаула!.. – Шьрыф, ажәҩан иалышәшәаны, амҵқәа реиԥш ихиаала-еилахәмаруа илеиуаз асԥалқәа днарыҵаԥшит. Убри аамҭазгьы, иахьынтәигаз изеилмыргаӡо, бжьык илымҳа инҭасит:
– Ушәама, Шьрыф, ушәама? Угәы цама, иухьзеи аубаџьыр? Ухаҵами абааԥсы!.. – Шьрыф даанаԥшы-ааԥшит, аха аӡәгьы димбаӡеит. Иџьашьаны ихы ааирҵысы-ааирҵысит. «Ҩба збо, ҩба саҳауа салагама?» – иаахьымӡӷишьеит. Нас убри иаҳаз аҭакс ибжьы наиргахт: – Сымшәаӡеит, сымшәаӡеит!.. Изҳәада ус?.. Сыԥсы ааиҭаскуеит ауп!..
Иааҭынчрахеит иахьабалак. Аԥҳә иақәыԥсауаз ацәыкәбарқәа рышьҭыбжь маҷӡан. Ажәҩан аҵа умбаӡо аималара иаҿын...
– Амҿы уара иурҳәазалап... аҵла уара уахьынҳалалап... Уа уқәтәаз уажәшьҭа, аты еиԥш ублақәа ааԥшуа, хәылбыҽханӡа... ҳгәылацәа еизаанӡа... шахала улбааргап, убриоуп иуқәнаго... Уантәи уа снеит, уантәи уа снеит, аха аӡәгьы дсықәмшәеит... Сафыџьгьы дыҟамызт, Хьзангьы дыҟамызт, Алҵыкәгьы дыҟамызт... Шьыжьы индәылҵыз, иузырбода уажәшьҭа!.. Рмашьынақәа инарықәтәаны иахьырҭаху ицалап, ианырҭаху иаалап, аҩны иузыртәома?! – Хьылқан агәыларантәи дхынҳәны, дааины дахьиҵагылаз аума лҿыҵҳәацәон. Уажәы-уажәы лхы шьҭыхны днаиҵаԥшуан, агәылацәа аӡәгьы дахьылымбаз деицраланы.
– Уара иануҭаху иубома... абна иамысуеи!..
– Сафыџьгьы дыҟаӡамыз? – Шьрыф лымкаала убри днаиазҵааит. Убри дыҟазҭгьы ес-ииулакгьы ас дшаанимыжьуаз агәра игон. Уи иакәын иара еиҳараӡакгьы, иҷкәынцәа раҵкысгьы дзықәгәыӷуаз.
– Дыҟаӡамызт... – ниаҭалкит илгәамырԥхаӡакәа. – Уигьы игәы ԥаҳамҵәахьеи, ҳааихәлахацыԥхьаӡа иҩнашә хашнылаххуаз... – лҿаԥшылара уажәы еиҳагьы акаҷырақәа аныԥшуан, еизыҵәа-зыҵәаны, дызҵымҵшаз еидара хьанҭак дшаҵагылоу мҩашьауа. Аҵыхәтәантәи ашықәсқәа рзы иҵылгаз агәҭынчымрагьы, еиҳа-еиҳа деиҵанацалазшәа, лцәеи лыбаҩи еикәыршаны, лышәагаа акыр иагнархахьан.
«Ех, сыҷкәынцәа... ишәасҳәарызеи!.. Егьа сшәыҵгәахьазаргьы, уажәшьҭак исылнаршагәышьауам... шәсырԥхашьар ҳәагьы сшәоит... ԥшьынҩажәижәаба... сымч иагхеит, сылша иагхеит...» – Шьрыф игәаҵанӡа иԥсыԥ ганы даақәыԥсычҳаит.
Хьылқан днеин, акьыба днадгылан, иаалырхыцымыцит. Нас лшьапы наҿалыргылан, акакала днахьынҳалауа, ҩадаҟа лҿыналхеит. Лнацәкьара ҵаӷақәа аларԥсны акәын ишаанылкылоз акьыба иамаз ашьапықәыргыларҭақәа. Хьылқан уажәы ус дхалон, акәымзар иҟалҵашаз абри-абри ауп ҳәа акагьы лхаҿы иааиуамызт, лыхшыҩ цқьа иазымцацызт Шьрыф илбаагара ус аламала ишымариамхоз. Зны-зынла акьыба анааҵыслак, даман инҭаларашәа, лгәы нҭыԥсаауан.
– Аҵла далырҩны дыԥсит ҳәа ахьӡ ҳаумыргои, ҳаумырԥхашьои?.. Уҷкәынцәагьы бласы иаацәырыргозеи ажәлар рҿаԥхьа?.. Уанаџьалбеит, есымша агәаҟра умоуп акәымзар иԥсыр иԥсындаз арахә... амла иагар ҳәа ушәозма?.. – дааҭгылан, ҩаԥхьа аԥҳәаҟәа днаҵаԥшит Хьылқан, лхы ҩышьҭыхны, аха Шьрыф дахьықәтәаз аҟынӡа макьаназы ихаран абжаранӡагьы дзымнаӡацызт.
– Бабацои арахь, бкаҳауеит!.. Ибылымшауа шԥабзымдыруеи!.. – ихы ларҟәны, амахәҭақәа днарыбжьыԥшны, абри иара дызлахалаз ала ибжьы налықәиргеит Шьрыф. Уажәазы лара дибомызт, аха акыр дышхалахьаз агәра игон.
– Сара сакәым, аха убра уҽкаумыжьын!.. – лҽынхлыршәааит Хьылқан.
– Былбаа наҟ, былбаа!.. Мамзар абра сҩалыбгар, ҳаиманы ҳлеиуеит хланҵы... Уаҩы имаҳац ҟалоит – рҩыџьагьы аҵла иалыбганы иахьҭахаз ҳәа... Сара бысцәымшәан... сыԥсы ааиҭаскыр, схала сылбаауеит... былбаа наҟ!.. – дналыҵаҳәҳәеит Шьрыф, аха Хьылқан дкәанызануа акыраамҭа акьыба дахьынҳалан, ҵаҟагьы дмылбаауа, хыхьгьы дхамлауа.
– Умшәан, амахәҭақәа рыӷәӷәаны икуа, ушьапқәа акакала иқәыргылауа уҿаахеи!.. – инаидылҵеит Хьылқан.
– Уажә албаашьа бара исбырҵахуеит, зхәыҷраахыс аҵла иахьынҳалоу... Былбаа наҟ, былбаа!.. – дырҩагьых ибжьы налықәиргеит Шьрыф. Нас имч ааибыҭаны, аӡахәа днахьынҳалашәа даагылан, даанаԥшы-ааԥшит. Амш акыр инеихьан, асԥалақәа шалышәшәац иалышәшәон...
Аҵх акыр инаскьахьан. Хьылқан астол иқәгылақәаз аақәылган, иаақәылрыцқьааит. Еизаз агәылацәа анца, Шьрыф ихы дазгәааны, ауаџьаҟ аԥхарра инырсуа, аҽҳәа дыҽҳәатәан, уажәы-уажәы илаба ахәышҭаара иныҽҳәышьуа.
– Абри акәымзи иуасҳәауаз... Снауԥырҵыр, ҭынч џьарак узтәом. Зны аҽура уақәтәалап исыбжьоит ҳәа... уаман ицалап, уканажьлап... зны, уҷкәынхазшәа, аҵла уқәлалап, укақәхалап... агәылацәа еизаны улбааргалап... ҳаԥхамшьеи... зхы ззымдыруа!.. – Хьылқан дааҭгыланы лхы наиқәылкит, аха иара ҿиҭӡомызт, ҽырмаҳа ҟаиҵон, илҳәаз имаҳауазшәа.
Шьрыф ус дтәан ԥыҭраамҭак, дышьхныԥсылазшәа, аха нас дҩагылан, адәахьы дындәылҵит. Еихәлачны иҟаз амш еиҳа-еиҳа асы аҿыҵышәшәауан. Арахә ахьҭакыз аказарма днадгылан, днарзыӡырҩит. Урҭ ӷәырҿ-ӷәырҿҳәа аԥҳә иахьацрыхауаз рышьҭыбжь уаҳауан.
«Ус, ҳшеибарххауа, сынтәакгьы ҳазӷыҵысындаз!.. Ааԥынранӡа ҳазнеигәышьар...» – игәы дынҭацәажәеит Шьрыф, нас дырҩагьых абриаҟара ҟыбаӡыба згымыз аԥсҭазаара игәы азхьыблаауа, аҩныҵҟа дныҩналеит.
Шьрыф дзышьҭаз, дыззыԥшыз – ааԥынранӡагьы макьаназы акыр набжьан. Аӡынразы иҵагь иқәас-ӡысыр акәын...
Храҭ иԥси-иԥси еихьымӡо, дшаҵәышаҵәуа, ашә ааимԥааны ауада дааҩнаххит. Иахьабалак, ԥсҭазаарак ыҟаӡамшәа, иууа-хьанҭыџьӡа ҭынчра пылҳаҭрак ҩнаҳантон игазго. Иара зегь реиҳа дзықәгәыӷуаз Уасилгьы, ихы изыҩнамкызшәа, ддәылҵны дцахьан. Риарҭақәа ишынарылҵыз еиԥш, еилыргарак рымаӡамкәа, еилажәжәа иқәын, рҭыԥ ақәҵара аӡәгьы хырҩаа аимҭацызт. Астол аҿы, аҵәцақәа рыкәаӷӷа, рыхқәа рхырҟьаны, иҭацәуаркалеиуа ԥаҭлика ԥшӡақәак ықәгылан уаареилаҳаратәы. Аҭаҭын цыблаахақәа рыфҩы ҵәыҵәӡа уԥынҵа инҭасуан. Иршәырҵоз рымаҭәақәа абжакы аҟәардәқәа ирхарԥан игәцарамкыкәа, абжакы акәакьҭаҿы икҿагылаз ашифонер иҭакнаҳан.
Храҭ дахьыныҩналаз, раԥхьаӡа напызлеикра дақәымшәо, дуалуашо дааҩнахеит. Уаҩы иааизхымгаратәы иааиԥаҳалаз аҭынчра иара иқәӷәӷәошәа, ахгара ицәуадаҩушәа, игәалаҟазаара архьанҭошәа дназхәыцит.
Ас дунеихаангьы дақәымшәацызт Храҭ, игәыҵалаз здырхуада, дазкуамызт џьарак...
Ҩынҩажәа шықәса ирҭагылаз Храҭ акыр дныҟәахьан, акрибахьан, аха асҵәҟьа даргәаҭеиртә аҭагылазаашьа данымиацызт. Аҭышәынтәалара зҽазызкхьаз, згәы раҳаҭыз, зхи-зыхшыҩи зҭаацәареи змаҵуреи ирымаздахьаз, уажәы иҭынчра ицәыӡын, ихы зқәикра дақәымшәо дгылан, идақәа еибархханы, игәы аҭҳара-аҭҳара еисуа. ԥсеивгара хәыҷык иҭахын, ихшыҩ инапаҿы иааигарц, аха мчык илаҳәаҵаны ишьақәҟьара аҽазнархиахьан, уи даиааиратәы еиԥш ихы изымҩаԥгомызт уажәы.
Иара Уасилгьы дындәылхәашан, уаҳа ихабаркгьы ыҟаӡамызт. Дандәылҵуаз иҳәалон, аха аҵыхәтәаны уигьы акы даршаҟьо даман, џьарак дзымтәаӡо. Дыҟазҭгьы ма хәыҷык игәы ааимҟычуаз!
– Аа, уара агаӡа, аԥсҭазаараҿы иааҟалақәо зегьы уҽшԥаруҭои?!. Урҭ зегьы аамҭалатәи хҭысқәоуп, удыруоу?.. Угәаҵанӡа анагара ахәҭаны исзыԥхьаӡом сара... Ас амаҷсаҷқәа рзы ухы умыргәаҟлароуп... Уара ууаҩы ҟәымшәышәзаап, аубыџьыр!.. – ибла қаруақәа шаҵәышаҵәуа инаихәаирԥшрын, ихьаақәа рыхҽра иҽазышәауа. Шамахамзар уи гәамҵражәак иҿиршәомызт, аџыгә-џыгәҳәа днауҿаччон, илахь ҟьаҟьара
ихахәы шьыҵәрак надырхәмарло, абарҭ реиԥш иааҟалақәоз ахҭысқәа иара дрылахәны иԥишәахьоушәаҵәҟьа.
Аха, оумашәа иубаша, аԥсҭазаараҿы иҟало ахҭысқәа иара ишидикылои, Храҭ ишидикылои даараӡа еицәыхароушәа, зымҩа-зымҩа еиҿгоушәа агәаанагара анузцәырыргогьы ыҟоуп. Аха уи азы аӡәгьы гәыбӷан узиҭаӡом. Храҭ, ақыҭа иааӡаз, егьаџьара дугаргьы иқыҭа ҟазшьа иныԥшуеит, ус иаразнак изыԥсахуам. Уасил, ақалақь наџьнатә аахысгьы дшамадоу мҩашьо, зны-зынла зегь изеиԥшушәа, дызҭашәаз аҭагылазаашьа уиаҟара игәаҵанӡа инеимгошәа, ушақәымгәыӷӡо ҟазшьа ҷыдақәак наихубаауеит. Храҭ зегьы-зегьы ишьа-ида инҭаланы дааилнашьаароуп, аԥыр-ԥырҳәа амца наицралазшәа дааибанаркыроуп, дааԥнашәароуп. Дызҭашәаз зны уаҩы ишимбара дарлахҿыхуан, дарԥшӡон, дҳаранакуан, зны илахь еиқәнаҵон, лҵышьас иамаз ихаҿы изаагомызт. Агәырӷьара – уи мышктәи аԥсҭазаара иаҩызан, алахьеиқәҵара – хьанҭан, аидара хьанҭа еиԥш инаиқәыӷәӷәон, шьоукы-шьоукы реиԥш иаармарианы изыхҽуамызт.
Храҭ, дахьыныҩналаз, дадырсызшәа дгылан, ус ԥыҭраамҭак дзеиҭамҵуа. Абри аҭагылазаашьаҿы аҟазаара иҽизалхуамызт. Акы леихаҳаны даҳәынҷазшәа, ишьапқәа изеихымго, дықәырҟаца дакын. Аха ашьҭахь, аҭыӡқәа изааигәаханы, идыӷәӷәалозшәа аниба, деимырхха дызкыз иҽынаимпыҵикәкәаан, аԥенџьыр днадгылеит, адәахьы дыԥшуа. Адәахьтәи аԥсабара ихьаақәа зегь ирыхәшәханы еиқәнаҳәаларц иҭахызшәа, иблақәа еихмырсыӷьӡакәа дазыԥшуан. Аҩныҵҟа аасҭа уахь еиҳагьы иҭбааран, ҽеиҵыхырҭан, аԥсеивгарҭақәа рацәаӡаны иаман. Ашәаԥыџьаԥқәа, ибыбыш-быбышӡа иахьгылаз, ҽаамҭанык еиԥшымкәа ублақәа хыркуан.
Храҭ уажәы адәахьы дындәылҵны, акагьы агәхьаа мкӡакәа иҽеиужьны, дышзахәо дыҩуа, дыҩуа иҽыркараны, иҽырааԥсаны дыҟазҭгьы, арҭ ихапапаз ахәыцрақәагьы наихнарҟьарызшәа игәы иааинаҭеит. Ус ҟаиҵаргьы уи аамҭалатәи» ихәыцрақәа реиԥхьырҟәҟәара акәхон, абра дааҩналар еиҭа аҽаарҿыцуан игәы ҭынчра азымҭоз уи ахьаа. Амшә
ашхырцәаӷь ианыркуа еиԥш инаиқәпапон. Иаахҵәаны аиаша зумҳәари... Храҭ зегь реиҳа ҭаха изымҭауаз уажәы, абра иҟалаз ахҭысқәа зегьы абри ауадеи Еленеи иахьрыдҳәалаз акәын. Урҭ инарыцәхыкны зны-зынла гәыбӷан зиҭоз Уасилгьы ихарагәышьаз, иҟалараны иҟаз Храҭ инаивҟьаны изымцазар...
Иахеижьҭеи, цасҳәа иауазшәа, иааҟәымҵӡакәа соуран изҿыз. Асы анауаз ианакәзаалакгьы Храҭ гәалаҟарак изнарҵысуан. Ақыҭаҿы даныҟаз, ашҭа агәҭа днықәгыланы, агәылацәа ираҳартә еиԥш даҵаҳәҳәаны, аӷьеҩҳәа ибжьы нхалеиҵон. Гәырӷьарак, гәеиҵыхрак налыҩуан аԥсабара еимаҷыҩра. Асоура еснагь насыԥк ацызшәа игәы шьҭнахуан. Ахәыҷқәа еибарыҩуа, еибаркәымпылуа асы иахьылахәмаруаз иаргьы гәырӷьарак неихаланаршон.
Храҭ уажәы аԥенџьыр аартызар цәгьа имбеит. ԥсеивгага ҳауак неиҿасыр, дааиқәнаҳәаларашәа игәы иааинаҭеит, аха адәахьы ахьҭа аҿан. Аԥшеи аси еилаҩынтуа иахьлеиуаз ибымбылха зегьы ирықәнаҳәуан, иаршкәакәон. Аҵааҵлақәеи аԥсаҵлақәеи хьҭа иамкӡо, рычҳара шдуу уаҩы игәаиҭартә, изазамазо еилагылан рҽеивҵарыӷәӷәа, еилшәарак рымаӡамкәа.
Храҭ абрахь, ԥсшьара сцоит ҳәа, иҽеибыҭа-иҽеиқәыршәа амҩа данықәлоз аамҭазы имаз агәаҳәареи уажәы иаалырҟьаны дызҭашәаз аҭагылазаашьеи даараӡа акыр рыбжьан, акреиҩыргон. Ахгара, ахаршҭра далагаргьы ԥсыхәак изамҭозшәа ибон. Зегьы ирыхәшәыз аамҭа акәын, аха уи аамҭагьы ццакны ицомызт. Аамҭа аиҳагьы иара деилазыршуаз, деилазыргьежьуаз – ес-иҟалалакгьы игәы еиқәҳәаланы абра аԥырҵра акәын. Убри зегьы ирыхәшәхарызшәа, ихьаақәа хнаҽрызшәа акы иҵанаҳәон, аха зныктәи Елена лыланҭаԥшра, аҵыхәтәантәи акәхозаргьы, игәы ааиқәнаҳәаларызшәа, иаҟычрызшәа ихы инҭагьежьит. Иҟаиҵара дақәымшәо, дыбӷьаа-бӷьаауа ауада дааҩнагьыжь-ааҩнагьыжьит... ԥсыхәак аҭатәын... ес-иҟалалакгьы ԥсыхәак...
Храҭ абрахь аара шаҟа дазгәышьуаз!.. Џьара дымцеижьҭеи акрааҵуан, зны-зынла уи даназхәыцлак дтәанхалазшәа ихы ибон. Џьара ацара иақәикыргьы изеиԥштәуамызт. Иҩны-игәара, иусура ааныжьны дзырԥырҵуамызт. Зегьы илаҳәаҵаны дырҳәынҷан, днарԥырҵыр митә ҟаларашәа, иахьахәлаанӡа дшырхагьежьуаз дырхагьежьуан. Уи иара изы гәышьҭыхра-ԥсҭазааран. Аамҭала акәзаргьы даҟәыганы даныҟало, инапы зыгхаз нас измырманшәалар ҳәа дацәшәон, дрыхӡыӡаауан.
Аус ицызуаз, иара ихы ларҟәны иқьаадқәа данрыдтәалаз, дара неицәхас-ааицәхасуа, дкылкааны инаихәаԥшуан.
– Храҭ, уажәы ухгьы-ухшыҩгьы уахь иҟазар акәхан... Аҳәса ҟәымшәышәқәагьы наудтәалап иҽырба-ҽырбо, рқьышәқәа амыҵмыџь еиԥш иуаркалеиуа... – алаф наилырхуан. – Шықәсык ахь знык уи аҩыза аԥсҭазаарагьы аҭахуп... Уи ԥсеивгароуп ахаҵа изыҳәан... Еиҳау ԥсеивгарагьы ҟалашам... Уара, Храҭ Ҭамшьыгә-иԥа, ҳколнхараҿы ахьӡ ду умоуп, ҳасабеилыргаҩ хадас уԥхьаӡоуп... Џьара уанцо, уԥҳәыс илцәырмаӡаны, ԥыҭкгьы уџьыба инҭоуҵозароуп... Уа ишыҟоу умдыруеи, шьаҿацыԥхьаӡа иуҭаххоит... Ахаҵа дкымзароуп, еиҳараӡак иԥсы анишьо... – инеихырҳәаалон аӡәи-аӡәи инаизгәдуны, ҳаҭыр наиқәҵауа. Иаргьы иҽамаратәны днарыхәаԥшуан, ихы-иҿы еиқәара наихалашо. Урҭ рцәажәарақәа рхы ахьхаз шьахәлаҵәҟьа еиликаауан, аха рылаҿиҭуамызт.
– Нас ишԥа, шықәсынаҟьа дуӡӡак ауаҩы аус аниулак иԥсгьы ишьароуп, ус иахәҭоуп, – иҳәеит иаарыхҭыгәлаз аколнхара ахантәаҩгьы рцәажәара иҽналархәны, дӡыӷраԥшьӡа дахьгылаз. – Ауаҩы иусура аамышьҭахь хәыҷыкгьы даанаԥшы-ааԥшыроуп, хәыҷыкгьы ибароуп... Уи шәара изџьашәшьозеи!.. – ибла ҟәазқәа ыршапшапуа днарылаԥшит.
Усҟан Храҭ иҭагылазаашьа аԥсахра зны ицәуадаҩызшәа дыҟан, зны иҭахымызшәа. Иҩны-игәара ааныжьра, аԥырҵра ааицәыхьанҭахеит. Иҭаацәа днарылыгәгәа дахьцоз гәҭынчымрак изнарҵысуан. Лара Назиагьы, дшазыԥшӡамыз, иаалырҟьаны, Храҭ ԥсшьара дцоит ҳәа анлаҳа аҽны инаркны, иаалаҭәоумшьартә, ҩажәижәафынтә лҽеиҭалкит. Зны дыхшәааит, зны деицрашәеит, агәамҵхамҵра ҵылгеит, аха иара уи рацәак иҽылҿаижьуамызт. Акы лҳәаргьы, аҽакахьы иниаганы, инхьаиршшон. Ицамҭазы лгәы цәҟьаны дылԥырҵыр иҭахымызт.
– Иабатәи ԥсшьароу аӡынразы иузааз?.. Ианбыкәыз уара ԥсшьара ҳәа аӡынразы уанцахьаз?.. Измааноузеи, изызкузеи ари?.. Абра ашьшьыҳәа уҩны уамкуеи?.. Уҩны уакыр зегьы иреиӷьуп!.. Уара уҭыԥаҿ аус зуқәоз зегьы нхеит, инҵит... рыҩны-ргәара узахыкәымшо, ибаашыртәны, ублақәа ҭнахыртә иҟарҵеит... уара ушәарӡыӡо убра уцәыҵатәаз!.. – лхы ркьакьаны лҿы иааҭашәоз зегь наиқәылҳәацәон, гәшаҭарак изымуӡакәа. Ихлахаҵ лыргьежьырц шаҟантә иақәылкхьааз, аха егьаумҳәан, ҟәыӷара хәыҷык ааинырԥшны, уи лҟынтәи ицәқәырԥа-цәқәырԥо зҿаазхоз аӡӷьыра иҽаиҭомызт. Уи лҽыргаӡа-лҽыргызмал иҟалҵоз аныӡбақәа иахьа ҳазҭагылоу аамҭала уазхәыцыр иахьиашақәазгьы ыҟан, иахьиашақәамзгьы, аха уи лҳәатәы ақәныҟәара хаҵа усмызшәа иԥхьаӡаны, лыԥхьарҟәҟәара иҽазымкыкәа, иҽамаратәны, игәаҵанӡа инеигомызт. Иара дызлахәаԥшуаз ала, ахаҵа иус ԥыҭк инаҳаракны, иҵегь ахәыцрақәа зцыз акакәны иԥхьаӡон. Ахаҵа иҿаԥхьа иаақәгылоз азҵаарақәа зегьы аҭакԥхықәра ду шрыцыз ибзиаҵәҟьаны иеилкаараҿы аҽышьақәнарӷәӷәахьан. Аԥҳәыс уи лара лтәала илыдылкылоит зегьы, лхәыцрагьы аҽакӡоуп. Зны иааузымчҳартә аҟынӡа уналгоит, зны ахаҵа ииҳәо даԥымыҩлакәа лҽаамаралтәхуеит. Лхаҵа есымша лааигәара дыҟаны, аԥарԥалыкь еиԥш дылхагьежьлар лҭахуп. Храҭ уи акырынтә илылибаахьан. Усҟан аҳәыҳә еиԥш дыҟәбаҟәшәо лҽааҟалҵон.
Храҭ анс иҳәа, арс иҳәа иҽанеиқәиршәа даангыло дыҟахызма, иӡынразаргьы аԥсшьаразы еиҳагьы еиӷьуп иҳәан, ес-иҟалалакгьы иҽааиқәиҳәалан игәаӷьит иҩны-игәараҭа аԥырҵра.
Аԥенџьыр дкылԥшуан Храҭ уажәы, иблақәа еихмырсыӷьӡакәа. Иҭахын абри ауада ҭшәара ддәылганы дыҟазар. Игәы еиқәызҳәалоз ҳәа акгьы ибомызт араҟа. Ишьшьылаҳаӡа иахьабалак иааузхымгартә аҭынчра ахатәан. Аха убри аамҭазы, Храҭ дшазыԥшӡамыз, акыркырҳәа иныхҵаны шьоукы рыччабжь илымҳа иааҭасит. Аԥсҭазаара зегьы дара ирырҭазшәа, иаԥхьа ииагаз амҩахәасҭа рымҽхакны, асы илхо инеиуан ҳәсақәак, ркасы шкәакәақәа рхарԥаны, рҽеилаҳәа-рҽеилаца. Храҭ уаҟа Елена дрылызбаауазар ҳәа, игәы алаиҟажарц, дшаҵәышаҵәуа дырзыԥшуан, аха Елена дыҟаӡамызт, дрылибаауазшәа ихы ижьон. Уи уажәшьҭа ус ҟалашьа амамызт.
«Елена дцеит... Лцара аамҭа ааиаанӡа дцеит. Ажәакгьы лымҳәеит дышцоз. Ус лгәы иҭалкзар акәхап. Сара соуп зегь зхароу, зегь зыхлырҟьаз... Сара сакәмызҭгьы дымцаргьы ҟаларын. Саргьы сцоит, сцоит... Иҭацәушәа збоит иахьабалак... Лыбла қаруа хыхәхәалақәа сара исыхәамԥшӡо... Елена бзиа, Елена гәкы, зхатә ҟазшьа змаз, егьырҭ иреиԥшӡамыз...» – Храҭ игәы ҿырҳәацаауа, уи лызхәыцра дзалҵуамызт. Ҭахак инаҭомызт уи лхыҭҟьара иаанарԥшыз. Ас лыԥсшьара аамҭа нҵәаанӡа зегь нкажьны дцап ҳәа игәы иаанагомызт. Ма илҳәар, днаскьаимгози, аха ихәаԥшра лҭахымхазар акәхап. Лҽимырбаӡакәа дахьцаз иара ихлахаҵ шаргьыжьуаз, дшеиланархәоз дагьазымхәыцит. Иҟаиҵара, ииура дақәымшәо дышԥақәлырхеи?.. Ма игәы зҟычшаз ажәаҟәандақәак лҳәарауаз?.. Абасоуп уара ишуқәнаго ҳәа игәы далыргарц изылузар?.. Аха, мап. Елена ус цәгьахәыцрала зхы мҩаԥызгақәоз дреиуамызт. Илҳәаз ҳәан, акы инамцхәны дузахырԥомызт. Лҟазшьеи лхымҩаԥгашьеи даараӡа игәы ҿнакаауан Храҭ уажә дахьлызхәыцуаз. Оумашәа иубаша, лхы зыхлырҟьаз илыцыҩназ лҩызаҵәҟьагьы илалымҳәеит. Ариабжьарак убриаҟара дҭынчын, инамыцхәны ажәак узлырҳәомызт. Ашьыжь акранылфоз дналхьыԥшит, аха изымеицәажәакәа луадахь дцахьан. ԥыҭрак ашьҭахь, игәы иамукәа, баала амшын ахь, ҳанхықәԥшылап ҳәа леиҳәарц дахьыҩназ ашә днылаххуан еиԥш, лҩыза Ақсана лҽеихаршәны ашә даалагылан, – Елена дцахьеит... Дзуҭахыз?. Ишәзеимакырахазеи?.. – днаиазҵааит, аха иара, аҭак лымҭаӡакәа, ишьҭахьҟа даахьаҳәит деиқәԥсеиқәараха, еидара хьанҭак днаҵагылазшәа.
Елена дызлацоз дәыӷба заҵәык акәын иҟаӡаз иахьа. Уи сахьӡоит ҳәа далагаргьы, ахьӡашьа аман. Адәықәларанӡа аамҭа иҟаз иаарласны ихы иаирхәар, длыхьӡаргьы алшон, аха уажәы дҳәалаханы акы даунашьҭуамызт, иқәҵәиашаны дакын. Ауада ҭацәуп ухы узыҩнамкуа. Абжьааԥны ишиҭахыз дызҭаӡоз, уажәы иҭшәарахан, иԥсыԥ лагаҩагара еихәланагәозшәа, иқәӷәӷәон. Уасил дыҟазҭгьы, еиҳабык иаҳасабала мҩакы дықәимҵоз, аха уигьы Аксана лҵыхәа кны длышьҭоуп даалԥырымшәаӡакәа, аӡәы димпыҵиҟьар ҳәа длыцәшәошәа. Иџьоушьаша, урҭ шаҟа иманшәаланы рҟазшьақәа еиқәшәазеи!.. Гәанҷыхьажәак рыбжьара иҟамлеит. Еибаргәытәын, иара лара лзыҳәан иԥсы ҭихуеит, лара – иара изыҳәан. Иахьахәлаанӡа иааибамбар рзымчҳауашәа, иӡаргәӡаргәуа еицыхуп инеишьҭаҳауа.
Аха Храҭ иоуп араҟа ззыҳәан иманшәаламхаз арҭ аԥсшьара мышқәа... Ариаҟара агәамҵхамҵрақәа, ашаҟьшаҟьарақәа зцу закәытә ԥсшьароузеи?!. Ҭынч аҩны дыҟазар ибаргәыз!.. Аа, рацәа иқәшәеит Назиа лыгәырԥса, аха уажәы арҭ иҟалақәаз уи иабалдыргәышьоз... Иааигәара дыҟазҭгьы, – узҿқәоу сара исзымдыруа џьушьома, уара агаӡаҟәыр. …Аҩны шәнаԥыршәар абасоуп шәшыҟоу шәарҭ ахацәа... иаажәбо ркалҭ шәнахьынҳалоит шәрыҿгәҳәаауа... Арахь уаалеи, арахь! – егьа имахцә нҭарсны далылхрын уи дызҭашәаз аӡыблара-ӡыцәқәырԥара...
Храҭ ас дақәшәоит ҳәа дауҟахыз... Дахьгылаз деилашы-еилашуа, ичҳара хыжжуа, иҽизеиқәкуамызт... Иихәыцхыз здырхуада, ашьҭахь, ашьшьыҳәа инапы нарыгӡаны, аԥенџьыр днагәыҵасын, маҷк ивҵрааны иааҟаиҵеит. Аҳауа ҿыхьшәашәааӡа, дааилнашьаан, ихәыцрақәа ныԥсаҟьаны, иԥсы ааиқәнаҳәаларашәа инаиқәҵәиашеит. Дааихыкка-ааихыккеит. Уажәшьҭа зыԥшра аҭахымызт. Ихҭашәара иҽамаиртәыр акәын. Ус иҭахын иара. Уи аҩыза агәаҳәара иман. Ичамадан хәыҷ ахьыҵагылаз иааҵиԥаан, иаартны акаруаҭ инықәиргылт, аҩныҵҟа еилыӷрааӡа. Нас ажәжәа-ԥԥаҳәа имаҭәақәа ааизиган, ишааимԥыхьашәаз инеилагәаны инҭеиҵан, аҿы неихеигәеит. Ихәдакәырша ихәда инакәыршаны ипалта инаҵеиҵеит, ихылԥа неихеиҵеит. Дырҩегьых ауада дныҩнаԥшы-ааҩнаԥшит, аха иаанижьуаз ҳәа егьыҟамызт. Егьырҭ Уасил имаҭәақәа ракәын. Астол аҿы иқәгылақәаз аԥаҭликақәа днарызхьаԥшит, идәылҵымҭаз игәы злеиқәиҳәалашаз акрырҭахазар ҳәа, аха рызынтәыкгьы ҭацәын. Уасил урҭ иԥсы
шырхьыхәхәо рааныжьра ианакәзаалакгьы иқәманшәалахомызт. Ианимҵагылаз днахыкәша-аахыкәшо, ес-иҟалалакгьы иааҭаирцәаанӡа дзаԥырҵуамызт. Дахцәажәон, дахлафуан, игәалаҟара алашьҭихуан.
Храҭ абрахь данаауаз, данааскьаргоз закәытә гәалаҟара-хәыцрақәаз имаз!.. Алаф ихҳәаауа амҩа данықәырҵоз, ари аҩыза дақәшәап ҳәа дыҟазма... Уажәы Елена лыда аӡәгьы дыҟаӡамшәа, Елена лакәызшәа деибаркны дызкыз, абра даанызкылоз... уи даныҟамла зегь ааҭацәырахазшәа игәы иааинаҭеит. Ичамадан аашьҭыхны ҵаҟа инаиргылан, днеины аҟәардә днықәтәеит, ицамҭазы ҳамҭакы иԥсы ааиҭеикырц. Нас даақәҵәиаан, астол аҿы иқәыз ақьаад бӷьыц дааханы, нбан дула абас наниҵеит: «Уасил, саҭоумҵан, сара сцеит... Ауада ишуҭаху ухы иархәала... Абзиаразы!.. Храҭ...» Нас дҩагылан, дырҩагьых ауада дныҩнаԥшы-ааҩнаԥшны ичамадан аашьҭихын, ихы наикәаршәны, дыццакы-ццакуа дындәылҟьеит. Уажәшьҭа дыззыԥшуаз ҳәагьы егьыҟамызт, даанызкылоз ҳәагьы егьыҟамызт. Ашаца-шацаҳәа амҩа инаниршәылеит, аҳәылы-ҳәылыҳәа илеиуаз асԥалқәа неиҿаԥсауа...
– Аа, Храҭ, уаама?.. Ус хара узгылоузеи?. Уааскьеи арахь!.. – Уасил Храҭ дшибазҵәҟьа, илаԥш наиқәикит, дахьибаз гәахәарас иҟаҵаны. Храҭ дахьыныҩналаз, уаҵәҟьа даагылеит, наҟ уаҳа дымцакәа, иҽаашьақәкны. Уасил дгәаиҭаанӡагьы ус дгылан, азалаҿ итәаз днарылаԥшуа. Азал анаӡараҿы, асахьа ԥшӡақәа еилыбзаауа рҽеиҵҳәаны иахькыдыз, иҟата-ҟатаӡа ҷкәынцәақәак, ргитарақәа инарҿыхо, аҽырхиара иаҿын. Шьоукы урҭ уаха араҟа иқәгылараны ишыҟаз анраҳа, хыма-ԥсыма рҽааибыҭаны рҽагмырхакәа иааит ирзыӡырҩырц, шьоукы уаҩы ишимбац ала рҽеилаҳәа-рҽеилаца, акәашарақәа рыҽрыладырхәырц рыгәқәа хыҭхыҭуа ирзыԥшын. Арҭ аҷкәынцәа анықәгылоз ианакәзаалакгьы ргәалаҟарақәа шьҭыҵуан, агәахәара шроуаз рхы-рҿқәа ирнубаалон илаша-лашо.
Уасил уажәы, ҽаамҭанык еиԥшымкәа, зегьы дрылыԥхаауа, ҩыџьа аҳәсахәыҷқәа дрыдгылан. Жәабжь ссирк раимҳәо дыҟамызт, гәахәарас иҟаҵаны, акыркырҳәа иааибарччон дара. Уи ашьыбжьышьҭахь инаркны даараӡа иҽеиқәиршәахьан уахатәи акәашарақәа иҽрылаирхәырц. Имаҭәақәа дрыцклаԥшны, ишахәҭаз еиԥш ирыцқьаны, иуанҭаны ишәын дрыҵаҽырбо.
Храҭ ашьшьыҳәа уахь инеихигеит. Игәалаҟара злаҟаз ала, рацәакгьы аҳәса рааигәара анеира игәы азыҳәомызт, аха иҩыза ас даниԥхьа, мап изымккәа днарыдгылт дыԥхашьаԥхаҵо. Макьаназы аҳәса рҿы рацәак дшыԥҽымыз ҩашьомызт.
– Храҭ, уԥхамшьан... арҭ тәымуааӡам... шәеибадыруаз!.. Ари Аксана лыхьӡуп, – иҳәан, Уасил изааигәаӡаны игылаз аԥҳәызбеи Храҭи ааибаирдырит. Уи рацәак доуцәамызт, лыхцәы хьыԥштәалан, иркьаҿны иҵырффан, лыблагәқәа ӷраны, уԥсы ҿылкааратә аԥшӡара дыкны дагон. – Ари – зхы иақәиҭу Елена лоуп... шәеибадыруаз!.. Рнапқәа рымх!.. – иҳәан, дҿаԥха-ҿаччо инаидиҵеит. Храҭ урҭ ашьшьыҳәа рнапқәа аарымихит. Рнапы ҟәымшәышәқәа татаӡа, дунеихаан ихьанҭоу еидарак инахьымкьысыцт ухәарын. Гәкыра-ԥшӡарак, угәы цәыҵазырхәыҭхәыҭшаз, рнубаалон. Храҭ арҭ уаанӡагьы ибахьан акрыфарҭаҿы, аха иахьзеибамдыруаз иахҟьаны аԥсшәа израҳәомызт.
Еидгылан урҭ ус макьаназы рҭыԥ аҿы. Уасил дааҟәымҵӡакәа ацәажәара даҿын, иажәақәа нықәҵа-аақәҵо, ццакырак инирԥшуамызт. Ашьҭахь Храҭ иахь даахьаҳәит. – Храҭ, уара узымцәажәои?.. Уԥхашьома? Арҭгьы ҳҩызцәа роуп... Аа, исхашҭыз... ари Аԥснытәуп... амратәыла... Аԥсны сара цәгьалаҵәҟьа бзиа избоит... Шаҟантә уаҟа сыԥсы сшьахьаз!.. Амшыни аҳәсахәыҷқәеи угәы шԥанҿыркаауеи!.. – рҩыџьагьы рнапқәа аанкыланы иааидирӷәӷәалеит, маҷк иаарыхьыртә еиԥш. – Аԥснытәи аҳауа... Аԥснытәи ашәыр иацназго арбану?.. Иабауԥшаауеи ари аҩыза аџьанаҭ дгьыл!.. – дырҩагьых еиҭанациҵеит. Убри игәы иҭнымҵәо изаанханы игәалашәара иаларшәыз асахьақәа егьаџьара дыҟазаргьы ишихамышҭуаз инубаалон. – Нас, иҳаумҳәои алазқәеи шәареи Аалӡга ахықәан шәшеибашьуаз атәы... шәыдгьыл аншәымаркуаз... – уажәы ицәажәара аҽакахьы иниаиган, Храҭ ихы наиқәикит, иаргьы убри иҽналаирхәырц.
Аха Храҭ уи ахҭыс алацәажәара иҭахымхеит араҟа. Иара дыззааигәамыз, цқьа изымдыруаз рҟны ацәыргара ахәҭаны иԥхьаӡомызт. Иара анақәҿимҭ, Уасил иаацәыримгар игәы иамуит: – Иахьатәи аамҭазы зегьы урықәгәыӷуазароуп. Аиҭакра анырҳәа – иҟауҵалакгьы ҟалоз џьыршьан, Амрагыларахь инхоз алазқәа рхы ҭырҟьан, рҽааибаркны Аԥсны иақәларц, ирымпыҵархаларц рҿаархазаап... Аиҿахысра ӷәӷәаҵәҟьагьы ҟалазаап... Аха ампыҵахалаҩцәа егьрылымшеит. Ирзымгеит Аԥсны. Убраҟа далахәын Храҭгьы... Аха уажәы акәӡам уи аныҟалаз... ԥыҭкгьы ахыҵуеит... – Уасил дааҭгылеит. Ахәсахәыҷқәа рыблақәа ҭырхаха Храҭ инаихәаԥшит, ирҭахын урҭ уи ажәабжь дналацәажәарц, аха иара иҽааникылеит. Араҟа ашәаҳәара ҟалон, акәашара ҟалон, иҭахымхеит иаалырҟьаны урҭ ргәалаҟазаара аԥхасҭатәра.
– Храҭ дагьырхәит убраҟа, аха хаҵарылагьы ихы ааирԥшит... Иқәимыжьлеит иԥсадгьыл ампыҵахалаҩцәа!.. – абри инақәырӷәӷәаны ауп ишиҳәаз Уасил. Храҭ иҟынтәи иаҳахьаз ажәабжь агәаӷкра иаҵаз уажәыгьы дшеиланаршуаз ҩашьомызт. Арыцҳашьара иныԥшуан...
Агитара рахәыцқәа акакала рыбжьқәа неивык-ааивыкуа, шьҭыбжь гәырԥшаагақәак нархылҵуан, угәы нҭырӡыӡаауа, уааилнашьаартә еиԥш. Зегьы рлымҳақәа кыдҵаны уахатәи ахәылԥаз амҩаԥысшьа ргәы азыхыҭхыҭуа, урҭ ирзыԥшын. Ирласны иалагар рҭахын, аха дара уи иахымыцакуашәа акәын рхы шымҩаԥыргоз. Уажәы-уажәы ҷкәынак даарылҵны амикрофон днадгыланы, иаҭагылазаашьоу гәаиҭон ахы днықәсуа. Уи акәыкәыҳәа абжьы нахылҵуан. Имааицызгьы, аӡәаӡәала, рҽагмырхакәа аҩналара иаҿын. Еиҳараӡак, абарҭ аҷкәынцәа анықәгылоз, урҭ рмузыка, рышәаҳәашьа здыруаз, егьа хҭацәыхак рымамзаргьы, ес-иҟарҵалакгьы рҽагдырхомызт. Аҷкәынцәа шқәыԥшыз еиԥш, рашәақәагьы қәыԥшын, угәы зкышаз, узырхәыцшаз акы рыҵубаауан... гәахәарас иҟауҵашаз...
«Зхы иақәиҭу Елена...» – Храҭ данаахьаҳә, иаразнак, дшазыԥшӡамыз, акы наихьысын дааршанхазшәа, иҳәаҵәыҳәаҵәуа инаихәаԥшыз лыблақәа даарҳәынҷарашәа, иҟәандаӡа акы дааилнашьаа-ааилнашьааит. Елена зых ҳаҭыр ақәызҵоз, ныхгыла-аахгылак шлакәыз лнубаалон. Лҟазшьа ҭынчын, хага-ԥагьак лакәмызт.
«Изиҳәазеи Уасил, ари зхы иақәиҭу Елена лоуп ҳәа?.. Иаанагозеи уи?.. Ларгьы ииҳәаз ааџьашьаны дышԥанеиҿаԥши?.. Уаха шаанӡа дурцәажәозаргьы дцәажәоит Уасил... акрибахьеит, акридыруеит... Сара сеиԥш ақыҭа дааӡаз џьушьома?.. Аха уеизгьы, ииашаҵәҟьаны, Елена лхы дақәиҭҵәҟьазар?..» – Храҭ дахьгылаз уаанӡа игәы иаанамгаӡацыз, дыззымхәыцыцыз ихшыҩ назцеит. Акыр дааиланархәеит. Ихаҿы изаагомызт Уасил ииҳәаз иаҵанакуаз... Нас инаимаратәны, маӡа-маӡа аҳәсахәыҷқәа илаԥш нархигеит. Мап, аиаша уҳәарами, Елена зегьы дрылукаартә, убла дыҵашәоит. Уи дахьгылаз акала дыҟәнушьартә дыҟамызт. Аурылагьы Храҭ ижәҩахырқәа маҷк днархыҳәҳәон. Цәаҳәа-цәаҳәа еилаԥсаны илшәыз лыҵкы ԥшӡа цәгьа илнаалон. Аксана уажәы-уажәы анахь дхьаҳәларын, арахь дхьаҳәларын, џьарак дызгыломызт ҭынч. Ишԥалҭахыз ирласны акәашарақәа ирылагар. Лыблақәа ҭырхаха аҷкәынцәа дырзыԥшуан.
– Елена, иахьарнахыс Храҭ бнапы данысҵоит... дахьыҟазаалакгьы бихылаԥшуеит... Ахацәагьы зны-зынла убас ҟазшьас ирымоуп – зымҩа инхьаԥшлароуп... Аха уи ус ихы мҩаԥигарым ҳәа сыҟоуп... – лнапы даахан, Храҭ инапы иланирӷәӷәалеит дшыҳәаԥыӡаԥуаз. – Уаргьы Храҭ, улаԥш дыҵужьуам Елена... Улхылаԥшуеит, алаԥш цәгьа дацәухьчоит... Иахьатәи ҳус абас иҟоуп... – иблагәқәа ырҭбааны Храҭ дихәаԥшуа, ихы ааирҵысы-ааирҵысит Уасил дааԥышәырччашәа.
Храҭ Уасил ииҳәаз азныказы даацәыԥхашьазшәа даарҳәаҵәыҳәаҵәит. – Уи уара уацәыԥхамшьан... Иаиааиуа-еиҵеиуа ианакәзаалакгьы иҟалоит... Иахьатәи ҳаԥсҭазаара аиҿыхарақәа рацәаӡаны иацуп, аха ииашаҵәҟьаны агәра згоит сара аиаша аԥыжәара шаиуа... Аиакәым ҟазҵо рҿагылара – ари фырхаҵароуп, аиаша аныҟәгароуп иаанаго, хьаҵрагьы ҟамлароуп уи аҟны. Ауаҩы ихаҭара ахьааԥшуа аԥсҭазаара аиҿыхараҿ ауп... Уажәшьҭа сара Аксана лгәы сырҿыӷьуам...
Ацәажәара сханагалацәеит... – иҳәан, инапқәа налыкәыршашәа, дааигәыҵаиҳәҳәеит дшыҳәаҵәыҳәаҵәуаз.
Амузыка абжьы ԥшаа-ԥшаауа азал ишыныҩнаҵәаз еиԥш, згәы хыҭхыҭуа акәашара иазыԥшыз ҩагылан, рҽааибаркны акәашарҭахь рҿынархеит. Уасил уажәы аамысҭашәала иҽааиҵыхны, Аксана лаҳаҭыр бо дналымҵахырхәан, лмахәар аанкыланы, икәашоз рыжәпара иҽналеихалеит. Храҭ азныказы иҽаанкыланы дгылан ус, иҟаиҵара дақәымшәо, аха ашьҭахь дыԥхашьаԥхаҵо Елена иналыдиҵеит акәашарахь днаиԥхьарц. Амузыка убас иҟан, егьа узымкәашозаргьы уаркәашарын. Аҷкәынцәа рыбжьы хҵаны ирҳәоз ашәа ушьҭкәыцәаа амшынқәа рахь, ашьхақәа рахь, аҳаракырақәа рахь иуԥхьон, уарҿыхон. Уасил дықәԥраауа дкәашон уаҩы ишимбац ала, игәалаҟара шьҭыҵны, дзыцкәашоз џьара дицәцар ҳәа дшәозшәа, дигәыдрыӷәӷәала дахьикыз насыԥшарак изшазшәа ихы иԥхьаӡон...
– Уи аԥҳәызба дыԥҳәызба цәгьам, Храҭ, уара угәы ишаанаго сыздыруам, аха... – ауха ауадаҿы урҭ рыӡбахә еиҭаацәыригеит Уасил. – Егьырҭ дызлареиԥшӡақәам акы лнубаалоит, инауцрасша, угәы ҿызкааша... Уи гәаумҭаӡеи уара?.. Аԥсҭазаараҿы акы дшазгәышьуа ҩашьом...
– Сыздыруам, аиашазы... Аха саргьы хаарак лыҵоушәа збоит... – Дгәакыҵәакуа, лгәы ҭыӷьӷьаа ауп дышуацәажәо, инамцхәны, ишакәым ажәак узлырҳәом, акала дысзыҟандаз уҳәап... – Храҭ ҭынч-ҭынч уи дналызхәыцуа, Уасил ииҳәаз иара игәаанагарагьы нациҵеит.
– Сара стәгьы, аиаша уасҳәап, сара сзыҳәан лыԥсы ҭылхуеит... Убас збоит... Дтатаӡа... лҟазшьа акы узахҳәаарым... Асыс-мҟаа еиԥш иахьабалак дсыцуп... даасԥыршәауам...
Уасил гәахәарас иҟаҵаны урҭ аҳәсахәыҷқәа рыӡбахә далацәажәон акыраамҭагьы. Храҭ ауха ацәа дынҭанагалаанӡагьы дцәырҟьацәырасуа Елена ибла дшыхгылаз дыхгылаӡан лҽааиҭамкӡакәа. Аҩны аҩныҵҟа иҟаз аҳауа ҟәандашьшьыра иагәыҵак иалахалан иаман иаашаанӡагьы, рҭынчра ныԥхьашьшьаауа, цәамҭхаа бзиа акәа инҭаршәны...
– Абри аҭыԥ зегьы иреиӷьысшьоит сара. Ариабжьаракгьы абра ҳаалоит Еленеи сареи. Ҭынчроуп. Унатәеит, акаҳуа ужәуеит, узхара амшын унхыԥшылоит... Амшын ҳауа ухәыцрақәа зегьы ирыхәшәуп... Уԥсы унаргоит, угәы еиҵнахуеит... – иҳәеит Храҭ, асаркьа далԥшны амшын ахь дыԥшуа. Ииашаҵәҟьаны Храҭ иалихыз аҭыԥ даараӡа иманшәалан. Аҳаракыраҿы ихықәгылан исаркьаԥсараха иҟаҵаз акаҳуажәырҭа. Ишуҭахыз амшын унхыԥшылон. Ари аҭыԥ знапаҵаҟа иҟаз игәцаракны дшашьклаԥшуаз мҩашьо, зегь рыла еиқәыршәан, убла аахнакыртә еиԥш ицқьакәакәараӡа еилырган. Амузыка абжьы ҩныҩуан ҭаа-ҭаа, игәыҿкаагаха...
– Аиашазы, даараӡа иҭыԥ бзиоуп, саргьы исгәаԥхоит, – иҳәеит Уасилгьы, иахьабалак илаԥш нахгауа. – Ари амшын ҿықәаҿы аԥхынразы шьапыргыларҭа умоуазар ҟалап... Иацназго ԥсшьарҭа ҭыԥ абаҟалоз!.. Иссирӡоуп!..
– Абра ҳаиқәшәап ҳәа шәасҳәан, аӡәгьы ҳаицәхымҟьакәа абра ҳаиқәшәеит... Шәусқәа шәырманшәалеит ҳәа сыҟоуп. Аҭелқәа шәнарыс-аарысзар акәхап... Бзиароуп, усами?.. Уажәшьҭа шәтәақәа!.. Абра амшын ҳхыԥшыло... акаҳуагьы аажәып, ҳаԥсгьы ааиҭаҳкып... – Храҭ игәалаҟара шьҭыҵны, иҩызцәа ҳаҭыр шрықәиҵашаз дахыццакуан. Иалихыз аҭыԥаҿ аҟәардәқәа днарыха-аарыхан, иааирманшәалеит.
Аӡӷабцәа караханы иҟамыз, ашьшьыҳәа инеины астол инадтәалеит. Урҭ иахьа ақалақьаҿ ирныҟәаз рныԥшуан, уиаҟара ицәажәомызт. Храҭ днеин, ахаа-мыхаақәеи акаҳуеи нарызҿеиҵеит, уаҟа акаҳуаршырҭаҿы иҵагылаз аԥҳәызба дналацәажәан.
– Храҭ, ара уаҳа акагьы ыҟаӡами? – Уасил изымчҳазт, иныҵакны Храҭ днаиазҵааит данаахынҳәы, иҽааиқәырпатаны иқьышә жәпақәа неиқәижьын.
– Мап, егьыҟаӡам, Уасил, аиҭакра цоит, – иҳәан, дааԥышәарччеит Храҭ, ииҳәаз агәра узымгарашәа иҽааҟаҵаны.
Уасил дынкыдыԥшыла-аакыдыԥшылеит, аха ара ус иҟаз ҭыԥмызт. Иахьабалк ҭацәыран, анкьа еиԥш аԥаҭлика ԥшӡақәа ахьықәгылаз улаԥш рықәшәомызт.
Акаҳуаршҩы акаҳуа анлыршы, ахаа-мыхаақәа надкыланы, иааган инықәлыргылеит. Храҭ дҩагылан, маӡала уи аԥҳәызба ллымҳа дынҭацәажәеит. Ахьышәҭҳәа днықәҵәиаан,
ԥшь-ҵәыцак ршьапқәа паӡа иааганы инарымҵалыргылт. Уасил, даҽа дунеик даақәнагалазшәа, дшанханы дыԥшуан, нас иҟалашаз аилкаара дахыццакуа.
Храҭ, ихы нхьарнааны, ишьапаҿы игылаз иарҭмаҟ дынҭаԥшын, ахы цырцыруа шампантә ҩык ааҭыганы астол инықәиргылеит, иԥшӡаҟәаҟәараӡа, улаԥш наузаҟәымгаратәы.
– Шәара шәныҟәонаҵы абриоуп сара ақалақь иалызгаз... – Храҭ араҟа иааирак згаз иеиԥш днарҿаԥшит. Уажәшьҭа ибӷагьы ӷәӷәан, аҽакала узиваломызт...
– Ҳашԥоуркьаҭеи, Храҭ, ҳашԥоуркьаҭеи!.. Ухаҵкы сцааит!.. Сара издыруан аҳаҭырқәҵара дуӡӡа злаз аӡәы шуакәыз!.. Аԥсуа шьа... аԥсуа ламыс иаратәы ҟанаҵоит... Ачеиџьыка, аҳаҭырқәҵара аԥсуаа ирыцын еснагь... – Уасил иахиҳәаарыз издыруамызт... Аксанеи Еленеи шанханы иԥшуан. Храҭ аԥаҭлика аашьҭихын, абжьы мыргаӡакәа ахы нахихын, аччаҳәа инырҭеиҭәеит аҵәцақәа нхарччыло... Адәахьы амшын цәқәырԥон... Ацәқәырԥақәа ахьеидыслоз, ргәаӷ еимазшәа, ишьҭыԥаны еилаҽҽон. Ишкәакәа-шкәакәаӡа ана ишьҭыԥон, ара ишьҭыԥон... амшын еиқәараҿы иахьабалак иалубаауан... Еленеи Аксанеи иҿаԥхаҿаччо итәан, иаарҭааз агәырӷьара хәыҷы иамҽхакны, иҿылашаа-ҿыҟаԥшьааӡа... Уасил уажәы еиҳагьы иҽеиҵыхны, иҽеиужьны урҭ аҳәсахәыҷқәа ҭаха рымҭауа, икылкааны дрыхәаԥшуан, гәатабӷата дахьтәаз. Насыԥшаран иара изыҳәан иахьатәи амш. Хьаа-баа имԥан иқәломызт. Игәы раҳаҭын...
... – Угәы ишԥаанагои, Уасил... Уара еиҳа иудыруеит, абри иахьатәи ҳаиҭакра алҵшәа аиуру?.. Ушԥазхәыцуеи?.. – Храҭ ицәажәара уажәы аҽакахьы иниаигеит. Игәы иҵхоз азҵаара дахьцалакгьы ҭаха инаҭомызт. Аамҭа ахьцоз, дахькылнагоз аилкаара зны-зынла убасҟак ицәеилахәон, лҵышьас иамаз ихаҿы изаагомызт. Аиҭакра-цәқәырԥа жәыланы иахьабалак иамҿханакуан. Уи иадгылоз шыҟазгьы, иаԥышьклаҳәуазгьы рацәан. Амшын иххалаз афлыка еиԥш, шьоукы наҟ иагәыҵасуан, шьоукы арахь иагәыҵасуан. Шьоукы иахылҿиаауа аабандаз хәа рҽырҭынчны иазыԥшын.
Аҳәсахәыҷқәа ҵәыцак-ҵәыцак ашампантә ҩы иржәызи акаҳуеи ргәалаҟара шьҭнахын, ахацәа рцәажәара рыҽналадырхәыр цәгьа ирымбо иааҟанаҵеит, аха макьаназы ицәажәоз ирԥыломызт, рҽырҭынч ирзыӡырҩуан.
– Иаиуроуп, жәаҳәарада, иаиуроуп... Аԥықәсыларақәа ҟалашт, аха иаамҭоуп иахьа уи аус азықәԥара... Ари револиуциатә хҭысуп ҳаԥсҭазаараҿы. Ҳаштәаз ҳаилаҳарц егьҳагӡамызт... Ҳарцыхцыхтәуп, ҳаиларшәшәатәуп... – Уасил уи агәра шигоз мҩашьо, иблақәа ҳәаҵәыҳәаҵәуа рызегьы днархыԥшылеит, абасоуп аиҭакра иаҟазшьоу ҳәа аанаргауа. – Ауаҩы иҟазшьа, дхәыҷаахыс илаҽны иҟоу, иаразнак аиҭакра ус имариаӡам, аха иазықәԥатәуп... амҩа иаша азылхтәуп, ирҿыцтәуп... абасоуп сара сгәы ишаанаго.
– Уасил... иуҳәо сақәшаҳаҭуп саргьы, аха, иџьоушьаша... шьоукы аиҭакра рҳәан, рыбжьқәа ҳалаҵаны, ҽыҳәҵәыла иҳажәланы, дара ишырзеиӷьу рхы иадырхәо иалагеит. Ицәырҵит иахьа уажәраанӡа ҿызымҭӡақәозгьы. Ифырхацәаны иаақәгылеит, ахы цаҳәцаҳә иузаҿамкуа. Амчра зкыз ирымпыҵҟьаны рнапахьы иааргарц, акы иазнымкыларашәа рҽыҟаҵаны, ауаа рыхьдырԥшуеит. Ауаагьы зны-зынла урҭ ианырхаҵгыло ыҟоуп... – Храҭ игәаанагара цәырганы дахьалацәажәоз иахьа имҩаԥысуаз аиҭакра иара дшазыҟаз, дшахәаԥшуаз аанарԥшуан. Днавала-ааваланы аҽакала зыгәҭахәыцрақәа мҩаԥызгоз дреиуамызт. Иара игәы ишаанагоз, иара дшазхәыцуаз убас дахцәажәон. Уи аҟны уаҩ дахьиқәшаҳаҭхақәашазгьы рацәаӡан.
– Ииашоуп, Храҭ... ус ахьыҟақәоугьы ыҟоуп... Аиҭакра, ҽаамҭанык еиԥшымкәа, ауаа цәырнагеит цәгьалаҵәҟьа. Урҭгьы ргәаанагарақәа зеиԥшроу аадыруазароуп ҳара... Аиаша иазықәԥозар, жәаҳәарада, ирыцхраатәуп, ирыдгылатәуп... Аиҭакра иашала уазнеир, иаԥышьклаҳәуа шырацәоугьы, акахьы укылнагоит... Уи агәра згоит сара... Иара ҳзауад аҿгьы даараӡа аиҭакрақәа ҟалеит. Ҩажәашықәсала изыхәҭаны ԥхьаҟа изымцоз рымҩақәа ҟьаҟьаӡа иаатит, изыхәҭамкәа зҭыԥқәа ирхабабақәаз инарыха-аарыхеит... Амчра ажәлар рахь ииасуа иалагеит... – Уасил дызлацәажәоз ииашаҵәҟьаны уаҩ дадгылартә дазирхәыцуан. Иахьа имҩаԥысуаз аиҿыхарақәа ацәгьеи абзиеи реилыршәшәара ишазкыз неиҩымсрыда
ихаҿы иааихьан, дагьадгылаҩын. Аԥсҭазаараҿы аиҭакра шаҭахыз, ишымҩаԥгатәыз, ишазнеитәыз, иахькылнагоз, жәаҳәарада, лабҿаба уаҩы ибартә аҟынӡа инеихьан.
– Ахацәа, шәара шәызлацәажәо иашоуп... Иахьабалак аиҭакра ишамҿханакуа уаҩы ибоит... аха ҳахькылнаго аилкаара маҷк ицәгьоуп... Иахьатәи ҳаамҭа иацу ахьанҭарақәа уаҩы дааиҵанарӷәӷәартә иҟалеит. Уаҩы ишимбац ала афатә ахә шьҭыҵит... Иара уигьы уоуандаз... Иахьахәлаанӡа ақалақь уалазаргьы, уаха уҭаацәара инарҿоуҵаша узыԥшаауам. Нас уҭаацәа зланыҟәугараны иҟоузеи?.. Ҳашнеи-шнеиуа зегьы ақыҭахь ҳаихар ҟалап... – даацәажәеит Елена, Храҭ днаихәаԥшын. Аамҭа еилаҩеилас иҟаз ларгьы дшазҿлымҳаз ҩашьомызт. Илҳәашаз, дзықәыӡбышаз рацәаӡан, аха уиаҟара лҽалалымхалеит.
– Ақыҭаҿгьы ус шәара ишышәҳәо имариаӡам. Напышьашәала уаарыхроуп, улаҵароуп, уҽароуп... аусура аҭахуп. Ус акәымкәа ушьамхы анеиқәуршә иныҵабгоит, убӷа ааузеиҵымхуа... – Храҭ ақыҭа ԥсҭазаара иацыз аџьабаа шмаҷмыз акырӡа иԥишәахьан. Данхәыҷыз аахысгьы ақыҭа ԥсҭазаара дшалагылаз далагылаӡан, аха дырҩегьых ишьклаҳәуа ишьҭаз ихьаҳәԥаҳә нҵәомызт. Сџьабаақәа снарыҵыҵны ԥсеивгарак анбасоуеи ҳәа шаҟантә игәы имахьха дҟалахьаз.
– Аус ҳамуеи... иаҳзымуп шәгәахәуама? – Аксана, лыблақәа ырԥаџьԥаџьуа, лхы ҩышьҭылхит, лаԥхьа иқәгылаз акаҳуа днаҿыхәаны. Ақыҭаҿы днаганы дыҟазҭгьы, атәыла лырбгарашәа, лыжәҩахырқәа ныҵлырхахеит.
– Аусурақәа уажәаԥхьагьы еиҿкаатәын ишақәнагаз, ақыҭақәа, ас иҭамцәыртә еиԥш. Шьоукы-шьоукы иахьахәлаанӡа рыҽхаршаланы, ацәажәарақәеи ақәҵарақәеи рыла зегь еиқәдырҽаҽон... убриоуп зегь зыхҟьогьы, ҳазмырӷьацогьы... – Уасил игәаанагара дацәхьаҵуамызт. Иидыруаз нҭкааны дзыдтәалаз реилыркаара иҽанишәон, иҟаз аҭагылазаашьа ииашаны еилыркаартә еиԥш. Ицәажәара уа иҿахимҵәеит. Дааҭгылашәа ааҟаиҵан, еиҭанациҵеит. – Аха сара сзыцәшәо, наҟ-наҟ ҳшыҟало атәоуп... Уажәнатә уи азхәыцра ду аҭахуп, аҽамҩакы азылхтәуп, акәымзар иахьакәым ҳкылнагар алшоит...
– Ҳарҭ иахьа аполитикахь ҳаианагеит... шәара шәаҳхашҭызшәа... аха шәыда ҳхәарҭаӡам ҳахьыҟазаалакгьы... – Храҭ уи излацәажәоз ааԥирҟәҟәаан, аҩы аашьҭыхны аҵәцақәа инырҭеиҭәеит аччаҳәа еилашуа. – Шәыԥшӡара, шәыгәкыра анцәа иҳагимырхааит!.. Шәлакҭа анҭаԥшра анцәа ҳахумбаан!.. Шәныҳәазааит!.. Амреи амзеи реиԥш еснагь шәлашалааит!.. – Храҭ, ҽаамҭанык еиԥшымкәа, игәы аҷараҳәа иааимҟьан, ацәажәара игәаԥхо, иаԥхьа иқәгылаз аҵәца шьапхьахьа аашьҭихит, рхы-рҿы лашақәа днархьыԥшуа, ихадароу дара шракәу инирԥшырц иҭахны.
Иџьоушьаша, иаалырҟьаны иҟазшьа аҽшԥеиҭанаки уҳәарауазеи Храҭ. Ас иара аҳәса рҟны ианбыкәыз иҽанааирԥшхьаз? Агәыразра, агәыҳалалра иҿнырԥшуа, рхаҵкы дцарашәа, ицәаҩа аҽааиҭанакит. Уасилгьы дшазыԥшӡамыз уи иааинибаалаз гәахәарас иааҟаиҵеит.
– Храҭ ииҳәаз иашоуп. Сгәаанагареи игәаанагареи еиқәшәоит. Сара садгылаҩуп. Шәныҳәаз, аӡӷабцәа!.. Шәыда ҳхәарҭаӡам ҳахьыҟазаалакгьы!.. Зны ҳалахь еиқәышәҵоит, зны ҳшәырччоит, хшәырлахҿыхуеит... Шәҳагмыз!.. – Уаасил дҿаԥхаҿаччо аҳәсахәыҷқәа днарҿаԥшит, иԥсы рылахаӡаны дыҟоушәа, инапқәа нарыкәыршаны инаигәыдирӷәӷәаларашәа. Убри аҩыза агәалаҟара иман дузаԥмырҟәҟәо.
Иеибаргәытәны иеидтәалаз рлакҭақәа рхалашо, раҵәцақәа аашьҭырхын, аҷах-сахҳәа инеинырҟьеит. Нас гәахәарыла инҭыркәкәаны инықәдыргылан, рҽаарҭынчны ирымҵагылаз ахаа-мыхаақәа инарыцҳаит. Араҟа аҟазаара ԥсшьарак ирзаҩызан, макьаназы ццакырак рындырԥшуамызт.
Убри аамҭазы амшынҿықә иаваршәны иааиуаз амашьына абжьы инхьанарԥшит рызынтәыкгьы. – Зегьы амитинг ахь!.. Амитинг ыҟоуп Ашҭа ду аҟны. Шәҽалашәырхәы, аҩызцәа!.. – амикрофон аҟынтәи аӡәы ибжьы гәаҩаӡа иҭыҩуан. Иахьа ари ақалақь хәыҷы аҟны уск мҩаԥыргараны иҟазар акәхарын, дук хара имгакәа амҩақәа ирныланы рҿаархеит аҭыԥантәи ауааԥсыра иреиуаз маҷҩымкәа рҽеибаркны, ртранспарантқәа рхарыззала. «Ҳара иаҳҭахуп аиҭакра иаша!», «Адгьыл изџьынџьу иртәызароуп!», «Амилаҭ маҷқәа ахақәиҭра рҭахуп!», «Ҳара – адемократиазы!» – Храҭ дҩагылан, ашәаҿ днеины, акакала урҭ ирынқәаз днарыԥхьеит. Абри иԥсадгьыл аҟнеиԥш, араҟа инхақәогьы рыгәҭыхақәа рацәаӡазаап... Шаҟа шеи-шықәсеи рыбжьара ихәыҵаҵәахыз здырхуада игәаӷьны ирызцәырымгоз рхьаақәа!.. Уажәшьҭа ажәлар маҷк ахақәиҭра анроу иузаанкылома, еижәыланы рзакәанқәа рыхьчара иазықәԥоит хацәнмырха, уажәраанӡа ихәыҵазхәаҽуаз ирҿагыланы.
– Ицәгьамызт урҭ ирзыӡырҩызар... Иахьа уажәраанӡагьы ирзымӡбо зҵаарақәак рзықәгылазар акәхап... уи ауп измырҭынчуагьы. Ажәлар ду, ажәлар маҷ ҳәа аилыхра ҟамлароуп ари ҳадгьыл аҿы наунагӡа!.. – Храҭ, иахьатәи ақәгылара далахәызарц цәгьа имбо, иҽхаршаланы дырзыԥшуан урҭ еишьҭассы иахьнеиуаз. Мчрак дара ирыҵгәозшәа, ашаца-шацаҳәа ԥхьаҟа иахьеихыргоз дрыҵанаршьыцуан дахьгылаз.
– Ажәлар рыгәҭакы анагӡара даара ицәгьоуп, аха ақәԥара аҭахуп... иагьаанҿастәым... – дналацәажәеит Уасилгьы. – Акыр шықәса еихагәаны ирымаз ажәлар рыгәҭакқәа цәырырго иалагеит. Уажәшьҭа иагьузаанкылом... Урҭ ирзыӡырҩызар цәгьамызт, аха уахь ҳнеир иаҳцәыхәлоит, аамҭа ҳазхом...
Уасилгьы урҭ иахьатәи рықәгылара зызкыз аилкаара игәы азыхыҭхыҭуа дгылан дрышьҭаԥшуан. Рхымҩаԥгашьа дархәыцуан. Ажәлар ас ианеибарҵыслак, нас егьа уҽазушәаргьы реиқәгәара уадаҩхоит, изышьҭоу рызҵаарақәа ахырхарҭақәа рзуԥшаароуп дара ишрышьашәалоу...
– Араҟа усоуп ишыҟоу, есымша аилаҩынтрақәа мҩаԥыргоит аҭыԥантәиқәа... – лҳәеит абуфеҭ иҵагылаз аԥҳәыс ҵаӷа рацәак илгәамырԥхацәакәа. – Зны ани ргәаԥхом, зны ари ргәаԥхом, арахь иалҵыз ҳәа егьыҟаӡамкәа... Ажәлар дыргәаҟуеит, убриоуп сара избо...
Уи лхықәкы, лыгәҭахәыцшьа аҽаџьара ишхаз нарыҵубаауан лажәа хьанҭыџьқәа. Лхы-лҿы ҭакәаҳа, деиқәыхьшәашәа, гәаартра-еилгарак наузылҿбаауамызт уахьлыхәаԥшуаз. Илҳәаз уиаҟара азҿлымҳара арымҭозшәа анылба, лнапқәа неиқәыԥсашәа, лывараҿы иҟаз агәашь еилыӷраа лыҽнадылкылеит лҽаарҭынчны.
Араҟа, каҳуак аажәуеит ҳәа инеидтәалаз Храҭ иҩызцәеи иареи ирызгәамҭаӡакәа аамҭа акыр ирцәынаскьеит. Иангылагьы амшынҿықәаҿ ԥыҭк иаалеиҩеит. Иаҳа-иаҳа аҿыхьшәашәара иамҿханакуан иахьабалак. Ақалақь иалсны ианцоз, Ашҭа ду аҟны ажәлар қазықазуа иқәгылан... Аҷкәынцәа рҽынеиҭныԥсахло, ргәаҵӷа ахац иакушәа, рыԥсы нҭыкәкәаауа иқәгыланы иахьцәажәоз рыбжьы аҳауа иалҟьаны акырӡа аҽеиҵнахуан. Храҭ дааҭгылан, акыргьы днарзыӡырҩит, аха нас иҩызцәа днарышьҭалан, ашьшьыҳәа иҿынеихеит, урҭ игәы шынарызхьаауаз...
...Адәахьы асы еиҳа-еихҳа аҽрыжәпаны, асԥалақәа ԥаҟьа-ԥаҟьаӡа, еилаҩеиласуа, аҳауа иалсны ҵаҟа рҽеиқәырԥсон ибыбыш-быбышӡа. Ашәаԥыџьаԥ рымахә хьыдырхәхәаны иахьынҳалан ибымбылха, маҷк унархьысыр аҳәҳәаҳәа ишынауқәԥсара. Храҭ иблақәа кыдырхаланы, аԥенџьыр далԥшны адәахьы дыԥшуан асы анылалара игәы азхьаблаауа. Уасил дықәианы, ихы-ихшыҩ азышьҭӡаны шәҟәык аԥхьара даҿын дымқәацаӡо, даланахалан.
«Абри аҩыза амшха... амҿы рзызыххуа, ирыцхраауа аӡәгьы дҟамлар, инымҵәеи аубаџьырқәа... Егьа аҵәы сахалҵахьеит уажәшьҭа, лыц саакылхуа, уи Аиныр-ԥҳа...» – игәы дынҭацәажәеит Храҭ. Ибла даахгылеит иԥҳәыс, лыблақәа ҵырхәны, абри данаауаз еиԥш лҽеихаршәны дихәаԥшуа.
– Удәықәлахит уажәы?.. Ҭырбеигьы абас дышныҟәоз ауп хҩык аҳәса ширҳаз... Ичамадан ырбӷьаауа уажәы зны анахь дыҩлап, зны арахь дыҩлап. Уаргьы?.. Ҳасабеилыргаҩ хадас уршьоит, ухы узамыхәеит. Урыхәаԥши егьырҭ рхы ишахәаз!..
– Бшаҟәыҵра, џьушьҭеит... Зхы иахәаз рами атрышә иасны иқәырцаз, ибхашҭма урҭқәа зегьы? – Храҭ иҭахымызт ицамҭаз уи лгәы иаалырҟьаны ицәиҟьарц. Дзышьцылахьаз иҩны-игәара агәамҵхамҵра ацны ааныжьра ицәыхьанҭан...
Аҳәылыҳәа иауаз асы аԥенџьырқәа инарыднаҳәалон, аха ԥыҭрак ашьҭахь инарыдӡыҭла ицон. Адәахьы аӡәгьы дықәубаауамызт, аҩныҵҟа агәҿыӷьра ҩнаҳанто иҩнан. Уи ахгара гәҭынчрак инаҭомызт Храҭ, аха макьаназы ичҳауан иҽеихаршьшьы дахьгылаз.
Убри аамҭазы Уасил ашырҳәа дҩаҵҟьан, ишәҟәы астол инықәиҵан, иҽааирххеит:
– Ауаҩы еснагь дныҟәалароуп... Џьарак дымтәароуп... Џьарак итәаз ианакәӡам иԥсҭазаара иркьаҿуеит... Ус иҟоуп аԥсабара азакәан...
Уасил деилҟьа-еилӷәыцә, адәахьы андәылҵра дазгәышьуа ауада агәҭа даагылеит, мыч гәарҭак шилоу инубаало, дҳәылдызӡа.
– Иҟаҳҵои нас иахьа?.. Ҳхы зқәаҳкри? Ас мацара ҳабанӡатәазаауеи?.. – Храҭ даахьаҳәын, уи днеиҿаԥшит, аамҭа злаҳхаагаша џьара мҩакы ҳнықәиҵап ҳәа.
– Иахьа измоу изыҳәан ақьафура иаамҭоуп... Музыкак ахьаҳәо, иԥхьакырҭоу ресторанк аҿы утәаны, иузааигәоу лыблақәа унархыԥшыло уанлыҿцәажәо еиҳау насыԥк ыҟоуп ҳәа сгәы иаанагом... Иабаҟоу иара ҳаӡӷабцәагьы?.. Ҳԥарақәа анынҵәа ҳарцәымыӷхама, ҳамԥан иқәымлаӡо?.. Уи усоуп ишыҟоу, уџьыба аԥара ҭанаҵы зегьы ухьыԥшуп, иааҭынҵәеит – зегь науԥыршәоит... Иаха атеатраҿ ибзианы ишәхыжәгеит ҳәа сыҟоуп Еленеи уареи аамҭа? – Уасил убри дназҵааит, иԥаҵа џьыԥхьқәа инапы нарыхьшьуа.
– Ицәгьамкәа иаҳхаагеит, – иҳәеит Храҭ. Еленеи иареи атеатраҿ рыҟазаара гәахәарак инаҭон. Уи аиҿартәышьа, насгьы иқәдыргылаз аспектакль азнеишьа ибла ихыҵуамызт. Еленеи иареи иҟәындшәындуа иахьеицыз шаҟа агәышьҭыхра инаҭоз!..
– Храҭ, иҟоу уасҳәап, сара ас исзыхгом... ари ауадаҿы сыҩнагыланы... Аҳауа сзымхошәа збоит... ԥыҭраамҭак сындәылҵроуп... – Уасил Храҭ иахь даахьаҳәит, акы дшазгәышьуаз, дшаргәаҟуаз ҩашьомызт, аха аҳәашьа изеиҿкаауамызт, дацәыԥхашьон.
– Иумҳәои, нас?
– Изысымҳәахуеи... ԥара ԥыҭк сурԥсахроуп. Сҩызцәа рахь адырра ҟасҵан, макьаназы егьысмоуцт. Нас иузсырхынҳәуеит...
Храҭ уи ззиҭахыз аҟыԥыҳәа ихшыҩ назцеит. Аксанеи иареи џьара инеидтәаларц иҭахызар акәхарын. Мап изицәымкит. Имаз ахәыҷы иџьыба иааҭиган инаидигалт.
Уасил, уажәраанӡа акы деихәлагәаны дшамаз дааунашьҭызшәа, дгәырӷьаҵәа дааҟалеит. Ахьышәҭҳәа имаҭәақәа наишәиҵан, иҽааибиҭеит. Храҭ аԥара анииҭа, уажәшьҭа даанҿасуа дыҟахызма, ашә ааимԥааны, дындәылҟьаны дцеит. Храҭ ихала, ихы зқәикра дақәымшәо, дгьыжьы-хынҳәуа ауада дааҩнахеит. Иҭахын иара Елена ллакҭа дынҭаԥшыр, дналацәажәар, аха Елена ааигәа дыҟамызт... насҭха ашәаԥыџьаԥ урылԥшны иубоз аҩны лаша дыҩнан лара...
...Убри аҽны иҟалаз ҟамлазҭгьы, ибаргәыз Храҭ!.. Шаҟа иманшәалан ицоз агәырӷьара, алахҿыхра зцыз иԥсҭазаара хәыҷы абри аԥсшьарҭа ҩнаҟны. Ихаҿы изаагом ихымҩаԥгашьа ахьыманшәаламхаз. Дшымгәыӷӡоз аиакәым ахь дкылнаган, иусқәа зегьы измырманшәало иааԥхасҭанатәит. Аҳа, уажәшьҭа ирҽеи, ухаҵазар!.. Илхарагәышьаз Еленагьы?.. Имҽыӷра араҟагьы дзалымҵит. Илахь неиҵыхны дышԥаналҿаԥшуеи иара, абриаҟара ҳаҭыр иқәызҵоз длыҿгәыҳәаауазшәа зхаҵкы каимыршәуаз Елена?.. Иааиҳәақәоз зегьы башазаарын, еижьагазаарын. Абранӡа акәзар акәхарын реизыҟазаашьа аҵыхәтәа ахьынӡааӡашаз, уажәшьҭа хҿыхгас, хырқьиагас иҟаиҵара, иазихәыцра ихаҿы изаагомызт.
«Исыхьзеи... исыхьзеи?.. Дышԥасыргәааи сара Елена?.. Гәанҷыхьажәак сазымҳәацыз, зегь реиҳа сара ҳаҭыр сықәызҵоз. Ауаҩымра шԥаасырԥши?..» – Храҭ ауада ицәыҭшәахан, иҟаиҵара дақәымшәо, дуалуашо дыҩнагьежьуан. Шаҟантә ашә днадыххылахьаз здырхуада, аха лара лхы лыкәаршә инкыджьылан дцахьан. Елена дӷьаҵәыӷьаҵәуа, лылаӷырӡқәа лҿыкәааша иаԥхьа дгылазшәа ибон. «Уажәшьҭа уаҳагь дысмацәажәозаргьы акәхап... Уи ус узлахәмарқәо дышреиуам шԥасзеилымкааи?.. Илзызуи бзиарас? Лгәы дахаԥызжәеит... Схәыцра шԥакьаҿхеи? Иҵегь дысзааигәазар шԥасҭахыз! Убриоуп зегь зыхҟьаз... Зны анс лҳәарын, зны ас
лҳәарын, шаҟа сыгәра лгоз… Уажәшьҭа ишԥасыԥсыхәоу, ишԥасыԥсыхәоу?..»
Убри аамҭазы ауада ашә аартны дааҩналеит Уасил дҿыҟаԥшьааӡа, асы иқәыҳәҳәы. Ихылԥеи ипалтеи дахьааҩналаз иааишәихын, иаарышәшәаны акнаҳарҭаҿы инахишьит.
– Ҳаҳ, анцәа ишиҳәара уҟазаапеи!.. Ари закәи?.. Иаанагои?.. – Иблақәа ҭхаха астол днықәԥшит. ԥыҭкгьы ыжәны дшыҟаз ҩашьомызт. Иибаз гәахәарас иааҟаиҵеит.
Астол аҿы ахы цырцыруа ԥаҭлика ԥшӡак ықәгылан сахьақәак анпыҟҟала, уааилаҳаратәы. Уи иавагылаз аҵәцақәа рыбжа-рыбжа акәын ирҭаҭәаз. Аҵәа ҟаԥшьқәеи ашоколад камфеҭқәеи еилаԥсаны еилыӷраа-еилыҷҷо иахьықәԥсаз ублақәа хыркуан.
– Иухьи?.. Угәалаҟара ҽеими? Уеиқәышьшьы узгылоузеи, иеимырҵәаз ран леиԥш?.. – Уасил Храҭ днаизхьаԥшит. Иаразнак идырит уи акы дҳәынҷаны дшамаз.
– Еленеи сареи ҳаибаргәаан, дсыцәдәылҟьан дцеит дсызнымкылакәа. Уаҳагьы дсызхьамԥшыргьы ҟалап, убас лҽыҟалҵеит... – Храҭ ихы аалаирҟәит. Иҟалаз аиашаҵәҟьа ацәыргара иҭахымызт. Шьоукы-шьоукы аҳәса рҟны иаадырԥшхьоу рфырхаҵарақәа ишрылацәажәо еиԥш, ахырҽхәара, ахӡыргара иашьҭақәаз дреиуамызт.
– Уи усоуп раԥхьаӡа. Игәы даҳаргоит ҳәа, ицәыҵагызмал-ицәыҵаҩысҭааӡа ус ҟарҵахуеит... Аха дабанӡазцап зугәахәуа? Илгәамԥхеи устол? Уи уара уацәымшәан, дқәаҭалеиуа ара дубахып. Уаарыхи арахь уаҵәцақәа!.. Иахьатәи амш иара иатәуп зынӡаск. – Уасил днеин, иҽеимырџаџа астол днадтәалеит. Храҭ днеиаанӡа аҵәцақәа ишҟа даарыхан, ирҭаз камҭәакәа, ахырхырҳәа аҩы нархеиҭәеит иахьықәгылаз.
– Иахьатәи амш азы!.. – ҵәыцак аашьҭихит ирҟьашҟьашо, аха арахь ицәкаҭәар ҳәагьы дацәшәахуеит.
– Иахьатәи амш мышьҭацәгьазы! – иҳәеит Храҭгьы, иаҵәца аанкыло.
– Ус умҳәан... ибзиоуп иахьатәи амш. Уара иубаргәи, сара соуп ҳәа... Иуздырам акәымзар, еицәоу сақәшәаны сыҟоуп сара, – иҳәан, иаҵәца нҭыркәкәаны инықәиргылт, игәы шарԥсаҳәаз ааинырԥшны. Храҭгьы иаҵәца днаҿыхәеит, игәы алаиҟычырц цәгьа имбо.
– Иҟалеи? – Уасил днаиазҵааит Храҭ.
– Иҟалаз ҳәа аума ушҵаауа?.. Аксанеи сареи ҳаибаргәытәны, луадаҿы акаруаҭ ҳшықәиаз, ашә аҷараҳәа иаартны, аԥссаҩ, ҳгәаҳҽанӡамкәа, лведрақәа ырӷьарӷьаруа дааҳхагылеит. Ҳагьылбеит, акәыкәыҳәа дыҳәҳәаны дындәылҟьеит, агылаха ҳалмраӡакәа. – Мариа Ивановна!.. Мариа Ивановна!.. – абаркьыл днықәгылан, адиректор лахь аҿыҭра далагеит, лыбжьы нхалаҵаны. Ацәгьарахь ҳкылылгоит, абар егьлыгӡам. Ахьшәҭҳәа сҽааиласҳәан, сналыхьӡеит, сҽыналгәыджьыланы, цәгьаԥсышьала дааныскылеит. Дысҟажеит, дсыргәыбзыӷит. Лмахәар хьахьақәа сгәыҵаҳәҳәа, ҳбымшьын, ҳахәда ԥыбымҟан ҳәа дыргәыбзыӷуа, ҳуада дааҩназгалан, ҳастол аҿы иаҳзықәгылақәаз ҳаҩқәа зегьы налгәыдсырӷәӷәалан иналсыркит, абарҭ зегьы бара ибымаз, ҳабмырԥхашьан ҳәа. Ларгьы, уаҳа лзымҳәауа, дхьатиԥатиуа искыз насымылхын, наҟ илыман дындәылҵит. Аксана, шьакәармак лылаӡамкәа, лыԥсы цаны акҿыҩраҿы дыкҿагылан дыхьшәашәаӡа. Ҳусқәа маҷк ианааманшәалаха, лқьышәқәа аақәацқәацан, дааԥышәырччеит. Абас ҳахьит... Уара иубаргәи, Храҭ!.. – Уасил макьаназгьы ихымԥсаацызт иахьа дызлаҳаз аԥылҳаҭра иахҟьаз агәыҩҿыҩрақәа. Ибла иаахымҵӡо дытҟәаны даман дахьцалакгьы. Ианааигәалашәалак, иԥсыԥ лагаҩагара ицәыхьанҭаны даақәыԥсычҳауан. – Абриаҟара сныҟәахьан сара, аха абри аҩыза сақәымшәацызт. Умбои, иҟалараны иҟаз сзахымԥеит... Сыблит... дсырԥхашьеит Аксана... – ихьааигон ихьыз.
– Убри азыҳәан ауп изысҳәаз иахьатәи амш мышьҭацәгьоуп ҳәа... – Храҭ дырҩегьых, зегь зхароу иахьатәи амш акәушәа, агәынамӡара наҵаҵаны даацәажәеит.
– Амш иахарагәышьоузеи, убас иҟалараны иҟан, иҟалеит... Уи хьаас иҟаумҵан. Сгәы зласҟажаша аҽа ҵәыцак сызҭаҭәеи!.. – Уасил ажәра агәаҳәара иман, ихьаақәа алахиҽырц иҭахызар акәхарын. Храҭ дырҩагьых инаизҭеиҭәеит уи, аҵәца нхырхәхәо. Арыжәтә зжәуа иумыржәыр исабаԥым рҳәоит...
– Елена амшынҿықәаҿ даабон... дгәааны дшыҟаз ҩашьомызт. Баала ҳәа лаҳҳәеит Аксанеи сареи, аха илымуит. Уцаны арахь дааугоит ԥшьшьала... – имырхьаацәакәа инаидиҵеит. Иаҵәца аашьҭихын, иааиҿымхӡакәа инҭыркәкәаны инықәиргылеит... Иԥсгьы ааивигеит.
Храҭ дыццакы-ццакуа амҩа ианыршәланы дцон амшынҿықә шыҟаз. Асы аҳәылыҳәа иқәнаҳәоз иахьабалак даршкәакәон. Ахауа ҿыхьшәашәаа иԥсыԥ алагаҩагара архьанҭозшәа ибон. Зны-зынла дааҭгыланы иԥсыԥ ааивигон, нас ашаца-шацаҳәа инеихигон, иаарласны уи дылнымиар ишакәым лхы дазныҟәарашәа, ихәыцрақәа еилаҳанто гәҭынчымрак издырҵысуан.
Аҳаракыраҿы ихықәгылаз акаҳуажәырҭаҿы аӡәгьы дыҟаӡамызт. Иахьабалак ҭацәыран, асоура иацәшәаны рҽынаԥхьаркызшәа, аӡәгьы улаԥш дыҵашәомызт. Иҿаԥҟаны ҵаҟа илбаагаз амҩа длаҿалеит Храҭ. Аԥхынразы иқәырҭәаа шьапыргыларҭак ахьумоуаз, уажәы ҟәардә хәхәақәак гылан, ибыбыш-быбышӡа ас чаҟәақәа рықәызза. Аҵагыларҭақәа рҿы маҷк адгьыл ааԥшуан ицәӷьашааӡа. Ацәқәырԥа аанкылагақәа руак аҿы инахараны Елена дықәгылан, лышьҭыбжьык ыҟаӡамкәа, деиқәышьшьы амшын дхыԥшылон. Асы иауаз ашшы ахырга амшын иӡааԥсалон.
– Елена, бызгылоузеи араҟа?.. – Храҭ ашьшьыҳәа дналзааигәахеит. Убриаҟара асы лықәнаухьан, дааузымдырыртә даршкәакәахьан. Аха лара уи агәхьаагьы лкымызт. – Баала арахь! – иналыдиҵеит ибжьы аармаҷны, рыцҳашьа-гәшаҭарак неинубаало. – Баала, акы еиԥшымкәа сбыҳәоит, араҟа иҟабҵозеи?.. – дааӷьаҵәыӷьаҵәит.
– Сара уаҳа умԥан сықәлаӡом. Исҭахым, исҭахыҵәҟьам... абри хаҵа!.. Узбар еиҳа узымбар еиӷьысшьоит... Шәарҭ ахацәа зегьы шәеиԥшуп... Аԥҳәыс дыжәбар, лхаҵкы шәцошәа, шәыгәҭакқәа рынагӡара шәашьҭалоит... Шәара аиҩызара цқьа ҳаҭыр шәзақәҵом, аҽакалоуп шәшахәаԥшуа... шәзыҟоузеи абас?.. – лылаӷырӡқәа лыблақәа ирыҵыкәкәа рҿаархеит,
уажәы-уажәы аҵәуара дышналагара лқьышәқәа ааҵысы-ааҵысит.
– Елена, сеилкаа бара, сеилкаа... Сара амалахазгьы бгәы нсырхарц сҭахӡамызт... – Храҭ Елена ишҟа даахьаирԥшит. Хәыц-хәыц лхылҿсахьа зегьы илаԥш иныҵигеит.
– Усыламцәажәан!.. Сеилаугарц аума иуҭаху?!. – лҽынхлыршәааит Елена, изакәызаалак акы ианалыжьырц шылҭахымыз лнырԥшуа.
– Елена, ихаҵа, исҭахым сара бсыцәгәааны быҟазарц... – Храҭ абри дшазгәаҟуаз ҩашьомызт, аха аҭыԥ ақәҵашьа дахьақәымшәоз акырӡа иҭагылазаашьа аруадаҩуан уи лҿаԥхьа.
– Цәгьалаҵәҟьа ҳаҭыр сықәумҵеи!.. Убри азыҳәан акәызма ууадаҿ сызнаугоз?.. Афырхаҵа уара!.. – зымҩа лхы нхьалырнааит, уаҳа иҿаԥшра налзымгәаӷьызшәа, лҽааиҭакны.
Игылан урҭ уаҟа акыраамҭагьы, амшын инхыԥшыло, ҿымҭӡакәа, еиқәхәыцраха изҭанагалаз рҽырзалхуамызт. Амшын аҽеиқәнакуазшәа, уиаҟара ицәқәырԥомызт. Аҳәҳәыҳәа асԥалқәа еихьымӡа-еиԥымӡо амшын иахьалаԥсоз рышьҭыбжь уаҳауан. Нас ашьшьыҳәа, рхы рыкәаҽ, амҩа ианыланы рҿынархеит рҩыџьагьы еиқәыхьшәашәа, еихаԥсы. Адырҩаҽынгьы Елена лҟар хҽны, лыблақәа хыхәхәала акәын Храҭ дышихәаԥшуаз...
...Храҭ уажәы амашьына дшааҭыҵыз еиԥш, амҩа ааихиҵәан, дыццакы-ццакуа адәыӷба аанҿасырҭахь иҿынеихеит. Иԥылозгьы дибомызт, иаҩсуазгьы дибомызт. Ихы иҭагьыжьуаз акызаҵәык акәын – ес-иҟалалакгьы Елена дызлацоз адәыӷба иҽахьигӡар иҭахын. Убри ада игәы еиқәызҳәалашаз акгьы ибомызт. Ашә ҟьаҟьа дуқәа днарыбжьысны, ауаа еилаҩеиласуа иахьеилаз азал ҭбааҭыцә дныҩналеит. Раԥхьаӡа ихы ахьирхара изымдыруа, дынкыдыԥшыло дааҭгылеит. Акассақәа рҿы ауаа еидгәыԥланы иадгылан. Зымҩа ааигәақәазгьы ыҟан, зымҩа харақәазгьы. Храҭ дҳәаҵәыҳәаҵәуа днарылаԥшит. Дрыжәланы, мчыла абилеҭ амихыртә иҟамызт. Насгьы усҵәҟьа ихы изаҭәамшьеит, арахь даамыццакыр иусқәа изырманшәалом, абра дышрылагылоу идәыӷба ицәцоит, ишԥаҟаиҵари?
– Сдәыӷба цоит, иҟалозар... акы еиԥшымкәа сшәыҳәоит... билеҭк сҭахуп Аҟәанӡа... – дааӷьаҵәыӷьаҵәит. Азныказы зҽеидырҵәаҵәаланы уаҟа ахышә иадгылақәаз Храҭ ибжьы анаараҳа, рыблақәа нҭаркәымпылуа инеихәаԥшы-ааихәаԥшит, уабаҟаз уажәраанӡа ҳәа аанарго, аха нас, дааилыркаазшәа, дара ззыԥшыз аҽа дәыӷбазар акәхарын, иқәҿымҭӡакәа амҩа наирҭеит.
Адәыӷба ацара рацәак агмызт, Храҭ ибилеҭ аамхны данындәылҵуаз. Ауаа аӡәи-аӡәи еихҟьашо аанҿасырҭахь еиханы ицон. Адәыӷба аҽеиҵҳәаны игылан, агәы аҭҳара-ҭҳара еисуа, ишындәықәлара аҽырмазеины. Ауаа реидарақәа шьҭкәыцәааны аҭалара иаҿын. Храҭ иԥси-иԥси еихьымӡо, ес-иҟаиҵалакгьы иҽахьигӡеит адәыӷба. Игәы еиқәҳәаланы даԥырҵуан иара ари амшынҿықә иаваршәыз, дызҳәынҷаз ақалақь хәыҷы, игәблреи ихьаақәеи зцыз. Маҷк дааҭгылеит. Адәыӷба ахы инаркны аҵыхәанӡа лаԥшыла иааимидеит. Убасҟан инахараны, адәыӷба иахьҭалоз, Елена лакәызшәа, аӡәы дналхьыԥшит Храҭ, аха уи наҟ, аԥхьаҟа акәын, уахь дахьӡомызт уажәшьҭа...
Адәыӷба аныҟәашәа еиҳа-еиҳа иацнаҵон. Храҭ дшаҵәышаҵәуа, ауаа дрылсны, дышзахәоз деиханы иаԥхьаҟа дцон. Ес-ииулакгьы Елена диԥшаар иҭахын. Уи ари адәыӷбала акәын дышцоз, уаҳа цашьа лымамызт. Храҭ игәы ҭамгыло, авагонқәа дрыбжьҟьа днеиуан. Ишԥаҟаиҵои Елена димбар?.. Елена дцеит ҳәа Аксана хәыцәакәырша игәы далыргарц дылжьазар?.. Уи дназхьыԥшыз Елена лакәӡамыз?..
Храҭ адәыӷба абжеиҳара днахысхьан.
– Елена!.. – убри аамҭазы ибжьы нҭикааит, днеилууаазшәа даашаҟьшаҟьан. Елена лхала заҵәык ахышә дадгыланы адәахьы дыԥшуан, лыблақәа кыдырхаланы, игәыҿкаагаха илаҩсуаз аԥсабара лгәы азеиқәымҳәалаӡо. Храҭ ибжьы шаалаҳазҵәҟьа ишҟа даахьаԥшит илзымбатәбараханы. Лыблагәқәа аалаша-аалашеит аамҭацказ.
– Уабаҟаз арахь?! – иааџьалшьеит уи дахьылбаз. Аҵыхәтәантәи реиқәшәара абас иҟалап ҳәа лгәы иаанагомызт. – Уабацои?.. Уеилагама?.. – лхы аалырҵысы-аалырҵысит.
– Сеиламгаӡеит... Аҩныҟа сцоит... Саргьы убас сҭаххеит... убас еиӷьысшьеит... – Храҭ иԥсыԥ изеивымго, дшьаҳиҭханы дналыхәаԥшит Елена.
– Уара акагьы узеилымкаауазаап, Храҭ... Еилукаарцгьы уҭахӡам... Уара уҭаацәароуп, саргьы сҭаацәароуп. Ҳхәыҷқәа рыгәнаҳа ҳзаҵалари?.. Абри шԥаузеилымкаауеи уара?!. – ишибоз лылаӷырӡқәа нхаҟәҟәалеит Елена. Убасҟан Храҭ уи уаҩы ишимбац ала даарыцҳаишьеит. Елена диашан, аха иара дызҭашәаз алҵшьа дақәшәомызт.
– Елена, саҭабымҵан... саҭабымҵан!.. – иажәақәа ҵыс-ҵысуа, иҽеихацаланы даацәажәеит Храҭ, мыцхәы лҿаԥшра иҽацәыхьчауа.
– Ах, уара, уара!.. – уаҳагь лымҳәаӡеит Елена. Зымҩа дынхьаԥшит.
Адәыӷба ықәҳаны ацара иаҿын... Храҭ ирласны Набжьоу дыҟазар иҭахын... Игәы еиҵасны аҭҳара-ҭҳара еисуан Елена дахьлыдгылаз.
Билал дахьышьҭаз ариабжьарак дзызхәыцуаз, уажәгьы игәаҵа иҵаланы инҿырҳәацаауа, дзыҩнаиаз ауада ҭшәа дазымкрашәа, иԥсахы еиҟәырҷҷо даруалуашон. Зны ианааицәуадаҩхалак, маҷк иадамхаргьы иҽааиқәикырц, аҭӡахьы дынхьаҳәуан, аха уи иахьизааигәацәаз иԥсыԥ лагаҩагара еихәланагәозшәа, иааицәыхьанҭахон анкыдыԥшылара, зны иблақәа ҟәызгаӡа, хәыцра ԥылҳаҭрақәак ишдыркарахьоу мҩашьахуа, аҭуан шкәакәа днаҵаԥшуан. Уахь маҷк ихаран, иҳаракын, ԥсеивгарак ааинаҭозшәа гәыӷрак ацәаара днахьнарԥшуан, аха зны-зынла ихараӡазшәа ибон, зны-зынла иааигәаӡазшәа. Зны ихы нхьарнааны аԥенџьыр ҟьаҟьа ду ахь илаԥш наиршәуан, уахь еиҳа изҭынчран, аԥсҭазаара аилашыкьра убрахь имҩаԥысуазшәа игәы наиҵгәон, аха имч архомызт. Амра ашьыжь иныҵхахар, ақалақь иаланаԥсоз ашәахәақәа икаҷҷа-каԥхо иуадагьы иныҩналашон. ԥхарра-ҟәандаракгьы ныҩнанаҵон игәы нхьарԥссаауа, игәалаҟара маҷк аҟара иаашьҭыхуа.
Амырхәага зыҩнаԥхоз иуада ианакәзаалакгьы аԥсҭазаара еилашырахь гәаҳәарак инаҭалон, еиҳараӡак ихәыцрақәеи иареи рхала ианааизынхалак, аха уажәы акы дышьҭарҟаца дакит акәымзар. Уи илаҳәаҵаны дызкыз иҽеиҭаӡаргьы иҭахымызт. Зны-зынла – анкьа ишыҟаиҵалоз еиԥш, иҽааибиҭар, иҽынагәылжәааны ишьапы днықәгыларашәа, еимгеимцарак днагәылаԥшуан.
Билал, абас иуада амра аныҩнаԥхауаз, егьа хьаа дарҳәаҵәыҳәаҵәуазаргьы, иблақәа кыдырхаланы, инымҵәаӡо аԥсҭазаара азгәыҳәра рхыҳәҳәыла, шәҟәыла ихҟьаз аҭӡрыԥхра бла-бла еиԥхьышьшьаауа иааимидон. Усҟан, абри данқәыԥшыз аахыс дзыхӡыӡаауа иеидигалақәаз ашәҟәы лыԥшаахқәа еивҵарыԥхаа иахьеикәагылаз, мазара дуӡӡак змоу иеиԥш, иԥсы изалхуамызт. Егьаџьара дыҟазаргьы, иуада данааҩнаԥшлак, хәыцра ҟәанда-гәаԥхарак наизцәырыргон урҭ, ихы-игәы ақәбзиаханы дахьрыхәаԥшуаз ихы-иҿы наихалашон.
Шаҟагьы дрыԥхьахьааз Билал!.. Нҵәашьа змамыз аԥсҭазаара еиуеиԥшымыз аҟазшьақәа рыманы днаргәыладырԥшуан, ихәыцрақәа неиҭак-ааиҭакуа, иеиуеиԥшымыз ажәларқәа рҟазшьақәа, рҵасқәа, рқьабзқәа, дара ззықәԥоз, изышьҭаз иҿаҿаӡа ибла иныхгылауан. Нас акыраамҭаӡагьы урҭ дыртәыртәуан, ихәыцра изалымхуа... Ицәырҵуан ахатәрақәа, ицәырҵуан аҿыцқәа, аха урҭ зегьы рыхьӡашьа уаҩы изаҭомызт, аамҭа ишыҟанаҵац еиԥш иаратәы нанагӡон. Билал уажә дахьышьҭоу шаҟа иҭахыз, абжьааԥны ишыҟаиҵалоз еиԥш, иаԥхьа игылоу астол хәыҷы иқәгылоу алашара наркны, уаанӡа дызхьымӡаз шәҟәык аарылхны днагәылаԥшыр, днагәылаԥхьар!..
Билал уажәы зегь реиҳаӡагьы игәы назхьааит дҩагыланы аԥенџьыр днадгылар... Уанӡа анеирагьы иара изыҳәан хьанҭарақәак шацыз ариабжьарак аҽинардырхьан. Ҭагалантәи амшқәа раан аԥсабара акырӡа аҽеиҭанакуан. Рыҩны хаккала иадгылақәаз аҵлақәа ицәҩеижь-цәхаԥшьӡа, шәыга лыԥшаахла рҽеилаԥсаны иҭынчӡа хьаак змам реиԥш иахьеилагылоу, цәанырра бзиақәак уздырҵысуан, егьа угәалаҟара хыҽны иҟазаргьы, узҳәынҷаз уаалыркәыцәаауан.
Билал, уажәы арҭ ашәаԥыџьаԥқәа рызхәыцха шимамызгьы, урҭ иара ихашҭны бзанҵыкгьы иҟамлацызт. Рқәыԥшра дахаанын – рааԥынрагьы идыруан, рыӡынрагьы идыруан. Ааԥынразы урҭ, ҽаамҭанык еиԥшымкәа, сасра рҿынархарашәа, уаарыҵашьыцыртә рҽааибырҭон... аӡынразы рыбӷь ҩеижь-цәхаԥшьқәа акакала инарымҵаԥсон игәазырҳагаха... нас асы аҳәылыҳәа аҿынанахон. Асы анауаз Билал ианакәзаалакгьы, ахәыҷқәа реиԥш, асԥалқәа дрызхьаауа, акыраамҭаӡагьы аԥенџьыр дзадҵуамызт...
Урҭқәа зегьы аԥыхьа акәын, наҟ инаскьагаӡан, – иара баӷьа-баӷьа ишьапқәа данрықәгылаз, аԥсҭазаара иацыз аҟыбаӡыбақәа иҽрыҵамырхакәа дкәалкәало данрышьҭаз, игәы анеибафоз, аӡәы ишьҭахь дгылазарц аниҭахымыз. Уаҩԥсык иаҳасабала зегь иара ихьаан, иара иныруан, дарҭынчуамызт, ацәгьеи абзиеи рышьхәа шеивҵазгьы даараӡа дазхәыцхьан.
Билал уажәы дахьышьҭаз дааҳәыцымыцит, даақәыԥсычҳаит, аха иԥсыԥ лагаҩагара акы аԥышьклаҳәуашәа, иархьанҭошәа ибон. Иҽааиҵыхшәа зымҩа даахьаҳәит. Изнапык нцәыҵиган, ихәхәаӡа ахыза инақәиҵеит идашԥсараха. Ариабжьарак ихы иҭымҵуаз – сынтәатәи аҭагаларақәа, ақыҭа усқәа дахьызрыламԥшыз акәын. Ҭагалараан шаҟа насыԥ ацыз, шаҟа барақьаҭра ахылҿиаауаз уажәы-уажәы ибла иныхгылауан... Иара дшацәыхаразгьы, анхаҩы иаарыхра – иԥш, иҟәыд, иҩцара, ирахә-ишәахә – инымҵәаӡоз гәыблрак изцәырнагон...
Билал идыруан уажәшьҭа ақыҭақәа рҿы раарыхрақәа зегьы шҭаргалақәахьаз. Амхырҭақәа рҿы аҟәынџьқәа хҩеижь-хҩеижьааӡа, урҭ инаргәылыҳәҳәо ҿыцеиқәҵара аԥҳәаҟәа хаӷӷалақәа нарҭубаауан... ацақәа рҿы аԥш-еиқәԥсарақәа рыгәқәа ҩылҳәаны, алапҟьақәа ҟәаш-ҟәашӡа ашыш иахьалԥшуаз улаԥш нарықәшәон. Аӡынра ааира иазыԥшын анхацәа рҽеидгаланы, рҽазыҟаҵаны. Амш иаалырҟьаны аҽҵыршәааны аҽаарыцәгьаргьы алшон, аха макьаназы ус иааиуан аҽеихәыламырскәа...
– Изеиԥшроузеи иахьа амш? – Билал дахьышьҭаз аҟынтәи, аԥенџьыр акыдыршәыла далԥшны, амш зеиԥшраз цқьа ианимбауаз, иԥҳәыс ибжьы налықәырганы дналазҵаауан, убри ихшыҩ назышьҭны. Амшқәа цацыԥхьаӡа урҭ рыҽшеиҭаркуаз цқьа иахьизгәамҭоз игәы иныҵхауан. Амш бзиа ауаҩы ихьаақәа аныхнаҽуа ыҟоуп, амшцәгьа еиҳагьы ианархьанҭо...
– Ԥсҭҳәақәак нхылан, аха... хар амам, уажә ажәҩан цқьоуп... – наиаҭалкуан лара, дахьышьҭаз дааҩналаны. Днеихагыланы ихчгьы аалырҽеиуан, нас аԥенџьыр днадгыланы акыдыршәылақәа днарыха-ҩарыхон, иҟьаҟьаӡа, алашара ԥықәсларак амамкәа, иныҩналашартә еиԥш.
– Амш шыбзиахарыз, ауаҩыцәгьа дыбзиахондаз!.. – даацәажәон Билал иҽаарҭынчшәа.
Насыԥ змоу ажәлар, егьа мыҟәмабара рхыргаргьы, рҳәамҭақәа рыдгьыл ианыӡаараны иҟалашам, инеимда-ааимдо рхы иадырхәалашт урҭ ззынрыжьыз...
Билал дахьышьҭаз, ҽаамҭанык еиԥшымкәа, ииарҭа убла аахнакыртә ицқьан. Ихыза аҵҟьа, ишьыршьаф ашәаӡа аиԥш ишкәакәан. Ихыза агәы иҳарџьԥсараха, еилаарцыруа иааԥшуан. Ихчы ырманшәаланы ихы иаҵан. Абас акәын Билал днышьҭалеи уажәи рыбжьара иԥҳәыси иԥҳаи шынеихылаԥшуаз. Иара игәы ззыҳәоз, иарбанзаалак, ари ақалақь иалаӡамзаргьы, ицәыҵыԥшааны игдырхомызт. Лаб абас дҟалеижьҭеи Асҭанда даараӡа агәҭынчымра шҵылгаз лныԥшуан. Аусура дыҟазаргьы уажәы-уажәы аҩныҟа акәын лхы ахькыдыз, аҩны дыҟазаргьы ҭынч дызтәомызт, дшаҟьшаҟьо лаб дихагьежьуан.
«Сышԥаҟаз иаха, аа?.. Сышԥаҟаз?.. Сеицәахазма?.. Исыршәазар акәхап зегьы... Аҷкәын усгьы, аӡӷаб усгьы лара дазыҩлароуп... дсыргәаҟит Асҭанда... Сеицәахазар... иааит ауп
иаанаго, хара сызмышьҭуа... Ианакәым срылаҳар?!.» – Билал игәы ааԥшқахан, ихаԥыцқәа неихаирӷәӷәеит. Ауаҩытәыҩса егьа ихыҵыргьы, егьа днаскьаргьы, аԥсҭазаара аԥырҵра даараӡа ицәыхьанҭахозаап. Иарбан дыззымхәыцуа усҟан иара?!. Иҿатә, ижәытә, дызнысхьоу, дзынԥахьоу... Билалгьы ашықәс хьанҭақәа инадыркны ихигақәахьаз рацәаӡан... Зныкгьы ддырблаҟьахьан аӡеибафара даларыжьырц... аха ес-иҟалалакгьы иҽаимҭеит уи ацәқәырԥеиласра… иԥсҭазаара ахац ианакыз аамҭан. Уи аганахьала, акыр ӡиас шиаҩрхьоугьы, деилызкаауаз шыҟаз еиԥш дыззеилымкаауазгьы ыҟан. Ишыҟаз аиашаҵәҟьа уаҩы дынӡаарԥшыланы ацәыргара акыраамҭагьы даараӡа игәаӷьылацәан. «Еҳ, аԥсҭазаара, аԥсҭазаара... шаҟарыла уеиҿартәузеи!.. Шаҟа мчымхара ауаҩы идугалозеи?!.» – шаҟантә дырзыгәынқьхьаз Билал ихигақәахьаз амыҟәмабарақәа, шаҟа гәырҩа цәгьа игәы иҭаишьхьааз... Ицәнарӡыз шырацәоугьы, игәы еиқәызҳәало – еснагь цәыҵлашарак дшахьыԥшыц дахьыԥшын...
Убри аамҭазы ателефон бжьы иаагаз аԥхьырцәҳәа ихәыцра еилаԥыҭҳара даалнакәыцәааит Билал. Знык абжьы геит, ҩынтә абжьы геит иааиқәырццакны. Азныказы Басыр иакәыз џьишьеит. Уи иакәгәышьан зны-зынла аҭел изаслоз, дызгәалашәоз.
– Ишьҭумхуеи, уара? – уи ақәхра дахьымгӡакәа, егьи ауада аҟынтәи иԥҳәыс хыџьгәыгәын Маница лыбжьы ҵаӷаӡа инҭлыргеит.
– Ҳаҳ, ишьҭысымхыр ҳәа бшәома... ишԥашьҭысымхуеи!.. – еергьҳәа инапы наирыгӡан, ателефон дааханы, атрубка аахихын, иҽаархәашәа илымҳа инадикылеит Билал. Инапы маҷк аҟара иааҵысы-ааҵысит.
– Ушԥаҟоу уажәы?.. Ахәшәқәа ужәхьоума? – азныказы Билал уи лыбжьы ааизеилымкаазшәа дааҟалеит, акы дарҩашьон.
– Аа, Асҭанда боума? Быбжьы цқьа иснамырҳазт... Акагьы бацәымшәан... сшыҟац сыҟоуп... абра сиоуп... – Билал дынҭацәажәеит иикыз атрубка, ибжьы аармаҷны. Асҭанда дахьиацәажәаз хәыҷык игәы аарҟәандеит, иԥсы ааивнагеит.
Атрубка наҟ инықәиҵеит. Иааигәа игылаз астол хәыҷаҟны еиуеиԥшымыз ахәшәқәа ықәгылан, хазы – уажәы ихы иаирхәоз ашоурашәага, нас – аҵәцала аӡы.
«Закәытә џьабааузеи инасыдыббалахьоу, быфа иагырха, быцәа иагырха... Насыԥк боугәышьар акәмыз, аха...» – Билал ибла даахгылеит Асҭанда. Цәаҩала, ҟазшьала иара дахьиеиԥшыз мыцхәы длыхӡыӡаауан, длеиҷаҳауан. Аилыххара, аҳаҵҳаҵара, агәыблра – лаҟара аӡәы иныԥшуеит ҳәа дыҟамызт Билал.
– Сара сыҟанаҵы, акы шәацәымшәан, – лҳәон ларгьы. – Иарбану ҳара иҳалымшара?!. Зны-зынла хьанҭарақәакгьы ҟалалоит, аха уи ҳҽаҵаҳмырхароуп... – лани лаби ргәы калыжьуамызт Асҭанда, дҳаҵҳаҵо зегь лара дрышьҭан. Зны аусурахь дыҩларын, зны – аизарақәа, аилатәарақәа, аиԥыларақәа рахь. Лаб иеиԥш ларгьы Аԥсны иаамҩаԥысуаз ахҭысқәа зегьы дрызҿлымҳан, хәыцырҭас илыман. Аԥсны, уеизгьы, ианакәзаалакгьы ахҭысқәа агны иҟамлацызт. Зқьы-бла зхьыԥшыз, зқьы-бла ихгылаз ари ашьамдгьыл аҟыбаӡыба амҵәомызт. Уи ахьаа лара илхьаан, ларгьы илынмыркәа дааннажьуамызт.
Аха Билал имҳәа-мырза зегь реиҳа игәы иҵхоз – Асҭанда уажәраанӡагьы насыԥ-лашарак мбаӡакәа дахьаанхаз акәын. Лара лҩызцәа зегьы неиҩымсрыда иҭаацәарақәахахьан, рынасыԥқәа рыԥшаахьан. Лара, лхы зыхлырҟьауа уаҩы изымдырӡо, ус дааиуан макьаназы, лхы абырҵкал икылхны.
Билал Асҭанда абас дахьаанхаз зны-зынла иара ихы иавибон, аха ҳәашьак изаҭомызт. Анасыԥ уазықәԥароуп, аха иаргьы уаԥшаароуп, инаскьаны хара иуцәымгылароуп. Уи зегьы разҟуп. Аԥсҭазаараҿы узқәымгәыӷуагьы аразҟы бзиа данақәшәо ҟалоит, уи ус иҟоуп, ус иаԥуп... Аха инаскьаганы, аамҭа акыр инабжьарӡны, ушымгәыӷӡо иаауԥгыларгьы алшоит, илаша-лашо, зегь ҿыцҳҳараӡа уатәнатәуа.
Асҭанда аҭел данасуаз уаҳа акагьы дахьаламцәажәаз дназхәыцит Билал уажәы. Аха уи иара иҭагылазаашьа акәын иеилылкаарц илҭахыз, уаҳа даҽа зҵаарак цәырлымгеит, даламцәажәеит. Игәы иалакьакьоз, игәы изырхьшаз
ажәабжьык лаҳаргьы, аҟыԥыҳәа иаацәырганы изеиҭалҳәомызт. Амала, иара акьыԥхь ианылоз ажәабжьқәа цәгьалаҵәҟьа дрызҿлымҳан, иахьахәлаанӡа агазеҭқәа нарҳәы-аарҳәуа дырныԥшылауан, иҟалоз хҭыск, жәабжьк илаԥш иҵамыршәкәа иаҩижьыр иҭахымызт. Иԥсҭазаара зегьы акьыԥхь иадиҳәалахьан, иџьабаа рацәан уаҟа, акагьы узахҳәаауамызт.
Асҭанда иаалырҟьаны лусура аҟынтәи Билал аҭел данизаслоз ыҟан. Уи игәы иахәашаз ажәабжь ҿыцк аныҟалоз акәын.
– Иҟоу удыруоу, саб?.. – иаацәырылгон Асҭанда. – Иахьа аҷкәынцәа ашәҟәы ду рҩит аиҳабыра рыхьӡала, саргьы снапы анысҵеит, ҳинститут аҟны ирацәаҩӡоуп знапы анызҵақәаз... Ашықәс хьанҭақәа раан ҳҭыԥхьӡқәа ирԥсахқәаз рырхынҳәра ҳашьҭоуп... – лҳәон лара. – Иҵегь ажәабжьқәа здыруеит, уа снеир иуасҳәап... – нацылҵон. Нас иара, лара аусурантәи лаара дахыццакуа, дналзыԥшуан аамҭа ахгара ааицәуадаҩны...
Еҳ, шаҟа ирацәоузеи урҭ ашықәс хьанҭақәа раан Билал игәы иҵхоны изынамыгӡақәаз аус хьанҭақәа!.. Имч змырхоз уахгьы-ҽынгьы ишиԥгылаз иԥгылаӡан. Уажәеиԥш аамҭак дақәшәазҭгьы!.. Аиашаҳәара аамҭа... аиашацәыргара... ажәа ахақәиҭра, аизҿлымҳара, аилибакаара аамҭа...
Билал ицәыҵахәаҽыз игәыӷрақәа уажәы иххаӡа иахьаацәырҵыз даруалуашон, аха акы илшартә даныҟаз еиԥш аамҭак дахьақәымшәаз игәы ҿнарҳәацаауан. Игәыӷрақәа ҿымцәаакәа, иҿыцҳҳараӡа рҽахьеибадыркуаз, аиаша амчра дунеихаан уаҩы ишизымхәаҽуаз агәра идыргон ицәырҵуаз иахьатәи ахҭыс ҽыцқәа. Уи игәы ҿызкаауаз – хаҭала иара дахьалахәымыз акәын. Аха Асҭанда абарҭ рҩызцәа азҵаарақәа лҽахьрылалырхәуаз илуалԥшьаны иԥхьаӡон, насгьы гәахәарак ҟәандаӡа иааинаҭон уи лхымҩаԥгашьа, лыгәаӷьра, леилыххара.
– Ахәшәқәа умжәуеи, уара, иахьа? – убри аамҭазы ауада дааҩналеит Маница деихасыҟәӡа. Дааины иаԥхьа даагылеит. Халаҭа ԥхьарҟьак шьҭаҳәазо илшәуп. Лхагәҭа еиҩшаны, лыхцәы лышьҭахьҟа иҵакуп.
– Изымжәхьеи!.. Шаҟантә изжәуазеи?.. – Билал иблақәа ҭыгга Маница дналҿаԥшит. Аиқәара иаманакуаз уи лхылҿсахьа гьежь акырӡа аҽеиҭанакхьан. «Еҳ, бысцәажәит, ас бауҟахыз!..» – анлаҭеикуазгьы ыҟан, аха уажәы ус акагьы лаимҳәеит. Илеиҳәаӡаргьы, абжьааԥны ишылҳәалац еиԥш, инеиҿалырхьуан: «Уара уҷкәынзар акәхап, сара иԥсыша, укаткато угылоуп, закәыхи!..»
Ахәшәқәа даараӡа игәы ԥырҵәахьан Билал, ибар аиҳа имбар акырӡа еиӷьишьон. Дычмазаҩхеижьҭеи шаҟа хәшәы идыргалахьоу ҳәашьак уаҩы изаҭомызт. Асҭанда ес-иҟалалакгьы урҭ ақалақь иаллымкәыцәаар луӡомызт, рыԥшаара ус ишымариамызгьы.
Иҟан аамҭакы – Билал ахәшәқәа рыгәхьаа аникӡамыз, данрызҿлымҳамыз. Аха уажәы аҳақьымцәа изылырҩааз ахәшәқәа имжәыр ада ԥсыхәа ҟамлеит, рацәак игәалаҟара шырзышьыҭмхуазгьы.
– Ашьыжь Асҭанда ислыржәит, ибымбоз... Макьаназы аамҭа мааицт... Абна иқәыԥсақәоу х-сааҭк анҵлак ауп ианызжәуа... – налаҭеикит Билал, Маница дналҿаԥшшәа.
– Иухамышҭааит, Асҭанда ишылҳәаз ижәтәуп... Ибжьоумыжьроуп... Аҳақьым даауама иахьа?.. – днаиазҵааит.
– Сыздырам... дааргьы алшоит... хҭацәыхак иоур даабжьысуазар акәхап... усоуп ишиҳәаз... – нлаҭеикит иара.
Маница Билал ихыза днаха-ааханы иаалырҽеит, ихчы ҩышьҭыхшәа иааҟалҵеит. Лара данындәылҵ, иара дааҳәны, игәы ҩарханы, аҭуан шкәакәара даҵаԥшуа днаиеит.
«Басыр уеизгьы ибжьы иргом иахьа... игәыҵалах здырхуада?.. Игәы бааԥсхоу?.. Иацы схәарчаруеит ҳәа ихы дахашшаауан... Еҳ, аамҭа, аамҭа, ушԥаҟоу уара!.. Зны ҳургьыжьлап, зны ҳурхынҳәлап... Ашьха ҳхоугалалап, ҳалбааугалап... Нас урҭ зегьы ҳгәы рызхьаауа ҭынч ҳнауртәахуеит... акагьы ҳалаҟаӡамызшәа...»
Билал ицәырҟьацәырасуа иҭаауаз ахәыцрақәа деимырхха дыркын, ҭахак ирҭомызт. Уаҳа дзацәажәоз уаҩ данимоулак, урҭ даашьҭыркәыцәаауан. Зны дырԥыруа ҵәҩанҵәыҟа дхаргалон, зны дладырҟәуан. Дызҭахыз шыҟаз еиԥш, дызҭахымызгьы рацәан. Урҭ зхы хҵәа аҭыԥқәа ирышьҭаз ракәын, иеиқәдмырҽаҽоз ҳәа иҟаз!.. Маӡа-аргама ицҳауан,
уахашаанӡа имыцәаӡакәа иҟам-ианым изырҳәон ихы еиларгарц, игәы дахаԥыржәарц, дшьақәырҟьарц, аха урҭ зегьы башан, егьрылшомызт. Аиҵашьыцра иархәаԥсаз иҿаччауа данҵыржаауаз, иара аџықәџықәҳәа дрыхәлаччауа, рыгәхьаагьы икымызт.
Аус ахьиуаз иуадаҿы «Билал Хабыгә-иԥа Аԥшыцба» ҳәа ишаныз ианын иаамԥсахӡакәа акыр шықәсанӡагьы.
Аха Билал, абриаҟара аамҭа шцахьоугьы, аамҭа иԥнашәахьаз, иахьауажәраанӡагьы зегь реиҳа изааигәаӡаны изаанхаз Басыр заҵәык иакәын. Уи уажәы аҭел дахьамысуаз гәыҵхас иааҟаиҵеит.
«Иацы иеибаҳҳәаз ихашҭма иқәынҵәаша... Аха ҳҭагылазаашьа шыҟалаз ала сигәаламшәаргьы гәыбӷанс иуҭагәышьозеи, иахьа-уаҵәы адунеи ианыӡаауа...» – игәы дынҭацәажәеит Билал. Аханатәгьы Басыр илаиҵоз аӡәгьы димаӡамызт. Мышкы димбар, аҭел дизамысыр залшозма!..
– Узҿуи, уара, иахьа? Ушьҭыбжьык саҳаӡомеи? – днаиазҵаауан иҽаардаданы, маҷк иԥсы ааиҭеикырц анааиҭаххоз.
– Сызҿыц... сыхәдацәахьынӡа ақьаадқәа срылатәоуп сзымҵысуа, сзеиҭамҵуа... – ҭынч-ҭынч даацәажәон усҟан Басыр.
– Ҳахьцалакгьы ақьаадқәа... Урҭ ирнаҳҵо зегьы нагӡахозҭгьы, уажәшьҭа ҳусқәа зегьы маншәалахахьазаарын... – игәыҵха аацәыригон Билал.
– Акьыԥхь ицәырнаго азҵаарақәа зегьы амҩа арҭозҭгьы, усҟан, изузымдырхуеи, акахьы ҳкылнамгауаз! Аха шьоукы-шьоукы уи иақәбаџны иркуеит, иахьакәым икылнагар ҳәа иацәшәаны... – Билал иажәа инацирӷызуан Басыргьы.
– Уара, исхашҭыз, аԥхынра шиасуа умбаӡои? Сынтәа Амзаранӡа ҳзымцари ԥсшьара? Игәхьаазго салагеит саазқәылаз... – иаацәыригон Билал есԥхынра игәы ҿызкаауаз урҭ аԥсшьара мышқәа рыӡбахә.
– Ҳамцакәа... ҳашԥамцои!.. Уажәшьҭа иаамҭами!.. – иҳәон Басыргьы, Билал уи аӡбахә ахьцәыригаз гәахәарас иҟаҵаны.
Билали Басыри рыԥсҭазаараҿы Амзара иадҳәалаз ахҭысқәа рацәаӡаны ирыман. Урҭ анааргәалашәоз акыркырҳәа иааибарыччон. Амаӡа маӡан, иахьабалак ицәырыргомызт.
Билал убраҟа еиԥш даҽаџьара игәы раҳаҭны иԥсы имшьацызт. Амзара амшынҿықә анықәԥшра гәеиҵыхран иара изыҳәан еснагь.
Зны Басыр иԥҳәыс Ардышьна, илгәыҵалах здырхуада, даакылҟьан, убарҭ реицныҟәаразы Маница иакәымла длацәажәахьан. Уи даараӡа акрааҵуеит... Билалгьы иаҳахьан, аха аҳәсақәа ирҳәаз уиаҟара зҿлымҳара аимҭеит.
– Бара, Маница, абри сара стәы бхаҵа ихы дҭарԥаны димоуп... абарҭ ԥсшьара иахьцо рыгәра бгауоу? – уи аҽны Ардышьна илхашәаны дшыҟаз ҩашьомызт, лылахь неиҵымхкәа Маница дналазҵааит.
– Закәи, бара, ибҳәо, Ардышьнахеит, ахаҵа иара ихы ҳаҭыр ақәиҵароуп ҳәа, бара дыбзаанкылома?!. Сара стәы ус егьидсымбалацт... – лҳәеит Маница лҽаартаташәа, уи дызлацәажәоз ак шаҵаҵәахыз аҟара лгәы назцан.
– Абри сара стәы, Маница, даазқәылаз иҟазшьақәа сзеилымкаауа салагеит... Иззакәу бдыруама?.. Ҭагалара ҳныҽԥынгылоит, нас хҭашәаран иааизцәырҵуеит Амзараҟа ацара... Усҟан саргьы сыгәхьаа иҟым... – лхы днахашшааит Ардышьна, лажәақәа нықәҵа-аақәҵо.
– Бшаҟәыҵра, џьушьҭ, Басыр бара ишыбҳәо еиԥш аҟынӡа ихы лаирҟәрым... Ахаҵагьы џьара хақәиҭрак иҭатәыми!.. – инхьалыршшон Маница, Ардышьна лгәаанагарақәа нхьарҟәҟәауа.
Аха Билали Басыри рҽеилаҳәа-рҽеилаца, икахәхәа-кахәхәа, рыжәҩахырқәа ҟьаҟьаӡа иахьаацәырҵуаз, иахьааидгылоз дарбан ԥҳәызбаз инцәыҵакшәа инарыхәамԥшрыз! Абла шеишеиқәа, абла ҭыԥхаақәа еснагь аԥсҭазаара ианацым ҟалашьа амоума!.. Инаухәаԥшны угәы ҿызкаауа дануԥылалак, уааилшаа-ааилшаа уқәлымҵои... ухшыҩ уахылымҟьои!..
Урҭ зегьы аӡиас еиԥш иниаҩрны ицахьан, ҵыхәаԥҵәара змамыз аамҭа еилаҩеиласрақәа иргахьан... Билалгьы дзахьӡомызт, Басыргьы дзахьӡомызт...
«Дабаҵабгеи Басыр иахьа?.. Дҭаркыма, мшәан?.. Игәы бааԥсхоу, иқәынҵәаша?.. Ма аҭел дасыр, дшыҟоу уаҩы иеилимкаауаз?..» :
Билалгьы аҭел дасырц игәы инҭеикит, аха иҽааникылеит. Аҽырххара ицәуадаҩзшәа ибон... Басыр иҳәахьан иахьазы акы дзеиԥшхозар аҭел дизасырц, аха уи анагӡара ахьилымшаз Билал игәы ааиланархәеит уажәы.
Асҭанда лаара Билал ианакәзаалакгьы дазыԥшлон. Ишьапы данықәгылаз днеины аԥенџьыр днадгылон, амҩаду ианыршәланы иаауаз дсызрылбаауазар ҳәа илаԥш иныҵгауа. Лассы данзымаалак, дырҳәаҵәыҳәаҵәуа гәҭынчымрак ааизцәырнагон, џьарак дызтәомызт. Аха данаауаз, зегь реиҳагьы игәы зҟычуаз, еиқәызҳәалоз – лыԥси-лыԥси еихьымӡо жәабжь гәарҭак ақалақь иалганы изаалгон, уи иара уаҩы ишимбац гәахәарас иҟаиҵон. Аха иахьа макьаназы хәылбыҽханӡа ԥыҭк набжьан, амш ахгара аиарҭаҿы даараӡа ицәуадаҩын, аха ишԥаҟаиҵарыз, уаҳа ԥсыхәа амамызт, ичҳар акәын.
– Акы суазҵаашан, саб, абри ҳара ҳахьынхоз Набжьоу ахьӡ рыԥсахырц иалагахьазма? – лцәажәара хыртлауа Асҭанда усҟан днеины лаб днаидтәалон. Илызцәырҵуаз лызҵаарақәа зегь раԥхьаӡагьы лаб иҟны акәын иахьцәырлгоз. Уи дызхааныз рацәан, даҽаӡәы ишидыруаз аҵкысгьы инҭырфаҷа илзеиҭеиҳәон.
– Аиеи, Асҭанда, уи цәгьаԥсышьала иеиқәҳархахьан... Басыри сареи ҳауп убри зыбзоуроу... акыргьы ҳкыдырҟьеит, аха...
...Набжьоу – Билал дахьиз, дахьааӡаз, ишьапы хырҟьаҟьа ихәыҷра ахьихигаз... иани иаби анышә иахьамадоу... адгьылқәа зегь реиҳа иԥшьоу адгьыл... Уажәы Билал игәы ҿызкаауа, иҿзырҳәацаауа... зныктәи анықәԥшра иара изыҳәан ԥсҭазаара-лашарак иацназгауа...
«...Басыр дмааит, аха сцоит сара инықәыршәны... Сышԥазымцари?.. Смагамаго амҩа сықәзаап...» – абри игәы инҭеикит Билал уажәы. «Басыр акы иҵалеит, акәымзар дмаакәа иуӡомызт...»
Билал инапы ԥсадақәа нцәыҵиган, ателефон даахеит ашҟа иҽынхьырнааны. Инацәкьарақәа нҭаиргьыжь-нҭаиргьыжьит.
– Алло!.. Изҳәода?.. Амина?.. Дабаҟоу бабду?.. Дыҟаӡами?.. Дабацеи?.. Билал соуп изҳәо!..
Билал ахыгәҳәа ателефон наҟ инықәиҵеит.
Басыри иареи ахьзеиқәымшәаз даараӡа иаахьааигеит. Басыр ианакәызаалакгьы ииҳәаз ҳәан, акы узиваломызт, аха уажәы, игәыҵалах здырхуада, ихабарк ыҟаӡамызт. Ариабжьарак Билал игәы иҭакны имаз ахьзынамӡоз, дахьышьҭаз ихьаақәа еиҳагьы иацнаҵозшәа, игәалаҟара архьанҭон, иԥсыԥ лагаҩагара еивҵанархон.
Шаҟа дазхьаауаз убри иара дахьиз, дахьааӡаз, ишьапы хырҟьаҟьа дахьықәыз, иԥсҭазаара зегьы иагәылсны иаауаз аҭыԥқәа дырҩагьых, аҵыхәтәантәи акәхозаргьы, зныктәи анықәԥшылара... Игәы ԥшаа-ԥшаауа знык илаԥш нахигар, уаҳа иҭахӡамызт. Наунагӡа иара иццон нас уи иацыз агәыблра, даҽаџьара иузымԥшаауаз, еснагь агәыкра знибаалоз зеиӷьыҟам асахьақәа, иани иаби изаанрыжьыз, нас иара иԥсы ҭанаҵы, акагьы изацымҵазаргьы, еиқәырханы дзыхӡыӡаауа иааигоз иаб иџьынџь. Рынхарҭаҭыԥ, рыҩнқәа еиҳа-еиҳа рхаҿра шырԥсахуазгьы, ржәытә ҟазшьа, рҭеиҭԥш дырӡуамызт. Инавс-аавсуаз Билал инхарҭа ҳәа инахьыԥшуан, рылаԥш иныҵакны. Ихкааҵкаа, рахәык зҭамло иҟаиҵахьан иара.
Билал абра данааилак, егьа хьаа имазаргьы, игәы ааиқәнаҳәалон. Аҳауа цқьа иара изыҳәан изҩыдан, гәалаҟарак изнарҵысуан.
– Билал дааит, Билал дааит!.. – агәылацәа дшаарбалакҵәҟьа инеиқәҿырҭуан, инаидеизалон.
– Иҟоузеи, Билал, ақалақьаҿ? Анхацәа иаҳзеиӷьу ҳәа акрырҳәома? – зҵаарыла, абжьааԥны ишырулац еиԥш, днарыгәҭыларкуан. Дара уи акәын хьаас ирымаз – анхаҩи адгьыли реизыҟазаашьа маҷк иахьҭышәынтәаламыз.
– Уажәы ишыҟалаз шәымбои, анхаҩы иҵегь аҽеиҵыхырҭақәа иоуа дҟалеит... аԥыхьа еиԥш иҟам аҭагылазаашьақәа. Адгьыл, илшозар, шаҟа иҭаху ааникылар ҟалоит, ишиҭаху дықәаарыхуеит, иара ихатәуп...
Билал ианакәызаалакгьы имҩаԥысуаз ахҭысқәа зегьы дрызҿлымҳан. Ақыҭа ԥсҭазаара иҽалыхәданы хазы дымгылацызт. Аиҭакрақәа иааҟалоз зегьы дара реиԥш иаргьы анырра ирҭон.
– Ҳаи, Билал, анцәа уиныҳәааит... закәытә ҭагылазаашьа бзиоузеи анхаҩы изыҳәан иҟалаз!.. Уажәаԥхьагьы убас иҟазар акәын... Еҳ, ианакәӡамыз ҳажәит, акы анҳалшауаз еиԥш ҳақәшәазҭгьы, ҭынч ҳаутәахрыз!.. Аха змахәҿа еилҳәаны аус зкыз даараӡа дманшәалахоит... аҽҟьарҭақәа имоуп – арахә иааӡап, аарыхра ҟаиҵап... уи зегьы бӷеиҵыхрами!.. – аӡәи-аӡәи аҳәаха реибамҭо инеихырҳәаалон, ираҩсхьоу аамҭақәа дара ишырҭахыз еиԥш рхы иахьырзамырхәаз ргәы азхьаауа.
Билал егьаџьара дыҟазаргьы, егьарыла деилахазаргьы, урҭ ианакәызаалакгьы ибла иаахгылауан дасу дара рҟазшьақәа рыманы, еицакшьак рықәӡамкәа, рцәажәашьа ссирқәа игәы иҭнымҵәаауа.
Ақалақь, аҵабыргаз, даҽа ҟазшьак иузадымкылауаз, иара ахатәы ҟазшьа аман, зегьы еиланагӡауан, иахькылнаго уаҩы изымдырӡо, аха ақыҭаҿ акәын еиҳа ацқьара, аҟазшьа ссирқәа, аҵасқәа, ақьабзқәа рҽахьырыхьчоз, иахьеизҳазыӷьауаз. Билал илацәа анаахты иибаз ақыҭа еснагь дазгәдуун, уаҟа имҩаԥысуаз ахҭысқәа зны-зынла маҷк дшынарҟәыҭхалозгьы. Данахьӡозгьы, данахьымӡозгьы ақыҭа ԥсҭазаара дшазҿлымҳац дазҿлымҳан, иҽалихәдаар иҭахымызт.
Билал уажәы ус дышьҭан, акыраамҭаӡагьы ахәыцрақәа днарҳәы-аарҳәуа, дыхҭакӡаны ҭахак ирҭомызт. «Еҳ, адунеиажә, адунеиажә, ианакәӡамыз усылахәмарит!.. Абыржәтәи аамҭазы, аԥсҭазаараҿы аиҭакра дуӡӡақәа анцауа, еихәлачны иҟаз аԥсҭазаара аҽанарыцқьауа, ауаҩыцқьа, ауаҩ иаша дбаӷьаӡа иҭыԥаҿ дгылартә, ииҳәауа акалнадартә ианыҟоу аамҭазы, сара аиарҭа снаманадеит, сымч каԥсаӡаны, схы сзамыхәауа... Ишԥакьаҿу ауаҩытәыҩса илахьынҵамҩа... унаҳәны уаахьаԥшаанӡа, акагьы ыҟаӡамшәа, инаумпыҵԥраауеит ушазгәышьуа, уԥсы шахьыхәхәауа!..»
– Сцароуп... ес-иҟалалакгьы сцароуп!.. – Билал дахьышьҭаз, акы дазаанымкыларашәа, игәы наиҵасит. Ихьаақәа зегьы наихаиршҭит. Имч ааибиҭан, ихыза ныԥхьаршәҭны, икаруаҭ дынхықәтәалеит, дҭыггаӡа, мычкәарак ааинумбаалаӡо. – Иабаҟоу сымаҭәақәа? – иԥҳәыс ибжьы налықәиргеит, дахьыҩназ ауадахь дыԥшуа, ихы ҩаҳаракны.
– Иухьзеи уажәы?.. Иугәыҵалахзеи?.. – даагәамҵ-хамҵын Маница, ишҟа лҿаалхеит. – Ҭынч узышьҭамгылои?.. – инаиқәлыргеит лыбжьы.
– Сзышьҭагылом бымбои!.. Сымаҭәақәа сзааг, сҽеиласҳәоит!.. – иналыдиҵеит иҽаарыӷәӷәашәа, аха илшара шмаҷӡаз дахьықәтәаз иааинырит Билал.
– Уабадәықәлахи уажәы?.. Иабыкәу уахьцо?.. Ушычмазаҩу ухашҭма?.. Уеилагазар?! – лҽынхлыршәааит Маница. Уи лҟазшьа лзеиҭакуам дунеихаангьы. Ишылҳәац еиԥш еиҭанадылцәылеит иаарҷыхьаны.
– Мап, сеиламгаӡеит!.. Ус бгәы изаанагои бара?! Аҩнынӡа сцаны саауеит, снықәԥшны... уаҳа акымзаракгьы!..
– Мап, уеилагеит уара!..
– Бшаҟәыҵра, џьбеит... сеиламгаӡеит!.. Сымаҭәақәа баарых арахь!.. Иара Басыргьы дзымааите!.. – ииҳәац еиҭашьақәирӷәӷәон Билал.
– Уеиламгазар... уаҩы ибахьоума ас... аиарҭа ушылаиоу уаалҵны ушьапы узықәымгылаӡо... уахьцо умбои! – илҳәац еиҭалҳәон Маница. Уи аҟны егьа уҽушәаргьы дузаҿаԥҽуамызт, лара диашан.
– Баҟәыҵ бара, баҟәыҵ!.. Сара иҟасҵо сара издыруеит... наҟ иқәга абра астол иқәу ахәшәқәа... исыбмырбан!.. Бара ибдыруоу, ауаҩы ишьапы дықәгыланаҵы дныҟәалароуп... данышьҭаха – дышьҭахаӡеит...
Нас игәы дынҭахәыцит: «Ушьапы уқәгыланаҵы адунеи зегьы уара иутәушәа ухы уақәмгәыӷуеи!..»
– Исҭахым сара уахь уцар, ушычмазаҩу... Узцом уара уахь, исҳәо уаҳауазар!..
Билали Маницеи, аӡәгьы дхьамҵуа, акыр иааимаркит ари азҵаара. Иааиқәгәамҵит. Лара илҭахымызт ачымазаҩ ихала ақыҭахь ишьҭра, аха иара уи илҳәоз иамеикуан, игәҭакы наигӡар иҭахын.
– Иаха ушыҟаз ухашҭит... агәылацәа еизаны ишудтәалаз... уажә уфырхаҵахеит, уара умсааит!..
– Сфырхаҵахеит, ааи!.. Иааг убра сымаҭәақәа!.. – иналыдиҵеит, аԥсраказгьы игәы иҭеикыз дузахмырԥауа.
Маница, уи иҟазшьақәа лымдыруази, ашьшьыҳәа дынхьаҵын, имаҭәақәа лыманы дааҩналеит. Иаԥхьа дгылоуп.
– Сара арҭ ракәӡам исшәысҵо... сымаҭәа цәышқәа – сыблуза шкәакәа, сгалстук ӷра... абас сҽеиласҳәар сҭахуп... – убри игәы назхьааит уажәы.
Билал ианиаамҭаз аҽеилаҳәараз иуҭахуаз! Ишәиҵоз ахәыҷы деиҷаҳаны, мацқьа-шьацқьа ихы ныҟәигон, мыцхәы аҽаҳаракра, аҽыршьҭырззара дашьҭамызт.
Билал иҽааилеиҳәеит. Днеин, асаркьа ду ахьыкҿагылаз днадгылеит. Иеиқәа, икьаҿ, иблуза, игалстук – уаҩы игәы иахәартә даадырԥшӡеит. Ихахәы шлаӷәаӷә ныԥхьаиҳәеит. Изакәытә аамҭақәаз ихигақәахьаз! Иҟан абзиарақәа зцыз, игәы ҿызкаақәоз. Урҭ анааигәалашәо, илаӷырӡқәа аҽыԥҳәа инхаҟәҟәаларц егьаарыгхомызт. Уажәы Билал имч мырхакәа аамҭа акырӡа деиҭанакит акәымзар, наӡа-ааӡак иакәын иара. Ибла ҳалалқәа еснагь аҳаҵҳаҵара, аилыххара, аҟәышра рхыҳәҳәылан.
Билал иплашь цәыш ахьахакнаҳаз иаакнихын, инеишәиҵеит, ихылԥа ҟьаҟьагьы неихеиҵеит. Илабҷашь нкыдихын, ауадаҿы даалеиҩеит, илшарақәа ахьынӡанаӡо иеиликаарц иҭахны.
Маница, дадырсызшәа дахьгылаз, лыблақәа ҭраа дшанханы дихәаԥшуан, ихылҳәаарыз дақәымшәо.
– Умцар ууам... уҽеибуҭеит!.. – лгәы иазымчҳаит Маница дырҩагьых жәақәак неиҿалмырхьыр, дахьгылаз еиҳа-еиҳа дшеибакуаз ҩашьомызт.
– Ааи, сҽеибысҭеит!.. – иҳәеит Билалгьы, рацәак имырхьаацәакәа.
Билал имчқәа каԥсаӡаны дшыҟаз иныруан, аха уи Маница лахь ирзар иҭахымызт. Хьаа змаӡам иеиԥш иҽирҟасон.
– Асҭанда илаҳар ишԥалҳәои?.. Лгәы иалымсуеи? Лгәы нымхои?.. Саргьы суццап!.. – дааиҿагылт Маница лҽааиқәырԥшьыхааны.
– Сара аӡәгьы дысҭахӡам... Сналбаар, машьынак аанкыланы сцаны саауеит... Асҭандагьы илабымҳәан...
Билал ашьшьыҳәа дындәылҵит.
Маница акыраамҭагьы уи дишьклаԥшуан. Нас даахьаҳәын, Асҭанда лахь аҭел дасит.
– Сҳәатәы хамҵакәа абыржәы дындәылҵит... Дысзаанымкылеит... ақыҭахь дцеит... Илшома уиаҟара аныҟәарақәа?! Ихы издырам, иагьа иауҳәаргьы иирҳауам... Саргьы сиццап насгәахәын, аха имуит, имуцәҟьеит!.. Ианбыкәыз уи сҳәатәы анхаиҵахьаз!.. – даагәамҵ-хамҵит Маница лҽынхыршәааны. Асҭанда илуа-илҳәо дақәымшәо дааилахәеит иаразнак, лаб иигәаӷьыз аалзымбатәбарахеит. Ахьышәҭҳәа дындәылҟьеит ауада.
Маница лхала данаанха, илура дақәымшәо, дуалуашо ауада дааҩнагьежьит, аҭыӡқәа днаркыдыԥшыло. Билал ишьапы днанагонаҵы илабҷашь наиҵарсуа, машьынак маншәаланы иԥылар иааникыларц игәы иҭакны, амҩа ианыршәланы ацара даҿын...
...Аамҭа шьыбжьагәы инахыҳәҳәахьан. Ҭагаланшьҭахьтәи аҳауа ҿыхьшәашәаара ахы ааунардыруан. Асҭандеи Басыри неицхырааны Билал амашьына дынҭырган, дрыманы хыхь иҩхалеит.
– Дабашәымԥыхьашәеи?.. Дабажәбеи?.. Абри акәмыз сара иуасҳәоз... иулшом, уҩны уаакы ҳәа, аха уара уаҩы иҳәатәы уаҳауама?.. Иулымшо уздырӡом!.. – Маница ллакҭа ырмашьцаны, лгәыԥжәара еиҳа-еиҳа иацҵо, Билал днеизыԥшит, иҵагыланы ауада данааҩнаргала. Иԥшшәы ихыгга, имч илӡааны, ишьапқәа дырзынкыломызт.
– Дабаабахуаз... Басыр уеизгьы есымша дҳаргәамҵуеит... Ҳаннеи, ихала заҵәык аҩны ашҭа дҭагылан, илаба иҵаргәаны... иблақәа изырҟәымҭхауа ҳаҩныжәқәа дрыхәаԥшуан... еснагь урҭ иԥсы рыҿҳәарамзи... Ишимуаз, ишиҭахымыз мчыла даагеит... Басыр иакәымзар дааӡомызт, иахьа уа ирыхәлар иҭахын... – Асҭанда иахьа Билал иигәаӷьыз ҳәашьак лзаҭомызт. Уи зхыҟаиҵаз рацәак лхаҿы иаалгар лҭахымызт уажәы.
– Аат, умшәан, Билал... уҽаарыӷәӷәа!.. – иҳәеит Басыр, Билал имахәар кны дахьгылаз. – Уаабзиахар, дырҩагьых ҳнабжьысып... Иахьа шьыжьнаҵы сааиргьы сҭахын, аха смашьына цқьа исзеиқәмыршәазт, сагхеит... саҭоумҵан!..
Билал дааилыхны ииарҭаҿы днышьҭарҵеит. Басыр уаҟа игылаз аҟәардә днықәтәеит.
– Еҳ, ушьапы уқәгыланаҵы... ушьапы унанагонаҵы ауп уԥсҭазаарагьы... нас инҿахҵәоит... Сара сзыҳәауа – сани саби ахьжу... уаҳа џьаргьы исҭахӡам... сахьиз, сахьааӡаз... – аҽыԥҳәа илаӷырӡқәа нхаҟәҟәалеит Билал.
– Умшәан, ус шԥоуҳәои, Билал... акы наулакьакьазаргьы уаабзиахап!.. – иҳәеит Басыр уи игәы ааирӷәӷәарц, гәкаҳарак инимырԥшырц.
Асҭанда лаб инапы ԥсадақәа лшьышьуан иханы дахьтәаз.
Ииашаҵәҟьаны, ԥхыӡлабҿабоушәа, уажәы-уажәы ибла иаахгылауан Ҳараз иахьа аҟәараҿы дназлаԥшыз хҭыс-еилаԥыҭҳарақәак. Аӡиас дшаԥырҵхьазгьы, ацәқәырԥа шьҭыбжьқәа еиқәтәарак рымаӡамкәа, ашшы рхырга илымҳақәа иаарҭаҩуан. Ӡӷабкгьы иныхҵаны, зны дыччауашәа, зны дӷьаҵәыӷьаҵәуашәа, лыбжьы ҵарыхәҵәаӡа ацәқәырԥа шьҭыбжьқәа инаргәылҩуан, аҟәара зегьы амҽханакуа, аха нас уи абжьы, аамҭацкала ацәқәырԥақәа инарыхәлаӡҭызшәа, аҟәара инықәбауан.
Ҳараз дахьтәаз акы даарҳәаҵәыҳәаҵәит, дааруалуашеит. Иааизымбатәбарахеит иаҳаз абжьы. Ахьышәҭхәа дҩаҵхахан, ицәырҟьацәырасуа аҟәара иаақәибааз ибжьы нарықәиргеит иҿацаӡа:
– Еи, уара, шәарбанқәоу уаҟа амш згауа?! Шәеилагама?!. Иҟашәҵауа закәызеи?!. Измааноузеи ари?!.
Аӡӷаб, ашьабысҭа еиԥш дкалаӡа, аӡиас иаваршәны, лыԥси-лыԥси еихьымӡауа, дышзахәауаз дыҩны дцон. Аҷкәын, акагь агәхьаа мкӡакәа, уи длышьҭан, сызлыхьӡозар ҳәа, аха дызлыхьӡауамызт. Ҳараз ибжьы, аӡәгьы имаҳаӡазшәа, аӡиас аԥсабара инахәлаӡ иахьцаз иааицәымыӷхан, ишәақь хьажьыршәага, ивараҿ ишьҭаз, аашьҭкәыцәааны, имагәқәа шишьаз, иаԥхьа ииасуаз аҟәыҵәа хәыҷы дынҭалеит аҽырԥ-ҽырԥҳәа... Иблагьы егьабомызт иаргьы егьиаҳауамызт, деилашәаны дцон ахаҳәқәа днарыхҟьашауа, абри ибжьы змаҳаз зусҭцәоу иеилиргарц...
«Уара, иахьатәи аҿар абас акәзар ирыԥсҭазаашьоу?.. Иахьырҭаху иҩуа, иахьырҭаху иԥауа... Ахақәиҭра анроу адунеи зегьы дара иртәуп... уаргьы урбом, саргьы сырбом... иахьырҭаху ицалап, иахьырҭаху иаалап... ех, сабиц!..» – Ҳараз уажәы, иахьа иибаз, дзыниаз рацәак агәра изымгошәа, ихала заҵәык ашҭа ашәшьыраҿ дахьтәаз иԥсыԥ игәаҵанӡа иганы даақәыԥсычҳаит. Абри аамҭазы инеиҿаԥшлакгьы иааиныруан игәалаҟара шҽеимыз. Абжьааԥны ауаҩы ҳалал, ауаҩ гәыраз ззырҳәауаз, уажәы илакҭа гәырӷьа-лашарак узыҵбаауамызт. Игәы иасыз акыраамҭаӡа ихамышҭырц дааиманарххеит. Аҩны дахьааизгьы игәы амкуа, гәоу-гәоу даацәажәеит иԥҳәыс лҟны, аха уи ус шыгәҟычга цәажәараз уаҩы идыруан.
Ҳараз иҿыҵакыз иҭаҭын ҟаҵа шҿыцәааз изгәамҭаӡеит, ус иқьышә анаӡараҿ иахьынҳалан икамшәацкәа. Уажә иааиҿыҵихын, иршәны иааигәара иҟаз аанда инаваиршәит. Абар ша-ҟа шықәса ҵуазеи Ҳараз аҭаҭын дахоижьҭеи, аха иахьихәаз ҳәа акагь ибомызт. «Ҩысҭаа чысхәуп акәымзар, ас уаҩы ибахьоума...» – аҵәҟьыртҳәа дынкажьцәеит. Еиԥхьытта-еиԥхьытта иҭаауаз ахәыцрақәа цқьа днаргәылаԥшны, еимыршәшәа-еиҿыршәшәа днарызхәыцаанӡа, инеимпыҵаба ицәцауан. Цәаҳәак днықәланы, инеилырфаҷа ибла иныхиргылауан еиԥш, аԥша иарблаҟьаз аԥсҭҳәышқәа реиԥш иааизнымкылаӡакәа инеицәыблаҟьон, нас шьҭахьҟа архынҳәра ааизыцәгьахон, иааицәуадаҩхауан.
Ҳараз иикыз илаба уажәы иааимпыҵарыӷәӷәаны иааикын, знык-ҩынтә раҟара аҽыҩ-аҽыҩҳәа адгьыл иахьналаикшаз, ашьац иаҵәара ныҵарҽыланы, икылыҵәҵәа-кылҟәаҟәаны ашьҭа нанирҟацалеит. Нас ижьцәа ааизганы днақәыжьцәан, дҩагылеит, убриала ихапапаз ихәыцрақәа убраҟа рҵыхәтәы ааԥиҵәарашәа.
Ҳараз иашҭаҟны уажәы иара ида аӡәгьы дубауамызт. Амра шьыбжьагәы инхыҳәҳәан, ашҭа азыбжак еилыӷрааӡа, ашәшьырара иамҽханакхьан. Амаҵурҭа анаҩсан, инавакшәа
игылаз аца аԥхьа кәытқәаки шәишәиқәаки инеимцкласуа, аца изаԥырымҵуа иадҽырбалауан, макьаназгьы аца иазышәарыцалоз аҵарақәа ԥышцырақәак рҿыҵшәаны ирыцәкашәозар ҳәа. Ашҭа анаӡараҿы еилыӷраа-еилыӷрааӡа, аҳәарақәа рхы шьҭацаланы, аҳаскьынра илхауан. Ала амаҵурҭа ааҩсшәа, ахы ашьапқәа ирынҵаны ииан, ицәазшәа, алацәақәа еиқәԥсаны.
Ҳараз лаԥшыла иахьабалак иааимидеит, аха ашҭа еихҳәа-еиҵҳәа иҟаз зегьы ҭацәыран, аӡәгьы дықәимбааит. Иԥшәма Хьшәашә дгәеигәеиуа амаҵурҭа дыҩназар акәхап ҟаиҵеит, аха аӡӷабцәагьы анимба, иааизымбатәбарахеит. Дгылоуп дадырсызшәа, шьаҿақәак ахьааихигаз.
«Иқәынҵәаша, ибналаны ицоу?.. Ибналаны имцакәа, анҭ реиԥш иҟоу ахыҭҟьақәа џьарак иузаанкылома?.. Аԥшатлакә иақәтәоуп, аԥшатлакә... Дара ишырҭаху рхы ныҟәыргозар, иахьырҭаху ицозар, иаҳҳәап, уара узусҭада, Ҳараз?.. Урыдызцалазеи, адунеи зегьы хылаԥштәыс иурымҭазар?.. Ҳоҳ, срыдызцалазеи?!. Иакәымк иақәымшәандаз, иакәымк рмыхьындаз ҳәа ауп ҳәа... Даргьы ишыҟақәоу убарауазеи!.. Иагьшәом, иагьыԥхашьом... аԥсабара акәхуп изышьҭаху... Уажәшьҭа аԥхынрагьы мааи, бнарашьаҭагә аанрыжьшам, кәарашьаҭагә аанрыжьшам, ашьапы ҳадыргашт... Аҷкәынцәагьы гәыбӷанс ируҭагәышьозеи, аҷнышқәа реиԥш рыхәдақәа ҭыхәхәа-ҭыхәхәа ианаарықәшәалак...»
Ҳараз дахьгылаз ихәыцрақәа дызрылҵуамызт. Агәылацәа аӡәы дааизҭгьы, усҟан даҽакы иналацәажәагәышьауан, аха агәылацәагьы аӡәгьы ихабар ыҟамызт. Иара аԥшәмаԥҳәысгьы, абжьааԥны ашҭа иҭымҵӡауаз, дабаныҵабгеи? Убри дналызхьаахит уажәы.
Ҳараз ашьшьы-шьшьыҳәа ишьапқәа неихиган, амаҵурҭа абарҵаҿ даннеи, уахь дыҩнамлакәа иҽааникылеит. Амаҵурҭа ашә ҟьаҟьаӡа иаартын.
– Еи, бара, бабаҟоу? – ибжьы наиргеит Ҳараз, дналацәажәар иҭахын.
– Сабаҟаху?.. Ара сыҟами?.. Џьаракыр сцар ҳәа ушәома, арҭ сусқәа сырхашәаланы... – акҿыҩраҿы крыфаншьҭахь ус иқәлыргылақәаз асаанқәа рыӡәӡәара даҿын.
Ҳараз даҽа ԥыҭк днаскьан, дналыхәаԥшит.
– Иуҭахыз? – лхы дааҩахеит ларгьы, илкыз асаан лымпахьшьы нахьшьуа.
– Иабацеи арҭ ҳасасцәа, избаӡомеи? – ихы аарнааны ихылԥа дынцәыҵыԥшшәа, дналазҵааит.
– Иабацахуаз?.. Ашәырҭрахь ицазар акәхап... Анҭ уареи сареи иҳацәажәома? Ҳара ҳхәыцрақәеи дара рхәыцрақәеи шеиқәымшәо узымдырӡои?.. Урҭ дара акы иашьҭоуп, акы иазхәыцуеит... – ниаҭалкит Хьшәашә.
– Аиеи, ҳара хҿы иааиуа зегьы акы иашьҭоуп, акы иазхәыцуеит... Ишԥабасҳәаз, мшәан, арҭ зусҭцәақәоу ҳәа? – Ҳараз ҽырхықәмҵа ҟаҵаны деиҭаналазҵааит.
– Ҳыҳ, крыздыруама, мшәан... аԥсабара ҭырҵаауеит ҳәа саумҳәази, ус акәӡами? – лхы аалыркьакьеит Хьшәашә, Ҳараз иҭҵаашьақәа гәынамӡара-гәыҩбарак нарыҵбаауа.
– Аа, аиашаҵәҟьа исхамышҭыз... аԥсабараҭҵааҩцәа!.. – маҷк дааԥышәырччашәа ҟаиҵан, Хьшәашә уаҳа лылаҿымҭӡакәа днагьежьны ашәырҭрахь иҿынеихеит.
Ҳараз ишәырқәа ахьҭагылаз наараны инашьҭын. Агәашә хәыҷы аартны дахьынҭалаз, наҟ уаҳа дымцакәа дааҭгылеит.
Ҳараз арахь, ашәырқәа ианрызҳагьы, акагь ҭаижьломызт, ус иҭахкааны иман, аҳаскьын иаҵәа рыҵашьшьы, амала ԥыҭк ианрызҳалак ҽбыгала инрыҵирхаауан, ицқьаӡа иааҟаиҵон. Араҟа зуахкы уҭаху ашәыр ҭагылан. Иԥасан иҟалоз ыҟан, икьасан иҟалоз ыҟан.
Ҳараз ахшьырахь данԥшы, илаԥш нарықәшәеит аӡӷабцәа. Ашәырҭра анаӡараҿ шәырҵлак амҵан, наҟ-ааҟ еиҿаԥшуа, шәырқәак инарыцхауа аицәажәара иаҿын. ԥыҭраамҭак ус дгыланы дрыхәаԥшуан. Даргьы иара дгәарымҭозар ҟаларын, ацәажәара иханагалан, арахь иааԥшуамызт. Ашьҭахь Ҳараз, иихәыцхыз здырхуада, рылаҿымҭӡакәа, ашьшьыҳәа ишьҭахьҟа даахынҳәын, агәашә хәыҷы ныдҵаны, ашҭахь иҿынеихеит дхыҟә-хыҟәуа.
Амра ашьыбжьышьҭахьрахь ианынаскьа, ашоура хҽын, еиҳа-еиҳа аҽыланарҟәуан. Аӡиас аԥшаҳәа ахьынтәи ԥшаҟәандакгьы ахәхәаҳәа, ашәаԥыџьаԥ рыбӷьы еиларшәшәауа иаақәслон игәыҟаҵагаха.
Ҳараз днеин, ҩаԥхьа аҵла ашәшьыраҿы аҟәардә хәхәа игылаз днықәтәеит иҽаарҭынчны. Ихылԥа кәамҟьа ааихихын, ивараҿы инықәҵаны, ихы инапы налишьит. Ихахәы нықәкны иамхызар цәгьа иааимбеит уажәы. Ус ҟаиҵалон иара есышықәсагьы. Ҭемраз иҟынӡа днабжьысыр ааиҭаххеит, аха Ҭемраз аҩны дыҟамзар ҳәа дшәан, иҽааникылеит. Уи иакәын иара ишиҭахыз ихахәы изамызхуаз, даҽаӡәы далаиркьысуамызт. Хьшәашә изылӡахыз иблуз хәаԥштәала аԥхьа ааԥиртлеит, ԥшак ахәхәаҳәа дааимнадартә еиԥш.
Илаԥыџьқәа ҭассы дтәан Ҳараз, иҽырҭынч, абри иахьа аӡиас аҟәҵәа дышхықәтәалаз еиԥш. Гәҭынчра-гәызҩыдарак даашьҭнакәыцәаан, аӡиас ашьҭыбжь илымҳа иҭаҩуазшәа дааҟалеит. Абас днатәалон иара убраҟа, аӡиас авараҿы иҭахкааны имаз имхырҭа хәыҷы даахыкәшаны, игәаҭаны игәы анааирҭынчлак. Иахьа уи амԥан рахәгьы имбеит, шәахәгьы имбеит. ԥсаатәыкгьы аҟыж-ҟыжбжьы имаҳаит. Ажәҩан агәы кеикеиуа, амш еилган, ицқьан.
– О, Ҳараз, Ҳараз уоума, Ҳараз!.. – ахәаҟынтәи дшымгәыӷӡауаз бжьык илымҳа иааҭасит.
– Аиеи, Ҳараз соуп, Ҳараз!.. Иуҭахыз?.. – Ҳараз дҩагыланы уи ибжьы наиқәиргеит.
– Сыџьмақәа убахьазар арахь, сыџьмақәа?!.
– Уџьмақәа сымбаӡацт арахь, уџьмақәа, леи-бгеи ирыхәхаша!.. – аҭак ныҟаиҵан, дааины иҭыԥаҿы днатәеит ҩаԥхьа.
Абас иааицәажәахьан иахьа знык аҟара игәыла Қьаламаҭи иареи, хаарак аҵаӡамкәа, гәоу-гәоу. Уи хыхь дықәгыланы арахь дааԥшуан, Ҳараз иахь, ииҳәаз агәра изымгазшәа, дзеиҭамҵуа.
Ҳараз уаҳа дназацәажәашаз ҳәа аӡәгьы диқәмшәацызт макьаназы. Ацәажәара иҭахын иара, гәаартыла, гәҭыӷьӷьала дзацәажәашаз дааиқәшәазҭгьы. Убри аҩыза агәалаҟара иман. Ихьаақәа аӡәы ианимеидауаз, ианиеиҳәауаз маҷк аҟара ԥсеивгарак ааинаҭазшәа, игәы ааиқәнаҳәалазшәа ибон.
Ҳараз абри имхырҭа хәыҷы иахьа уажәраанӡа аӡы иамгакәа иахьааиуаз уамашәа иубарын. Наҟ-ааҟ аӡҟәыҵәақәа еилацәқәырԥауа иавыҩруан, аганқәа рҿы алтар ҟатаӡа игылан.
Рацәакгьы аҵанакуамызт иара, нхаҩы бзиак иуҭра иаҟаран. Ҳараз ауаа дрыҳәо-дырчо, ицәыӷьӷьа-цәыԥԥы инкаиршәуаз ахәы арӡуамызт, уимоу, зны-зынла иааџьоушьартә аҽаҩра анаанашьҭуазгьы ыҟан. Аха, рыцҳарас иҟалаз, лаԥш-хәаԥшы изкылыԥшқәоз акырынтә ицәгьа рҳәахьан ақыҭа аиҳабыра рҿы, иахьауажәраанӡа уаҩы изымдырӡо адгьыл аанкыланы имоуп ҳәа. Нас аусмҩаԥгаҩцәагьы ршәагақәа аашьҭыхны, инеишьҭагыланы рҿаархауан.
– Ҳаҳ, иҟалазеи нас, абра акәараҿы ицәыӷьӷьа-цәыԥԥы ԥшык ласҵазар?.. Илашәҵаӡомызт... Нас иалышәхузеи адгьыл ус ишьҭазар?.. – аҽыԥҳәа мцабзк наихҟьазшәа дааицрашәеит Ҳараз. Бзык шаҵаз аҟара гәҩарас иааҟаиҵеит, аха изыбзыз еилкаашьак изаҭомызт уажәазы. – Сара сынхаҩуп – сырахә ыҟоуп, сышәахә ыҟоуп макьаназы... џьара ҟашәак нҭызгаргьы, шәара изыхҭашәкуа сзеилкаауам!.. Иабазгауа зышәгәахәуа абарҭ сырахәгьы-сышәахәгьы?!. – илакҭа нҭалашьцан, иҟазшьа аҽааиҭанакит. Дахьырзеилымкаауаз игәы ԥнажәон. – Митәыс иҟасҵазеи сара?!. Ишәҭахызар ишәысҭап, ижәга иахьышәҭаху!.. Зхы изамыхәауа ӡәыр дыҟазар ишәҭап... зыбаҩ иацәаашьо!.. Оумашәа иубаша, схы збартә, схы сахәартә сыҟазар, абраҟа цәгьарас иаҵбаатәузеи?!.
Абри инахырҟьаны Ҳараз имхырҭа-игәараҭа акырынтә иршәахьан, акырынтә игәарҭахьан, аха акагьы рзалхуамызт, инхьагәгәа рышьҭахьҟа инахынҳәуан. Ус-ус аамҭа аҽеиҭанакын, абарҭ агәылацәа рырахә роуп акәымзар, аӡәгьы диԥырхагамызт.
«Закәытә дгьылыз абри арха еиужьра иаҵанакуаз!.. Ҳарахә-ҳашәахә зегьы абра иамбози!.. Есышықәса иамцәаауа, иамцәаауа, абахәра ҳавҵанацалеит, уажәшьҭа ирхынҳә ухаҵоуп!.. Ҳаԥсабарагьы аҽышԥеиҭанакуа, зхьышьаргәыҵа сакәыхшоу!.. Аӡиас икәараԥсараха, иӷьашӡа ажәҩан иааҵахеит...» – Ҳараз дахьхықәтәалаз даақәыԥсычҳаит. Иаԥхьа ииасуаз аҟәҵәа хәыҷы дынӡааԥшылеит, уи цқьаӡа, икәеикәеиуа, ахаҳәқәа арахь иаҵубаауан.
Набжьоуаа аԥсабараҿы иааҟалоз аиҭакрақәа егьа иаҿагыланы рҽыршәаргьы иаратәы ҟанаҵон, ирымчнархомызт,
рхьаақәа хызҽшаз, инеиҭазҳәашаз, инарыҵгәашаз мчык ишазгәышьуазгьы. Аԥсабара ирнаҭаз рҿаҵахәы дырҩагьых ишьҭрақәланы ирымнахуазшәа, зны-зынла хшыҩлцарак наизцәырҵлон Ҳараз.
«Арахә рҳәырҭаҵәҟьа ҳзааннамыжьит... Аԥшаҳәа аныҟамла, арха аныҟамла, нас иҳаԥсҭазаашьоузеи?!.» – акырынтә дархәыцхьан Ҳараз игәы иҵхауаз азҵаара. Уи ԥсҭазааратә зҵааран, иара ихәшьадыртә еиԥш имч шақәымхоз ибахьан, аха игәы ацәкаижьуамызт.
– Абыржәы ишцо ицар, шәазхәыц, сара аҵабырг шәасҳәоит, абра ҳазхықәнымхаларгьы ҟалап... – шаҟантә игәылацәа ргәырҽаниҵахьаз Ҳараз, аха дара, уи ииҳәаз еилыркаазшәа ҟаҵаны, арахь набыцрак аадырԥшуамызт. Зегь рзеиԥшны, ҳазгауа ҳагааит ҳәа иԥшны итәан. Уи иара игәы ԥнажәон, дыҵнарҟьон, даргьежьуан, џьарак дызтәауамызт: – Абар ижәбап, ҳшыцәоу аӡы ҳамгозар... абри адгьылгьы, ҳара ҳзыҳәан мчрак алаӡамкәа, инаҳаҵабгаргьы алшоит... ҳаргьы ҳнахәлабгаргьы...
– Ус шԥауҳәауеи, Ҳаразхеит, ҳгәы ҭуҟьаӡоитеи, убаарашәит... – шьоукы-шьоукы ргәы иныҵаххны инеиҿадырхьуан, ицәажәашьа ааргәамԥхакәа.
– Сара аиаша шәасҳәоит... убри зегьы ҟалаанӡа, ажәҩан ҳаҵаԥшуа, ҳшьапқәа еиқәыршәаны ҳтәамзароуп... Аӡы уҵалаанӡа аӡы шуҵало удыруазароуп... Ҳадгьыл хәыҷы-хәыҷла иҳампыҵӡаауеит, ишәымбаӡои?.. Ҳаԥхьаҟа – аӡы ҳашьҭахьҟа шьоукы маӡа-аргама ацәырҵәара иаҿуп... ҳадгьыл акәын ҳара ҳаазгауаз... абри шԥашәызгәамҭауеи шәара?!.
Урҭгьы ирымчнызмырхауаз акы шыҟаз агәра ргауазар акәхарын, Ҳараз уиаҟара имаркцәомызт. Аха, аҵабырг уҳәар ами, Ҳараз ихьаақәаз рацәаӡан. Аԥсҭазаара еилашыра инапқәа иваԥсаны иҽахәлаирбгарц иҭахымызт.
Ҳараз ихьаақәа зегьы ааиқәызҳәалауаз иҷкәын заҵәы Алхас иакәын. Уи ақалақь аҟынтәи данааилак, зегьы-зегьы аацәырганы иаиҳәон. Иҷкәын иацәажәара уаҩы ишимбац игәалаҟара аахнаҽуан.
– Саб, зегь иаразнак иҟалар уҭахуп уара... Мшәан, зегь иаразнак изыҟалома? Хәыҷы-хәыҷла ами ишыҟало, уара умыццакцәалан... Абарҭ иаауҳәақәаз зегьы аиҳабыра ирдыруеит, иахәаԥшрангьы иҟоуп, ацхыраарагьы ҟарҵоит... – ниаҭаикуан иаб, аха Ҳараз иҷкәын иажәақәа хара дхьанарԥшуазшәа нрыҵибаауан. Уи иара рацәак игәы азырҭынчуамызт.
– Иаразнак, иаразнак... аԥхьа иҟаҵатәу ҳәа акыҟоуп, ашьҭахь иҟаҵатәу ҳәагьы... Ҳабна, хӡы, ҳадгьыл, ҳарахә ақәӡаара ишаҿу шәымбаӡои?.. Абри аҳәара аҭахума?.. Абри зыхьчашада?.. Шәарҭ аҿар шәакәӡами?.. Уажәшьҭа шәхәыҷқәаӡам шәаргьы, шәеилкаара иҵагь инаҳаракызароуп!..
Ҳараз ихьаақәа иара ишихьаауаз еиԥш иҷкәынгьы ихьаауазар иҭахын, аха иҷкәынгьы иаб иҟны ишимҳәозгьы, даҽа хьаақәак дышдмырҭынчуаз ҩашьомызт.
Ҳараз дыштәаз акәымкәа, еиҭах иҿыцӡа рацәак ихарамкәа, иныҵакшәа, аҟәараҟынтәи музыка-шәаҳәабжьык илымҳа иааҭасызшәа ааибахт. Еиҭааигәалашәеит иахьа дзықәшәақәаз ахынҭа-ҩынҭарақәа: ԥҳәызбак дҵәаа-ҵәаауа, лыбжьы ҵаӷаӡа уи ашәа иагәылҵәрааны улымҳа ҭылшьаауан. Ҳараз ибартә иҟамызт абжьы ахьынтәигауаз, аҟәара иқәгылақәаз афасара-чықьқәа иахьабалак цқьа дықәдырԥшуамызт.
Ҳараз абри ашәаҳәабжь ахьынтәиааҩуаз еилиргарц игәы ишҭаз ауп ҷкәынаки ӡӷабки аӡиас иаваҩуа аҟәара ишаақәлаз. Аҷкәын аӡӷаб длышьҭан, аха дызлыхьӡомызт.
Азныказы Ҳараз дааласхазшәа, иахиҳәаара изымдыруа дрыхәаԥшуан. Уамашәа иубаша, иабаанагеи уҳәарауазеи абарҭ абраҟа? Ихәмаруама? Ихәмаруазар ихәмарлааит!.. Иҩлааит шаҟа рҭаху, амра нарықәцеиуа!.. Аԥсабара дара рзы игәышьҭыхгоуп, игәыҟаҵагоуп... Амузыкагьы абжьы шгац игауан инаскьаганы, алтарраҿы.
«Ех, адунеиажә, адунеиажә... ишԥеиҿартәу уҳәарауази?.. Ианакәӡамыз ишԥасыхьӡеи сажәра?.. Зныкыр абас сыҩхьазма сара? Заҵа аӡӷаб абас лҽеилыхны аӡы дауҳацҭалахрыз!.. Ахақәиҭра анроу, ауаа рыбла рҽацәырхьчарц ибналаны иаазар ҟалап абрахь, рыԥсы еивыргарц, ихәмарырц, иччарц... хьаа змаӡақәам... насыԥ змоу...»
Азныказы Ҳараз гәахәара ласык даашьҭнаԥаан, абни аӡӷаб иҩны илышьҭоу иара иакәызшәа игәы иааинаҭахит, аӡӷаб
– иԥшәма лакәызшәа. Лара дыҩуеит, аха дызлыхьӡахуам, убриаҟара лшьамхы ҵарыхуп.
«Џьбеит, сеилагазаап, закәызеи сзызхәыцқәо?.. Ауаҩы данажәлак дышԥаҟалои?.. Ихәыцрақәа дшыргәылаԥаҭоу, амҵәыжәҩақәа аахәаны, ажәҩан аҟынӡа дхамлои, имахашьаха имыхәозаргьы, жәҩан аҟынӡа...»
– Суҳәоит, Мзауҭ, суҳәоит... усыламкьысын, усыламкьысын!.. – аӡӷаб дааӷьаҵәыӷьаҵәит, аха даанҿасуам, дышзахәо ацара даҿуп, аҷкәынгьы иԥсы еибакӡазшәа длышьҭыҵуам.
«Насыԥ змоу Мзауҭ, насыԥ змоу...»
Мап, Ҳараз иԥсҭазаара ас иҟамызт, ас имҩаԥымсит. Ишԥыкәу иԥшәма Хьшәашә абас лҽеилыхны, иара дицыҩуа акәара дшықәлауаз! Аӡәы ибаргьы, аӡәы иаҳаргьы... ахьымӡӷ ҟарҵозма ауаа рҿы!.. Рхы шԥацәырыргауаз!..
Шаҟа ҳаҭыр иқәырҵоз Ҳараз ианхәеи иабхәеи ԥсаҭашкәакәараа!.. Иабхәындцәа – ԥсраз, бзараз – дрыгәҭылакны акәын иахьабалак дшымҩаԥыргауаз. Ҳараз игәы рыладуӡӡан урҭ, дагьрықәгәыӷуан уаҩы ишимбац ала. Заҵа урҭ рҟны ргәы иамыхәашаз уск аумҩаԥимгарыз, раҳаҭырқәҵашьа, раҳаҭырбашьа иҽизахьыгӡомызт.
...Аӡӷаб аҷкәын длыхьӡауашәа анылба, дууаӡа дыԥаны, аӡиас цәқәырԥа лыҽналалыжьит, наҟ акы дышԥасԥырнамгари ҳәа акәхап. Аха аҷкәынгьы уи иналышьҭарххны, абри лара дахьалаԥалазҵәҟьа, акагьы агәхьаа мкӡакәа, иҽналаижьит. Рҩыџьагьы аӡыцәқәырԥара иаман ицон...
Ҳараз, арҭ иакәымк рхылҿиаауеит иҳәан, ахьышәҭҳәа дҩаҵхахеит. Аха рацәак мырҵыкәа аӡӷаб аӡы дҩалҵәраан, хымаԥсыма аҟәарахьы лҿыналхеит. Аҷкәынгьы аӡы неиҿаҵәауа длышьҭан, длыцрыҵуамызт. Аӡӷаб дыҩуа дышнеиуаз дналыхьӡан, дшыҳәаҵәыҳәаҵәуаз мчыла днаигәыдирӷәӷәалеит.
– Ус умун, Мзауҭ, ус умун... срыцҳашьа!.. Соушьҭ наҟ, соушьҭ, акәымзар сыҳәҳәоит, сыбжьы неиҵыхны!.. Ша-аҭ!.. Зи-таа!.. – мчымхарак ианиаз леиԥш лыбжьы аҟәара инықәҩит аӡӷаб, аха Мзауҭ дауишьҭуамызт. Лара лымч еибарганы аҽҟьара дшаҿыц даҿын.
Ҳараз дахьгылаз, иҟаиҵара дақәымшәо, даауалуашеит. Ус рацәак ихарамкәа, амузыка абжьы иалыҩны даҽа шьоукгьы рцәажәашьҭыбжьқәа илымҳа иааҭасит. Иааизымбатәбарахеит Ҳараз, дааицрашәеит.
– Шәарбанқәоу, уара, араҟа амш згауа!.. Шәызусҭцәада?!. – аӷьеҩҳәа ибжьы аҟәара инықәиргеит Ҳараз. Ишәақьгьы нхалеиҵан, ахәаҩ ааҭиргеит. Ашьацмақәа харабӷьар ахьхьаҳәа аҟәара инықәԥсеит. Ахәшәбылфҩы нықәчит иахьабалак. Амузыка абжьгьы ааиқәтәеит. Ҳараз иҿаԥшылара аҽеиҭанакын, узиҿаԥшуамызт... Аӡӷабцәа ԥсеивгахак анроу, еибарыҩны Ҳараз иахь рҿаархеит, аҷкәынцәа ӷәарапара рыԥсы рыманы афасара рыҽнамардеит.
– Шәаангыл, ишәсырбап сара шәзакәытә хацәақәоу!.. Шәаангыл, ус шәызцозаргьы жәбап!.. – Ҳараз урҭ аҷкәынцәа днарықәмақарит ибжьы нхалаҵаны, аха дара, рхы иахәаны, уаҩы иахьимбашаз ицахьан.
– Ҳара акымзарак ҳхараӡам... Ҳара акымзарак ҳхараӡам!.. – аӡӷабцәа Ҳараз инидӷьаҵәыӷьаҵәылеит.
– Ишәхарамзар, шәаазгауаз араҟа? Мчыла шәааргама?.. Изусҭцәақәада дара?.. – иааҭиҵааит Ҳараз.
– Иҳаздырӡом... иахьада иҳамбаӡацт... Амшынаҽ ҳҽаҳкәабон... шәаала, аӡиас аӡы еиҳа ицқьоуп рҳәан, абрахь ҳааргеит... Аӡәы, сара исышьҭаз, Мзауҭ ихьӡуп, егьи – Шаҭ... – аӡӷабцәа руаӡәы лылаӷырӡқәа хаҟәҟәала даацәажәеит. Егьи лыблақәа камкамуа Ҳараз диҿаԥшуан ус, иҟалаз акагьы ахылҳәаауамызт.
– Ишәыхьӡқәоузеи шәара? – Ҳараз рхы-рҵыхәа аилкаара иҽыназикит. Аӡӷабцәа уажәада арахь ишықәнамгалацыз ҩашьомызт, ишәаԥырҳаԥуа акәын Ҳараз изҵаарақәа рҭак шыҟарҵауаз. Иҟалаз, ирыхьыз ҳәа макьаназы рхаҿы егьырзаагомызт.
– Сара Ната сыхьӡуп, – лҳәеит аҟәара иҩуа иқәыз аӡӷаб, егьи, ашьҭахь Ҳараз ишәақьбжьы иацәшәаны иаацәырҟьаз, – сара Зита сыхьӡуп, – лҳәеит, дхәаныхәаԥшьха дахьгылаз.
– Абас изабалак рмашьынақәа шәрықәтәала, нас шәахькылнаго жәбап!.. Ишәуацәам, ишәҭынхацәам... иахьада
ишәымбаӡацт!.. – Ҳараз днарықәымчит. – Шәхы ԥыруеит, шәхы!.. Шәышԥагылоу... шәҽеилашәҳәа абыржәыҵәҟьа!.. – днарықәцәҟьеит, ишеибыҭақәаз цқьа данаарыхәаԥш.
Рымаҭәақәа ахькаԥсаз азааигәара агазеҭқәа еиҵыхны афатә, ашәыр ахьықәыз ԥаҭликакгьы мгәылыҿӡа, исахьарԥсараха ирыгәҭылагылоуп.
– Аа, арыжәтәгьы жәжәуан акәу?.. – Ҳараз ихы ааирҵысы-ааирҵысит. Гәамԥхара-ҟазшьак ааизцәырҟьан, днышьҭасны уи аԥаҭлика аашьҭикәыцәаан, днахәаԥш-ҩахәаԥшит, аха изакәыз ҳәа акагьы изеилымкааӡеит. Аҩырақәа анпыҟҟала, уамашәа еиҿартәын. Ирууаӡа иршәын, аӡыцәқәырԥара инахәлаиршәит.
– Уи ҳара ҳакәӡам, дара иааргеит, дара ирыман... – еицҿакны аҭак ныҟарҵеит аӡӷабцәа, ргәалаҟара хҽны иахьгылаз. Рхалаҭ ԥхьарҟьа кьаҿ хәыҷқәа ахьышәҭҳәа инарышәхадырԥеит.
– Шәаала уажәшьҭа аҩныҟа! – инарыдиҵеит. Нас днараԥызаны, акәара хаҳәқәа днарыбжьыс-аарыбжьысуа иҿынеихеит. Аӡӷабцәагьы, иажәа ааҩбамтәкәа, ашьшьыҳәа инаишьҭалеит рыхқәа рықәыжь, изықәшәаз ирымхагәхьааха.
Аҟәара иқәсны хыхь ианынхала, Ҳараз дааҭгылан, даанаԥшы-ааԥшит. Араҟа данылбаауаз ицырцыруа игылаз амашьына ҟаԥшьы, уажәы игылаӡамызт. Уигьы оумашәаҵәҟьа еибыҭаз акакәын, убла хнакуан. Ҳараз уи ахьимбаз гәҩарак ааинаҭеит абанҭ иԥхаирсыз аҷкәынцәа ишыртәыз аҟара. Ихы ааирҵысы-ааирҵысит. Аӡӷабцәа уи змааназ рзеилкаауамыызт... Ҵаҟа, лбаа, аӡиас амра хыҷҷала, зегь азеиԥшны, хьаак амаӡамшәа, ииаҩрны ицон, ацәқәырԥақәа неидырслауа, амшын ду ахь ахы рханы.
– Абраауп ҳара ҳахьынхауа... абри ижәбауа ҳара иаҳтәуп, ҳара иҳанхарҭоуп... – Ҳараз рынхарҭа агәашәаҿ ианааи, дааҭгылан, аӡӷабцәа уахь инхьаирԥшит. Икәасқьа, имаҵурҭа, ибаҳчара – улаԥш хнакуан.
– Шаҟа иҭыԥ ԥшӡоузеи, шаҟа еиҿкааны иҟоузеи!.. Ас измоу ирыбаргәузеи!.. Џьанаҭ ҭыԥуп шәара шәахьынхауа!.. – ирбаз ргәаԥхан, даараӡа иааџьаршьеит аӡӷабцәа. Ииашаҵәҟьангьы, уааилаҳартә иҟан Ҳараз инхара-инҵыра. Жәытә ҿра-ԥшрак анубаалауан макьаназгьы.
– Иџьанаҭ ҭыԥуп, аха зегьы анапы рҭахуп, – адгьылгьы, ашәыргьы, анхара-нҵырагьы, мамзар ус изыҟалаӡом, иԥхасҭахоит... – даацәажәеит Ҳараз. Иџьабаа зцыз, игәыблрагьы шацыз ҩашьомызт.
Аӡӷабцәа анхара-нҵыра атәы рацәак ирзеилкаауамызт, аха ишанханы иазыԥшуан рыбла хызкыз Ҳараз игәараҭа. Абарҭ иаарбахьақәоу зегьы иаарылукаартә гәаанагарақәак рнаҭауан иахьгылаз.
– Шәааи арахь, шәҭал! – агәашә аартны инарыдиҵеит Ҳараз. Ала ахьтәаз ацәажәашьҭыбжьы аҳан, иҩагылеит, аха ашҭа иааҭалаз шыӡӷабцәаз анаба, аҽааннакылеит. Урҭ рзы аҽырххара иаԥсамызт.
– О бара, асасцәа ҳҭоуп бымбаӡои, асасцәа! – Ҳараз, агәашә ишынҭалазҵәҟьа, ибжьы наиргеит иԥшәма лахь. Уи лҩымсаг кны амаҵурҭа аԥхьа лыԥссауан, лхы дымҩахаӡакәа. Арҭ анааиуазгьы илызгәамҭаӡеит, аха Ҳараз ибжьы иаагаз, ахьышәҭҳәа лхәыцра даалнахын, агәашә ахь дынхьанарԥшит.
– Унан, џьымбеит, изусҭцәақәада иаҳзааугақәаз? – лҩымсаг наҟ инкаршәны, лҽаарҽеишәа днарԥылеит.
– Арҭ сасцәақәоуп, харантәи иааит, ҳадгьыл, ҳаԥсабара ҭырҵаауеит... Ажәакала, ԥсабараҭҵаацәоуп... – Ҳараз днареизгәдушәа днарыхцәажәеит. – Ҳаҭыргьы рықәыбҵароуп, амла иакуазаргьы ҟалоит... иааԥсаха иҟоуп...
– Ҳаи, нан, шәааи арахь, шәааи! – Ҳараз иԥҳәыс Хьшәашә урҭ гәыдылкылеит, ихыдылкылеит, илыманы амаҵурҭахь лҿыналхеит.
Ҳараз дахьтәаз уажәы абарҭ зегьы ааигәалашәеит. Абарҭ зегьы иахьатәи амш иадҳәалан, аха аиашаҵәҟьа аартны иԥҳәыс лҟны ҳәашьа изамҭеит. Иҳәазҭгьы, усҟан лыбжьы ныхҵаны, ԥсӡык заҳаз леиԥш, дшыҳәҳәауаз идыруан, лҿы иааҭашәозгьы нарықәылҳәацәон.
– Исаҳауа закәызеи... ахкыдҟьақәа!.. Ишԥыкәу ирзымдыруа аҷкәынцәа ирываԥалауа абнара ишылаз!.. Уаҳа рхы ҳаҭыр рзақәымҵаӡои?.. Ана иакуам, ара иакуам... иеилагеит ауаа… иҟарҵара рыздыруам, ирура рыздыруам... ицәыцәит ауп, уаҳа акагьы!.. – лҳәарын дааицраланы, лыблақәагьы нҵырхәны днарыхәаԥшрын, кыргьырҿалымҵаргьы ҟаларын.
– Дара аҷкәынцәагьы уԥши иҟарҵақәо? Рмашьынақәа ирықәкьакьаны, аӡӷабцәа рыманы абнахь иҩлап... Рхы иақәԥҽызар!.. Избан абанҭ реиԥш иҟоу амашьынақәа аахәаны изрырҭауа?!. Амцқьақәа, ақалақь иамкыкәа, ҳабнақәагьы дырхәашауа иалагеит, ҳӡиасқәагьы... Дара ахаасқәа, ахыркәыкәқәа иааргәаӷьуазеи?!.
Ҳараз иԥҳәыс урҭ цәгьалаҵәҟьа лгәы рзыԥжәарын, иҽеихагәаны иҽиҟажеит акәымзар. Иаацәырганы иналаиҳәазҭгьы, иахьа агәылацәа ираҳартә, аиакәым ахлырҿиаауан, уаҩы дааизышьақәымкӡакәа.
Ҳаразраа рҟны аӡәырҩы аҵарауаа аахьан, алакәқәа, ажәытә ажәабжьқәа ашәҟәы ианырҵауан, рынхара-рынҵыра ҭырҵаауан, убас иҟақәаз ракәыз џьылшьеит Хьшәашә арҭгьы. Илылшауаз ахәыҷы ала ҳаҭыргьы рықәлҵеит, крырҿалҵеит, крыдлыржәит днархагьежьуа. Урҭ аҵарауаа ишреиԥшымыз аҟара гәҩарақәак аалызцәырҵуан, аха џьаргьы илырӡомызт макьаназы. Лысасдкылара ҳаҭыр ақәылҵон.
Аамҭа акыр инеихьан, аҳауа еиҳа-еиҳа аҽеиҭанакуан, аҵлақәа рышәшьырақәа акыр рҽеиҵырххьан.
Ҳараз, дахьтәаз иҭыԥ изыманшәаламхазшәа, дҩагылан, даанаԥшы-ааԥшит. Аӡӷабцәа уажәы амаҵурҭаҿы иҩнан, илаԥш нарықәшәеит.
– Уара, арҭ ҳамцар аауам рҳәеит, ишԥаҟаҳҵари? – Ҳараз иԥҳәыс амаҵурҭа даадәылҵит. Ҳараз игәаанагара еилылкаарц лҭахын.
– Ҳоҳ, ицозар, нас, иаанаҳкылауама?.. Амҩаду аҟынӡа инаскьагатәуп... Шәырқәак нарыбҭар, иахьнеиуа инацҳап... – аҭак ныҟаиҵеит Ҳараз, Хьшәашә илҳәаз игәы аазҭынчны.
– Ашәырқәагьы сырмазеихьеит сара... Аха уаха иаанҿасуаз џьысшьан...
– Нас, уаха иаанымҿасуазар, иҟаҳҵари? Ҳҽаҳшьрыма?.. Урҭгьы џьара аанҿасырҭак, хкыдкыларҭак рымазар акәхап...
Ҳараз урҭ амҩаду аҟынӡа инаскьеигеит. Акыр иааишьцылазшәа акәын аҷҷаҳәа ишиацәажәауаз. Иаргьы, иламыс ишаҵанакуаз ала, акыр днарыдыбжьалеит.
Ус, ишгылаз акәымкәа, машьына ҟаԥшьык аҿывҳәа иаарыдыххылеит. Аҩныҵҟа еиқәтәарак амаӡамкәа амузыкабжьы ҭыҩуан. Ҳараз абри амашьына иахьа џьара илаԥш нахьысхьоушәа дааҟалеит. Аҷкәынцәа руаӡәы, зхахәы рҳәны иҟаз, ибласаркьақәа цырцыруа, ихы ааҭирҳәҳәеит:
– Шәҭамлои, аҭыԥҳацәа!
– Ната, ари Мзауҭ иами, ибыхьи?!. Баала, бҭал, ҳахьынтәиааргаз ҳаргап... уаҳа ирылаҳхи?..
– Сара сҭалаӡом! – лҳәеит Ната лҽааихаршәны.
– Бшаҟәыҵра, џьушьҭ!.. Баала, баала, бҭали арахь! – мчыла, Ната ишылҭахымыз, лмахәар аанкыланы, длыманы амашьына дынҭалеит уи. – Шәабаҟаз, уара, уажәраанӡа? Абна шәылазма?.. – амашьына аԥсҟы зкыз Шаҭ днаихәаԥшит Ната лҩыза деихаччауа дшынҭалазҵәҟьа.
Ҳараз, ииҳәара дақәымшәо, дшанханы дгылан. Амашьына аҩныҵҟа амузыкашьҭыбжьы уажәы еиҳагьы ихалаҵаны ишҭыҩыц иҭыҩуан. Амашьына ҩаҭрысны аҿанынанаха, аӡӷабцәа убасҟан Ҳараз дааргәалашәазшәа, рнапқәа неизырҟьеит.
– Машәыр шәмыхьааит, машәыр!.. «Ҭакәажәык быжь-цуҭак лхьаан, лара аӡәгьы дигәалашәомызт ҳәа, угәхьаа зкыда?..» – Ҳараз дадырсызшәа дахьгылаз иқәхысаа инеиуаз амашьына дашьклаԥшуан, аха гәамԥхара-ҟазшьак дшеиланаршуаз ҩашьомызт...
Аиаша уҳәарами, Шьмаҭ игәы иҵхоз дахьцалакгьы дарҭынчуамызт. Уаҩы изымдырӡо дашәаҳахьан, даҳәынҷахьан. Амшқәа ивыҟьҟьа ицон, аҵхқәагьы убас. Акгьы изрылымхӡакәа ашықәсқәагь неишьҭалон, ццакырак рымоушәа, изхьамԥшӡакәа. Уи игәы еиҵанарӷәӷәон иара. «Сыԥсы ахьынӡаҭоу абас мацара исхызгарыма, уаҳа сызларгәалашәо ҳәа акгьы сзаанмыжьӡакәа?» – дазхәыцуан иара. Еиҳараӡак ишықәсқәа еиҳа-еиҳа ирыцло рҿанынарха ауп ари ихәыцра аӡыцәқәырԥара еиԥш ианижәла.
Шьмаҭ уаҩы гәзианк иакәын, рацәак дауцәамкәа, аха еилаҟацак, иԥаҵақәа цәхаԥшьӡа. Ашықәс рацәа ихигахьоу, изгәамҭаӡакәа, ииашахәҵәаӡа иҟаз ишьапқәа маҷк иаадыркьаҳәхьан, изқәагь хәыҷык аҟара инеиҵалашәа иаагәардхахьан, аха иара уи агәхьаагь икӡамызт.
– Бара, исхәыцыз бдыруама? – иҳәеит ҽнак иара, иԥшәма ихы налықәикын. Ихы иааҭашәоз зегь раԥхьаӡа Машьқәала лакәын изеиҳәоз.
Шьмаҭ астол дадтәалан, инапы ицламҳәа иаҵаргәаны. Машьқәала ауаџьаҟ азааигәарашәа дтәан, лыбласаркьақәа лԥынҵа иқәыргыланы, акы ақәыршәра даҿын.
– Иумҳәои, нас, иухәыцыз! Кыр иҳахәарҭазар... – ишҟа лыбласаркьақәа днархыԥшит.
– Абри ҳара ҳахьынхо, ианакәзаалакгьы аӡазы аџьа аабоит, џьара ҵеиџьк напы аҳаркыр сҭахын. – Шьмаҭ дааҭгылан, Машьқәала дналыхәаԥшит.
– Аӡаагара ҳабӷа ԥнамҵәахьеи, иуҳәо иашагәышьами, аха уи ҳамч ақәхару уажәшьҭа? Иҳалшару?
– Ишԥыкәу ишҳалымшо! Иҳалымшар, иҳацхраап. Уи бацәымшәан, бара... – лгәы аарӷәӷәашәа даацәажәеит Шьмаҭ. Алшара ҳәа Машьқәала дызҿыз иагьакын, иагьыҩбан. Уи шьахәлаҵәҟьа еилкааны иман Шьмаҭ, аха игәҭакы наигӡар иҭахын. Уи анагӡараз илымшогьы илиршартә еиԥш гәыӷрак ацәаара игәаҵа иҭаршәын. Убри ауп уи ацәыргара агәаӷьра изҭазгьы.
– Уара ус ак улшондаз... Амала, Сиуарнараа ргәы инықәымшьыкәа уҽазумкроуп, – лҳәеит Машьқәала Шьмаҭ ииҳәаз рацәак иамамкцәакәа. Сиуарнараа ҳәа дызҿыз лымаҳәи лыӡӷаби ракәын. Урҭ дырмазҵаакәа акы напы аиркыр лҭахымызт лара. Лыҷкәынгьы даалгәалалыршәеит, аха уи ақалақь ахь дцеи уажәи рыбжьара уиаҟара аҩнусқәа ихы рылаирхәуамызт.
– Нас, амҽышаҽнынӡа ҳааԥшып. Уаанӡагь ибжьоузеи? Иааир ҳнеилацәажәақәап, иахырҳәаауагь ҳаҳап, – иҳәеит Шьмаҭ. Машьқәалагь уи днақәшаҳаҭхеит. Шьмаҭ уаҟа астол аҟны иқәыз ихылԥа аақәихын, иеигәышә аакыдхны адәахьы
дындәылҵит, убри излацәажәоз аус шыманшәалахашаз, еиҳа ишеиӷьхашаз дазхәыцуан. Адәахьы амш бзиан, амра ԥхон иҟәандаӡа...
– Нас, саб, аҵеиџь ду ужырц угәы иҭоукит акәу? Уи бзиоуп, ауаа ирыхәарҭахаша аус уашьҭоуп. Уажәаԥхьа уашьҭаларгьы цәгьамызт, аха... – ашҭа агәҭа иахьықәгылаз аҟынтәи днаԥшы-ааԥшуа даацәажәеит Шьмаҭ иҷкәын Салыбеи. Уи абас ҩынҩажәаҟа шықәса рҟынӡа ихыҵуан. Рацәак дауцәамкәа, шкәакәак мацқьашьацқьа деилаҳәаны, ихәда игалстук ҟьаҟьа ду адҽырбалон. Уи дивагылан, деиқәыцырцыруа, имаҳә Сиуарна – аукы, ижәҩахырқәа ҟьаҟьаӡа.
– Ааи, сгәы иҭагәышьоуп, уи сгәы иҭеижьҭеигьы акрааҵуан, аха исзаԥшьымгацызт акәымзар.
– Ибзиами, ибзиами... Аха иабыкәу убри ахьужуа? Уара иугәаԥханы ҭыԥс иабалухи?
– Зназы абра ашҭаҿ ҳәа сгәы иҭан. Аригьы убас ласҳәахьан, аха нас, цқьа саназхәыц, ашҭаҿы саҟәыҵит...
– Ибзиоуп, аха нас уи абыкәу? Иааигәоума? – дҵааит Салыбеи, иаб ииҳәақәоз дырԥымыҩлакәа, иҽруатәны.
– Иахьыкәуу, шәаалеи, сара ишәсырбап. – Шьмаҭ ашҭа дынҭыҵын, агәашә аԥхьа ишьҭаз адәҳәыԥш хәыҷ ахь иҿынеихеит. Салыбеии Сиуарнеии неихәаԥшы-ааихәаԥшын, уи инаишьҭалеит.
– Аа, абраҵәҟьа. Зегьы иахьаҳзеиԥшу... Амҩасыҩгьы даамҩахыҵны ижәуа... – Шьмаҭ иҽеиҵых адәагәҭан даагылеит. – Арсынтәи Арзамеҭраа ирзааигәоуп. Тамшьараа ирзааигәоуп, Алҵыкәраа ирзааигәоуп, Алмысханраа ирзааигәоуп, – днарҿаԥшит Шьмаҭ имаҳәи иҷкәыни.
– Ара иҭыԥ маншәалоуп, аиашазы, аҵеиџь жны ианыҟала... Иаакәыршан ашәаԥыџьаԥ ааиҭаҳаны, атәарҭақәа рымҵаҟаҵаны, даара ибзиагәышьан, – амаҳә иабхәа иаҳаҭыр бауа ишыҟаҵатәқәаз иаразнакала днарылацәажәеит.
– Убас ами, баба, сгәы иҭоу, сахьӡозар, – иҳәеит Шьмаҭтьы.
– Саб, уара уццакуеит акәымзар, аӡгьы шәзааргон, уиаҟарагьы аџьабаа убомызт. Уи иалацәажәахьеит. Аплангьы
азышьҭырххьеит, агазеҭқәагь ирнырҵахьеит. Амаа ааурҵәиир, уашҭаҿ аҽҽаҳәа уведра инҭаҭәо иҟалоит.
– Нас, убарҭ аӡы ҳзааргаанӡа ҳәа ҳаԥшрыма ҳара? – игәы иныҵаххит Шьмаҭ.
– Ус угәы ианҭоук, саб, уџьыбагь ӷәӷәазар акәхап, аԥароуп зегь ҟазҵо... – Салыбеи уажәы аҽакы инақәирӷәӷәеит.
– Сџьыбақәа ӷәӷәа уҳәахт, ианбыкәыз ҳара ақыҭауаа ҳџьыбақәа аныӷәӷәаз? Малсгьы-шьалсгьы иҳамаӡоу хгәыцқьара ауп. Абра ҟәрышь хәыҷқәакгьы еизгашәа иҳамоуп, иазха-иазымха. Аха ауал сықәсҵозаргьы иҟасҵароуп.
– Иузызжуада? Ӡәыр думоума ус уара? – Салыбеи зегь рыла дҭиҵаауан иаб.
– Исзызжуада? Абра Наџьхьоутәык Џьансыхә ҳәа аӡәы дыҟоуп, сара сиацәажәахьеит.
– Шаҟа ҳәа иузижуазеи уи Џьансыхә ҳәа узҿу?
– Зықь мааҭ раҟара иҭахуп, жәохә метр рҟынӡа ижуеит. Уигьы аԥаразы дымцәаӷәои!
– Ибзиоуп, аха аӡы маар, усҟан ишԥаҟауҵои, саб? – Салыбеи уажәы реицәажәара зегьы еилазцалоз азҵаара ӷәӷәа нықәиргылеит иаб иҿаԥхьа. Ииашаҵәҟьаны, уи изҵаара хьанҭан, ус аламала унадыххыланы аҭак узыҟаҵомызт.
– Ишԥамаауеи? Ари ҳазқәынхо адгьыл ҳажьарыма? Ҳныҟәнагозар, аӡгьы ҳнаржәроуп, нас ишԥа, – иҳәеит Шьмаҭ уи агәра гаҵәҟьаны дыҟазшәа.
Адырҩаҽны, Салыбеии Сиуарнеи андәықәлоз аламҭалазы, ԥарақәак ааҭырган, иааԥхьаӡаны Шьмаҭ иаԥхьа астол ины-қәырҵеит, абри ҳахьӡала, узлаго аус аҟны ухы иархәа ҳәа. Шьмаҭ, урҭ иҟарҵаз игәы иаахәан, аԥсшәа нахиҳәааит.
– Иазыжәуааз, нан, иазыжәуааз, ауадаҩ шәалаҳамҵеи, – Машьқәалагьы аԥсшәа нкалырҵәеит, лымаҳәи лыҷкәыни дрывагьежьуа.
– Шәымшәан, уажәшьҭа харак имышьыҭыкәа шәџьабаа ҳармариоит! – Шьмаҭ зведрақәа кны ӡаагара ицоз аҭацацәеи аӡӷабцәеи ибжьы нарықәиргон. Урҭ ԥхашьа-ԥхаҵо иааины
ахацәа аус ахьыруаз ирыхәаԥшуа иаагылон. Араҟа аус руан аҳабла иаиуаз ахацәа зегьы.
– Шәахала, шәахала, убас, шәмыццакыкәа, џьара икыдшәмыкшалан, амарџьақәа, ақәаб хаҳәык кыднарԥып. Хыхьынтәи ианлеиуа иагьа имаҷзаргьы, амч амоуп... Ашьшьыҳәа ишәыргьыжьла... – Шьмаҭ зны анахь диаслап, зны арахь диаслап, ақәаб ахалашьа гәеиҭалап, ацашьа гәеиҭалап, убри даҿуп. Даныҷкәыназ еиԥш дҳаҵҳаҵо, тәамҩахәк ҟаиҵом. Зегь илаԥш рхуп.
Анышә ҟаԥшьи ахаҳәи адгьыл аҵантә ахагалара иаҿуп аҷкәынцәа, абарбал ду ыргьежьуа. Шьмаҭ ибла ҵарқәа рхмыжьуа урҭ дырхагылоуп. Еиқәыҵәиуа ашаха алыра ианылоит, ианыҵуеит. Аҵеиџьжҩы Џьансыхә икылиҵәоит адгьыл аҵа, иҵыркант ныҵакшо. Коу-коу-ҳәа ашьҭыбжь ҭыҩуеит... Шьмаҭ ицәа ҭынчым, итәа ҭынчым. Уаха дшыцәоу дааԥшыр, убри дналацәажәоит:
– Еи, бара, быцәоума? Сгәы иҭашәаз бдыруоу? Убраҟа аӡы ҳзыҵхыр, хыхь ихалартә еиԥш иҟаҳҵон. Аиеи, аиеи, анцәа сишьааит амц сҳәозар. Амотор ҭаҳаргылон аӡы хазгалоз. Уи аҩызцәагьы збахьеит. Усҟан егьа сныҳәан аӡы жәжәра шәыҟан.
– Уи аныҟауҵалаҟ, нас иуҳәалап, уажәы уцә, уцә, – лҳәон Машьқәала, ацәа лҽаалкәкәааны. Аха уеизгьы Шьмаҭ игәы ҭынчхомызт. Ианакәзаалакгьы ашара дазыԥшуан, амш ҿыц ибзиаӡоу акы изаанагарашәа, акы инаҭарашәа дазхәыцуан дазгәдуны.
Шьмаҭ напы зиркыз аус ақыҭаҿы измаҳацыз ҳәа аӡәгьы дыҟамызт. Зегьы ирдыруан уи напы злеикуаз иарбан усзаалакгьы аԥсы ахаҵаны, иара ишақәнаго иҟамҵакәа ишаанимыжьуаз. Амшқәа цон, аҵхқәа цон еишьҭаланы. Убарҭ зегьы Шьмаҭ дрылан, дҳәаҵәыҳәаҵәуа, уаанӡа изыҟамҵацызгьы убарҭ ирылагӡаны иҟаиҵарц игәы иҭакны.
Ҽнак, хҩахак ҟамҵакәа аусура ианаҿыз аамҭазы, агәарабжьара дыбжьалан дшааиуаз акәымкәа, даамҩахыҵны даарыдгылеит ргәыла ҳаблаҿ инхоз ӷәака Жьацба, илаба наиҵаргәо, ихылԥа абз илахь хнаҩо. Уи хәыҷык дцәыҵаҩысҭаа-дцәыҵагызмалшәа дыҟан.
– Уа мшыбзиақәа! Бзиа жәуааит! – иблақәа ааиржьаржьалеин, ихылԥа абз хәыҷык инаҳаракшәа, аӡәаӡәала зегьы днарыхәаԥшит.
– Бзиала уаабеит, ӷәака, бзиала уаабеит! – иҳәеит Шьмаҭгьы, аха уи иааира рацәак игәаԥхомызт, избанзар, имышьҭагьы цәгьоуп ҳәа иаҳахьан.
– Шьмаҭ аҵеиџь ду ужуеит ҳәа саҳан, даараӡа сгәы иаахәеит. Аиаша уасҳәап, уи уаҩ дзеигәырӷьаша акоуп... Ҳоҳ, акыргьы ужхьеит удыруоу! – иҭыган икажьыз ахаҳәи анышәи днарыхәаԥшит, нас аҵеиџь днахагылан, дынҭаԥшшәа иухт. Уи иҟазшьақәа уаҟа игылақәаз иааргәамԥхеит, аха...
– Шьмаҭ, аӡы амоума ара уахьаҿу? – днаҵааит, ихы аарнаан, изблак ала Шьмаҭ иахь дынкылԥшшәа.
– Краадыруама, аха ажра ҳаҿуп... абра исгәаԥхан. Сара абри аҵеиџь ажра сгәы иҭеижьҭеи акрааҵуан, аха исзеиԥштәуамызт, – иҳәеит Шьмаҭ иҽаарҭынчны, егьырҭ ивагылақәазгьы ираҳартә еиԥш. Урҭ ус ҿымҭӡакәа, ӷәака ихәаԥшуа, рус нарыгӡон.
– Ауаҩы игәы иҭоу данахьымӡогьы ыҟами... – изхиҳәааз узымдырӡо, аԥхьыжәҳәа ицәажәара уаҩ игәы иамыхәашаз ажәак налаижьхит.
– Ишԥаҟахым... – иҳәеит Шьмаҭгьы, гәынамӡарак уи иганахьала ишинырыз удырратәы.
– Ахи-аҵыхәеи аӡы узыҵхыр убриоуп, Шьмаҭ. Аха аӡгьы ус аламала зегьы ирзыҵхуама? – дааҭгылеит ӷәака, Шьмаҭ убри иахиҳәаарыз аилкаара иҭахны, ибла ԥсеиԥсеи хәыҷқәа кылархәхәны.
– Ишԥаҳзыҵымхри, седру, – Шьмаҭ иҭахымызт уи иҽилагалара, ҽырдагәа ҟаҵаны акәын аҭак шыҟаиҵоз.
– Ех, шәус аабзиахааит, сара адәқьан аҟынӡа сцап ҳәа сгәы иҭоуп, исылшозар, – иҳәан, днарыдҵны, илабашьа наиҵаргәо, агәарабжьара дыбжьалан иҿынеихеит. Шьмаҭ иблақәа еихмырсыӷьӡакәа уи дишьҭаԥшуан дахьнеиуаз...
– Еҳе, схажәгал, схажәгал, уажәшьҭа! Салгеит, салгеит! – аҵеиџь аҵантәи Џьансыхә ибжьы аагеит иҭахәаҽӡа. Џьансыхә иахьа далгон иусура. Аҳабла зегьы ргәы хыҭхыҭуа уи изыԥшын,
– Аҳа, аҷкәынцәа ашьшьыҳәа ишәыргьыжь. Уеизгьы дхагалатәуп, ииҳәо шәаҳаит, – Шьмаҭ дцәажәошәа даҿын, аха игәаҵа ҭыхьшәашәаа иҟан. Акы изымхозшәа,
убраҟа игәаҵан акы алакьакьошәа, аха ихы иҟажон, идгылоу игәылацәа дырцәыԥхашьаны.
Алыра ду идыргьыжьуа ганк иара икуп, имч зегьы еибыҭан дахоит. Ахацәагьы, аҷкәынцәагьы рыҽшаны, ашьшьыҳәа аргьыжьра иаҿуп, рхы шьҭацаланы, рҷытбжьы умаҳаӡо, рҽеиқәырԥсны.
– Еиҳа-еиҳа дхьанҭахо далагеит ҳәа сыҟоуп, – убри аамҭаз аҭынчра ааилеигеит Алмысхан.
Абырбал агәҭа икылырҟьаз алыра ду ашаха шәпа еилаԥаны, иузеилымхыртә еиԥш еилаҟаца, анылара иаҿуп иааҟәымҵӡакәа. Уи еиҳа-еиҳа иазҳауеит иахьаныло.
Ус Џьансыхәгьы ихы аакылыҳәҳәеит аҵеиџь аҟынтәи. Арацәаҵхыҩцәа рхылԥа ихоуп. Анышә ҟаԥшь ицратата.
Аҷкәынцәа ахьышәҭсышәҭҳәа инаидыххылан, адәахьы даақәдыргылеит. Имаҭәақәа инапы нархьишьшәа ааиуит. Зегь ааикәшан иаагылеит.
– Салгеит сара сус, Шьмаҭ. Даараӡагьы аџьабаа збеит. Инацҵангьы изжит, аха иҟам, иҟам аӡы...
Џьансыхә аӡәаӡәала зегь рлакҭақәа днарҭаԥшит, рызынтәыкгьы иџьашьаны изыԥшуан.
– Ишԥа, Џьансыхә? Абри ииашан иуҳәома? – Шьмаҭ дырҩагьых иаҳаз агәра изымго, ԥыҭк даарылҵшәа дахьаагылаз, дадырсызшәа, дџыџӡа уа даанхеит.
– Аиеи, Шьмаҭ сара мцрак аламҵакәа исҳәоит. Убасоуп, жәохә метр инареиҳангьы изжит, аха иамам аӡы, иҟасҵарызеи?
– Џьансыхә, иҳаԥсыхәозеи нас уажәшьҭа ҳара? Ҳгәыӷрақәа зегь башахама? – Шьмаҭ дааилшаа-ааилшаан, илабжышқәа аахаҟәҟәалама уҳәаратәы дааҟалеит. Абар егьрыгым, рҽааизакны инеишьҭаларц. Иаразнак уи зегь иааицгәарҭеит. Даргьы цәыӡ дуӡӡак зауз реиԥш, ргәы нҭыԥсаа-нҭыԥсаа иааҟалеит.
– Шәаала арахь, аҩныҟа, шәаала! Ара ҳазгылоузеи? – Шьмаҭ иҽааирӷәӷәан, ашьшьыҳәа аҩныҟа иҿынеихеит. Егьырҭгьы уи инаишьҭалеит, рыхқәа ларҟәны, ирҳәо рҿамшәо.
Амаҵурҭа иныҩналан иахьаарықәшәаз инатәақәеит. Амаҵурҭагьы азныказ аҭынчра ныҩнаҳан аха...
– Џьансыхә, ҳара цқьа ҳаузымдырқәозаргь ҟалап, аха абарҭ зегьы еизгәакьацәоу, еизгәыблҩцәоу ҳауп. Ҳара ҳанхацәоуп. Зхатәы џьабаала адгьыл иқәаарыхуа. Изхысҳәаауа, абарҭ зегьы сыман суҳәоит даҽа метрак, ҩ-метрак раҟара ҳзужырц. Нас аӡы шԥамаарыз. Абра аӡы амамкәа иҟаларызма? Ҳара уџьабааԥса ҳарӡуам.
– Аиеи, Џьансыхә, аиеи, ҳаргьы унаҳахәаԥш! – Шьмаҭ ииҳәаз инацдырӷызит егьырҭгьы.
Аха Џьансыхә днеицрашәан, аԥсраказгьы имуит. Егьа идырцалазаргьы, иҽаҿаршәны мап икит, сара уаҳа сызжуам ҳәа. Шьмаҭ дгылеит, дтәеит, дгылеит, дтәеит. Амца ицралан дбылуан, иширцәарыз издыруамызт.
– Аа, баба, абри уара иумазааит, уџьабааԥса ауп, ҳазлеилаӡахьаз, мааҭкгьы агмыжькәа, – Шьмаҭ, уаҳа ԥсыхәа шамамыз ибазар акәхап, аҵыхәтәаны урҭ злеилаӡахьаз аԥарақәа, акакала иааԥхьаӡаны, Џьансыхә инеииркит.
Џьансыхә уаҳа жәа ахымҳәааӡакәа, ажәжәаҳәа иџьыба инҭеиҵеит аԥарақәа. Агәылацәа рыблақәа ҭраа ихәаԥшуан. Нас Машьқәала иқәлыргылаз фырџьанк азна нҭеиҭәан, днахныҳәаны ижәит. – Уажәшьҭа саргьы сцалароуп, исцәыхәлеит, – иҳәан, ашьшьыҳәа имаҭәақәа аашьҭыхны, дындәылҵны дцеит. Агәылацәагьы уи еимҵаркит, иақәӡбеит, аха иҟарҵахуаз... ԥыҭрак ашьҭахь урҭгьы ашҭа инҭыҵит еиманы. Шьмаҭи Машьқәалеи изаҵә-заҵәӡа, рхала аҩны иааҩнахеит.
– Закәытә дгьылузеи ҳазқәынхо, закәытә дгьылузеи? Раԥхьаӡа абрахь ҳақәызгалаз рабацәеи урҭ рабацәеи ирасҳәарызеи? Аԥсабара абеиарақәа ирышьҭамыз. Рырахә-рышәахә... Шьоукы-шьоукы рашҭақәа рҿы саџьанк иужаанӡа аӡы ахьхьаҳәа иҵыҵуеит. Ҳара ҳахьықәнхо адгьыл кылҵәала уҭахызаргьы...
Шьмаҭ ихы еилагазшәа, зны ддәылҵуеит, зны дыҩналоит, амаҵурҭа дыҩнагьыжьуеит, аха дазкуам џьарак. Иҟаиҵара дақәшәом, амца ицралазшәа ҩныҵҟала абылра даҿуп.
– Изымааи аӡы, изымааи, изымааи?! – иҭаҷкәымқәа ираҵәеит, идақәа еибарххеит, деицралеит, игәы еибакит, игәы еибафеит. Аха уи аҭак ҟазҵоз ҳәа аӡәгьы дибомызт араҟа. Уи аҭак аҟаҵара цәгьан, ицәгьаӡан. Аӡәгьы издыруамызт, аӡәгьы изыҟаҵомызт.
– Уеилагама уара, иухьзеи? – убасҟан ҿаалҭит Машьқәала. Уигьы илзымбатәбарахан дыҟан Шьмаҭ иҽеиҭакра. Ас ихлахаҵ ихыҵуа бзанҵыкгьы длымбацызт.
– Сеилагеит, сеилагеит бымбои, сеилагеит, адунеи сазкуам! – иблақәа ацәаакыра рхыжжы ицон.
Шьмаҭ аухантәаракгьы иҽизеиқәкуамызт, ашҭа дҭагьыжьуа дҭан.
«Уара, адгьыл, сара сужьома? Уара сара сужьарц угәы иҭазар, исаҳә иаахҵәаны? Схәыҷра, сқәыԥшра, схаҵара, сбыргра – зегь уара иудҳәалан... Аибашьра салугахьан, сеиқәурхахьан... Уда сара аԥсҭазаара адунеи аҿы саҳәомызт. Нас иугәыҵашәазеи уажәы?» – Шьмаҭ ихы ларҟәны адгьыл дацәажәон, иҽынкажьны инаигәыҵаиҳәҳәар иҭахын. Егьа ус иҟазаргьы, деилнакаарашәа игәы иааинаҭахуан... Адгьыли иареи еимадан ианакәызаалакгьы, аха уажәы?..
Убри ауха дахьынышьҭалаз Шьмаҭ, хымшгьы дзымгылаӡакәа, ииарҭа днылахеит. Игәы еиҵанакит. Иҟазшьа аҽаԥсахит. Агәамҵра шьҭихит. Иҷкәыни имаҳәи ишымгәыӷӡоз иаалырҟьаны иҟалақәаз зегь анраҳа, ахьшәҭҳәа, акгьы иазымԥшӡакәа, иаакылҟьеит.
– Ҳаи, абааԥс, иухьзеи? Угәы каҳаӡама? Аӡыхь аҵхра ус имариоума? Ус имариандаз егьаҩгьы иҵырхрын... Ушьҭан зны дырҩагьых ма иацуҵап. Ишԥыкәу ҳазқәынхо адгьыл аӡы шамам! – игәы аадырӷәӷәеит. Аиаша уҳәарами, урҭ ражәақәа акы инаиҵгәазшәа ибеит...
Абри ашьҭахь Шьмаҭ ишьара дықәӡамкәа акәын дшыҟаз. Дниас-ааиасцыԥхьаӡа дааины иҵеиџь днахагылон, ахәхәаҳәа дқәыԥсычҳауа.
Уи аҽны амра каххаа иԥхон. Шьмаҭ илаба кны аҵеиџь аҟны икажьыз ақды дықәтәан, аҭаҭын дахо. Араҟа еиҳа иԥсшьарҭазшәа игәы иабон, избанзар, ихәыцрақәа зегьы абри аҵеиџь иадҳәалан, нҵәара рықәӡамкәа. Ус димбаӡакәа дааихагылеит ӷәака. Уи уеизгьы егьарааны дубаргьы дҳәарҳәаруа амҩақәа дырнуп. Ихылԥа қәаҟьа ихоуп дкәахьӡа.
– О, Шьмаҭ, ара узыдтәалоузеи? Узхәаԥшуазеи аҵеиџь? Кыр азуӡбахьоума? Мамзаргьы, ма иазуӡбарц угәы иҭои? – убри зегь аилкаара иара инаидырҵазшәа, Шьмаҭ днаиҿаԥшит.
– Иазызыӡбахуеи, ӷәака? Аха сџьабаа иаду анысгәалашәалак сгәы иауам снахамгылар, сынҭамԥшыр, – ҭынч даацәажәеит Шьмаҭ. Шьмаҭ уи даналацәажәоз игәлараҟара хәыҷык аҟара аҽаԥсахуан, еиҳа иԥсы ааивигошәа ибон. Аха ӷәака иеиԥш иҟоу иоуҳәаргьы, иоумҳәаргьы, – уара уизеилкаауама, ус цәажәарахоит ауп.
– Нас ишԥа, џьабаа гәарҭак ақәурӡит, арахь иуԥымлаӡакәа. Даараӡа ҳгәы иалоуп аӡы ахьымааз, Шьмаҭ, аха иҟаҳҵари? – ӷәака абри ииашаҵәҟьаны иҳәозу, имҳәозу аилкаара уадаҩны ацәажәара даҿын. Аха еиҳараӡак ус ажәаҟынтә иҳәозшәа акәын ишуныруаз уи иажәақәа. – Аха, Шьмаҭ, ак уасҳәашан. Ара шәахьынхо аӡы амамзаргьы ҟалоит. Уаҟәыҵ наҟ, еимаԥса. Иалухузеи, ак ҭаҳап, аӡә дҭаҳап, Ламшьаҵәгьы, иугәаламшәои, абас аҵеиџь ду ижын, аха аӡы мааит. Ашьҭахь изгәамҭаӡакәа, ижәхьа бзиахә нҭаԥсы ицеит... Изхысҳәаауа, аӡы змам адгьылгьы ҟалоит... – ӷәака, иблақәа ырԥсеиԥсеиуа, ицәажәара уажәы иаразнакала аҽакахьы иааиркәараҵеит.
– Иҟамлакәа, ишԥаҟамлои, аха... – Шьмаҭ даақәыԥсычҳаит. ӷәака ииҳәаз уиаҟара игәахьы иааимгеит. Иара ибла ихгылаз аӡы акәын, абри аҵеиџь аҟынтәи аӡы.
– Уашҭаҿ иужыр еиҳа еиӷьын, Шьмаҭ, уашҭаҿ, уаҟа иааргьы ҟаларын, агха ҟауҵеит.
– Абраҟа изызжызгьы акы ыҟазар акәхап... – иҳәеит Шьмаҭ, ихы ааирҵысын.
ӷәака дҩагылан, ацара иҽыназикит.
– Аӡыхьқәа зегьы амаӡақәа рымоуп. Арҭ аӡыхьқәа ыҵызхқәаз, ус мариала иҵырхыз џьушьома? – абриак ииашан
иҳәеит ӷәака. Абри аҟны дидгылартә дыҟан. Аха ашьҭахь иара итәык налаимҵар игәы иамуит акәымзар: – Закәытә ԥароузеи хымҳаџьымшьа инақәухарџьыз!..
ӷәака, Шьмаҭ даниԥырҵ, акыраамҭагьы ус ихы ларҟәны дтәан. «Уаргьы убас угәеигәеиуа амҩақәа урныз... Зны анс ҳәала, зны арс ҳәала. Аҳаҳаи, амарџьа, аӡәы акы уимыцхрааит. Аӡәы игәы иахәаша акы уамхаҳәап...» – Шьмаҭ дынцәыҵахәыҭхәыҭшәа, игәы дынҭацәажәеит.
...Шьмаҭ ҩаԥхьа аҵеиџь днахагылеит. Уи акы ҭамҳартә еиԥш ақыдқәа ақәҵан ихҩан. Шьмаҭ иҽаалаирҟәын, акы ахы ианкны даахан, инапқәа нышьҭарсшәа, изшьамхык адгьыл аҿы инықәыргыланы, ҵаҟа дынҭаԥшит. Аха еиқәылашьца иҟан, аҩныҵҟа иҟаз ҳәа акгьы убомызт. Егьырҭ аҵеиџьқәа рҟны еиԥш аӡы цырцыруа унӡааԥшыломызт. Аӡы цәыкәбарқәа алыҵәҵәаны иҭаҭәошәагьы ашьҭыбжь уаҳауамызт. Шьмаҭ уи ақды ахы даахан, аԥхьа ишыҟаз еиԥш иааҟаиҵеит. Дгылоуп, иҵеиџь алахьынҵа дазхәыцуа.
«Сара соуп, уаҳа аӡәгьы, сара... Сара иҵысхроуп аӡыхь абри сыдгьыл аҿы. Амала, шәара, сгәылацәа, аџьабаа шәсырбоит, аха...»
Шьмаҭ ҩаԥхьа аҵеиџь напы аиркуеит ҳәа анраҳа, агәылацәа-азлацәа, рызынтәыкгьы еизагәышьеит.
– Сара сҭалоит, сара сҭалар сҭахуп. Иԥысшәоит, иалҵуа збар сҭахуп. Акы шәысцәымшәан шәара! – Аҷкәынцәа ҳара ҳҭалоит зҳәақәазгьы ҟалеит, аха иара итәы наимыгӡар имуит. Ҩаԥхьа гәалаҟара бзиак даашьҭнахит Шьмаҭ, абри зыҽны аҵеиџьжра напы аиркыз аҽнеиԥш.
Аҵеиџь аҵантәи ақәаб халоит, илбаауеит. Аҷкәынцәа амаақәа кны адәы инықәрыжьуеит. Ицәхаԥшьӡа амалаҷыр... Коу-коуҳәа аҵеиџь аҵантәи аҵыркант ашьҭыбжь гоит. Ашьҭыбжь ҭыҩуеит, зны ҭахәаҽны, зны еилыхха. Анышәаӡа иҽнадиҵеит Шьмаҭ. Аҳауа изымхозшәа даақәыԥсычҳаит. Имахәар неиҿишьын, аԥхӡы неиҿеирбеит. Нас ихы дҩахан, хыхь дҩаԥшит. Икахәхәа, ҩахьхьынӡа иҩашьҭыз аҵеиџь агәыцә
дҭыԥшны, ажәҩан аҵа дааҵаԥшит. Уи ааԥшуан ихыргьыжьааны, имаҷӡаны, ҽыҭк. «Абра шаҟа ихьшәашәароу аҟара хыхь ихьшәашәаразар...» – убри дназхәыцит. Нас ибла иныхгылеит ахәыҷқәа, адуцәа, аҳәса, ахацәа, еиԥхаҟәҟәа рведрақәа кны, ӡаагара ицозшәа.
Шьмаҭ иҵыркант ҩаԥхьа акаҩ-акаҩҳәа инымҩаниҵеит, ихы ларҟәны, имч зегьы еибыҭаны, имч зегьы аӡыхь аҵхра иазкны. Аҩныҵҟа ҭшәаран, аҩныҵҟа уара ишуҭахыз еиԥш уҽузҟьомызт, аха...
– Еҳе, схажәгал... схажәгал! – Шьмаҭ ибжьы нҭыҩит аҵеиџь аҵантәи ҽнак. Аха уи уаанӡатәи ибжьы еиԥшмызт. Акы аҵан, акы уақәзыргәыӷшаз, агәра ухазырҵашаз.
Аҷкәынцәа абарбал ду рнапқәа аларԥсны икны аргьежьра иаҿуп. Урҭгьы ргәы хыҭхыҭуеит, ргәы хыҭхыҭуеит Шьмаҭ иҳаиҳәарызеишь ҳәа.
Ус, Шьмаҭ ашаха даман хыхь иахалеит. Аҷкәынцәа ахьышәҭсышәҭҳәа имахцә данкны адгьыл аҿы даақәдыргылеит, дыӷәӷәаӡа.
– Мап, ари адгьыл сара сажьом. Ианакәзаалакгьы уи агәра згон... ҳанеилибакаауазгьы, ҳанзеилибамкаауазгьы... Аа, шәахәаԥши! – Шьмаҭ аҵыхәтәаны аҵеиџь аҟынтәи иааҭыргаз анышә ҟаԥшь ахькажьыз днахагылеит. Инапы налшьны, инапсыргәыҵаҿы иааимгәлаирӷәӷәеит. – Аа, шәахәаԥши шаҟа ицәааку? Аӡы амоуп, аа, ишәымбари аӡы амамзар! – ибжьы наиргеит абжьааԥны еиԥшымкәа, зегь ишҟа ихьарԥшуа. Инапқәа ҩышьҭихит. Иҟәандаӡа акы датәнатәуан, ихиҿы амра ахьтәы шәахәацқәа нықәԥхазшәа, иааихалашеит...
– Ари адгьыл сызқәынхо сара дунеихаангьы самжьацызт! – ибла гәыразқәа гәырӷьарак нархылеит. Агәылацәа ҿымҭԥсымшьа игыланы уи изыԥшуан...
Абжьааԥнеиԥш акәымкәа, уажәы арҵаҩцәа руадаҿы еиҳагьы иҭынчран. Аҵәҵәа аныҟала, аурокқәа змақәаз дасу
рурокқәа рахь ицахьан, иаанхаз рҽырҭынч, рхы ақәырԥсны, урҭ инымҵәаӡоз русқәа ирҿын. Еихаԥшьы-еихаԥшьы еидгылақәаз астол хәхәақәа рханы, иара изыҳәан иалкааз аҭыԥ аҿы, дхышӡа, еснагь ҳаҭыр зықәҵаны иныҟәигалоз игалстук ҟьаҟьа игәышԥы иадҽырбало, иҽеимыртаӷа дахатәан ҳара ҳашкол аҵара аҟәша аиҳабы Бақа Ҵыхәба. Уи абас ҩажәижәаба-ҩажәи жәохә шықәса раҟара ихыҵуан. Иаԥхьа ихахәы маҷк иаакаԥсахьан аҟнытә есымша деиҷаҳаны, зымҩа иварахь иԥхьаиҳәон иааиқәыртәашәа. Егьараан дубаргьы бзиа ибон иҩыга ҟәаз иаԥхьа џьыба иҭаркьакьаны аныҟәара. Дныхгыла-аахгыло, иҽырҭынчны ахымҩаԥгара даараӡа иҽанишәауан. Иаԥхьа иқәыз атетрад жәпа, уажәы-уажәы иҽынаҟәыҭханы, дааиԥхьхәыцаауа, акы аффаҳәа анҵара даҿын. Нас дааҭгыланы, ианиҵақәаз рахьынтәи ажәақәак карандашь ҟаԥшьыла инарыҵишьуан. Урҭ, ихамышҭырц ииҭахқәаз, ихадақәаз ракәзар ҟаларын. Макьаназы Ҭанас Бидаҿ-иԥа, ҳара ҳдиреқтор, иҳәатәы иҽақәыршәаны, дааиуан. Уи ииҳәо ҳазынтәыкгьы аӡәк иеиԥш ҳазыхиазароуп, унахыԥар, нас блаҵархәыла днаухәаԥшуеит, ашкол ԥсҭазаараҿы уара еиҳа гәрамгарҭас уҟалазшәа. Аха ҳарҭ, набжьоуаа, наџьнатә аахысгьы аихаҵгылара, аҳаҭыреиқәҵара ҳамоуп. Ҳҟазшьақәа даҽа ҟазшьақәак иузрыларҩашьом, ицқьоуп макьаназы, аӡыхь еиԥш икеикеиуеит.
Ҭанас Бидаҿ-иԥа убасҟан иаалырҟьаны Бақа дзигәаԥхаз ҳәа макьаназы цқьа еилкааны аӡәгьы акагьы ҳаздырӡом, аха уи аҭыԥ зықәнагоз ҳәа ҳара ҳгәы иаанагоз Қәасаџь иакәын. Акыргьы аџьабаа ибахьан, идырра ирҵаулахьан, акы узиваломызт. Уи аҩыза агәаанагара иман иара зҭыԥ аанзыжьыз Уармаҭгьы. Аха ари зегьы, уаҩы изымдырӡо, иаалырҟьаны ауп ишыҟалаз. Аӡәы дманшәалахарц иақәнакыр, ушымгәыӷӡо иаразнак дааманшәалахоит, нас иара зегьы дреиӷьхазшәа, инараԥигазшәа, ихы ҩаҳареикыхуеит, имаҭәақәа дрыҵаҽырбо, арахь идырра, ицәажәара, ихымҩаԥгашьа, ихиҿы бзамыҟәра ааузычҳарым. Даҽаӡәы, иаҳҳәап, уи иаасҭа иҟәыӷоу, здырра ҳараку, дманшәалахарцазы, иара ԥсабарала иқәнагоу аҭыԥаҿ анеиразы аԥсҭазаара акыр дкыднаҟьоит, дыԥнашәоит. Ҳара набжьоуаа макьаназы аӡәы иҿаԥхьа ҳхы лаҳмырҟәыцт, ҳамқьақьацт аҭыԥ азы. Иҳақәнагозар – иҳауроуп, иҳақәнамгозар – иаадыруазароуп изҳақәнамго. Қәасаџьгьы уи аҟазшьа мырӡкәа иааигоит. Ишԥыкәу ишиҳәоз уи аҭыԥ сара сакәын изықәнагоз ҳәа. Амала, уи иҟалаз ахҭыс згәы иамыхәақәаз рыхқәа неидыркылақәан, инцәыҵахәыҭхәыҭқәеит, инцәыҵацәажәақәеит, аха уи ус баша цәажәарақәан, аус акы иахәо иҟамызт. Ажәакала, ишыҟалазаалакгьы, Бақа итәы иакит ҳашкол аҿы.
...Қәеиза астол хәхәақәа руак агәҭаны дтәан, лыбӷа аҟәардә инкыдҵашәа. Лаԥхьа тетрад гәарҭак еиқәырчаҟәа иқәын. Лқьышә хыԥсаақәа кәамкәамуа, лыбласаркьа цырцырқәа лԥынҵа иқәыргыланы, лышьҭыбжьык умаҳаӡо, шәҟәык наҟ-ааҟ иаартны, лтетрадқәа ирықәкны даныԥшылон, абриаҟара шықәса илзанымхыц абыржәы иаанылхрашәа. Иналыхәаԥшыз иаразнак лхы-лҿы ҵаӷа иааинардыруан ус аламала лакҭа хаарак ллакыҵа ҵиаҵәаара ишыҵылмыжьуаз. Ахәыҷқәа данырбалак, иахьынтәиааз узымдырӡо, уажәы-уажәы иаалҭаауаз лгәеибакыра рҽақәмыршәакәа, лымаршәа иазкылԥшуа иаатәон. Уи сҳәеит ҳәа, ианылхыԥсаауазгьы ыҟан, усҟан акласс аҩнуҵҟа зегь рзы кашыррахон, ишырҭахыз рыбӷа ааиҵырхуан, рлакҭақәа нархалашон.
...Шьазина... Шьазина ԥшӡа... дкахәхәа, лыхцәы еиқәара лыжәҩахыр иқәхәмаруа, наскьашәа, дҭынчӡа, аԥенџьыр дадгыланы адәахьы дыԥшуан. Адәны ихәмаруаз ахәыҷқәа лылаԥш лызрыҟәгомызт. Урҭ ааԥынраз игәылпытыз ашәҭқәа реиԥш ирнылбаалон зегь реиҳа иԥшӡаӡаз, зегь реиҳа игәазырҳагаз, игәышьҭыхгаз ԥсҭазаара бзиаӡак, ԥсҭазаара гәырӷьахәк. Иҟамыз нас ларгьы абас даныхәмаруаз, дангәырӷьоз, лҩызцәа дрылҷҷаауа данрылаз!.. Лгәы шԥазыбылуеи, уҳәарауазеи, иналхымхәыцкәа иналхыԥрааны ицаз лхәыҷраамҭа, уаха хнырҳәышьа змам, аԥхыӡ лакә ссир иаҩызоу.
Убри аамҭазы Бақа, игәы иҭагьежьуаз здырхуада, дызҿыз иҽааҟәиҭхан, ихы ҩышьҭыхшәа, ицламҳәа хыгьежьаара инапы наҵаиргылан, Шьазина дналзыԥшит дҟәыҟәнеиӡа. Еҳ, Шьазина, Шьазина... шаҟаҩ быхәаԥшхьада абас?.. Шаҟаҩ
рыԥсы еилабырхәахьада?.. Бақа, хәыцра хьанҭак дынҭанагалазшәа, иблақәа еихмырсыӷьӡакәа длыхәаԥшуан. Уи ибомызт сара ара сыштәаз, ихы-ихшыҩ, зегь убрахь икыдын. Иареи лареи рыбжьара дунеихаан нышәара змамкәа инарыбжьаҳаз агәынхара, уаҳа рҽеишьа амамкәа, наунагӡа ус иаанхарашәа, игәы ҵнаблаауан. Урҭқәа зегьы еилаҳанто ибла ианаахгылалак, егьа деилахаӡазаргьы, иусқәа зегьы нкажьны адәахьы дындәылҵуан, дууаӡа ашкол ашҭа днықәлон. Дныҭгыла-ааҭгыло, зегьы днарыхәаԥшуа, иааихыԥсаанӡа ауадахь дыҩналомызт. Ҩныҵҟала деилазыршуаз, ихҭысуаз аӡәы инибааларгьы иҭахымызт. Акымзарак инмыруазшәа, акагь ҟамлаӡазшәа ихигон маӡа-маӡа. Аха уажәы уи даназхәыцлак, зегьы зхараитәуаз Қәеиза лакәын. Қәеиза лыбз дшьақәнаҟьазшәа ибон. Уи, иеиқәлырҽаҽоз лҵшәа амамкәа ианыҟала, даараӡа ихьааигеит, игәнигеит. Ахыҭҟьареиԥш, Бақа бзиа иибоз аԥҳәызба мап ицәылкит, дицымцеит ҳәа ақыҭа иналҩыз ажәабжь иахьа уажәраанӡагьы ҭынчрак инаҭомызт.
Бақа уажәы илаԥшкыдхалара даҽаӡәы илаԥшықәиҵар ҳәа дшәан, игәаҵанӡа даақәԥсычҳаны, илаԥш Шьазина иналҟәигеит. Аԥыхьа акәызҭгьы, ибжьы ныҵакны дналыԥхьон, нас днаивартәаны, дыззыӡырҩыз лурок аилыргара иҽыназикуан. Уи дызҿқәаз, игәҭакқәаз, хәыҷы-хәыҷла, уаҩы иаагәеиҭартә ахы цәырнагахьан. «Длыдызцалазеи иараби?.. Шьазина уаҳа акагьы лзеилымкаауа џьишьома?.. Ах, Баҭал уибондаз, иаҳауеи, усҟан асҟак уауцәажәахрыз... иуҿыҵабарын уажәақәа!.. Лыгәшәамшәа ҟауҵахуашәа, уҽеиқәырпатаны Шьазина улеиҽырбоит акәу?.. Еҳ, уи зегьы змааноу аадыруеит, Бақа, аха уҽаанукылар еиҳа еиӷьхарын!..» – шаҟантә сгәы иныҵахххьаз...
– Башоуп уи дызҿқәоу, уи уара уацәымшәан, Шьазина усҵәҟьа аӡыхәашь иҭаԥалақәо дреиуам... – сгәы ааирӷәӷәон Қәасаџь. Уи Шьазина лыгәра игон, ҳаҭыргьы лықәиҵон дахьеилыххаз, дахьҟәыбҷаз азы.
Ишԥалҭахымыз иара Шьазинагьы абарҭқәа зегьы. Аха иҟалҵахуаз... Аус усын, акагь лзахҳәаауамызт. Бақа зны-зынла иааиџьумшьаратәы аурокқәа рылатәара шыхҭеикыз
иаразнак зегьы иааицгәарҭан, маӡа-маӡа аҵәы налаҵаны инеихырҳәаало иалагеит, аха иара иҽырзажәны, ччаԥшьык илакыҵа иҵаиршәуамызт.
Қәеиза дзыԥхьоз даланахалан, лхы дагьҩахомызт. Абжьааԥны акәызҭгьы: – Ерына, Ерына, иаха убри аҩыза ԥхыӡк збеит... аиаша басҳәап, иахьа сшьара сықәҟьаны самоуп!.. Акомиссиа аахызшәа... исылатәоушәа... схәыҷқәагьы акагь рҳәахуам, аҿраҳақәа... саргьы иҟасцара сақәымшәо, схы агарҭа сымамкәа, акласс сыҩнагылахуп... Убри аҩыза ҷкәынак дҳалатәоуп... ари аниба, иблақәа амца рхылан, дҳәаҵәыҳәаҵәуа дахьтәоу, аԥыр-ԥырҳәа амца ицралазшәа, дыблыхуеит... «Иҟақәоу убо, иҟақәоу... абри акәымыз иуасҳәоз... Мап, ҳаамҭа иҵагь иацназго, иашьашәалоу арҵаҩцәа аҭахуп... Абни изуасҳәаз, жәаҳәарада, абра дақәнагоит, арҵаҩ ҟыбаҩ имоуп, дагьазыҟаҵоуп... иаарласынгьы иҭыԥ ырмазеитәуп...» – иҳәан, иватәаз днаиҿақәиҭқәиҭхит сара ишсаҳауаз. Иблақәагьы цәыркшаԥаны дсыхәаԥшыхуеит... – иаацәырылгон Қәеиза, лгәалаҟара каҳаӡаны.
– Еҳ, Қәеизахеит... асҟатәи ԥхыӡ иаабахьоу ҟалозҭгьы... Аха акомиссиа маара џьыбшьома... ркарандашьқәа ҵәыз-ҵәызӡа иааҳадымтәалои, ари зыҟашәымҵазеи, ари зыжәымбазеи ҳәа. Уиаҟара ифырхацәазар, уа изықәтәоузеи рҽаҳаракны, зегь здыруа реиԥш, ражәақәа ҭлаԥҟа-ҭлаԥҟаӡа. Иааины араҟа шықәсык-ҩышықәса раҟара аус ҳацыруааит, нас цқьа изеиԥшрақәоу рбахра иҟоуп, – налаҭалкуан Ерынагьы, аха лцәа налхыбзаауан, урҭқәа зегьы анаалгәалашәалак, еиҳараӡак араион аҟынтәи агәаҭараз ианаауаз ллахаҵ аргьежьуан, дшьақәнаҟьон. Оумашәа иубаша, иахьа лцәажәара акы ихнаҽын, аӡәгьы дилаҳәуамызт. Абжьааԥны акәызҭгьы, дналасны лафк аӡәы иааихылмҳәаар анылымуазгьы ыҟан, аха аҵыхәтәаны даазқәылаз урҭ ллафқәа нҵыкәкәаны, инеиԥхьба ицахьан.
Сара абарҭқәа зегьы, ҿымҭӡакәа, аӡәаӡәала сылаԥш нархызгеит. Уажәраанӡа ҭаха сызымҭауаз, иҳәаҵәыҳәаҵәуа сыбла ихгылаз, сзызхәыцуаз, ҩаԥхьа аҽеиҵыхуа, аҽыртлауа сгәы нцәыҵанарцәажәеит. Зҵаарақәак, уаанӡа исҭамаацыз, иахьынтәаауа сзеилмыргауа, иаша иааины саԥхьа иаақәгылон,
рҭак аҟаҵара сзымариамкәа. Асҵәҟьа сагәланахалартә сҽасымҭацызт, аха зегьы-зегьы аамҭак-аамҭак рымоуп.
«Иаҳҳәап, Саҭбеи, уара уажәшьҭа ухәыҷӡам, ҩажәи ааба-ҩажәижәаба шықәса ухыҵуеит. Уазхәыц цқьа умыццакыкәан, ухы азышьҭны. Иҟауҵахьоузеи уара бзиарас?.. Ауаҩы ауаҩы изы бзиарак аныҟаиҵалак, хашҭра аиуам, иӡуам. Абзиара уны аӡы иаҭ рҳәоит. Избан? Избан умбои, иуԥылоит азы. Ауаҩы икәшамыкәша иҟоу зегьы рзы игәы аартызароуп, деилыркаартә, игәра ргартә. Дазықәԥозароуп аԥсҭазаараҿы зегьы реиҳа ицку, иԥшьоу – аиаша аныҟәгара... Ирԥшӡозароуп уиала аԥсҭазаара... Нас ауп иара аӷьараҳәа еиҳа ишьапы адгьыл ианықәиргыло.. Уара ус еиԥш иҟауҵахьоу макьаназы даараӡа имаҷӡоуп.
– Ус зуҳәои, избан?.. Сара усцәҟьа акагь сзеилымкаауа сыҟамзаргьы ҟалап...
– Мап, сара усҵәҟьа сымҳәаӡеит... Аха уазхәыцхьоу – ууаҩытәыҩсаны адгьыл аҿы аҟазаара даара ишыхьанҭоу, аҭакԥхықәра ду шацу... Убри аҭакԥхықәра уацәымшәакәа аҵагылара аҭахуп уажәнатә, уаамҭақәа уаҩмыжьыкәа...
– Ыы, сара?..
– Мап, иуҳәарц иуҭаху сара издыруеит... Угәы иҭақәоу ыҟоуп, аха... Аха зысҳәо, азыԥшра аҭахым... Уара еиҳараӡак узызхәыцуа набжьоуаа роуп... Рыԥсҭазаара, рҭоурых, рқьабз уашьҭоуп, аха иҵагь аҭахуп, уи еихаҳатәуп, еиҵыхтәуп... Егьырҭ зегьы ҳарҟәаҵып – узимыцхраазеи уҩыза гәакьа, еснагь иуҿынҵәаауа, гәык-ԥсыкала иузыҟаз?.. Ааи, ааи!.. Ацәажәарақәа рҟны зегьы шәфырхацәоуп, уаҩ дшәыхәаӡом... аеҵәақәа лбаажәгоит!.. Мап, Баҭал шәара шәҟынтәи иҵагь дазыԥшын. Уи шәара ишәылеиҵоз аӡәгьы димаӡамызт. Дышәзыхынҳәит, аха игәцаракышьа, ицхраашьа шәақәымшәеит. Уҩыза гәакьаҵәҟьа уимыцхраауазар, нас узыцхыраараны иҟада? Иумои уара адунеиаҿ абри еиҳау хықәкыс?
– Ииашоуп, ииашоуп зегьы... Ҳхы наҳақәыжь, ҳусқәа рҟынтәи ҳандәылҵуеит, нас ҳаҩналахуеит дырҩегьых, уи ада уаҳа акагьы ыҟаӡамшәа... Уи ҳзеилымкаауа џьушьозар?..
– Нас ус акрыҟазар, уи шәара шәацәхьаҵны, хазы шәызгылоузеи? Ишәыхьзеи, ишәгәыҵалазеи? Ҿымҭрала шәыԥсҭазаара наскьажәгарц шәгәы иҭоума?.. Иудыруаз, Саҭбеи, ус аҟазаара – уи зегьы иреицәоу чмазара бааԥсуп, ахҽрагьы мариам... Набжьоуаа наџьнатә аахысгьы уаа еилыххақәан, аилкааразы аӡәы ишьҭахь игыломызт, рыӡбахә хара инаҩхьан... Ҿымҭрала адунеи аҿы еиҭакра зыҟалаӡом, Саҭбеи. Ҿызымҭуа дшәарҭоуп, уи ихықәкы, игәҭакы аҽакхоит, узиқәгәыӷуам.
– Урҭ среиуам сара... Акымзаракгьы смыхьӡеит... Исыхьуаз?.. Исгәыҵалоз?.. Сара анцәа убас сишеит, зегь саҳаларц, зегь збаларц, зегь сгәы рзыбылларц, аха аԥсҭазаараҿ иансымчнамырхогьы ыҟоуп...
– Уи уара уацәымшәан, аиаша аныҟәгаразы ауаҩы илымшогьы илиршозароуп, дазықәԥозароуп, убриоуп дагьзырԥшӡогьы...»
Схы сықәыжь стәан. Ариабжьарак саазқәылаз абас иҟоу ацәыҵацәажәарақәа сгәаҵа ҿдырҳәацаауан. Нас сшьара сықәҟьаны, ԥыҭраамҭак сыруалуашо рҿынархоит. Сара исыхҭысуа, сара исныруа, цәыргашьа змам акакәушәа, сҭынчра еилаганы, сыхлахаҵ дыргьежьуеит.
Ашьшьыҳәа сҩагылан, Шьазина илымариашаны, аԥенџьыр снадгылеит. Убас гәалаҟарак сыман, сналацәажәар, схәыцрақәа зегьы насыхҟьаны, инасхыԥсаарашәа.
– Бзырхәыцуеи, Шьазина? Бҭынчӡа аԥенџьыр бадгылоуп... Аӡынра шааиуа базыԥшуама? – саахымыццакыкәа, инасымҩатәны, Шьазина лҭынчра ааилазгеит. Лара сышҟа маҷк аҟара даахьаҳәит. Лхы-лҿы гьежь, лыбла қаруақәа, ашьыжьтәи аӡаӡа цәыкәбарқәа реиԥш, ихыхәхәа, иҭынчӡа иҟан, хәыцрак ишамадаз мҩашьо.
– Сзырхәыцуазеи... ус... ахәыҷқәа срыхәаԥшуеит. Ахәыҷқәа адунеиаҿ зегь реиҳа ицқьоу уаауп. Зегь реиҳагьы згәы былуа... хәашьрак иашьҭам, изнымԥшуа... – лажәақәа неихаԥсо, лгәы ҭыӷьӷьаа днасацәажәеит. Уи данцәажәоз ианакәзаалакгьы гәыкрак лныԥшуан, иаразнак илауқәҵәиаашаны уаазҳәынҷашаз. Лгәыразра, лгәыҭбаара аалнумбаарц залшомызт, егьа улыцәтәымуаҩӡазаргьы.
– Ииашоуп, Шьазина... Ахәыҷқәа роуп аԥсҭазаара зырԥшӡо... Ахылаԥшреи анап бзиеи роур, дунеихааназ урықәгәыӷыртә иҟалоит, – налаҭаскит, зегь реиҳа ахәыҷқәа сгәы шырзыразу, сгәы шырзаарту наснырԥшуа.
Убасҟан ҳхахьгьы иҟамкәа, ҳгәахьгьы иҟамкәа аҵәҵәабжьы иаагаз ахәыҷқәа рыхәмарра ишырҭахымыз иааиԥнаҟьеит. Нас, Шьазинеи сареи ҳалаԥш кыдырхаланы ҳашрыхәаԥшуаз, рӡамҩа хәыҷқәа ҭыҵәраа, иҿыҟаԥшь-ҿыҟаԥшьааӡа, еибарыҩны ашкол ахь рҿаархеит, гәырӷьашьҭыԥраарак рымҽхакны.
...Арҵаҩцәа руада дырҩегьых цәажәабжьыла иааҭәит. Аӡәаӡәала еишьҭагыланы, ржурналқәеи ртетрадқәеи ргәыҵаҳәҳәа иааҩналан, дасу рҭыԥқәа рҿы иныҟарҵеит. Зылахь еиқәыз дубарын, зылахь еиҵыхыз дубарын.
– Сихәарҭам сара уи!.. Иааизаазымгац иҟоузеи, аха снапаҿы дысзаагом... Акы уиазҵаар, дӡыӷәӡа арахь духәаԥшуеит... Аахҵәа ҟаиҵом!.. – Ерына дшааҩналаз еиԥш, лҽеибаркны, лгәынхара атәы лылыжжуа, иаацәырылгеит. Лхы-лҿы еиқәара еиҳагьы ирмашьцаны, лгәеибакра еиқәтәарак амамкәа илнырԥшуа, астол днадгылеит.
– Дарбану бызҿу, Ерына? – лыбласаркьақәа аалымӷыхны, лхы неиҵыхшәа, Қәеиза Ерына дналыхәаԥшит. – Исзеилкаауам, бгәы ԥызжәазеи абриаҟара?.. – дналазҵааит.
– Сгәы ԥызжәазеи?.. Ани афбатәи аклассаҿ итәоу, Хыџь иԥа, кырилҵуама?.. Аб дшыҟоу еиԥш ами аԥагьы дшыҟало... сгәы ҵихит... ишизызураҵәҟьа сыздыруам!..
– Џьбеит, дарбану ҳәа сыҟан... Ани Хыгә иоума бызҿу?.. Уи сара дсымдыруеи... Саргьы сихәарҭам... Егьарааны дубаргьы ихәдаџьал хжәазшәа дҩагылоит, аҟыт ихәылшәом, дыззаӡа... Арахь ихәарҭам изануҵар аухуам, дабаагари, анцәоузша!..
Рыхқәа ыркаткато инеихырҳәаалеит Қәеизеи Ерынеи. Урҭ иргәамԥхаз, уаргьы дугәадырԥхом, зегь рыла аӡы дазымыӡәӡәо дааҟарҵоит, ихаразаргьы, ихарамзаргьы.
– Уи сара сҟны убысҟак дманшәалоуп, убысҟак дыбзиоуп, уԥсы дузалхрым, – иҳәеит Қәасаџь, убри аамҭазы иаалырҟьаны, абанҭ ирҳәақәоз шигәамԥхоз ааинырԥшуа. – Иааидсҵо зегьы ҟаиҵоит, деилыххоуп.... Ахәыҷы данхәыҷу деилыххазароуп, дҳаҵҳаҵо дыҟазароуп. Ус иҟоу ахәыҷы дандухалакгьы акы илҵуеит. Насгьы, сара смаҭәар, аҭоурых, убысҟак
дазҿлымҳауп, уизымҵаан!.. Шаҟа игәцаракны даԥхьозеи!.. Игәынкылара бзиоуп...
Сара Қәасаџь сызлаиқәшаҳаҭқәаз рацәаӡан. Ихәыцшьа, ахәыҷқәа рахь имаз азнеишьа даараӡа сгәы иахәон, исгәаԥхон. Арҵаҩра аганахьала ҟыбаҩ, ҷыдак шилаз инубаалартә дыҟан. Еснагь ахәыҷқәа рыгәцаракра, реилкаара, рхықәкы аарԥшра дазыманшәалан. Даргьы ҳаҭыр иқәырҵон.
– Бихәаԥши, бара!.. Аа, бара!.. Ҳара ҳҟны иҿы еихԥом, инеихашәуеит, иеихаткачуеит, шьоукы рҿы, аа дшыҟоу!...
Ерынеи Қәеизеи инеихәаԥшы-ааихәаԥшит, Қәасаџь ииҳәаз рқьышә инықәҵаны. Уи иара изгәамҭакәа даанымхеит. Арҵаҩра аганахьала акы уиваларгьы иуӡомызт, аҽыԥҳәа игәы неицрасуан зегь раԥхьагьы.
– Шәара шәҟны саҭамзааит, аха... Ахәыҷы, аҵаҩы иеилкаара акраҭахуп. Уи шәара ижәдыруеит ҳәа сыҟоуп. Хыгә макьаназы шьоукы-шьоукы рҵаҩцәақәак рҟынтәи азнеишьа бзиа имоуцт, убриоуп хаҭала зегь зыхҟьаҵәҟьо... – Қәасаџь иааигәамырԥхакәа инарҿаирхьит. Илакҭа убриаҟара иҭынчын, дшымыхәмаруаз ҩашьомызт. Ҩныҵҟала деилазыршуаз, маӡа-маӡа иҿықәлон. Абжьааԥны агәыкыра, аҳалалра зныԥшуаз ихы-иҿы еиқәара, еиҳа-еиҳа аҽеиҭанакуан, иҿаԥшылара армышьцон. Ахәыҷқәа ирызку азҵаара анықәгылалак, ихьаамгакәа, ишакәым аӡәы дналацәажәар, аҟыԥыҳәа дшацралоз рдыруан аҟнытә уиаҟара ианимарымкуазгьы ыҟан, аха иара игәы иныҵаххуаз, иналакьакьоз мҳәакәа иаанижьуамызт. – Шәара цқьа, игәы ҭымҟьакәа, шәиацәажәахьоу уи?.. Шәизыӡырҩхьоу?.. Хыгә анапоуп игу, уаҳа акгьы... – рлакҭа инҭеиҳәеит.
– Иани иаби ирымҭаз анапы ҳара иабаизаҳаԥшаауеи, ухаҵкы? Дара зҿлымҳарак ирҭаӡом рхәыҷы, ашкол дааӡоит ҳәа ршьапқәа еиқәыршәны итәоуп. Уи иахуҳәаауазеи уара? – Қәеиза Ерына иналымылдан, лхы ркьакьаны Қәасаџь дизыԥшуан, џьара акы дысзаҿакуазар ҳәа, аха уи ус акы дузаҿакуамызт.
– Уаҟа шәиашам шәара... Ижәдыруеит арҵаҩы иҭакԥхықәра шаҟа иҳараку, аха иамашәцоит, уи азы шәгәы иалымсын... Анапы бзиа зегь рзы ихәшәуп, ахәыҷы уадаҩ иқәшәар, дманшәалахоит, еиҳараӡак дазхәыцыртә, угәра игартә даныҟауҵалак. Ахәыҷы дышнеи-шнеиуа далҵуеит, дыбзиахоит. Ус акәымкәа, иаҳҳәап, ахәыҷы бзиа анапы бааԥсы иқәшәар дмаҷҟәикуеит, дманшәаламхар ҟалоит... Ари идыру усуп, измоуцаша акакәым, ашьақәырӷәӷәарагьы аҭахым...
Қәасаџь уаҳа акгьы имҳәаӡеит. Ииҳәаз иазирхан, сышҟа иҿааихеит. Сара Қәасаџь абас дахьиашаз гәахәарак снаҭон. Уи ииҳәаз ҳәан. Дунеихаан акы даваланы, днахыкәша-аахыкәшо имҳәацызт. Мыцхәы дахьиашаз зны-зьшла шьоукы-шьоукы рыблақәа ҵырхәны инаихәаԥшуан, аха иара урҭ рыгәхьаагь икымызт.
Убасҟан Ҭанас Бидаҿ-иԥа ашьшьыҳәа ашә дааханы дааҩналан, дааҭгылашәа, днаҳалаԥш-ҩаҳалаԥшит. Зегь рҽааиқәыркит. Иааҭынчрахеит ауадаҿы. Уи уахьынаихәаԥшуаз, рацәак дауцәамызт, аиқәара иныԥшуан. Иџьымшьқәа ҟьаҟьаӡа, ихы-иҿы ҭҭәаан. Иԥынҵа ҟәаз аҵаҟа иԥаҵақәа кыдын, иџыԥхьӡа, ашлара иаманакуа. Ихахәы ҵышлааӡа, акыргьы нкаԥсахьан, аха инаалон, ихы-иҿы гьежь арԥшӡон.
Ҳраион аҿы уи дыззымдыруаз ҳәа аӡәгьы дыҟаӡамызт, аус иуеижьҭеи акрааҵуан.
– Аимырхәба Ҭанас Бидаҿ-иԥа иџьабаа рацәаӡоуп. Ҳара даабазар инаркны иахьа уажәраанӡагьы дшааиц дааиуеит, шаҟаҩ еиҵаиааӡахьада... – рҳәон дыздыруаз, еиҳараӡак изааигәақәаз. Аха ҳара уи иеихьӡарақәеи иԥсыҽрақәеи ҳалаԥш иҵамыршәкәа иауҳмыжьыцызт. Дызлаҟаз, иԥсҭазаашьаз иаҳзымдыруаз акагьы ыҟаӡамызт.
Днеин, Бақа итәарҭа днахагылеит уажәы. Бақагьы уи акы иҳәарц шиҭахыз инырын, ахьышәҭҳәа дҩагылеит. Ииҳәарызеишь Ҭанас Бидаҿ-иԥа ҳәа зегь уахь ҳаԥшуан. Уи ус акы иҳәарц аниҭахыз акәын астол ахь даннеиуаз. Днахагылон, ииҭахызгьы иҳәон, аха уажәы ииҳәарц ииҭахыз ҳаздыруамызт.
– Шәааӡырҩы маҷк аҟара! – ибжьы аармаҷны, иҽаарҭынчны днаҳалаԥшит. «Иҟалазеишь анаџьалбеит?» – ҳагәқәа нҳәыԥыӡыԥит. – Сара ҳжурналқәа зегьы акакала иааихыршәшәаны игәасҭеит, – даацәажәеит. – Изеиԥшроузеи иахьатәи ҳҭагылазаашьа? – иҽааиҭеикит, ихы аарҵысшәа, иԥсыԥ игәаҵанӡа иганы даақәыԥсычҳаит. – Иаахҵәаны иуҳәозар, иҽеим... Шәазхәыцхьоу абри шәара?.. Мап... Ахәшьара бааԥсқәа зоуқәаз аҵаҩцәа, аурокқәа рышьҭахь иаанкыланы, аус рыдулатәуп. Иахәҭоуп, иаамҭоуп. Аӡәгьы исмаҳаит шәымҳәан!.. Бақа, уара, ажурналқәа аашьҭыхны, классцыԥхьаӡа ахәшьара бааԥсқәа зоуқәаз, изроуқәаз амаҭәарқәа аагәаҭаны, ашәҟәы ианҵаны урхылаԥшуеит. – Нас дырҩегьых дааҭгылан, иҽааибаркшәа, дныхшәаан, ус нациҵеит: – Уара, ахәыҷқәа ашкол ахь ҳазрыԥхьо аҵара дҳарҵарц акәӡами?.. – Аӡәгьы ҿимҭӡеит. – Изшәасҳәозаалакгьы арҵаҩы иҭакԥхықәра шәхашәмыршҭлан!.. Урҭ рҿаԥхьа ҳара иаҳуалу рацәаӡоуп... Ишәаҳаит исҳәаз! Сара уажәы араион аҟынӡа сымцар ҟалом, исыԥхьоит... – уаҳагьы имҳәаӡеит. Ашьшьыҳәа иҭыԥ днахыҵын, иҿынеихеит. Ҳазынтәыкгьы изқәа ҟьаҟьара ҳкыдыԥшылоит.
Иаҳҳәо ҳамҵәазшәа, ԥыҭраамҭак ауадаҿы иааҭынчрахеит. Ҭанас Бидаҿ-иԥа дандәылҵ, Қәасаџь игәамырԥхаӡакәа днасыхәаԥшит. Уи иаанагоз еилкаан, аусқәа ҟаҵоуп ҳәа акәын. Дааскьаны днасывагылеит. Аурыла иареи сареи иеиҩаагоз егьыҟамызт. Дкахәхәа, ихахәы уажәы-уажәы илахь инҭаԥсоит. Иԥынҵа – ахьшь аԥынҵа, иблақәа аԥшьуп. Саргьы убасоуп сшыҟоу, еивааго ҳәа егьыҟам.
– Уареи сареи агха ҳамоуп иудыруоу, Саҭбеи? – иҳәан, убри агха ҳәа дызҿыз сыблақәа инархибаалазшәа, даасҿаԥшит. Азныказы иаасзымбатәбарахеит. Гха змам аӡәгьы дыҟаӡам, аха...
– Избан? Иарбан гхоу? – снаиазҵааит.
– Уарҭан даҳзымбеит, даҳхашҭыз џьишьозаргьы ҟалап. Уи иеиԥшу арҵаҩы ҳа-Набжьоу уажәшьҭа дҟамларгьы ҟалап. Закәытә ҵароузеи, закәытә ԥышәоузеи иааирԥшуаз ахәыҷқәа рааӡараз! Шаҟа аамсҭашәала ихы мҩаԥигоз!..
– Баҭалгьы игәы ҳацәкаҳаны, ашьшьыҳәа дтәазар акәхап... акы ҳзимыцхрааӡакәа...
– Аиеи... Уарҭангьы дбатәуп, ҳарҭ зегьы ҳаидкыланы ҳазмаз иара иакәын, иахьа дажәит, дычмазаҩхеит ҳәа даанҳажьыр,
уи ҳара ҳзы иԥхашьароуп... Усынтәи Баҭал иҟынӡагьы ҳнабжьысып, игәы ааҳарӷәӷәап... Ауаҩы иара ицназго, деилызкаауа димамкәа, ихала данаанхалак изыцәгьахоит аамҭа ахгара. Арахьгьы дзықәымлаӡеит уаҳа, игәы каҳаӡаны дыҟоу?.. Сҩызцәагьы сырхашҭит, уажәшьҭа сзырҭахузеи иҳәозаргьы ҟалап...
Қәасаџьи сареи иеибаҳҳәаз анагӡаразы аамҭа алаҳхын, ахәылбыҽха ҳахьеиқәшәашаз еибаҳҳәеит. Макьаназы иахьатәи ҳусқәа нымҵәацызт, урҭ ааныжьны џьаргьы цашьа ҳзыҟаҵомызт.
Шьазина иахьа, илгәыҵалах здырхуада, аӡәгьы диламҳәыкәа, аԥенџьыр дадгыланы, адәахьы дыԥшуан. Ҭынч агылара, ҭынч аҟазаара еиҳа лҽамаралтәуан.
– Нан, Шьазина! – лыбжьы аалыргеит Ерына, лыԥҳа лхы налзырханы. – Аҩныҟа банцо сныжьны бымцан, гатәқәак сымоуп, схала исызгарым, баасыцхраароуп. Баб уеизгьы лассы дзыхнымҳәуазар акәхап, уи ҳзизыԥшрым...
Аҵәҵәа аныҟала дасу рурокқәа рахь рҿынархеит инеишьҭагыланы. Бақа ашьшьыҳәа итетрад жәпа аашьҭихын, аҭӡаҿы асаркьа иҭаҩны икыдкнаҳалаз амшеихша днахәаԥшын, дахьцо мырзаӡакәа, ҿымҭ ашә аартны, урҭ днарышьҭалеит ашаца-шацахәа.
Амш ахәлара иамҽанакхьан, Қәасаџьи сареи Уарҭан игәашә ҳанынҭалоз. Анхацәа заанаҵы рырахә-рышәахә еилдыргахьан, рҭыԥ иқәырҵахьан. Ахьшәашәара иҟалаз еиҳа-еиҳа аԥхарра угәанарԥхон, аҩны аҩныҵҟа аҩналара уазныргәышьуан. Уарҭан ила ҳацәшәаны ишьҭаҳхыз ҳлабақәа шаҳкыц иаҳкуп. Уи азныказы иҩаҵҟьан, аха ҳаштәымуаамыз адырын, уиаҟара аҽамырххеит.
Уарҭан уиаҟара иаҩцаны дынхомызт. Иаб иџьынџь дахымҵкәа, ҳаҭыр ақәҵаны иааигон иахьа уажәраанӡагьы. Рацәак иаҩымцакәа, хәыҷык иҩышьҭыхшәа, иара изхашаз хаҳәтәы ҩнык изгылан. Амцхә дунеихаан дашьҭамлацызт.
– Ауаҩы аԥсабара инаҭо, иара изхоит, егьырҭ зегьы башоуп, еижьагоуп, ҽырԥшӡагоуп, уи уаҩ дамеилаҳароуп, – иҳәон ианакәзаалакгьы. Шьоукы-шьоукы реиԥш иԥсы қымқымуа
амал дашьҭамлацызт. Имаз, ихӡыз иҽалагӡаны дыҟан. Аҽхырԥшӡара, аҽырзажәра – уи цәаҩа бааԥсыс иԥхьаӡон. Иԥсҭазаара зегьы ахәыҷқәа рааӡара иазикын, дарбаныз уи иӡбахә ҳаҭырқәҵарала изымҳәоз, иахымцәажәоз. Акы рҭаххар, зегь раԥхьаӡа Уарҭан иакәын изызҵаауаз. Дымҩақәҵаҩын. Иԥсы ҭихуан, еиҳараӡак аҿар рзы. Иахьыҟазаалакгьы илаԥш рхын.
Уарҭан хҩык аԥацәа иман, аӡәи-аӡәи узеиҩымдыраауа, унарыхәаԥшыр, уаареиҵашьыцрын. Рдырреи дареи акала ихьысҳаны иҟамызт. Аҵара дуқәа ирылган, ақалақь аҿы аус руан. Уарҭан урҭ абаагәареиԥш дрықәгәыӷуан, игәгьы рыздуун.
Абарҵаҿы алашара каххаа иаркын. Ҳныҵалон еиԥш ауп Уарҭан иԥҳәыс Ҭакәын ҳшаагәалҭаз.
– Унан!.. Уара, арҭ иааз убо? Бзиала шәаабеит! Шәааи арахь! – ҳахьылбаз гәахәас иааҟалҵан, лхаҵа иахь лыбжьы налыргеит, ашәгьы днахан, иҟьаҟьаӡа иаалыртит. Иаргьы уи лыбжьы дазыԥшызшәа, ҳашҟа иҿааихеит. Дааимҳәа-ааимҳәеит. Ихахәы шла, ихы-иҿы шкәакәа гәыблрак, гәыразрак рыҵубаауан.
– Аах, шәара, шәара... сызлашәгәалашәазеи?.. Шәеилахаӡазар акәхап... Шәыҩнал арахь, шәыҩнал!.. – инаҳадиҵеит. Иҟаиҵара дақәшәом, ихы-иҿы ихалашоит.
Ҳахьыҩнало, ҳахьыҩнысуа, иахьабалак, аҭыӡқәа рыԥхны ашәҟәқәа... улаԥш хыркып. Ҳа-Набжьоу дарбану Уарҭан иеиԥш ашәҟәқәа зыԥсы рыҿҳәароу?.. Ашәҟәқәа – иара имазара, иара идырра...
Ашьҭахьтәи ауада еиҵых ауаџьаҟ аҟны амца ҭоуп ихәажжаӡа, Ҭакәына илырхиаз астол ҳахыкәшаны ҳазынтәыкгьы ҳадтәалоуп. Уарҭан имукәа ԥыҭкгьы аҩы наҳадицалеит, ҳцәажәарагьы иҳазгәамҭаӡакәа акыр аҽарҭбааит, аҽеиҵнахит. Азнеишьа бзиа, агәаартра Уарҭан еснагь иҟазшьоуп. Сара уажәы-уажәы снеиҿаԥшуеит. Ашкол даԥырҵи уажәи рыбжьара дшыҟац дыҟоуп, еиҭакрак инубаалом.
– Нас, иҵегь ажәабжьқәа... ажәабжьқәа сашәҳәалеи!.. Шәара шәоуп уажәы аԥсҭазаара ахьеилашуаҵәҟьа иалагылоу!.. Абыржәы ишәылшәмыршаз, нас еиҳа ишәцәыцәгьахоит,
ишәцәуадаҩхоит. Ауаҩы данқәыԥшу, имчхара аныӷәӷәоу дмаашьароуп, убасҟан илиршаз ауп дҭызгогьы, дҳаразкуагьы... Дышԥаҟоу Ҭанас?
– Ҭанасгьы ибаргәузеи?.. Хар имаӡам... – иҳәеит Қәасаџь иҽаархықәымҵаны.
– Ҭанас данбзиақәазгьы ыҟагәышьан, аха... маҷҟ аҳәса дырзыӡырҩцәон... Қәеиза, Ерына уҳәа зны-зынла рыбз наиҵарҵон... Бақа иҭыԥ аҿы уара уакәын изықәнагаз, Қәасаџь, аха усҟан Ҭанас Бақа дзигәаԥхаз здырхуада, дахьцалакгьы диварԥало ддәықәын. Иаалырҟьангьы аҵара аҟәша еиҳабыс дҟаиҵеит, ашьҭахь хәыҷык инеивҵасзаргьы... – ҭынч-ҭынч даацәажәеит Уарҭан, убри аус аҟны иаргьы гәынамӡарак шимаз инубаалон.
– Аиеи, дҟаиҵеит, шәара шәанца ашьҭахь, ҳаргьы иҳаздыруамызт, иҳазҵаада. Ашьҭахь инеишьҭаԥало, инеиҿақәиҭқәиҭуа рҿынархеит. Даараӡа ҳгәы иналакьакьеит, аха ҳаилызкаахуадаз. Саргьы Қәасаџь иакәын изықәкны исымаз... шәара шәаамышьҭахь... Уаҳа уаҩгьы дызбомызт уи аҭыԥ аҿы, – саргьы саацәажәеит. Сгәы иҵхақәоз аацәырсымгар сгәы иамуит.
– Ара иҟалаз шәымбои, – инациҵеит Уарҭан, – Бақа уаҩ ҭынчуп, насгьы иара ишиҭаху инапаҿы дааганы ииҭаху илиршоит. Араҟа Қәеиза лыбзгьы аҵоуп. Иара усҟан маҷкгьы дыргәаԥхошәа иҟан Шьазина лзыҳәан, аха лара уи дбаны даанхомызт. Уи шәара ибзиаҵәҟьаны ижәдыруеит...
Уарҭан иааиҳәоз акы узаваломызт. Иара убасҵәҟьа акәын ишыҟаз. Ҭанас акыр шықәсқәагьы Қәеиза илҳәоз неигӡон. Урҭ рыбжьара анкьаӡа зны, лара ҿыц хаҵа данааз иҟалаз ахҭыс иахьа уажәраанӡагьы маӡа-маӡа набжьоуаа ианыргәаладыршәогьы ыҟоуп. Қәеиза лхаҵа дааныжьны дызцаз, Ҭанас ихҟьеит ҳәа ауп ирҳәо, аха уи шаҟа ииашоу, шаҟа имцу агәрагара цәгьоуп. Аха ашкол аҿы зегьы еицгәарҭахьан, Қәеиза зны-зынла даалҟьаны, аӡәгьы игәхьаа мкӡакәа, Ҭанас дшиҿакакоз. Насгьы араҟа иацраԥушьыша даҽакгьы ыҟоуп. Бақагьы Қәеиза иаалҳәоз зегь неигӡон. Бақеи Шьазинеи еидгыланы ианылбалак, алаф нарыхҳәаауа, шәышԥеиқәнагои
ҳәагьы нацылҵон. Шьазина уи дагьылзыӡырҩуамызт, дагьлацәажәомызт, лҿы зымҩа инхьалырҳәуан.
– Сара сгәы иалоу, убарҭ ирыхҟьеит ҳәа сыҟоуп Баҭал убрахь изымнеира. Шәара ишԥашәзымдыруеи, Баҭал Шьазина дигәаԥхоит ҳәа ианцәыҵахәыҭхәыҭқәоз. Усҟан Баҭал аҵарахьы дымцаӡацызт. Баҭал Шьазина дигар ҳәа иацәшәаны, маӡа-маӡа иааиқәдмырҽаҽацыз егьыҟамызт. Баҭал сара дыздыруеит ибзиаӡаны, ҳа-Набжьоу зегь реиҳа дҵоуразаргьы ҟалап. Згәы цыхцыхуа, згәы былуа аӡә иоуп... Ацхыраара иҭахуп абыржәы. Знык ишьапы изкыр, дхәыдамызт. Набжьоуаа аҵаразы, ауаҩразы аӡә иаԥхьа рхы ладмырҟәыцт. Убри ҳаҭыр ақәышәҵала шәаргьы. Аҿар реиҵааӡара – зегьы ирыцкуп, зегь реиҳагьы игәыгәҭамыжьтәу усуп... Аха... Аха зысҳәауа, аҭыԥ атәы цәгьоуп... Ҳара набжьоуаа ҳара иҳақәнаго, иҳахәҭоу аҭыԥ анаҳмоуагьы ыҟоуп. Сазҵаауеит: избан иара? Уи аҭак аҟаҵара цәгьоуп... Уи шәара ибзианы еилышәкаауеит. Уԥсадгьыл иахәаша аҭыԥ аҿы аҟазаара – уи ҭакԥхықәра дууп. Усҟан умч-улшара зегьы уи иазукроуп. Убри аҟнытә ҳара набжьоуаа ҳҵеицәа зны-зынла ирыхәҭоу аҭыԥ аҿынӡа ианзымнеиуагьы рацәаӡоуп, арахь уԥшыр, изыхәҭам рҽахарбабаны иркуп, рхықәки ҳара ҳхықәки еиқәымшәаӡо. Ари ҳара, набжьоуаа, жәытә-натә аахысгьы иаҳхьаан, иахьагьы иаҳхьаауп, имӡакәа иуҳәозар. Ҳҵеицәа еиҵазааӡо, рымҩа иаԥышькламҳәуа агәрагацәа ҳаԥхьа игылазароуп. Убасҟан ауп ҳарҭ набжьоуаагьы ҳабӷа анеиҵаҳхуа...
Ари Уарҭан игәы иалакьакьоз, изалымхуаз акәын. Уарҭан игәы иалаз, ҳаргьы, аҵәымӷ еиԥш, ҳгәы иалан.
Уарҭан ҭынч-ҭынч данцәажәоз, аҿар рааӡаразы иааихҭигахьаз сыбла ихгылан. Аҵыхәтәаны ашкол данаԥырҵуаз, ргәы дырзалымхуа, аџьабаа иибахьоу ҳаҭыр ақәҵаны, ашәҭқәа дрыгәҭылакны иааихырмҳәааз иҟоузеи. Ауха ҳазынтәыкгьы аҩныҟа ҳицымцар имуит. Шәаҳәаран, кәашаран, гәырӷьаран...
– Баҭал иаб дышәгәаламшәои?.. Дзакәытә хаҵаз... закәытә ҟазшьаз имаз!.. Ҳаракык, ԥшӡакы... Уи ишәаҳәареи икәашареи дарбаныз иамеилаҳарыз!.. Аибашьра хамышҭыхә изыннажьыз ачымазара дазымиааигәышьеит. Сара уи цәгьалаҵәҟьа бзиа дызбон... Ибзиоуп, амыцхә ажәа шәасыршьит, аха абри Баҭал ихабар ҳәа ижәдыруазеи? Арахьгьы дзаақәымлеит... – ицәажәара абриаҟны иаакылиган, иҽаанкыланы бла-бла днаҳахәаԥшит ҳҩыџьагьы. Баҭал дызҿу, иԥсҭазаашьоу аилкаара уажәраанӡагьы дшазҿлымҳаз ҩашьомызт.
– Уажәаакьыскьа сара дара рҿы сыҟан. Аҩны дыҟоуп, аҽаџьара ихы имырхацт, аҩнусқәа дырҿуп. Санырба цәгьаӡа исеигәырӷьеит, – даацәажәеит Қәасаџь, иижәызгьы маҷк иааиҿықәлахьан. Ицламҳәа хәхәаӡа, ԥсуа хаҵа хаҿрак инубаалон деиқәҟаца дахьтәаз.
– Иани иаҳәшьеи иагьа џьабаа идырбалазаргьы, далгагәышьеит, уажәшьҭа игу акызаҵәык ауп, аусура напаркра. Уи сара сиқәгәыӷуеит, ҳирԥхашьом набжьоуаа... – саргьы сажәа нарыласҵеит. Баҭал сара, дызласзымдыруаз акагьы ыҟаӡамызт. Сиқәгәыӷыртә аҟазшьа, адырра инызбаалахьан. Аԥсҭазаараҿы иҟалоз аԥықәсыларақәа дрыцәхьаҵуамызт, аха уажәы, ихьыз здырхуада, иҽырҭынч аҩны дтәан.
– Ишәасҳәо убриоуп – ицхраатәуп Баҭал, зыԥшра аҭахым, шәҩыза иоуп, игәы кашәмыжьроуп. Ауаҩы ихы дацәыԥхашьо, ацхыраара аниҭахугьы ҟалоит, убри аҩыза аҭагылазаашьа имоуп Баҭал уажәы. Абыржәоуп аҩызцәагьы аниҭаху... – Уарҭан ииҳәақәоз зегьы иашан, урҭ зегьы ҳара иҳахәҭаны иԥхьаӡон. Уи ҳара иаҳзеилымкаауа ҳаҟамызт, аха...
– Ишԥаҟаҳҵари?.. Ҭанас Бидаҿ-иԥа акырынтә иаҳҳәахьеит, иара ихаҭагьы днеихьеит, аха егьалымҵит. Уажәазы иаҳҭаша, идаагалаша егьҳамам, иҳәеит. Қәасаџьи сареи ҳаурокқәа ирхыхны ишәҭ, ҳҳәеит, аха даҳхамыҵгылеит, иԥхеишьазар акәхап. Егьырҭ еиҳаны измақәоу, ахы нарыхәлашәазшәа, ҿырҭӡом...
Абри акәын сара сгәы иалаз, абри акәын Қәасаџьгьы игәы иалаз...
Аизараҿы ицәырганы ианықәҳаргыла, аӡәгьы ажәак ихәлымшәеит, рыбз нарыхәлашәазшәа. Нас ауп шьоукы-шьоукы аус ҳацзуқәоз сгәы рзҷыдахо ианалагаз. Шьазина дҳәаҵәыҳәаҵәуа, даараӡа ихьаалгеит иҟалаз, аха арахь лани лаби рҿы егьлызҳәомызт.
– Избан? Даҽаџьара аус иур иҟалозеи, дыҷкәынами? ԥыҭраамҭак иҽааникылар, нас џьара ҭыԥк ҭацәыр, дмиасуази арахь... – хаара мацәак аҵаӡамкәа, Қәеиза аҵәы налакшашәа даацәажәеит.
– Избан иара даҽаџьара аус зиура? Дыҟазар иҭахуп иара абраҟа, зегь ҳаиԥш. Аӡәгьы диеицәам, дагьиҵахом... – иналҿаирхьит Қәасаџь, дааиқәнартәартә. Уи иаанагоз ларгьы илдыруан, уаҳа алаҿылымҭӡеит.
– Еҳ, сабиц, сбаҩхьаа саргәамҵуеит акәымзар, уи сара ус даансыжьуамызт. Маҷк саабзиахар, иара иҟынӡагьы снеигәышьон, иамуӡар, араион аҟынӡагьы сцагәышьон... Аха уаанӡа, Ҭанас инаало ҳәа издыруа, ус иара бзиа ибоит, иҩны шәнеир хәылбыҽхак, шәнаидтәалар, уаҩҵас абзиара ирганы шәнаиацәажәар, дазааип ҳәа сыҟоуп. Уажәазы убас еиҳа еиӷьзар ҟалап. Уи шәацәыԥхамшьан шәара, уи зегь ззыҟашәҵо шәҩыза иоуп, шәеиликаап... Иамур, нас аҽакы азаҳхәыцып, аҽа мҩакы азаҳаԥшаап...
Уарҭан ҳҩыза ицхрааразы еиҳа излеиӷьхашаз дазхәыцны днаҳацәажәеит, ишыманшәалахашазгьы ҳахшыҩ назишьҭит. Ауха даараӡагьы аамҭа аагеит ҳара уаҟа, акыргьы ҳцәажәеит. Уарҭан ҳара ҳбара игәалаҟара шышьҭнахыз ҩашьомызт.
Амҩа ҳаныланы ҳахьаауаз сара Баҭал иакәын сзызхәыцуаз. Уи изхәыцра ҭахак снаҭомызт. Нас Шьазинагьы сыбла даахгылон.
– Уаҟа уареи сареи ҳаԥхашьеит, иагьҳалымшеит, ҳамчхара маҷхазар акәхап... – даацәажәеит Қәасаџь. Ҳара аҩыза ицхыраашьа ҳзымдыруашәа хахьыҟалаз ихы дацәыԥхашьо игәы иаалирсит. Ииашаҵәҟьаны, уи саргьы сгәы иалакьакьон, ҭаха снаҭомызт, аха уи аус арманшәаларазы азнеишьа сақәшәомызт.
– Ҳамчымхарагьы ыҟоуп, аха ҳаргьы иаҳхарақәоу рацәаӡоуп. Избан абасҟаамҭа зҿаҳамҭуа?.. Ҳгәы зҳарҭынчи? Иҟалоз даҽазнык ҳҽааԥаҳшәар? Иԥхашьаразма уи азыҳәан?.. Мап, иԥхашьараӡамызт... – хәыҷы-хәыҷла уажәраанӡа цқьа ицәырганы исзымҳәоз сыгәҭыха еиҳа-еиҳа ахы цәырнагон. Баҭал иахь уаха ҳнеиртә уеизгьы ҳзыҟамлеит. Анаҟа-араҟа
ақыҭа лашьцара иалубаауан аҩнқәа рбарҵақәа рҿы иаркыз алашарақәа. Ахәухәуҳәа лашбыжьқәак налыҩуан. Гәынхәҵысҭала ҳахьнеиуаз уажәы-уажәы ҳшьапԥынҵақәа икылгәыгә-мылгәыгәӡа амҩа иалҳәҳәоз ахаҳәқәа инарынҟьон. Аҳәынҵәа ҳацратата, алақәа ааҳцрашуа, абас иагьараан ақыҭа ҳныгәнысуа ҳалсхьан.
– Саҭбеи, сара сгәы иаанаго удыруоу? Дигәаԥхозу Баҭал Шьазина?.. Дигәаԥхозар, уажәраанӡа зҿимҭуазеи?.. Ихьи?..
Ари аҩыза азҵаара Қәасаџьи сареи ҳаламцәажәацызт.
– Сара сгәы излаанаго... дигәаԥхон. Иугәалашәо, ԥхынрак азы, Гагра ҳаԥсы анаҳшьоз, шаҟа игәы ҭгәырӷьаауа длыцыз, ашьҭахь Бақа машьынала днеин, бан лгәы бааԥсуп ҳәа Шьазина данааига, шаҟа игәалаҟара аҽаԥсахыз... Уи, жәаҳәарада, дигәаԥхоит, аха аҵара дызҭаз далгаанӡа иҽааникылазар акәхап... Насгьы аҩны зегь рыла дауеиқәшәаху, убарҭ зегьы хьааимго дыҟамызт...
Баҭал Шьазина игәы шлызцоз ашкол аҟынгьы игәаҳҭахьан, аха ицәырганы ҳзимазҵаацызт. Ус реицәажәарақәа, реиԥыларақәа гәахәарак ҳнаҭон.
– Бақа Шьазина диҳәаразы ауаа шылзынаишьҭыз, уи мап шицәылкыз аӡбахә иаҳахьоушь Баҭал? – Қәасаџь абри дназҵааит.
– Исыздырам. Уи аӡбахә ала аицәажәара ҳмоуцт. Иара уеизгьы закәытә гаӡароузеи Бақа ихьыз. Аха уи зегьы зыбзоуроу Қәеиза лоуп, иумдыруеи. Бақа Шьазина дшигәаԥхоз лымдыруази, абас ҟауҵар еиҳа еиӷьхоит ҳәа лыбз наиҵалҵан, даалырблаҟьеит. Ихәдапара хылҽит уаҟа, уаҩы ихамышҭӡо. Дара Ҭанасраагьы цәгьа ирымбозаргьы ҟаларын. Бақа зегь рыла деиқәшәоуп, имашьына ыҟоуп, инхара ыҟоуп, иаб иара изыҳәан зегь ҟаиҵахьеит, уареи сареи ҳаиԥш адәышкәаӷьаз дықәимырхеит.
– Баҭал Шьазина дшигәаԥхоз рымдыруази, уахь ашкол ахь инеира зырҭахымгьы убри акәхап. Бақагьы зҿимҭуеи зугәахәуа? Аамҭак дазыԥшуп... лара Шьазинагьы цәгьа илымбозар ҟалап Баҭал уаҟа аусура далагар, аха лани лаби рҟны ҳәашьа лымам... Қәеизагьы анышә ҵылжаауеит, убригьы
ухоумыршҭын, урҭ иҟарҵақәо зегьы змааноу уажәшьҭа еилкаауп, аха ҳара Уарҭан ишҳаиҳәаз еиԥш ҳныҟәароуп, иҟалогьы аабап. Хҭацәыхак шааҳаулак еиԥш ҳнабжьысып, бзиоума? – иҳәеит Қәасаџь. – Убраҟагьы ҳаҽԥаҳшәар, иудыруеи ҳусқәа маншәалахар, – нациҵеит.
– Ибзиоуп, – сҳәеит саргьы. – Ианаауҳәо аҽназы сыхиоуп, – снаиқәшаҳаҭхеит. Ҳанеиԥырҵуаз аҵх каххаа иҟан, ажәҩан зегьы хьыҵәцараха, аеҵәақәа куеицеиуа иаҵыџьџьаауан. Аԥша ҟьала ашәаԥыџьаԥ рымахә неихьырсуа иалан.
– Аӷьӷьаҳәа шәеиламлани, аӷьӷьаҳәа... шәааӡырҩи!.. – ҿыцбарах ҳаибазшәа, ихы ҩыҵирззан, днаҳалаԥшит Ҭанас Бидаҿ-иԥа, ибла ҟәазқәа нҭаркәымпылуа. Дтәоуп Бақа дызхатәало астолаҿы иҽырдаданы, узимацәажәаӡо. Ажурналқәа еизганы иаԥхьа иқәуп. Игәалаҟара шҽеим, амш еиқәареиԥш, арахь илыжжуеит. Ҳазынтәыкгьы ҿаҳҭӡом. Бақа қьаадк кны, ихы наҭааҭо аԥхьара даҿуп. Нас иҽааҟәиҭхан, ус даацәажәеит:
– Ҳҭагылазаашьа ҽеиуп ҳәа уаҩы иҳәартә иҟам. Измааноузеи?.. Иахышәҳәаауазеи абри?.. Исҭахуп ҳалацәажәарц.
Бақа дуауаӡа, иҟаиҵара дақәымшәо, арҵаҩцәа дрыхәаԥшуа дгылоуп.
– Иахаҳҳәаарызеи?.. Ирҵом!.. Иҟаҳҵарызеи? – ижәҩахырқәа ааирҽеит Шьыбга, дызмыхәашаз ус хьанҭак неиҽԥынгылан дамышьҭызшәа, инапқәагьы ааирхахеит. – Аҵарахьы рхы кыдымло иалагеит ахәыҷқәа. Изызхәыцуа сара исзеилкаауам!.. – дааицрашәан, иаразнакы ихы-иҿы шкәакәара аҟаԥшьра иаамҽханакит.
– Ирҵом... ирҵом!.. Шьыбга аиаша иҳәоит, сара сақәшаҳаҭуп!.. Иара усгьы шәахәаԥши, классцыԥхьаӡа ибзианы изҵо ҳәа иҳамаӡоу хҩы-ԥшьҩы роуп, егьырҭ зегьы рыбз ианкны урыхалароуп, – Қәеиза ахьышәҭҳәа Шьыбга инаицлырӷызит.
Ҭанас Бидаҿ-иԥа ҿиҭӡом, ус дрыхәаԥшуеит. Аха нас даалҟьан, иҽааихаршәны даацәажәеит:
– Ибзиоуп нас... ирымҵозар, ҳара ҳзаауеи ашкол ахь? Иоуҳашьҭып наҟ!.. – днарылаԥшит иҽаармашьцаны Ҭанас Бидаҿ-иԥа.
Аӡәгьы ҿиҭӡом. Ацәажәара ргәы ақәԥҵәазшәа итәоуп, рхы рықәыжь.
– Сара акы сазҵаауеит, ҳара ҳазусҭцәада? – иаша азҵаара нықәиргылт рҿаԥхьа Ҭанас.
– Ҳарҵаҩцәами, сеидру, – даацәажәеит аӡәы, агәаӷьра наилаирсын.
– Уара, ҳарҵаҩцәазар, нас иаҳуалу, арҵаҩы иҭакԥхықәра заҳзеилымкаауазеи?.. Иаҳҳәап, ахәыҷы ихәарҭам ахәшьара изанаҳҵеит, уи иаҳнаҭозеи ҳара? Акымзаракгьы. Ихәарҭам ала ахәыҷы игәы ҳасуеит, игәалаҟара ԥхасҭаҳтәуеит, еидара хьанҭак ихәдаџьал инықәаҳҵазшәа дааиҵаҳарӷәӷәоит. Изхысҳәаауа, абри иазхәыцтәуп. Ахәыҷы ҳара изымдыруа иҳарҵароуп, иҳарбароуп, ҳицхраароуп. Абар шьҭа актәи азыбжа анҵәаразы маҷк ауп иаанхаз. Дасу шәхы шәазхәыц... Насгьы сара иацы араион аҟны сыҟан, иаарласны ҳгәаҭаразы иаҳҭаараны ҳаҟоуп... ҳаԥхамшьааит!..
Ҭанас Бидаҿ-иԥа ас аниҳәоз, уи аилкаара аҭахын. Акала уиваларгьы иҭахымызт. Сара сахьиқәшаҳаҭқәазгьы ыҟан. Еиҳараӡак, арҵаҩы иҭакԥхықәра дахьалацәажәоз. Арҵаҩы зегь реиҳа иԥшьоу аус инапы ишану ихаимыршҭуазароуп.
– Диида, диида, иқәынҵәаша! Стетрадқәа зегьы риашаӡамкәа ус еиқәыжьуп, аӡәы дааҳахҭыгәларгьы сныҵамбгеи!.. – Қәеиза лхы нхьарнааны, Ерына лышҟа дынцәыҵахәыҭхәыҭит.
– Бара бҳәоит, иара сара?.. Абыржәык ҳзацәцандаз... нас акыраамҭа рхабаргьы аабарымызт... – Ерына уи илҳәаз ииацлырӷызит.
Ацәажәарақәеи аиҿыхарақәеи рышьҭахь дырҩегьых иааҭынчрахеит арҵаҩцәа руадаҿы. Бақа ажәжәаҳәа тетрадқәак дыргәылԥшаауа дыргәылоуп. Иаарманшәалан имԥыхьашәом дзышьҭоу. Шьазина аԥенџьыр дадгыланы адәахьы дыԥшуеит.
– Шьазина, ахәылбыҽха зҩны шәҟалоу? – Қәасаџь Шьазина дналыдгылан дналазҵааит, ибжьы аармаҷны.
– Ҳҟамлакәа, ҳашԥаҟамлои!.. – лыблақәа аалахҿыххеит, иаалхалашеит.
– Ахәылбыҽха Саҭбеии сареи уск аҵыхәала шәара шәҟынӡа ҳнеир ҳҭахын, ҳзыманшәалахозар...
– Бзиала шәаабеит, аӡәгьы мап шәаҳҳәом!.. – дааҿаԥхаҿаччеит лара.
Ҭанас Бидаҿ-иԥа анцәа ишиҳәара дынхон. Иашҭа уанҭаԥшлак, акыр ихы дшахәахьаз ҩашьомызт. Аҩнеихагыла ду ӷьазӷьазуа, инхаҵәи-аахаҵәиуа иаҿаҟаҵоу амардуан, абарҵа улаԥш узрыҟәгарым. Зымҩакы – аказарма еиҵҳәа, аца ԥшӡа. Зуахкы уҭаху ашәырҵлақәа иашҭа дырԥшӡоит. Иашҭа, инхара убас ихкаауп, уааилаҳап. Данбарыхьӡеи уҳәарауазеи Ҭанас абырсҟатәи зегьы ирҵаҩра, иус ирхаршәаланы? Мап, анхара агәыблра шимоу ҩашьом.
– Шәҭал арахь, шәҭал, шәмааиуеи? – раԥхьаӡа Шьазина лоуп агәашә ҳшадгылаз зылаԥш ҳаҵашәаз. Ҳахьылбаз даараӡа гәахәарас иҟаҵаны днаҳԥылеит. Баҳҭ-баҳҭ иақәыԥсаны бымбазиа халаҭа ԥшӡак лшәуп, дкахәхәа.
– Сара исымҳәази ҳнеиуеит ҳәа!.. – Қәасаџь даахыхәмарт. – Ҭанас Бидаҿ-иԥа дыҟоума?
– Дыҟамзаргьы дааип, шәҭал арахь, бзиала шәаабеит! – Шьазина агәашә аартны даагылеит, гәыразыла дшаҳзыҟоу лнырԥшуа. Ҳара агәашә ҳанҭалеит. Ашҭаҿы Ҭанас Бидаҿ-иԥа уажәаакьыскьа иааихәаз имашьына ласы, аблақәа ҭыџьџьаауа иҭагылоуп. Унақәтәаны уҿынаухап. Ерына ҳшылбазҵәҟьа, ҳааира аалгәарԥхашәа днаҳԥылан, аҩныҵҟа ҳныҩналгалеит.
– Баб биԥхьи, нан, агәылара дыҟоуп... – иналыдылҵеит Шьазина. Уи ашырҳәа дындәылҟьеит.
Қәасаџьи сареи ҳахьшәашәа-хьшәашәаӡа ҳтәоуп, иаҳҳәара, ҳазлацәажәара наҳҿыҵабазшәа. Сахьыԥхашьо аҭыԥ аҿы саннеилак, азныказы сажәа насҿабоит, аха нас, хәыҷык сыҽсзалахалар, соунашьҭуеит. Қәасаџь уи агәхьаагьы икӡам, дахьнаугалакгьы ииҭаху дацәыԥхамшьаӡакәа иҳәоит. Зны-зынла уи снеиҵашьыцуеит сара.
Уажәы сахьтәоу сзызхәыцуа акызаҵәык ауп. Уи аҽны араҟа сара сзыхҭыгәлаз.
Абыржәы ҳахьтәоу итәан ақыҭаны унеишь-уааишь ҳәа зарҳәоз, хаҭыр зқәырҵоз Есыфи Кәати, Бақа иаб Заҷ иааишьҭқәаз, иажәа мҩаԥыргарц. Қәеиза дҳәаҵәыҳәаҵәуа, зны анахь дыҩуеит, зны арахь дыҩуеит, Шьазина дналҿақәиҭқәиҭуеит.
Ерына урҭ ззааиз заанаҵы илнырын, лгәалаҟара хҽны дгылоуп, аӡәгьы диламцәажәаӡо.
– ...Ҳара ҳаазышьҭыз, ҳаззааиз змааноу уажәшьҭа шәаргьы гәҩарас иҟашәымҵакәа шәыҟам... – Қәат иԥаҵа цәхаԥшьқәа инапы нарылшь-аарылшьуа, акыр днахыкәша-аахыкәшаны, нас ихадоу аус ахь иажәа нхьаирнааит, еиҳа ишеиӷьхаша хәа игәы дынҭахәыцын. Илабашьа уажәы-уажәы атыгә-тыгҳәа ахӷәы инықәикшоит. – Шәара шәуара ҳара ҳзы акраҵанакуеит Ҭанас... иаҳҭахуп, ҳашьҭоуп. – Дааҭгылан, Ерына лахьгьы илаԥш наиршәит... – Шәара ибзианы дыжәдыруеит Бақа иаб Зач... урҭ рҭаацәара... Анцәа ишиҳәара иҟоу уаауп. Ақыҭаны рыхьӡ ыҟоуп, рыԥша ыҟоуп. Абраҟа ани аби аҳәара ҟарҵоит шәыԥҳа дырхыжәымбаарц... – Қәаҭ, ихы дааҩахан, итәақәаз днарылаԥшит, исҳәаз шԥарыдыркыларишь ҳәа.
– Аиеи, абриоуп ҳара ҳзышьҭоу, Ҭанас... шәуара ҳҭахуп... Аҷкәын дигәаԥхоит шәыԥҳа... – инаицирӷызит Есыф, ибжьы хәанчаӡа, иаалырҟьаны. – Уигьы дазыԥшуп аҭак, ибла ӷрақәа еихмырсыӷьӡакәа инеимда-ааимдо аԥшәмацәа инарықәикит. Уи еиҳа уаҩ асак иакәын, ҵаӷакы.
Арҵәаа ааҭлыргеит убасҟан Шьазина. – Изакәызеи исаҳауа, изакәызеи!.. – акьыжыҳәа инеималҭәан, дындәылҟьеит, Қәеизагьы, дцәыҵагызмалха, уи дналышьҭалеит. Деиҵақьы-еиҵақьы дахьҵәуоз аӡәгьы лааигәара дналышьҭуамызт. Уи аӡбахә ала аӡәгьы уаҳа ажәак изымҳәауа дааԥаԥашькит.
Ҭанас Бидаҿ-иԥа, дызқәымшәацыз данақәшәа, ииҳәара иҿамшәауа, дҳәалаханы даанхеит.
– Сара ишәасҳәарызеи... ижәбоит... уи лара лҽахылшьаауеит... Аҿаргьы усҵәҟьа рызныҟәара ҽеим ҳәа сыҟоуп, даргьы гәаԥхарак рымазар ами... Уи азы Зач дысзымгәааит... – Ҭанас Бидаҿ-иԥа иҽаартаташәа даацәажәеит аҵыхәтәаны. Ииҭахыз, убарҭ иааиз абри аҩыза аус абыржәтәи аамҭазы абас азнеира ишыгәаӷьылацәоу, насгьы ишиашам, ишыԥшӡам деилиркаарц акәын.
Иааиз ирҳәараны иҟаз, иҟарҵахуаз, еиқәышьшьы ашҭа инҭыҵит.
– Изакузеи исаҳауа, изакәызеи исаҳауа!.. – Ерына ауха даҿаапкны акыраамҭагьы лҽылзеиқәкуамызт. Лыԥҳа лҭагылазаашьа анкьатәи лгәаанагарақәа зегьы еиԥхьнарттан, лгәы дахаԥжәон: – Ас уаҩы ибахьоума?.. Ауаа ҳнырымҵахкәа, дара мсааит!..
– Ус зыбҳәозеи, Ерынахеит, урҭгьы акы иазымхәыцӡакәа ауаа шәнырымҵеит. Насгьы, сара сгәы излаанаго ала, Аҵыхәбақәа ус узгәыҵасыша уаам... – даахырбза-кәырбзеит Қәеиза.
– Шәдәылҵ наҟ!.. Шәдәылҵ!.. Шәдәылҵ!.. Рыӡбахәгьы, шәыӡбахәгьы сышәмырҳан!.. – дрыҵаҳәҳәеит Шьазина деиқәықьызқьызуа, лыблақәа ҭыҟаԥшьааӡа. – Шәарҭ зегьы шәеиԥшуп!..
– Аа, Шьазина, Шьазина... шьҭа бхәыҷым бара... акреилыбкаауаз џьысшьон!.. – Қәеиза дандәылҵуаз дырҩегьых даакакеит.
– Шәара, зегь ззеиԥшу!.. Шәара, зегь ззеиԥшу!.. – Шьазина лылаӷырӡқәа лықәҵәиаашо лҽылзеиқәкуамызт...
Ари иҟалаз Зач даараӡа игәы иалсит. Уи акырынтә игәы иҵаххны иҳәахьан ишԥыкәу Ҭанас иԥҳа дшысхибааз, ишԥыкәу сышиаҭәаимшьаз, иара иеицәа дарбану зхы зыԥхьаӡо ҳәа иҽыргәааны, аха Ҭанас уи уаҳа алаҿимҭит, иԥҳа лгәыԥжәара уа иаанкыланы иалахиҽырц. Шьазина убри нахыс лшьара дықәҟьан, лгәалаҟара еиҳа-еиҳа аҽеиҭанакуан, аха арҭқәа зегьы Баҭал издыруамызт... Ус, сыштәаз, сылаԥш иааҵашәеит, зны Баҭали сареи, ҳшышәарыцоз, абрахьынӡа ҳшаанагаз. Усҟан Баҭал аҵарахьы дымцацызт, аҽазыҟаҵарақәа дырҿын. Шьазинараа рыҩны хыхьтәи аԥенџьырқәа зегьы ҟьаҟьаӡа иаартын. Амузыка абжьы угәы ҭнашьаауа иҩныҩуан. Баҭал иишьыз ажьа, Шьазина лызҿыҭны, дааԥхьаны, абри сара сыхьӡала ҳәа ихьадыхәхәа иналиркит. Ларгьы дгәакыҵәакуа, дацәыԥхашьауа, иааимылхит. Баҭал Шьазина лзыҳәан убриаҟара игәы ҭбаан, иарбаныз дызхьымӡарыз, илымшарыз. Дыӷәӷәан, дыԥшӡан, мчы лашарак дҳаранакуан.
...Ҭанас Бидаҿ-иԥа данааи, Шьазина ахьышәҭҳәа даақәгьежьаан, астол аалырхиеит, арыжәтәгьы нықәлыргылеит... Уажәы-уажәы дааҳадгылон ҳахьтәаз. Сара убас слыхәаԥшуан, Шьазина зыҩны дыҩнанагалаз иҩнаҭа шԥалашеи ҳәа.
– Дабаҟоу, бара, ари быҷкәын уаха? Дабакылахәашеи? Ианыхәлагьы аҩныҟа аашьа дақәымшәои?.. – Ҭанас Ерына длаԥшықәҵаны дналазҵааит. Уи ианаамҭаз иҷкәын аҩны дахьиимбаз дааицранаршәит.
– Крыздыруама?.. Иалздыраауазеи сара?.. Дахьцо-дахьаауа сара дсазҵаауама?.. Ихҭашәарақәа зеиԥшроу узымдырӡои?.. – аԥхьыжәҳәа днеицралеит Ерына. Лыҷкәын иҟынтәи агәынамӡарақәа шлымаз ҩашьомызт.
Ҳара ҳаззааиз ацәыргара ҳаламгацкәа, аӡәи-аӡәи ҳнеиҿаԥшы-ааиҿаԥшуа ҳаштәаз ауп агәыла ҷкәын Наурыз, дҳақьԥсықьуа, ашә ааимԥааны дшааҩнаххыз.
– Аисра ҟалеит, Ҭанас Бидаҿ-иԥа, аисра!.. Аусҳәарҭаҿы... Ахра дырзышьақәкуам... Баҭал дизыҵҟьеит... дсымшьыр зуам, иҳәеит, иахәа, ирласны шәаалароуп!.. – ахәыҷы игәы еилаҵәаны дахьцәажәоз, иԥсы еихәлахон. Ииҳәарц ииҭахыз цқьа изҳәомызт.
– Ишԥа, уара, ишԥа?!. – Ҭанас Бидаҿ-иԥа дҩаҵҟьеит. Иаҳаз гәамԥхара ҟазшьак ааинаҭан, дааиланаршшеит. – Амыждараз исхылҵыз... амыждараз исааӡаз!.. Ижәны дыҟазар акәхап... дызгаша! – даашаҟьшаҟьеит.
Ҳаргьы, иҟаҳҵара ҳақәымшәо, ҳхы зқәаҳкра ҳзымдыруа ҳҩаҵҟьеит.
– Иахәа, Саҭбеи... иахәа, Саҭбеи!.. – Шьазина дааӷьаҵәыӷьаҵәит. Амашәыр аҟамларазы ацхыраара даҳәон. Цәгьалаҵәҟьа иаагәнылгеит, иаалныԥшит.
– Диида, диида!.. Уара уанысхылҵуаз... иара уаҵәҟьа сыԥсы насыхшәарауаз!.. – лыбжьы нҭлырҟьеит Ерына дааихашәны, зегь зхароу ҳара ҳакәушәа днаҳахәаԥшит. Аха ҳашҟа илҳәараны иҟаз.
Ҳандәылибаҳәеит зегьы. Ҳаҩны ҳҿынаҳхеит. Насоуп Ҭанас Бидаҿ-иԥа амашьына шимаз анигәалашәаз. Ацаԥха ахьигаз ихаҿы имааизт, акыр даргәамҵит.
– Сара уажәы ари сызныҟәцом, шәара аҷкәынцәа, иаашәырццаки!.. – дахьгылаз даақыџьқыџьит. Ииашаҵәҟьаны, амашьына амаа икыртә дыҟамызт.
Қәасаџь ацаԥха Ҭанас иааимихын, амашьына дынҭатәаны, ахьышәҭҳәа аус ааируит. Ахыр-хырҳәа иааиҵас-ааиҵасит.
– Саргьы сцоит, саргьы!.. – Шьазина амашьына днадыххылеит. Ларгьы илҭахын дҳаццарц. Дааӷьаҵәыӷьаҵәит.
– Иабыкәу бара бахьцо!.. Абра ашьшьыҳәа аҩны быҟаз!.. – Ҭанас Бидаҿ-иԥа уи дналыҵаҟьеит. Дахьгылаз дадырсызшәа даҳзыԥшуан. Дуалуашон.
Қәасаџь амашьына ахьышәҭҳәа агәашә инҭигеит. Али-ԥси рыбжьара ҳара аусҳәарҭаҿы ҳаҟан.
– Соушәыжь наҟ, соушәыжь!.. Уареи сареи иҳаибарбап!.. Ҳара ҳаума, ҭауади аамсҭеи абзиара шәымазааит ҳәа, астол ҳахьахатәоу уҩналаны иаҳхыччауа?.. Уара узышьҭоу ҳзымдыруа џьушьома, ҿымҭӡакәа... Соушәыжь наҟ... соушәыжь! – дырзышьақәкуамызт Ахра, акрыфарҭа аԥхьа деимырхха дыркын. Аха иара дрыжәланы, мчыла дрымпыҵҟьарц ақәикуан. Ихы-иҿы апырпыл еиԥш иҟаԥшьхахьан, ихәда адақәа ҭыҵны ицон. Дмеисыр ада ԥсыхәа имамкәа дҭазыргылаз аилкаара уадаҩын. Аҷкәынцәагьы ирылшоз ала дырҟажон, аха ус иаанкылара рзымариамызт.
– Уарбану, уара, араҟа иеилагаз!.. Амыждараз исхылҵыз!.. Доушәыжьи наҟ! Уара... уара акы иаԥсамхаз!.. Изакәызеи узҿқәоу?!. – Ҭанас Бидаҿ-иԥа иҽхыршәааны уи днаиқәцәҟьеит, ихаԥыцқәа аҿҿа рыҵго. – Абри азоума сара узысааӡаз!.. Аисраз, аиқәԥараз!.. Уҭали арахь амашьына, иҳаибарбап уареи сареи!.. – Ахра уаҳа ҿимҭӡеит. Аҷкәынцәа днаганы амашьына дынҭадыртәеит.
– Уара абра ушгылаз акәызма абри аҩыза шыҟалаз! Абас аума уара ушхәыцуа? Уаанҿас, Бақа... абри дзырбыжкуа уара уакәымзааити!.. – Ҭанас илакҭа ырцәгьаны, Бақа дзаҟәӡа дахьгылаз днеиҿаԥшит. – Уаргьы саргьы ишахәҭоу ҳаицәажәаран ҳаҟоуп... ус изцаӡом аусқәа, иудыруазааит!.. – иҽеихарԥсны, илакҭа амца ыҵҟьо инеиҿаирццеит. Аха амцхә аҳәара араҟа ишаԥсамыз дназхәыцын, иҽаанкыланы амашьынахь иҿынеихеит, еидара хьанҭак назықәҳаз иеиԥш дхьанҭаӡа...
Ҭанас Бидаҿ-иԥа данца ашьҭахь, акыраамҭагьы ҳара ҳзеиԥырымҵуа, аиҿыхара ҳаҿын. Бақа аҵә иршаз ауп Ахра дзырбыжкызгьы. Уи еилкаан. Баҭал акымзаракгьы ихараӡамызт.
Ҭаҭынк аасхәап ҳәа акрыфарҭа дахьныҵалаз абри аҩыза дақәшәеит, аха ичҳаны дгылан. Ишумчҳарагь иҟоузеи! Арҭ зегьы змааназ, зыбз ала иҟалақәаз Баҭал ихаҿы изаагомызт. Бақа иҽыргызмалны уи дихәаԥшуан, ҳара иаҳиааиуа мыч ҟамлароуп ианаҳҭахха ҳәа, ижәҩахырқәа рҟьаҟьаны. Ахра днаидгыланы дыԥхьаирҟәҟәошәа, еиҳа-еиҳа деицраирсуан, гәаӷкрак налакшо, иԥсы еилаирхәон. Бақа, Баҭал ашкол ахь инеира, аусура иаларгара зцәымӷқәаз зегь раԥхьа дгылан ҿымҭ, иҽеихарԥсы. Уи маӡа-маӡа ахы цәырнагон. Дзыцәшәақәозгьы маҷӡамызт. Баҭал ҵарала, хшыҩла зегьы ишраԥигоз агәра зымгацыз аӡәгьы дыҟаӡамызт. Уи иеилыххара, иҳаҵҳаҵара зегь рыбла хнакуан. Асценаҿы данықәгылоз, даныхәмаруаз закәытә ҟазшьа ссирыз иааирԥшуаз! Ахәыҷқәа, адуқәа рыччара ԥҵәаӡомызт, ргәалаҟара шаҟа ишьҭихуаз!.. Насгьы Бақа еиҳараӡак дзыцәшәоз – Баҭал ашкол аҿы аусура далагар, Шьазина уи ишҟа дхьаԥшыр ҟалон. Уи игәы еицранарсуан иара. Шьазина ианакәзаалакгьы дҿаԥхаҿаччауа Баҭал иԥылара, иацәажәара лгәы шазцоз акырынтә игәеиҭахьан, убри аҟнытә уажәы ҿымҭӡакәа еиқәирҽаҽақәоз џьара ԥықәсыларак инаҭозар ҳәа дазыԥшын.
– Акы хьаас иҟоумҵан, уи азхәыцра аҭахӡам, уи змаанақәоу зегьы ҳара еилаҳкаауеит, убраанӡа зегь чҳаны, уҽырҭынчны уҟаз... Ҳара араион аҟынӡагьы ҳнабжьысуеит...
Ауха Баҭал акыр ҳиабжьеит. Днаскьаганы аҩны даанҳажьит.
– Сара ара сырҭахым... сырҭахым, убри ауп иҟалаз!.. Аҵәгьы зсыларҵо убриоуп... сдыршаҟь-шаҟьалоит!.. – хьаас иман иара.
– Ҭанаси Ерынеи уи ашкол аҿы аусура далагар зырҭахым, Шьазина илхыбааны ауп. Шьазина уи ишҟа лхы лырхар ҳәа ишәоит, – иҳәеит Қәасаџь, амҩа ҳахьаныз.
– Сара уи сзеилымкаауа џьушьома... уи еилыскаауеит сара... Иара Бақагьы дзаԥышьклаҳәуеи зугәахәуа? – саацәажәеит саргьы. Еиҳа-еиҳа сеибанаркуан сара ари аус. Қәасаџьгьы уажәшьҭа еиҳагьы ҭаха инаҭомызт.
– Абри аус заанаҵы аҭыԥ иқәҵатәуп, мамзар иахьакәым ахь ҳкылибагар ҟалоит. Амаҷ ауп зегьы зхылҿиаауа...
– Аиеи, саргьы убас сгәы иаанагоит. Усҟан Ҭанаси ҳареи аус ҳзеицымур ҟалап. Аиаша уасҳәап, уажәшьҭак еиҳа-еиҳа исылыжжуа иалагеит. Баҭал ҳҩыза иоуп, усами?.. Ҳицхраароуп!..
– Нас ишԥа, ҳицхраароуп! – иҳәеит Қәасаџьгьы. – Зыԥшра ҟаҵатәым!..
Адырҩаҽны амра ашьхара инхыҵын, ҳашкол ашҭа зегьы ашәахәақәа еилыԥхаауа инҭанаԥсеит. ԥсҭҳәа еилаԥыҭҳақәак ԥыҭк инахарашәа, ажәҩан икыдубаауан, аха урҭ иахьатәи амш рзырхәашьуамызт. Аџьџьаҳәа ахәыҷқәа ашҭа иҭоуп, рыԥсҭазаара, рԥеиԥш раԥхьаҟа ирзыԥшуп.
Аха арҵаҩцәа руадаҿы еиқәшьшьы еилатәоуп. Ерына ҿылҭуам, Қәеиза ҿылҭуам, Шьазина ахәхәаҳаа дқәыԥсычҳауеит маӡа-аргама. Иҟалаз ҭахак рнаҭом. Шьоукы-шьоукы маӡа-маӡа инеихырҳәалоит. Бақа акы дхәаҽӡаны дамоуп, аха исынсырԥшуам ҳәа даҿуп.
Ус Ҭанас Бидаҿ-иԥа дааҩлалан, Қәасаџьи сареи иуадахь днаҳаԥхьеит.
– Иҟалаз шәаҳаит уеизгьы... Ашьа ицаша ада иалагылом ҳәа... Сыҷкәын сара сирԥхашьеит... Анахь дызган иамуит, арахь дызган иамуит... Аҵара дызҭаз уеизгьы иаанижьит, ижәдыруеит... Иаха сыцәаз џьышәшьозаргьы, ҟалап... Иахантәаракгьы абри шызгәырҩоз иаасхызгеит... Шьазина лхахьы илзаагом, даҳзеиқәкуамызт... Иангьы илҿыҵымҳәацәоз иҟоузеи... Сара арахь жәлар гәарҭак рхәыҷқәа сааӡоит ҳәа саҿыхуп... сара стәы исыҵаирҟәалоит аҽнышьыбжьон, сыԥсы шҭоу!.. Бақа... Бақа дышгылоу!.. Сара уи иеилкаарақәа иаахҵәаны агәра згеит, исгәаԥхаҵәҟьом... Аха уажәшьҭа исҳәеит ҳәа иалсхузеи... – Ҭанас Бидаҿ-иԥа ихы кны ацәажәара даҿын ҭынч-ҭынч, дныҭгыла-ааҭгыло. Иблақәа ҭыгга, иахатәи ихәыцрақәа дышдыркараз ҩашьомызт.
– Уажәшьҭа сусура саҟәымҵыр ада ԥсыхәа сымам... Ааи, ааи... сааԥсеит... исымчнархом. Зегьы аамҭак-аамҭак рымоуп... Аус зуша аҿар шәыҟоуп... Ҳара иҳалшоз ҟаҳҵеит, уажәшьҭа шәара шәоуп ахадараҿы игылаша... Иҳалымшаз азыҳәан гәыбӷан ҳашәымҭан...
Сара ас дунеихаан Ҭанас Бидаҿ-иԥа дҳацәажәахьеит ҳәа сгәалашәом. Акы ихы инҭагьежьны дшаршаҟьоз, дшаргәаҭеиуаз, дшархәыцуаз ҩашьомызт. Уажәы зынӡаск иҽаҳзааигәатәны ауп дышҳацәажәоз. Иҟар хҽын, ҳара ҳзыҳәан, ҽаамҭанык еиԥшымкәа, игәы аартхеит. Акы игәыҵалеит, аха асҵәҟьа дыхәнажәап ҳәа ҳгәы иаанагомызт, даруалуашон дааиҭакуа-дааиҭаршәо.
– Изшәасымҳәарызеи, сеиларгеит... Сеиларгаҵәҟьеит сара аҳәса... сыԥҳәыс дназлоу!.. Аҳәса ртәы цәгьоуп, уи шәара шәақәымшәацт, ишәзымдыруазар ҟалап... – ихы ааирҵысы-ааирҵысит. Имариашаны иҟаз аԥенџьыр дынкылыԥшны адәахьы дыԥшуа даақәԥсычҳаит. Ихы дақәиҭны, хьаа-баа имамкәа, адәны аҟазаара даазгәышьит.
– Сара иахантәаракгьы Баҭал сизхәыцуан... Ҳашкол иаҭаху, ҳара иаҳҭаху ҷкәыноуп... Уаҩ диқәгәыӷыртә иҟалаша ҵеиуп, иҿуҵааша рацәаӡоуп... дуаҩ ҿыцуп... Усҟан сара аҳәса рыбз сԥырхагахеит, аха уи ицхраара сгәы иҭамыз џьышәымшьааит. Сара уи усҟан дсыдыскыларгьы сҭахын, аха шьоукы-шьоукы шыҟоу жәымдыруеи... рыбзқәа ҵәызӡа... Ирацәаны аурокқәа рҭахуп, арахь ируа маҷуп... ражәақәа ҭлаԥҟаӡа, узырхыԥом... Уи аӡбахә ала Очамчыра саныҟазгьы инасҿадырхьит, аха иҟасҵагәышьоз.
Ҭанас Бидаҿ-иԥа дааҭгыланы, ҳҩыџьагьы ҳаблақәа днархыԥшылеит, абарҭ сырзеилкаауамашь ҳәа. Ҳара иаҳзымдыруаз ирацәаӡаны игәы ишыҵхоз иажәақәа ирылыжжуан…
– Избан, Ҭанас Бидаҿ-иԥа, абас шәызцәажәауа? Ҳара ианакәзаалакгьы шәара шәеилаҳкаауан... Ҳара ҳзааӡаз, аҵара ҳзырҵаз шәара шәоуп, – Қәасаџь уи абзиара ирганы даацәажәеит.
– Шәара шәгәы иаанагома ҳарҭ арҵаҩцәа ааӡараҿы, мамзаргьы иара аус аҟны агха ҳамам, агха ҟаҳҵом ҳәа. Иҟаҳҵоит ҳаргьы агха, аха ҳара ҳагхақәа ҳара ҳашрызхәыцуеиԥш аҽа шьоукы, аҽа ҭыԥқәак рҿы итәоу ус ирзымхәыцыр ҟалап... Ауаҩы агха иоуеит, аха ианаамҭоу арҽеишьагьы дақәшәозароуп...
Қәасаџьи сареи иаҳҳәо ҳҿамшәо ҳтәоуп. Ауаҩгьы дызҭашәо аҭагылазаашьа иҽақәыршәаны иҽеиҭеикыргьы алшоит иаалырҟьаны. Уи аԥсҭазаараҿы иҟало ахҭысқәа ируакуп, инамцхәынгьы акагьы узахҳәаауам.
– Ес-иҟалалакгьы, шәцаны, Баҭал дахьыҟазаалакгьы дыԥшааны, абра дысзаажәгоит... егьаҩы егьа ргәы иалсыргьы аусура далаҳаргароуп... Иҵҟьаргьы, иԥаргьы аурок мыцхәқәа змоу иаархыхтәуп... Абас сгәы иаанагоит, уи азы аӡәгьы ныӡба ҳаимҭароуп...
Абри акәын ҳаргьы иаҳҭахыз. Ахьышәҭҳәа ҳандәылҟьеит. Ҳахьцо амҩагь аабом, акагь аабом!..
– Нан, Баҭал иахантәаракгьы дмыцәаӡакәа иааиршеит. Игәы иҵхоз сеимҳәеит, аха ҩныҵҟала дшыгәжәажәоз ҩашьомызт. «Сара ара сахәарҭам, ас мацара стәаны ианбанӡасхызгои, ақалақь ахь сцар, џьара ҭыԥк шԥасзымԥшаари...» – абри далацәажәон. Ашьыжь иҽеилаҳәаны дындәылҵит, нан, – нҳаҭалкит Баҭал иан дыхьшәашәаӡа.
Баҭал даҳцәыӡит. Хаз-хазы амҩақәа ҳарнылеит. Убасҟан зегь реиҳа ихьаагеит ҳара, Баҭал ҳа-Набжьоу ааныжьны, далҵны дцарц игәы иахьҭеикыз. Ҳа-Набжьоу зегь реиҳа иаҭахыз уаҩык далыхәхәа ицара – ари иаанагоз, ҳара иҩызара ҳазныҟәымгеит, дзықәгәыӷшаз уаҩ димбеит акәын. Ҩызада, қәлада ҳаӷоу уаҩы адунеи дықәлааит, дзаҵәӡа, дыхрааӡраауа. Ҩыза дызмам, ԥеиԥшгьы имам!
Скараха, схы назқәыскра сзымдыруа, арҵаҩцәа руадаҿы сааины, цәыӡ дук змоу иеиԥш сышгылаз ауп Шьыбга ибжьы шаагаз:
– Ани иаауа дыжәбома, ани иаауа!..
Зегьы аԥенџьырқәа рахь инхьаԥшит.
Қәасаџьи Баҭали еивагыланы, ашҭа иҭалан иааиуан, икахәхәа-кахәхәа, рыжәҩахырқәа ҟьаҟьаӡа, адгьылаҿ ршьапқәа баӷьа-баӷьа инеихгауа. Иаразнак, саҟара сыцлазшәа, – Баҭал! – ааҭсыргеит, сгәырӷьара сызнымкылауа.
– Ииҭахузеи арахь, дзышьҭоузеи?.. – лқьышә аалырҵәиит Ерына, гәамԥхара ҟазшьак аалынлырԥшит.
– Уи бара бус алаӡам, уа бҽаанкыл!.. – иналҿаирхьит Ҭанас, иблақәагьы аарцәгьаны иналирбеит уаҳа ақәҿылымҭразы, дааиқәнакыртә.
– Ҭанас Бидаҿ-иԥа, Бақагьы шәаргьы ароно ахь ишәыԥхьоит, аҭел иасуан, асааҭ аказы уа шәыҟазароуп, – лҳәеит убри аамҭазы ашә иаалаххыз аԥҳәызба.
Ҭанас Бидаҿ-иԥа ҿымҭӡакәа дгылан. Бақа дҳәамҳәамуа, ихы иқәыжь, истол амгәа дҭыхон, аха дзышьҭаз ибомызт.
– Мшыбзиақәа! – убасҟан ашә аартны арҵаҩцәа руада иаалагылеит Баҭали Қәасаџьи. Зегь рылаԥш уахь инадырхеит. Нас аӡәаӡәала инеины, Баҭал инапы имырхуан. Сара снеины даасгәыдсыҳәҳәалеит. Шьазина лхы-лҿы аалхалашеит...
«Шәара зегьы шәзеиԥшуп... ацагьы ахьшәашәагьы... Шәгәаҵәажәпақәа еилысны уи еилдыргаанӡа, ҳара ҳнашәымпыҵышша ҳцашт... Шәара шәҭыԥқәа рҿы шәтәаз, амарџьа, шәрыхӡыӡаауа... аӡәы ишәцәимгааит... убарҭ шәыхьчала!.. Ихьчатәыҵәҟьоу зхьаажәгахуазеи... иабашәҭахгәышьоу!..» – Шьаҳан игәалаҟара шҽеим удырратәы, илакҭа ҵылашәаара машьцаӡа, ашьшьыҳәа иҽааилеиҳәан, ауада дныҩнысны, акәасқьа абарҵа даақәгылеит, ҭахак инамҭауа, игәы шцәыҵахәыҭхәыҭыц ицәыҵахәыҭхәыҭуан. Уажәы-уажәы дааикәанаршәуан Рашьыҭи иареи иахьатәи реиҿанагалара, ихлахаҵ аргьежьуама уҳәо аҟынӡа днанагон, деилнаршшон. Зегьы зыхҟьаз, зегь абас измырманшәалаз Рашьыҭ иакәызшәаҵәҟьа, ицәырҟьацәырасуа гәаанагара еилаԥыҭҳақәак игәалаҟара рхәаҽуан.
«Мап, зегьы зхароу шәара шәоуп... шәара шәылоуп зегь шыҟало, агәаҵәажәпақәа!.. Ахьаршшараз ишәаҳҭахуазеи!..» – Шьаҳан ихаԥыцқәа аҿҿа рыҵго иааихаирӷәӷәеит. Дахьгылаз даазаза-аазазеит. Уажәы-уажәы ибла иааҵагылон Рашьыҭи иареи ҿҭыӡәӡәаала реицәажәара, игәы иаланакшон, ихы ихнахуан. Асҵәҟьа еиҿанагалап ҳәа дақәгәыӷуамызт. Изакәызаалак ҳаҭырқәҵарак ахьааимырԥшыз даназхәыцлак, ихәламшәа ҵнакаауашәа, иԥсы еибанаркуан.
– Иуаҳамҳәахьеи, Шьаҳан, иауам... изымуа иауам!.. Абри уара иеилукаарц зуҭахымзеи?.. Ҳара ҳәа узҿу – уи ҳара иаҳмыӡбеит, наҟсынтәи иҳадырҵеит... Иахьагьы убас... иаарласны ишәыӡбароуп, рҳәеит, иуаҳауама?! – Рашьыҭ ибла ҟәазқәа
ахьҭаиргьежьуаз аԥыр-ԥырҳәа амцашоура рхылҟьа ицон. Шьаҳан илымҳа дҭаҟаауашәа акәын деицраланы, ибжьы рдуны дышцәажәоз. Даараӡа иныԥшуан уи ииҳәоз Шьаҳан иеиликаарц ахьиҭахымыз дшеицранаршәуаз.
– Сара, усшәа сыжәбоит, аха сдагәаӡам... Макьаназы сеилкаарагьы сыцәмыӡыцт... Аха шәара зегь шәзеиԥшуп... Арахь ақыҭа анапхгаҩцәа ҳәа ҳшәыхәаԥшуеит!.. Шәгәы ишԥаанагои, анхацәа акагьы рзеилкаауам ҳәоу?.. Мап, мап... шәгәы шәамжьааит, ҳара зегь еилаҳкаауеиҭ... ҳазҭахугьы, ҳазҭахымгьы... Ҳара наџьнатәаахысгьы абри адгьыл ҳадҳәалоуп, абри адгьыл ада ԥсыхәа ҳамаӡам... адгьыл азыҳәан акәын ҳаззықәԥозгьы... Уажәы зны анахь уиас нхара шәҳәалап, зны – арахь, араҟа еиҳа еиӷьуп шәҳәалап... Зегьы иахьреиӷьҵәҟьоу уабиџьынџь аҟноуп.... саргьы сабиџьынџь аҟны сынхоит. Уи ишәҳәақәо иҟамлаша усуп... Сыԥсы шҭоу сџьынџь уара сузахгом!.. Абри аҩыза уҵазҳәогьы абас сызиаҳәа!..
Шьаҳан ихы-иҿы иаразнак убриаҟара иааилаҵәеит, дунеихаан ччаԥшьык нықәмыхәмарыцт уҳәап. Ихы Рашьыҭ инаиқәкны иааирҵысы-ааирҵысит. Нас ахьышәҭҳәа днықәгьежьаан, ашә нкыджьыланы, Рашьыҭ иуада дындәылҟьеит, деихашәны, узиҿамԥшуа. Иаразнак, дзықәгылаз амахәҭа ныдыҩрны, даманы аҿынанахазшәа, адунеи зегьы иара изыҳәан акагьы алаӡамкәа иааҭацәырахазшәа ибеит. Ақыҭа агәы зегьы ԥсадаханы, гәеиқәҳәаларҭак амаӡамызшәа днықәсит, еидара хьанҭак иаҵоу иеиԥш, деиҵаӷәӷәа.
Шьаҳан, аҩны дахьааиз, дуалуашо џьарак дазкуамызт. Иҩны, ихкаара дҭамӡошәа, иара изыҳәан иааҭшәахеит.
Шьамсиа иаразнак илдырит ари ҽеирак ишазҳәамыз. Шьаҳан иаалырҟьаны дшьақәызҟьашаз ԥықәсыларак шиҽԥынгылаз аҟыԥыҳәа лыхшыҩ назцеит.
– Иҟалазеи, уанаџьалбеит?.. Узырҭахыз?.. – днаиазҵааит, иҟазшьа аиҭакра ҽаамҭанык еиԥшымкәа иаалзымбатәбараханы.
– Иҟалахуаз... иҟалац!.. Дырҩегьых еиҭаацәырыргеит... ирхашҭны ишыҟаз!.. Аӡы сыржә, аӡы!.. – ибла гәаԥшьқәа ахәыцра ишаркараз рыҵыжжуа Шьамсиа дналҿаԥшит Шьаҳан.
Шьамсиа ианакәзаалакгьы Шьаҳан данылзеилымкаауаз аамҭакгьы ҟамлацызт. Дахьгылаз даашаҟьшаҟьеит, нас даақәҵәиаан, хымаԥсыма аӡы ырҟасҟасо иааганы инеилыркит, диҿаԥшуа. Шьаҳан абжак ижәит, абжак инапы инанҭәаланы инеиҿеиҭәеит. Нас ихы рҵысуа дналыхәаԥшын, даақәԥсычҳаит. Аӡы иижәыз маҷк аҟара ԥсеивгахак ааинаҭан, игәы аархьшәашәеит.
– Уанаџьалбеит, урҟәаҵрауазеи, урыдызцалазеи, угәы зԥужәауазеи? Дара рҽынкынҵа уск иашьҭоуп, уара уаалаганы унарҿагылоит уҽаҿшьаауа... Иамуазар?.. – лхы аарнааны Шьаҳан диаиҵаԥшит. Лхы-лҿы шкәакәара еснагь аразра, инымҵәаӡоз агәыблра аныԥшуан. Лыбла ӷрақәа ҳалалӡа Шьаҳан дзықәшәаз аус аҟны ацхыраара иаша мап шацәырымкуаз рнубаалон, аха лгәи-лгәи акы еиланарԥшуан. Иахьакәым ахь ахы архар ҳәа дацәшәон Шьаҳан абас дыхәыцәаркны дзыргәаҭеиуаз аус, убри азыҳәан акәын усҟак хьаас иҟалымҵаӡошәа иагьызхьалыршшозгьы. Шьаҳан иаԥхьа игылаз иԥҳәыс лаасҭа акыр дҳаракын. Ашықәс рацәақәа ирыцыз аџьабаа хьанҭақәа акыр иҟәаҟәа ишықәиххьазгьы, макьаназы ацәгьа-абзиаҿы акала ихы лаимырҟәыцызт, баӷьа-баӷьа адгьылаҿ ишьапы нықәыргыло дааиуан. Усҵәҟьа уааилаҳәаҵаны унапаҿы иааугақәашаз дышреиуамыз иҿаԥшылара еиқәара иуанаҳәон. Иҟазшьа, иҭеиҭԥшы макьаназы имырӡӡакәа иааигон.
– Иарбану изымуа, бара?.. Абра, сабиџьынџь аҟны сынхар амуӡои?.. Изҳәада ус?.. Дабатәи хеилагоу?.. Абраҟа ада уаҳа џьаргьы ҭыԥ рмоуӡеи?.. Уеизгьы-уеизгьы избан сара сзыхҭаркыз?!. – дырҩегьых, ихьаа абыржәы иааԥытлазшәа, дааицрашәеит. Адәагәҭа дахьықәгылоу ибжьгьы ааирмчит.
Шьамсиа уажәы уиаҟара дацрамлеит илаҳаз ажәабжь. Имырҳауҳаукәа ицәыҵалхәаҽит лгәаҵаҿы. Уи дзыцәшәоз, абри иара ҭаха изымҭоз адгьыл аҭыӡшәа иахылҵыз игәыхь акәын. Аха уи ианихьыз аахыс хар имаӡамкәа дааиуан. Аамҭагьы акыр набжьысхьан, акыр усқәагьы еиқәнарҽаҽахьан, рацәак ихьаамгакәа.
– Иуарымҳәахьаз... ашьшьыҳәа уҟаз ҳәа... Агәыԥжәарақәа уара иунаалом ҳәа... – дацрамлакәа, лҽаарҭынчшәа иааигәалалыршәеит игәыхь иахҟьаны дзықәшәахьаз ахынҭаҩынҭарақәа. Убри аҽацәыхьчара есымшагьы дазҿлымҳалтәуан, аха иара агәхьаагьы икымызт уажәы.
– Исарымҳәахьаз аха... – Шьаҳан уи уаҳа даламцәажәакәа, ихы имхахәыцха дынхьаҵит.
Шьаҳан маҷк иԥсы анааивига ауп ақалақь ахь ацара ихҭашәараха ианисыз. Дахьықәгылаз аҟынтәи даанаԥшы-ааԥшит иахьабалак. Ҿыц зхы ыҵызгаз ашьац иаҵәара иацрыхо ашҭаҿы ҳәарақәак ҭан, ршьапқәа хьышьашӡа, рҵыхәа хәыҷқәа ыркәаталеиуа. Агәагәышьқәа, ашҭа аганахьшәа, рбаӷь дуқәак рҵыхәақәа харшаланы ирылагылан ирыдҽырбало. Амаҵурҭа даадәыдҵны лҿаалхеит Шьамсиа дхаҟәхаҟәуа.
– Уҽеибуҭеит акәу?.. – днаиазҵааит Шьамсиа, иаалгәамырԥхашәа. Бла-бла деиԥхьышьшьаауа днаихәаԥшит.
– Ааи, сҽеибысҭеит, сыбгәаԥха-сыбгәамԥха... – Шьаҳан ашьшьыҳәа амардуан дналбаан, ашҭа днықәгылеит. Шьамсиа лхы аарнааны имаҭәақәа днарыхәаԥшит. Еснагь ишәиҵалоз акәын уажәгьы ишәыз. Иԥсуа еиқәа, хыхь блузак ақәҵаны, иӡара маҟа пак акәыршан. Акыр инықәсхьаз ицәыҷҷа-цәыԥԥыз, аха иаарыцқьашәа иҟаз зиацкқәак ишьан, ақә ҩышьҭыхшәа, абз ҟьаҟьаӡа хылԥа хагьежьаак ихан, абарҭ имаҭәа хәаԥштәалақәа иреиԥшыз. Иҟан аамҭакы, Шьаҳан иҽеилаҳәашьа, иҽықәтәашьа ауаа ианеибадырбоз, ианиҵашьыцуаз, аха уи аамҭа инеихыԥрааны, уаҳа зҿлымҳарак, гәцаракрак наимҭаӡакәа ицеижьҭеи акрааҵуан. Аамҭа иашьклаҳәны иҟалақәоз аиҭакрақәа ирыхҟьаны, анкьатәи иаԥсуа маҭәақәагьы акыр рҽеиҭаркхьан, аха иара дырҩегьых урҭ ргәыблра мырӡкәа, дреиҷаҳаны иааигон.
Шьаҳан еснагь ихы иаирхәалоз, дахьцалакгьы ҩызара изызуаз лаба ласык икын, зны-зынла данааԥсалак, инаицирхыраауан иныҵакшо.
– Сара уаха сзымаар ҟалап... Арахә шәаархылаԥш... Аиҳабыра рҟынӡа сызнеиуазар ҳәа сгәы иҭоуп, ирҳәогьы саҳап... – иҳәеит Шьаҳан, Шьамсиа лахь даахьаҳәны. Иара џьара данцоз аҩнаҭаҟны иҟаз зегьы знапы ианиҵоз лара лакәын. Лара дшахылаԥшуаз, лара ишылбоз еиԥш даҽаӡәы ус игәцараимкыр ҟаларын.
– Ардашьыл иахь умнеиӡои?.. Ахәыҷқәа рзыҳәан акагь укӡам аха... – Шьамсиа убри аахьаалгеит. Унапы ҭацәӡа ушԥанеиуеи? – дааидӷьаҵәыӷьаҵәылеит. Шьаҳан уахь данцалоз, ахәыҷқәа рзыҳәан ҳәа акы даҵамҵакәа доулмышьҭыцызт. Иаргьы мап ацәикуамызт уи, аха иахьа, игәалаҟара злаҟаз ала, урҭ лажәақәа рацәак азҿлымҳара римҭеит.
– Ардашьыл иахь сышԥамнеиуеи... Аԥхьа уахь снеиуеит, ииҳәо саҳап. Акы шәысцәымшәан, уаха уа саанҿасуеит, – иҳәеит ибжьы аармаҷны, иҽаарҭынчшәа.
– Усҟак угәы ԥумжәан, знеиԥш... излымшогьы уазхәыцроуп... Амчра ыҟоуп макьаназы... уаҩы дыззымиааиша... – ирҵаулаӡаны абри аус ларгьы ишлыгәҭыхоу ирныруа, днаиҿацәажәеит. Илылшозар, џьара цхыраарак, азыҳәан лхы шацәхьалымкуа аалынлырԥшит.
– Амчрагьы ыҟоуп, аха аиашагьы ыҟоуп ҳәа сыҟоуп макьаназы... Аиаша иадгылоу уи иазықәԥаҩцәоуп, рыԥсы ахьынӡаҭоу, амараҳәцәа маанашәкы шрыҵаргалогьы, имшәаӡакәа ирҿагылоит. Шьоукы-шьоукы Шьаҳан рыцҳа илшагәышьозеи, ҳҳәатәы дахыԥаны дабаҳашьҭуеи ргәахәуазаргьы, рхы иажьагәышьоит. Шьаҳан макьаназы усҵәҟьагьы дара ишырҳәо аанда дырзаламышшыргьы ҟалап... Сара сыдгьыл сара сықәԥсыроуп, дара уеизгьы зегьы рзеиԥшуп... Ус иҟоу ус ицалароуп, уаҳа ԥсыхәа рымам... – Шьаҳан агәашә ахь дынхьаԥшит. Иахьынтәиааз узымдырӡо, ахы раҳаны агәашә иадгылан аҽы, ашҭа анҭаԥшра иазгәышьуа. «Ҳаи рыцҳа, ахала ҳагәхьааганы иаазаап», – наигәахәт Шьаҳан.
– Уара угәы ԥумжәан, уаҩҵас ухы еиҭаҳә, урацәажәа... ҳашԥарзеилымкаари. Аха узгозеи уажәшьҭа? – убри дназхәыцит Шьамсиа, Набжьоунтәи ақалақь ахь ацара-аара шыманшәаламыз лгәы иаалнаҭан.
– Аусҳәарҭаҟынӡа сызнеир, машьынак сышԥамгарыз... Макьаназы амш шьыбжьагәы ихымыҳәҳәацт... ари амш дуӡӡа иагьаџьара сцап... – иҳәан, Шьаҳан иашҭа-ихкаара зегьы дырҩегьых гәыблыла илаԥш нахигеит. Абриаҟара изааигәоу, абриаҟара иԥсы зыдҳәалоу даҽа ҭыԥк ыҟамзаргь ҟаларын Шьаҳан изыҳәан. Ари адгьыл иара изы ишьам дгьылын, иԥсы аҿҳәаран.
Шьаҳан абжьааԥны аиҳараӡак ақыҭа аҩнуҵҟа, ҽыла акәын дышныҟәоз. Уи азыҳәан иара дманшәалан, деилызкаауаз, ихәатәы хазҵоз аҽы бзиа иман. Арантәи аусҳәарҭақәа рҟынӡагьы акыр набжьан, шьапыла Шьаҳан иқәра зықәроу изы ихьанҭарацәан, аха уигьы дазаанкыломызт уажәы, мчык ихон, урҭ зегьы дрызхәыцыртә иазымраӡоз. Ианакәзаалакгьы Шьаҳан ҽыла данылбаалак, иҽы уаҟа ҵлак ашьапаҿы иныҵаиргылон, аӷәра аҿымшәартә махәҭак инахаршәны. Нас иара иусқәа днарышьҭалон, иааирманшәалаанӡагьы дықәҵуамызт аусҳәарҭа агәы.
– Ари Шьаҳан иҽоуп, уажәы акы дашьҭамкәа дыҟам, – рҳәон уи аҽы инахәаԥшуаз, ахы ҷашьаӡа, ауаҭәа адамыӷа анпыҟҟала, иззымдыруаз дарбаныз. Ара дырбалон уи акы данаргәаҟуаз, акы данашьҭаз, абжьааԥны арахь ус имаӡамкәа дықәлаӡомызт.
Шьаҳан агәашә ааиртын, ашҭа дынҭыҵит. Аҽы днадгылан, ахы, аԥырцәқәа, ахәда, агәышԥы инапы нархьишьит. Дамбеижьҭеи игәыкуашәа, игәыбзыӷуа ахы наиднашьылеит. Нас, рацәак агәхьаа икӡамшәа днаҵаҟьеит, аха иара хара имцаӡеит. Уаҟа игылаз аҭәаҵла иаамҵагылеит, акы аҭахны, арахь иазымҳәошәа.
Шьамсиа ашҭаҿы иахьааихылгаз, дадырсызшәа, дгыланы дизыԥшуан Шьаҳан.
– Ацәқәа абра ахкаара иҭоуп, саанӡа џьаргьы иоушәмышьҭын. Уеизгьы ҭынч ацәаӷәаха смаӡеит... Саар џьара ԥсыхәак сзазуазар жәбап... – Шьаҳан игәы иҵхоз мҳәакәа, агәашә дзадымҵит...
Шьаҳанраа Набжьоу зегь реиҳа иахьыҳаракыз аҭыԥ аҿы иқәынхон жәытәнатә аахысгьы. Набжьоуаа рабацәа, урҭ рабдуцәа, рԥашәыркыра зегьы абрантәи акәын иахьалагоз. Уи аҭыԥ зегьы рзы иԥшьоу ҭыԥын, зегь аднаԥхьалон, рхеилакырҭагьы ара акәын иахьыҟаз. Шьаҳан имацәажәакәа, уи имазҵаакәа уск ахы дыртломызт, ус ирзаԥын дара. Рнаҩсан Шьаҳан иашьа Шьааб дынхагәышьон, аха иара данԥсы, иҷкәынцәа, араҟа анхаразы иҭыԥ маншәалам рҳәан, раб иқьаԥҭа ааныжьны, лбааҟа ииасит. Шьаҳан уи даараӡа ихьааигеит, аха иҟаиҵагәышьоз, аҷкәынцәа ргәы дзамысит. Макьаназгьы араҟа рыԥсҭазаара иалымҵыцкәа, ихажәаа-хажәааӡа шәырҵлақәак ықәгылан, рымахәҭақәа ҿыҟьҟьа-цәыԥԥны, амҩсцәагьы урҭ рыгәхьаа мкӡакәа, иаарымԥыхьашәоз рлапҟьажәқәа наргәыдырҵаларын. Шьаҳан иблақәа ҵархәны урҭ агәымбылцәа данынарыхәаԥшлак, изҿу иааҟәыҵы, ахәаца-хәацаҳәа рҿынархон. Уаҳа ааигәасигәа уаҩ дынхомызт араҟа, рнаҩсан уаҳа иманшәалаз нхарҭа ҭыԥкгьы узыԥшаауамызт. Арантәи ишуҭаху зҽеимыртаӷа лбаа ишьҭаз ақыҭа уалаԥшуан. Дасу рынхарҭақәа, рхыбрақәа, шәаԥыџьаԥ иаҵәала иҭалаҳаз аусҳәарҭа, ашкол ишуҭахыз иубарҭан. Амҩа наваҵәи-ааваҵәиуа, ашәаԥыџьаԥра аҽныҵакуа илбаауан уахь, икылыхха-икылыжәжәа аӡиас ихыз ацҳа уашәшәыра инырны. Арахь ахаларагьы ус имариамызт, иагьыманшәаламызт. Амҩа аҭаҟәаҭаҿарақәа, ахаҳәрақәа, аҳаракырақәа аман, амашьынақәа даара еибагамзар, ишырҭаху ари амҩа изаҿаломызт.
...Уи аҽны амшгьы уаҩы ишимбац ала еилган, аԥхынра аҽанааҩнашоз аламҭалаз акәын. Шьаҳан аусҳәарҭаҟынӡа сналбаап ҳәа, иҽы кәадырны агәашә данынҭыҵуаз аамҭазы, наҟсынтәи Рашьыҭ дӡыӷраԥшьӡа, ибла ӷрақәа аԥхӡы рхыҵәало, хҩык ауаа реидарақәа разқәынҵа, раԥхьа дгыланы дааихҭыгәлеит.
– Уа, мшыбзиақәа, Шьаҳан!.. Ушҟа ҳнеип ҳәа ҳгәы ишҭаз, уара арахь уаҳԥылеит... Асасцәа ҳҭоуп умбои, харантә иаақәаз!.. – иҳәан, дҿаԥхаҿаччо дааҭгыланы Шьаҳан днаиҵаԥшит.
– Ҳоҳ, асасцәа ҳҭазар, бзиала иаабеит!.. Ҳара набжьоуаа асасдкылара уажәы иҳамбеит! – Шьаҳаи дынҽыжәҵны, рнапқәа рымхуа, аԥсшәа нареиҳәеит. – Шәааи арахь, аҩныҟа шәааи! – днараԥгылан, аҩныҟа иманы иҿынеихеит.
Егьаҩы абас драԥгыланы иашҭа иҭаигалахьан Шьаҳан, егьаҩы рымаҵ иухьан, ҳаҭыр рықәиҵахьан. Уи азы иӡбахә акыр инеиҩхьан, деицырдыруан. Ақыҭаҿы иааиуаз асасцәагьы рыманы арахь рҿаархон еиԥхыҟәҟәа, абра ишахәҭоу еиԥш ҳаҭыр рықәлап ҳәа, Шьаҳан иқәгәыӷны. Шьаҳан иҩнаҭа аханатәгьы ачеиџьыка ацын.
Уи аҽны Шьаҳан иҷкәын Дыгә, ашкол аҿы рҵаҩыс аус зуаз, аҩны дыҟан, даақәгьежьаан, ақыжә рзышьны, афара-чара бзиа рзыҟаиҵеит, ԥсуа хаҵак ишиаҭәаз еиԥш, Шьамсиагьы, лҭаца лыҟамзаара дақәшәан, дырхагьежьуа рымаҵ луан лысас дахьқәа.
– Арҭ зусҭцәоу удыруоу, Шьаҳан? – Рашьыҭ ԥыҭк анижә, абарҭ асасцәа рыхцәажәара мыцхәы иҽазҵәылхны иҽыназикит, Шьаҳан цқьа иирдырырц азы, иара ихаҭа урҭ уажәада ибахьаны, ибзианы идыруазшәаҵәҟьа. – Арҭ наҟынтәи иаашьҭуп... рхала имааӡеит... ашәҟәы бзиагьы рыцуп еиқәҷаб. Ҳаҭыр зқәу уаауп... Арҭ ҳашьха ԥагьақәа ҭырҵаауеит, аҵара дуқәа рымоуп. Нхыҵынтәи ишуҭаху абрахь уаауа, арахьынтәи Нхыҵҟа ишуҭаху уцо, амҩа ылрыԥшыхәаауеит ишаҳзеиӷьхаша. Нас абра аиҭанаиааира бзиақәа ҟалоит, ҳашьхақәа ауаа ирбоит, ираҳауеит, рыӡбахә хара ицоит. Ҳамҩақәагьы иҵагь иманшәалахоит, ҳаргьы иҵагь ҳагәцаракны, ацхыраарагьы ҳарҭоит.
– Уи бзиами, баба, уи бзиами... нхыҵааи ҳареи аиҭанаиааиразы ҳманшәалахозар... Ашьха атәы саргьы исымдыруаз, аха... – азныказы днарыцныҟәарашәа игәы иааинаҭеит Шьаҳан, аха анкьа илшақәоз уажәшьҭа ишилмшоз даназхәыц, иҽааникылеит. Ашьхақәа рахь еснагь мчык ихон илаҳәаҵаны, ҭахак имҭауа, акыргьы дныҟәақәахьан, иԥсгьы рыҿҳәаран.
– Ҳара ҳашьхақәа рҟны аҟара аԥшӡара џьашьахәы абаубарҭоу... иблахкыгами, еиҭаҳәашьа амоума!.. – Шьаҳан иблақәа ааихалашеит, урҭ ргәаларшәара иаразнак игәалаҟара шьышьҭырхыз иааиҿныԥшит.
Шьаҳан иԥсҭазаара абжеиҳарак зегьы ашьха ҳаракқәа ирызкын, иҷкәынра, иқәыԥшра, нас иҵегьы иеизҳара – урҭ ирыдҳәалан, иааузырҟәымҭхаӡо. Игәалашәараҿы ашьхақәа, гәнаҳа змамыз реиԥш, ицқьан, иҳаракын, аӡәы иҿаԥхьа рхы ладмырҟәыцызт, цәгьаӡа дагьрызгәдуун. Урҭ ирыдҳәалаз ахҭысқәа зегьы афырхаҵарақәа рныԥшуан, гәеицакрак рнубааломызт.
– Еҳ, ашьхақәа, ашьхақәа!.. – Шьаҳан даақәыԥсычҳаит, урҭ рышҟа инымҵәаӡо илаҽхьаз ибзиабара иҿықәҳәҳәы.
Асас аиҳабы ихы кыдҵаны дӡырҩуан, Шьаҳан днеиҵашьыцуа. Уи уажәшьҭа абас ҩынҩажәи хәбаҟа шықәса дырҭысхьан. Еиқәакы, ихы ааҟәазны, ихахәы асыс ԥшқа ахәеиԥш еикәарҳәын. Егьырҭ еиҳа иҷкәынцәан, иҵаӷа-ҵаӷаӡа. Рацәак иаҩцацәамкәа иеилаҳәан. Шьаҳан дызлацәажәоз абызшәа цқьа ираҳауамызт, аха рыблақәа ҭырхаха изыԥшуан. Шьаҳан дмыццакӡакәа, аҵәцақәа акакала днарыхныҳәо, ижәны инарыдицалон урҭ иаԥхьа итәақәаз асасцәа. Даргьы, ари аҩыза аҩы рымжәыцызшәа, рыхқәа рҵысуа, инҭыркәкәаны инықәдыргылон раҵәцақәа.
– Изхысҳәаауа, Шьаҳан, абарҭ абра ԥыҭраамҭак иҟазар ҳҭахын. Арантәи дара аусқәа еиҳа идырманшәалон. Ашьхарахь ицаларын, иааларын. Уиаҟара рхы ԥырхагас ишәырҭарымызт... Ҳаргьы шәара ҳшәықәгәыӷны ауп абрахь ҳшааз, мап ҳцәышәкрым хәа ҳаҟоуп... – ихы ааирқьақьеит Рашьыҭ. Дҿагәыбзыӷ-даԥсышәаха Шьаҳан иеиҳәеит дзышьҭаз аиашаҵәҟьа. Шьаҳан, абарҭ изакә уаау цқьа иеиликаарц иҭахызшәа, иҽаарҭынчны, аԥхьа аиҳабы днаиҿаԥшит, иаразнакы дзакәытә уаҩу ааҭиҵаарашәа, нас егьырҭгьы бла-бла иааимидеит. Шьаҳан ауаҩы днаихәаԥшны, ихаҿсахьала дзеиԥшрауаҩу аилкаара изыманшәалан, аҟаԥыҳәагьы дидыруан, аха арҭ анахьгьы измырхо, арахьгьы измырхо, минуҭқәак ус даарыдхалеит егьизымҳәо. Аха нас, ихы ааҟьашәа, Рашьыҭ днаихәаԥшын, даацәажәеит:
– Ҳоҳ, ишԥыкәу ишҳадҳамкыло!.. Иахызбаауада ҳаҩны?.. Иахьынӡарҭаху иҟазааит, ҳара ҳаԥсацәоуп, макьаназы ҳаламыс ҳамҟьашьыцт асасдкыларазы... Изакәызеи иуҳәо, Рашьыҭхеит, иазнауазеи ариаҟара ахцәажәара... – Шьаҳан игәы аартӡаны, абжьааԥны иашҭа иаҭаалоз асасцәа дышрацәажәоз еиԥш, дмыццакӡакәа, иажәақәа акакала инеихирԥсаҟьеит, гәатабӷата дахьтәаз.
Шьаҳан иҩны иаанамгацыз дарбаныз!.. Жәытә-натә аахысгьы абзиа иашьҭаз роума, рҽырҩашьаны ацәгьа иашьҭаз роума, иашҭа иҭалахьаз рацәаӡан. Абзиарақәагьы дрықәшәахьан, ацәгьарақәагьы. Аԥсҭазаара иацыз аҟыбаӡыбақәа иара инмыркәа даванамыжьит.
Рашьыҭ исасцәа ааныжьны данца ашьҭахь, мышкы, ҩымш раҟара урҭ ааигәасигәа иныҟәо, рыԥсы ааиҭаркын, нас рҽааибыҭаны, Шьаҳан изларабжьеигаз ала, ашьхарахь рҿынархеит, реидарақәа разқәынҵа. Шьамсиа излалылшоз ала рхәы рхианы ирылҭеит, иԥхасҭамхартә еиԥш. Шьаҳан илаба наиҵарсуа, раԥхьа ирыҽԥынгылаз ашьха ҳаракыра иавҵгаз амҩала, Ашҭа ду ҳәа иахьашьҭаз аҭыԥ аҟынӡагьы инаскьеигеит. Наҟ ацара иара уаҳа илшомызт аҟнытә иҽааникылеит, игәы шазыбылуаз. Дара инеишьҭагыланы рымҩа инықәлеит. Шьаҳан днаԥшы-ааԥшуа, абри Ашҭа ду дықәгылан, набжьоуаа рзы ихеиқәырхарҭаны, ихыхьчарҭаны, акыр аҭоурых хҭысқәа ирылахәхахьаз, рыԥсҭазаара зыдҳәалаз иԥшьоу аҭыԥ.
Убринахыс Шьаҳан исасцәа, иныбжьахәаша ицазшәа, акыраамҭагьы рыӡбахә ыҟаӡамызт. Шьаҳан иҟынӡа рыӡбахә ааҩыртә еиԥш аҭагылазаашьа зыҟамлеит. Уаҩы ишимбац ала агәҭынчмра изнарҵысын, џьара иҽизеиқәкуамызт.
«Иабанкылахәашеи, иқәынҵәаша... машәырк рмыхьуандаз... Ашьха атәы цқьа ирзымдыруазар?.. Змоурахә мыӡша, џьара кыӡӷык иаҿахоу?.. Абарҭ ҳашьхақәа ишԥарызҿлымҳау зегьы, ишԥахҭарки уҳәарауазеи!..» – Шьаҳан урҭ рымаара цәгьаӡа ихьааигеит. Маӡа-аргама еснагь ашьхаҟа аԥшра далагеит, даныҷкәыназ ашьхаҟа ацара аамҭа анааилак дшазхьуаз еиԥш, аха уажәы, усҟан еиԥш акәымкәа, агәҭынчымра аҵан.
«Рымҩа иахҟьама, анаџьалбеит?.. Анаҟә мыжда рԥырхагахоу?..» – шаҟа хәыцра иҭаауаз иааиԥмырҟьаӡакәа, шаҟа еидихәыцлоз... Ҭынч дшыҟаз, Рашьыҭ даакылҟьаны ахьаа ииҭаз иҭынчра ааиланаган, Ашха ду аҟынӡагьы дцахьан дрышьҭаланы. Усҟан иреиҳәаз ашьха хьыӡқәеи ахыҵырҭақәеи рзеилымкаакәа ирцәеилагазар ҳәа дшәон. Рашьыҭгьы игәы инықәишьхьан, абарҭ иргәыҵалах здырхуада, рыхабарк ыҟаӡам ҳәа.
– Урҭ уара урцәымшәан, хьаас иҟаумҵан, ашьхақәа рахь идәықәло ашьхақәа ирцәымшәозароуп, – иҳәеит Рашьыҭ, уиаҟара хьаас иҟамҵаӡакәа. Шьаҳан ихы ларҟәы-ларҟәуа днеиԥырҵит уи, гәызҵаӡамыз иажәа дадақәа днарызхәыцуа.
Ус, мызкы ааҵхьан еиԥш, икылыгәгәа иаакылсит, уаҩы иааизымдырыртә, рԥаҵақәа рҿабаба, ирыгханы. Шьаҳан урҭ уаҩы ишимбац ала дреигәырӷьеит, уажәы-уажәы дрывагьежьуа дрыхәаԥшуан, иҟаиҵара дақәшәомызт.
– Ашьха шәыԥнашәеит акәу?.. Ашьхақәа ртәы цәгьами. Шаҟа иҳараку аҟарагьы амч, агәымшәара рҭахуп... Исашәҳәеи нас иҟашәҵаз?.. Шәманшәалахама? – Шьаҳан даахыццакит уи аилкаара. Ашьхақәа рымаӡақәа рыҵхра ус иаумариаху. Игәы иҵаланы ариабжьарак дызмырҭынчуаз аӡбахә уажәы еилыкка иаҳар иҭахын. Урҭ рныҟәарақәа лыҵшәадамхакәа изыхынҳәызар, иаргьы убарҭ дрыцҟазшәаҵәҟьа ԥсеивгарак, гәыҭгарак инаҭарашәа дазыԥшын.
– Ҳманшәалахеит, Шьаҳан, аџьабаа аабазаргьы ҳманшәалахеит... Шәара ишҳашәҳәаз ала ҳдәықәлеит, акыр ҳманшәалангьы ҳнеиуан. Ашьҭахь, убра џьара ҳаамҩахҟьан, маҷк аҟара ҳаруадаҩит, аха ахьшьцәа ҳацхраан, ҳамҩақәырҵеит. Нхыҵҟа ҳаҟаны ҳанылбаауаз аҭыԥ шьахәқәа аабеит. Ахҩаалақәа ҟаҳҵеит. Мап, ҳџьабаа мыӡит. Уажәшьҭа уи зыԥшрак ҟамҵакәа иахәаԥштәуп, ишьақәырӷәӷәатәуп... – аиҳабы, рус абас иахьыманшәалахаз гәахәарак изнарҵысын, уи алацәажәара гәышьҭыхрак аҵаҵаны даҟәыҵуамызт. Иара изыҳәан ари аихьӡара бзиақәа ируакны иԥхьаӡон.
– Ишыҟало жәбап, уи убас имҩахашт, зегьы ирхамышҭуа. Ҳашьхақәа рыҳаракыра, рыԥшӡара зықьҩыла ирбашт... Аиеи, шәқыҭагьы иазеиӷьхоит, амҩа бзиа, алашара, аиҭанеиааира – зегь маншәалахоит!..
Шьаҳан маҷк игәы ааиқәнаҳәалеит иаҳаз ажәабжь, аха урҭ нықәҵны ианца, ихәыцрақәа рҽеиҭаркын, ихахьы изаагомызт. Арҭ реиԥш егьаҩы, рҵыркант хәыҷқәа кны, рарҭмаҟқәа, ршаха рқьақьақәа рҟәынҳәаланы, ҳашьхақәа ирҿалахьан, аха Шьаҳан урҭ зегьы зышьҭақәаз еилкааны, илымҳа аҟынӡа иааҩыртә изыҟаломызт, урҭ ирызкны ашәҟә дуқәа аԥырҵозаргьы. Амала, Шьаҳан иахьагьы ихамышҭӡакәа игәалашәо – урҭ анықәҵуаз аҽны Шьаҳан иашҭа инҭыҵны, акыраамҭа аҭәаҵла ахьгылоу, нас уи акәша-мыкәша, Шьааб дахьынхоз уҳәа, инахыкәша-аахыкәшауа аицәажәара ишаҿыз ауп дшаарыдгылаз.
– Ара, шәахьынхо, Шьаҳан, даараӡа уаҩ игәцараикша ҭыԥ шьахәуп... Аҳауа – ашьха ҳауа, ицқьаӡа.. Аӡыхь акәзар, ахьхьа-хьхьаҳәа иҵхәраауа. Амшын акәзар – рацәак ихарам, ишуҭаху ухыԥшылоит... Анапоуп иагу – егьырҭ зегьы мазеиуп... аха уи зегьы ҟалашт!.. Анап бзиа зегь арԥшӡоит, Шьаҳан!.. – иҳәан, Шьаҳан иҟәаҟәа днас-насит, аџықәџықәҳәа дааихаччауа, асасцәа реиҳабы.
Уи аҽны асасцәа, иааира дук згаз реиԥш, игәырӷьаҵәа Шьаҳан иашҭа-игәараҭа инҭыҵит, рызхара аԥсуа чеиџьыка ыфаны, рызхара Шьаҳан даараӡа хьшәашәарак асаанӡа иҿимхуаз иҳардан жьы иалхыз уԥсы ҿызкаауаз, аҩы цқьа ыжәны. Рымаҭәақәа аҽы инақәҵаны, аусҳәарҭақәа рҟынӡагьы днарыцылбааит дхаҟә-хаҟәуа. Гәыцхәцәақәак реиԥш инаскьаганы данаахынҳәы, дәышкәаӷьаз ҭацәырак дықәхазшәа, игәы рызхьаблаауа даанхеит Шьаҳан. Абри нахыс, игәы рҭынчны дшыҟаз ауп, ҽнак иаалырҟьаны, иажәабжьны ишаараҳаз, абри иара дахьынхо аҭыԥ абарҭ исасцәа иргәаԥханы ирҳәаз ҳәа ираҳаз аӡбахә.
– Ишԥа иара!.. Сара исамҳәакәоу?.. – игәы иааҵаххит Шьаҳан, илахьгьы ааимаирџьыхәт, гәамԥхара ҟазшьак неиҿықәланы. – Ус акы ргәы иҭазар, сара исарымҳәоз... счеиџьыка ыфаны исыҵаркрызма, џьоушьҭ! – иааџьеишьеит.
– Аиеи, Шьаҳан, абри уахьынхо ахан дыргылоит рҳәеит, насгьы сара ишсаҳаз ала, ҳаргьы иҳахәарҭахо иҟалоит, набжьоуаа ҳаҷкәынцәа аусурҭа ҭыԥ роуеит... Уи зегьы ирыцкуп... Амҩа бзиагьы ҳзыҟарҵоит, рҳәеит... Шьаҳан, уара, улабҷашь кны, уаҟа агәашә уныладыртәозар акәхап!.. – изҳәаз иҽырҩысҭааны, дԥышәарччошәа Шьаҳан ихы наиқәикит, уи ииҳәаз змааназ, ҵаҵӷәыс иамаз ихшыҩ ахь иаамгаӡо. Уи усҟак ахәыцрақәа зыҽрылазгалоз уаҩымызт, ибла гызмалқәа ԥсеиԥсеиуа, уахьынеиҿаԥшуазгьы иудыруан дзеиԥшраз.
Шьаҳан илахь дагьымҩахеит. Акагьы ахымҳәааӡакәа даақәыԥсычҳаит. Аха ашьҭахь, изымычҳакәа, ус ҿааиҭит:
– Уара, уи ганкахьала ибзиахашт, аха нас ҳара набжьоуаа ҳшыҟалаша шәхахьы иаажәгахьоу?..
– Ҳашԥаҟалои умҳәои, Шьаҳан? – ҽырхықәымҵа дҵааит уи ауаҩ, ихы аарнааны Шьаҳан днеиҿаԥшит.
– Ҳашԥаҟалои?.. Усҟан ҳара набжьоуаа ҳакәхом... ҳаилаҳауеит, ԥсеивгарак ааҳмоуӡо... Абри ҳҭынчра, ҳҟазшьа ҳашнеи-шнеиуа аҽаԥсахуеит, зегь ҳзеиԥшны, ҳахшарагьы аҽаџьара ихьанарԥшыргьы ҟалоит, иуаҳау?.. Уи, сара сыхәҭаахьала, сзақәшаҳаҭхом... шәаргьы шәгәы шәамжьазааит, – иҳәан, Шьаҳан, агәынамӡара изцәырҵыз хәаҽны, ашьшьыҳәа наҟ днеиԥырҵит уи. Ари ажәабжь ахьышәҭҳәа ақыҭа инарылаҩын, иааимдырҟьеит иаразнак. Згәы иахәақәаз рацәаҩӡахеит. Шьаҳан иҷкәын Дыгә дкәанызануа, абзиарахь ихы нкыдкылашәа, дналацәажәеит иҩызцәа рҟны ари аус. Иҟалашақәа зегьы иаразнак иузҳәом, аамҭа иунарбароуп.
Ус ицон амшқәа, аҵхқәа неишьҭаланы, Шьаҳан ҽнак иаалырҟьаны, аусҳәарҭахь иԥхьаны дыргаанӡа.
Аусҳәарҭаҿы, рхы еилакны, раԥхьа иқәыз ақьаад шкәакәа ду иахәаԥшуа ишеилацәажәоз ауп Шьаҳан ашә аартны уахь дшыныҩналаз. Рыхқәа ҩышьҭыхны инеиҿаԥшит.
– Аа, Шьаҳан уоума... бзиала уаабеит!.. Абри иоуп Шьаҳан Ацанба, зыӡбахә уажәраанӡа ҳалацәажәоз, – иҳәан, Рашьыҭ иеилагылаз ахацәа рызҿлымҳара Шьаҳан ишҟа инаирхеит. Даргьы лымкаала, рхы рҵысуа, ус инаихәаԥшит, дзеиԥшрауаҩу уажәраанӡа зыӡбахә рымаз деилыркаарц рҭахны. Уи иӡбахә Рашьыҭ урҭ ргәы ишықәишьхьазгьы здырхуада, аха урҭ уажәы, Шьаҳан иҿаԥшылара злаҟаз ала, ус узлакьакьоз аӡәы шиакәмыз аҟара ргәы иаарнаҭеит. Шьаҳан иҽырҭынч урҭ аҩыџьа илаԥш иныҵеикит, шәара шәзышьҭоу еилкаауп, аха ҳшыҟалаша здырхуада иҳәарашәа, изакәызаалак лахьеиҵыхрак инымԥшӡо.
– Арҭ сасцәоуп, Шьаҳан, ҵарауаауп, аус ду иашьҭоуп, аус ду ҳзыҟарҵоит, аԥсшәа раҳәа, – дҟәатаӡа даагәшәамшәеит Рашьыҭ, ихы бабаӡа, иааирнаан, асасцәагьы днарҿаԥшит.
Шьаҳан ишьаҿақәа ԥхьаҟа инеихиган, рнап татақәа аарымихит, иааигәамырԥхацәакәа. Хәыҷы-хәыҷы ихшыҩ азцон дареи иареи реиԥылара ус хьанҭак ишазҳәаз.
– Уажәшьҭа шәтәақәа, – инарыдиҵеит Рашьыҭ зегьы рҭыԥқәа рҿы итәарц. – Уаргьы уааскьаны уааҳадтәал, Шьаҳан, абра уск алацәажәара ҳаҽуп, уаҳзыӡырҩ, нас уаргьы уалацәажәап... уаргьы уаҵанакуеит абраҟа, убриазоуп узаагаз... – Рашьыҭ Шьаҳан дахьтәашаз наиирбеит.
Шьаҳан днеиҭаҵын, иаԥхьа игылаз аҟәардә, астол ахь маҷк днаханы, ихылԥа ааихыхны, днықәтәеит. Ихахәы џьыԥхьӡа ашлара иаманакуан. Арҭ аҩыџьа Шьаҳан уажәада имбаӡацызт, маӡа-маӡа рлакҭақәа дырҭаԥшит. Мра зымбацыз уаан, рхахәы, рыџьымшьқәа жәпаҳаҳараӡа. Даара ус дук амҩаԥгара иашьҭоу шьоук реиԥш рҽыҟаҵаны итәан.
– Ибзиоуп, уажәшьҭа ҳара ҳус ҳалацәажәап, – инарыдиҵеит Рашьыҭ, асасцәа днарыхәаԥшны, ианааҭынчраха.
Астол агәҭаншәа итәаз ахаҵа, инапы астол ахь дааханы, иааиҵыхны, иаԥхьа иқәыз ақьаад ҟьаҟьа ду инақәиҵеит, нас инацәкьара кахәхәақәа атыгә-тыгәҳәа инықәкшауа, иаԥхьа итәақәаз днарыхәаԥшын, даацәажәеит:
– Ишысҳәаз еиԥш, абри ижәбо, иҟаҵаны иҳарҭаз ахҩаала ауп. Цәгьа иманшәаланы еиқәыршәоуп. Ари ҟазҵаз даараӡа аџьабаа ду адырбалеит, ишәа-иза ирманшәаланы ишьақәдырӷәӷәеит. Акала уажәшьҭа уаҩы изыԥсахуа иҟам, ҳара уи анагӡароуп иаҳуалу... – Уи ауаҩ зегь реиҳа дрылыҳәҳәон итәақәаз, аха уигьы азмырхакәа, дырҩегьых ижәҩахырқәа иҵагь иаашьҭихит, нас, абри исҳәо цқьа шәазыӡырҩла ҳәа рыблақәа инарҭеиҳәарц иҭахызшәа, астол мгәацәха иҽнадирӷәӷәалан днарыхәаԥшит.
Шьаҳан ииура дақәмшәо, илаба еимгәларӷәӷәа икны, ихы маҷк аҟара уи ауаҩ иахь инхьарнаашәа дизыԥшуан. Дазыԥшын абри ауаҩ ииҳәарц ииҭахыз ахькылигоз. Ихшыҩаҿ макьаназ еилаԥыҭҳарақәак неилас-ҩеиласуан, еилгарак рымаӡамкәа. Егьырҭ уи изыӡырҩуа итәан, ҿырҭӡомызт.
Шьаҳан маҷк иҽааиҵыхшәа, иаԥхьа иқәыз ақьаад ҟьаҟьа ду днаныԥшылеит. Цәаҳәа дуқәак лакьылакьуа, ашьхара иаҿысны ицошәа, ақьаад иалсны ицон. Убарҭ ацәаҳәақәа рҟны хыџьара-ԥшьыџьара раҟара игьежь-гьежьӡа кәаԥ дуқәак анын, шәыга иаҵәала иҭашәны.
– Ишысҳәахьоу еиԥш, ари зегь змааноу зегьы ижәдыруеит... аԥсшьаҩцәа, аныҟәаҩцәа ирызкуп. Абарҭ ижәбо акәаԥқәа рҟны ахыбрақәа ҟалоит. Ахыбрақәа ҟалоит ашьхақәа рҿы
ҩыџьара, аныҟәаҩцәа рыԥсы ахьеиҭаркша... Нхыҵ, амаршрут иахьалагогьы, ахыбра бзиа дыргылоит. Араҟагьы иргылахоит иӷьазӷьазуа, уааҩышәҩык зкыша ахыбра шьахә, зегьрыла еибыҭаны. Акәшамыкәша аҵиаа бзиақәа еиҭаҳаны, атәарҭақәа, ахәмаррҭақәа, аԥсшьарҭақәа ҟалоит. Наҟынтәи иаауа аныҟәаҩцәа абраҟа мчыбжьык-жәамш раҟара рыԥсы ршьоит, нас арантәи, амашьынақәа инарықәтәаны, амшын ахь ицо аҭагылазаашьа роуеит. Шьоукы убри аамҭазы наҟ, ашьхақәа рахь амҩа иқәлоит. Абри аҩыза аныҟәарақәа анымҩаԥгахо аԥхынраз ауп...
Абри зегьы зхысҳәаауа, аҩызцәа, абри иҟало шәқыҭа акыр иацхраауеит, аҩны ԥшӡа, аҩны бзиа ӷьазӷьазуа, зегьы ирбартә еиԥш, зегь реиҳа иахьыҳараку аҭыԥ аҿы инықәгылоит, шәқыҭа ырԥшӡо. Насгьы шәара, егьырҭ ааигәасигәа ишәыванхақәо иреиԥшымкәа, амҩа бзиа шәоуеит, ишәоуеит алашара, аиҭанаиааира... – ацәажәара дааҟәыҵын дааҭгылеит, исҳәаз шԥарзеилкааи ҳәа игәы дынҭахәыцуа. Абри аус абарҭ ирзеилкаар, нас инапы ианыз маншәалахарызшәа, хшыҩзцарак ихы инҭагьежьит. Маҷӡак ус дырҿаԥшуан, ибла ҟәазқәа еихмырсыӷьӡакәа.
– Иашоуп, иашоуп... уи издгылатәу усуп!.. – Рашьыҭ ахьышәҭҳәа иажәа аҿааирхеит. – Ҳқыҭа акахьы икылнагар алшоит, алахтыра, амҩа, амашьынақәа, аиҭанаиааира – зегь маншәалахоит!.. – Уи абзиара ишазҳәоу еиликлаазшәаҵәҟьа, дахьтәаз даашаҟьшаҟьеит Рашьыҭ. Ибла жьаржьалеиқәа мцабзык нарыҵахәмарит. Егьырҭ ҿырҭуам.
– Абриаҟара зегьы зхысҳәаауа, абри крызҵазкуа аҭыԥ ақәшәеит абраҟа, шәқыҭан, ҩхала инхо анхаҩы инхарҭаҟны... – днахыкәша-аахыкәшо, зегьы илаԥш иныҵакуа, абас иаашьақәирӷәӷәеит уи асас ииҳәарц ииҭахыз.
Абраҟа иҟалеит Шьаҳан дунеихаан дыззыԥшӡамыз, дызқәымгәыӷӡоз! Адунеи ааиҟәжәаны аҿыланахазшәа, дахьтәаз дазымкуа, дҩаҵҟьеит. Иҟаиҵара-ииҳәара дақәымшәо даауалуашеит. Иҿаԥшылара аҽааиҭанакит.
– Ишԥа?.. Сара сахьынхоу?.. Избан?!.. Избан?!. Измааноузеи?!. Мап, мап! Уи залшом... амалахазгьы шәхахьгьы иаажәымган!.. – Шьаҳан аҟәаҩҳәа илаба ахӷәра инықәикшеит, улымҳа ааҵнахыртә еиԥш. Егьырҭ неихәаԥшы-ааихәаԥшит, аколнхара ахантәаҩы дахьтәаз иааицәымыӷхан, ихы наикәаҽит. Рашьыҭ, акагь имаҳаӡазшәа, Шьаҳан диҿаԥшуан иҟазшьақәа зеиԥшроу цқьа иҭиҵаарц иҭахызшәа.
– Уаангыл, Шьаҳан, уаангыл... умыццакын!.. Арҭ наҟынтәи иаарышьҭыз уаауп!.. Цқьа уаарызхәыц... аиҳабыра иаарышьҭит!.. – Рашьыҭ ибжьы маҷк иаарымчшәа, иҽааиркьакьеит, иаҭаххар иҵагь иҽааҳараикыргьы цәгьа имбо. Уи ус ҟазшьас иман. Аизарақәа рҿы зны-зынла ибжьы нхарыззаланы, акагьы иалаҳәаӡамкәа иҽанеицраиршәқәозгьы ыҟан, измааназ уаҩы изеилымкааӡо. Усҟан аӡәгьы ақәҿиҭӡомызт, иаргьы иҭыԥ мчрак инаҭазшәа, иааиҳәоз зегьы ҵабыргызшәаҵәҟьа ихы мҩаԥигон.
– Ишԥа?!. Аиҳабыра Шьаҳан иабиџьынџь аҟынтәи дыхшәырҵәа рҳәама?!. Ҭамӷьар асырҭаны иҟашәҵа рҳәама?!. Ҳҳабла, ҳқыҭа ашьапы иадыргарцу?.. Мап, мап... уи залшом!.. – Шьаҳан, еиҳа-еиҳа дԥаԥашькуа, дырзышьақәкуамызт. Асасцәа рҿы ахьааихырхыз уа иаанхеит, ажәак рҿыҵымшәауа.
– Ари шыҟоу убома, Шьаҳан... ари иазхәыцтәуп... аццакра, аҵҟьара аҭахӡам... – дҩагылан, ашьшьа-шьшьыҳәа ацәажәара иҽыназикит аколнхара ахантәаҩы. Уи иуаҩыбжара дынҭысхьан. Акрызбахьаз, акрызхызгахьаз иҿаԥшылара иман, макьаназгьы аҳаҵҳаҵара, аус азнеишьа, арманшәалара дақәшәон. – Ари, уара уааиаанӡагьы ҳалацәажәахьан, знеишьак аҭатәуп, ҳәынҭқарратә усуп. Иашоуп, ицәгьоуп иара, аха аҳәынҭқарра аганахьала ацхыраара ду урҭоит... Иахьыманшәалоу аҭыԥгьы узалаҳхып, уаҳа ԥсыхәа амам... – иҳәан, иажәа уаҟа иааникылеит.
– Мап, мап!.. Изакәызеи ишәҳәауа!.. Сабиџьынџь аансыжьырцу?.. Уи шәагьаламцәажәан, уи изымуа усуп. Ҳара набжьоуаа ҳшьапкырҭа, ҳшьагәыҭ, ҳшьамдгьыл... зегь реиҳа иаҳзааигәоу, иҳазгәакьоу, ицқьаҭыԥу... Мап, мап!.. Уи азыҳәан аума сырхыџьхыџьуа сзаажәгаз... уи азыҳәан... Уи залшом, уи ҟаларангьы иҟаӡам!.. – Шьаҳан иаҳаз ихы иҭагьежьуа, ихлахаҵ аргьежьуан, деиланаршуан уаҩы ишимбац ала. Иаргьы
хьаҵрак ҟазҵаша иакәӡамкәа даақәгылт. Иҿаԥшылара, илакҭа, иҟазшьа убас аҽеиҭанакит, узиҿаԥшрымызт. Ас дрымбацызт Шьаҳан бзанҵыкгьы.
– Шьаҳан, уаҳзыӡырҩы... иаҳҳәо наурҳа... Ари ус узыхцәажәо усым... аиҳабыра ахәаԥшхьеит, ашәҟәқәа ҟаҵоуп, ҳаилукаароуп ҳаргьы, – аколнхара ахантәаҩы Шьаҳан имаршәа сызкуазар ҳәа даҿын, иажәақәа ҭынч-ҭынч инеиқәыртәо. Шьаҳан дахьгәамҵуаз иааилжж-ааилжжуан, аха иҽамаратәны дааиуан, уи игәасра рацәак иҽаламгалацәакәа.
– Ҳара ҳнышәынҭрақәа ахьыҟоу, ҳаԥсыбаҩқәа ахьамадоу ҭамӷьар асырҭаны ишаҳзыҟамҵо шԥашәзеилымкаауеи шәара!.. Абас аума шәышҳахәаԥшуа?!. Уаҳа акы ҳааилышәкаар зышәҭахымзеи шәара, ақыҭа анапхгаҩцәа ҳәа иҟоу?!. Набжьоуаа ҿырҭуам, нхацәоуп, иҟоу зегьы рылаҳагӡоит ҳәа шәаҿызар, уи башоуп, шәгәы шәажьеит! Анахь шәҽыртатаны, арахь шәҳақәымчуа!.. Ҳара зегьы еилаҳкаауеит!.. Ааи, ааи... зегь еилаҳкаауеит! – Шьаҳан дахьгылаз, деихашәны, дҵыс-ҵысуа иеизеиқәкуамызт. – Аах, шәара... шәара!.. – иҳәан, ихаԥыцқәа еихарӷәӷәа, илакҭа ҭарлашьцааны днарыхәаԥшын, уаҳа ажәак аадмырҳәаӡакәа, днагьежьын, дындәылҵит. Иахьтәаз ус иаанхеит уаҟа еидтәалақәаз, инеихәаԥшы-ааихәаԥшуа, рыхқәа рҵысуа.
– Сара исымҳәаз ари уаҩ дзыхәо уаҩым ҳәа... Уаҩы иҳәатәы иирҳарангьы дыҟаӡам... – аҭынчра ааилеигеит Рашьыҭ, инаҩсшәа, иаԥхьаҟала итәаз ахантәаҩы днаихәаԥшын, уи иахиҳәаара дазыԥшны.
– Ҳара ҳаԥсуа нхаҩы, изааӡарызеи, жәытәнатә аахысгьы иидыруа – идгьыл, инхара, иџьынџь ауп. Уи идгьыл, иџьынџь еиҳау акагь имаӡам... ус унаидххылангьы иуҭаху узилагӡом... Ҳара уи изнеишьа ҳақәымшәозаргьы ҟалоит, Рашьыҭ, угәы ишԥаанагои? – ҭынч-ҭынч даацәажәеит аколнхара ахантәаҩы, ииура-ииҳәара цқьа дақәымшәо.
– Уаҳа ҳашԥаиацәажәарыз... Ихаҵкы ҳцеит, иԥсаҵкы ҳцеит... Иаԥсуа кәасқьа дыҵыҵырц иҭахым. Арахь ацхыраара ду ирҭоит, иара изеилкаауам... Ишԥаҟоу абарҭ, уара?!. Иҷкәынцәа аӡәы араҟа дырҵаҩуп, егьи ақалақь аҿы
дҵарауаҩуп. Убри игәы инықәшьызар цәгьамзар ҟаларын... – урҭ акыраамҭа еидтәалан, ирзымӡбыз аус хьааганы. Хырхарҭас иарҭашаз рыздырамызт...
... – Сҽы ахьҿаҳәаз аҟынӡа исхалашьцаны ауп сышнеиз... Аӷәра нақәыршәны, сҽыжәлоит ҳәа сҽыназыскуан аамҭазы, сгәы нҿырҳәыцаауа, акы сааиҵанакит. Адыхдыхҳәа иаланакшон. Аха изулакгьы сҽыжәланы аҩнынӡа сааит... убриаҟара иснырит, аҩны сазкуамызт... Аригьы иухьзеи, иуҵалазеи, уанаџьалбеит ҳәа дсывагьежьит, аха илылшагәышьоз. Ашьҭахь Дыгә дҳахьӡан, абзиара ззыҟалаша, ҳҳақьым дааигеит, агәыр сзыҟаиҵеит, ахәшәқәа сиҭеит. Уиаз, уҽумырҵысын акыраамҭа ҳәа сеиҳәан, абра сышьҭоуп, сахькылнаго сыздыруам аха... – Шьаҳан дахьцәажәоз ихьыз даараӡа инырны дшыҟаз ҩашьомызт, уажәы-уажәы иԥсыԥ игәы иҵачуашәа, даақәыԥсычҳауан.
– Агәыԥжәара... агәыԥжәароуп зегь зыхҟьо... Уи иҟалақәаз ҳаргьы иҳаҳаит, Шьаҳан, аха иаҳгәамԥхаҵәҟьеит, аиашазы. Изакәызеи иҳаларыжьырц ргәы иҭоу?.. Исзеилкаауам... Иҟалазеи уеизгьы, уара уабиџьынџь уахыҵыртә еиԥш?.. Уеизгьы-уеизгьы абра уахьынхоҵәҟьа иақәдмыршәар амуа иҟалама? – ари Ҭамшьыгә иакәын, Шьаҳанраа риашьара аҟынтәи, иџьымшьқәа илахь иҭассы дахьтәаз даацәажәеит.
– Иалздыраауазеи... ҵыԥх аԥхынразы Рашьыҭ абра шьоукы ааганы иаанижьын, абрахь ҳашьхақәа ирҿан, аха измааназ аиашаҵәҟьа инҭкааны исарымҳәацызт... уажәы абас иаасҿарыжьит акәымзар... Зны ацхыраара уаҳҭоит, аҽаџьара унхароуп рҳәеит... амҩа ҟалоит, алашара ҟалоит, аиҭанаиааирақәа иҵагь иманшәалахоит, рҳәеит. Аха уажәшьҭа сара уи сазхыхуам... Сыԥсы абраауп иахьыҟоу, ҳџьынџь аҟны... Сара уи аҽаҭыԥк исзаҭныԥсахлом, сыԥсаанӡа абра сықәынхалароуп... – ииашан иҳәон иааиҳәоз зегьы Шьаҳан, ишакәым уиваларгьы инауҿаирхьуан. Иара уи агәра наунагӡа игахьан, дузахьырхәуамызт.
– Нас ишԥа, Шьаҳанхеит, ҳара аԥсуаа ҳџьынџь еиҳау акагьы ҳамаӡам... Ҳара уи жәытә-натә аахысгьы ҳахӡыӡаауеит, убри азыҳәан ауп иахьа уажәраанӡагьы еиқәырханы изҳамоу... Шьоукы-шьоукы зегьы рзымариоуп, рџьынџьқәа рыгәхьаа уиаҟара иркым аха… Уантәи уа инеиуа, рҭыԥқәа неиҭныԥсахло идәықәуп... Шьҭрала иахьиз, иахьынхоз, рԥашәыркыра ахьыҟаҵәҟьоу ззымдыруагьы шаҟаҩ ыҟада... – Тамшьыгә адгьыл ашҟа имаз абзиабара далацәажәон, иԥсҭазаара зегьы адгьыл иаҟәыҭханы иҟамлацызт. Дықәынхон, дықәынҵуан ҳаҭыр ақәҵаны, анхаҩ бзиа ишиаҭәоу еиԥш, убри азыҳәан акәын изиԥшнызгьы анхараҿы.
– Ари уеизгьы зегьы дырҿагылоит, имч зқәымхаша идыруама? – лыбз нарылалҵеит Шьамсиагьы, арҭ рцәажәара дазыӡырҩуа дахьтәаз. – Ахшаҭара илам... ахеиҷаҳара илам...
– Ее, Шьамсиахеит, уажәтәи аамҭазы ауаҩы игәы ԥызжәақәо еиҳа ирацәахеит, арахь уихәаԥшыр зегь рыла деиқәшәоушәа убоит... Ицрыхақәо маҷӡам азоуп ихьаақәагьы еиҳа-еиҳа изышьҭыҵуа, – нлаҭеикит Ҭамшьыгә, иԥаҵа хәышлаԥса инапы налшьуа.
– Иара Рашьыҭгьы зны-зынла ҳаизеилымкаауашәа ауп дшызбо, аӷьатамахжәа даҩызоуп... Акы аниҭаху, усҟан дуҿақьақьо дгәыбзыӷуеит… – Шьаҳан уи дааигәалаиршәеит. Уажәыгьы иблақәа ркшаԥаны диҿагылоушәа ибон, иватәақәаз ргәы иахәо сызҳәозар ҳәа данаҿыз еиԥш.
– Уигьы шаҟа ицрыхо здырхуада... Зны анахь дыҩлароуп, зны арахь дыҩлароуп, зегь дзырхьымӡозаргьы ҟалоит. Уажәтәи аамҭа аҭахрақәа убриаҟара ирацәоуп, уаахьаԥшаанӡа аиҭакра дуқәа ҟалоит, – Дыгәгьы ихы нарылаирхәит уаҟа итәақәаз.
– Аиеи, аиҭакра дуқәа ҟалоит ҳәа иҟоу зегьы шәылашәыгӡала, нас шәахькылнаго жәбап!.. – Шьаҳан иԥа днеиҿаԥшит, уи иажәақәа шигәамԥхаз удырратәы.
– Аиашазы, араҟа шәара даҽакала шәахәаԥшуеит акәымзар, ацхыраара ҳарҭон, аҩны злаҳаргылаша амаҭәахә ҳзырԥшаауан, амҩа ҳзыҟарҵон, саб иҽаҿишьаауеит акәымзар... – Дыгә дырҩегьых уи дналацәажәеит, игәы уи ашҟа ишхьаауаз инырԥшуа. Ақыҭаҿы дара ирыхәашаз еиҭакрак ҟалар цәгьа ибомызт.
– Умбои ари ииҳәо... нас абас иҟақәоу урықәгәыӷла!.. Уи ҳахькылнаго дазхәыцуама!.. Уабиџьынџь ҭамӷьарасырҭаны
иҟарҵоит, уареи нас уара иуеиԥшқәоуи уи еиӷьышәшьахуеит... Ҳаркәаҳап, ҳаршьаҟьап... уи шәазхәыцуама!.. – Шьаҳан иҷкәын иажәақәа игәы иныҵахх-ныҵаххны инеиҿаирхьит.
Араҟа итәан Шьаҳан ихьыз заҳаны, ибаразы иааиз набжьоуаа ԥыҭҩык. Ажәеи-ажәеи неихҳәаало иалацәажәон ргәы иалакьакьоз, иргәамԥхоз, ирныруаз, ирхьаауаз.
– Ҳара набжьоуаа ҳгәыӷрақәа зегьы зцу абри ҳадгьыл ауп... ҳџьынџь... уи адагьы ԥсыхәа ҳамам... – иҳәеит Шьаҳан, уи дназхәыцуа. – Уи ҳныҟәнагеит, уи ҳааӡеит ҳара...
– Иашоуп Шьаҳан ииҳәо... уи аҿаргьы ижәдыруазароуп, ҳаҭыргьы ақәышәҵалароуп, шәахӡыӡаалароуп игәцаракны... – Ҭамшьыгәгьы Шьаҳан ииҳәаз ншьақәирӷәӷәеит, итәақәаз аҷкәынцәа днарҿаԥшны, адгьыл, аџьынџь ада ауаҩы иԥсҭазаара акагьы ишаԥсам агәра дырго.
Абарҭ зегьы зхызгахьоу, изызгәамҵрахахьаз, зҭынчра арблаҟьахьаз, аха дырҩегьых ус аламала аанҿасра згәы иҭамыз Шьаҳан уажәы хәыцрала дыҭәны, ихы ларҟәы-ларҟәуа амҩа даныланы днеиуан, зны-зынла иаԥхьаҟа дынхьаԥшуа, иаԥхьаҟа џьара дзықәгәыӷша, акы изыԥшны анеира дахыццакуашәа. Азныказы, абри дызну амҩа акыр ихараӡоушәа, анаӡара изыцәгьаны, инымҵәошәа игәы иааинаҭеит, аха уи аамҭаланы, лаԥшҵашәарак еиԥшны иҟан, инеихыԥрааит... Амҩа данын, уаҩгьы диԥыломызт, аха аӡәы дызцу иеиԥш, амҩа дахьаныз ихала ацәажәара даҿын. Уажәы-уажәы Рашьыҭ ибла даахгылон. Еиҳараӡак абра иҟалаз зегь реиҳа изхароу Рашьыҭ иакәушәа хшыҩзцарак ихы инҭагьежьуан деилыршаауа, ҭаха имҭауа. Ус дышнеиуаз, маҷк аҟара дааҭгылан, дынхьаҳәны ҩадаҟа дынхьаԥшит. Аҳаракыраҿы иқәгылаз икәасқьеи имаҵурҭеи ашәаԥыџьаԥра иалубаауан. Ашәаԥыџьаԥ ҽаамҭанык еиԥшымкәа аиаҵәара анубаалон. Шьаҳанраа ахьынхоз анаҩс иҟаз ашьхара, иҟьаҟьаӡа, ақыҭа аҩадахьҟала абаагәарара азнауа, ауарҳал иаҵәа кыдыршәылазшәа иааԥшуан. Абри ашьхара ҳаракыра абас иахьааԥшуаз иаразнак гәеизҳарак унамҭарц залшомызт, убас еиҿартәын иара. Ашьапаҿы ишьҭаз ақыҭа хылаԥшра азнауазшәа акәын набжьоуаа жәытәнатә аахысгьы ишахәаԥшуаз.
Шьаҳан ацҳа дықәлаанӡа, ивараҿы иҵхәраауаз аӡыхь дынхықәгылеит. Аӡиас иахылҵуаз аҳауа цқьа араҟа иаразнак иаауныруан. Шьаҳан маҷӡак абраҟа дынхықәтәаланы иԥсы ааиҭеикырц иҭаххеит, аха аццакыра имаз ҭаха инаҭомызт. Аӡыхь инапы наҵеикын, иҿыхьшәашәааӡа днаҿыхәеит, инапгьы неиҿишьын дныӡхыҵит.
«Амҩагьы шәзыҟаҳҵоит... ацҳагьы... алашарагьы...» – Рашьыҭ иажәақәа ааигәалаиршәеит Шьаҳан, икылыхха, еергьҳәа еибаркыз ацҳа данаақәла. Аӡиас ацҳа иаҵаҽҽа, ахаҳә дуқәа ирхыҽҽа, ицқьаӡа иахьнеиуаз уааилаҳарын. Рацәак идуцәамызт, аха ашьҭыбжь еилыхха игон.
«Шәызкыдаз... уажәраанӡагьы иҟашәҵандаз амҩа!.. Абраҟагьы уаҩҵас цҳак нхышәҵандаз, уиаҟара шәфырхацәақәазар!.. ԥшак насыр, ҳастолбақәа камҳартә еиԥш, алашарагьы ҳзыҟашәҵандаз!.. Уи азы дарбану мап шәазҳәаз?.. Аха урҭ реиԥш иҟақәоу аусқәа рҿы зны анс шәҳәалап, зны арс шәҳәалап... ҳарҭ набжьоуаа акагьы ҳақәнамгаӡошәа, ҳара ҳџьабаа иалҵуа хырҳара ақәымкәа имаҷӡоушәа!..» – Шьаҳан дҟәындҟәындуа днеиуан, абас амҩа данықәлоз изцәырҵуаз ахәыцрақәа имбаӡакәа имҩа дыркьаҿуан, ааԥсара аниныруаз аҵыхәтәаны акәын, данааҭгылалак... Ишьамхқәа хаҟәало, дхьанҭаӡа дааҟалон...
...Аусҳәарҭаҿы данааи, Шьаҳан автобусқәа ахьаангылоз дааҭгылеит. Аӡәык-ҩыџьак инаскьашәа иахьеидгылаз улаԥш нарықәшәон. Убри аамҭазы аколнхара ахантәаҩи Рашьыҭи аусҳәарҭа абарҵа иаақәгылеит. Шьаҳан дырбазар акәхап, рылаԥш кыдырхаланы ишҟа иааԥшуан, гәынамӡарак рныԥшны.
«Шәсыхәаԥшла... шәсыхәаԥшла... шаҟа шәҭаху... митә ҟазҵаз сакәушәа!.. Усоуп шәара... еиҳаб дыззымдыруа... Аҳаҳаи, ауаҩы игәцаракра ишәыхҭашәаран иҟамлааит, амарџьа, анцәа ишәҟәырхуп! Шәара аубыџьырқәа, ауаҩ иоуп зегь реиҳа игәцарактәу, ауаҩы!.. Аха уи изхәыцха аамҭа шәызҭахуада... шәеилахаӡоуп. Зегь аамҭалоуп адунеи ҳшықәу ҳәа ишәылшо ҟашәымҵалан, амарџьа!.. Еҳ, шәара, шәара!..» – ихы ааирҵысит Шьаҳан, урҭ днарыхәаԥшны, аха иара игәы
иҭыхақәоз дара ираҳауамызт, дара ргәы иҵхақәоз иара ишимаҳауаз еиԥш. Еицәтәымуааӡоушәа хаз-хазы иахьгылаз еиуеиԥшым агәаанагара-хәыцрақәа иҭаауаз деимырхха дыркын дызрылымҵуа, аӡыблара иалашәаз иеиԥш. Ихәыцрақәа ҵаулан, ихьанҭан.
Убри аамҭазы ашкол агәараанда аҟынтәи иаагаз аҿыҭбжьы даарылнакәкәааит дызлаз ахәыцра еишьылқәа. Иаразнак идырын, зегьы неихыԥраазшәа, иварахь дынхьаҳәит.
– Даду, даду!.. Ҳумбаӡои?.. Арахь!.. – насҭхашәа агәараанда иавагылаз аҵла ашьапаҿы иадгылан Шьаҳан имаҭацәа, ишыхәмаруаз мҩашьо, рыӡӷқәа ҭыҵәраа ицон рҩыџьагьы.
– Даду, уабацои? – абри ааилырымкаар ԥсыхәа рымамшәа, рыхқәа аарнааны, иҿабӷ-ҿабӷӡа инаихәаԥшит.
– Сара, баба, Аҟәанӡа сцоит. Саанӡа шәҽырҟәышны шәыҟаз!.. Уаха аџьмақәа шәхамышҭааит, заанаҵы шәнарышьҭаԥшы!.. – Шьаҳан аанда иҽынхырҳәҳәашәа днарабжьеит. – Шәаб дабаҟоу? – днаразҵааит.
– Ара дыҟам. Макьана аурокқәа дрылымгаӡацт... – аҭак ныҟарҵеит дара.
– Шәҽырҟәышны шәыҟаз!.. Сара Аҟәаҟа сышцаз иашәҳәа. Уск сымоуп, уаха сзымаар ҟалап... – нараҭеикын, аанда днадҵны, аԥыхьа дахьгылаз аҭыԥ аҿы днеины днагылеит.
Автобус анааи, Шьаҳан дынҭалан, иахьиманшәалаз ҭыԥк аҿы днатәеит, асаркьа далԥшны аусҳәарҭахь дыԥшуа. Уажәыгьы аусҳәарҭа абарҵаҿы Рашьыҭи аколнхара ахантәаҩи ықәгыланы, акы иалацәажәо, арахь иааԥшуан.
«Шәсыхәаԥшла... шәсыхәаԥшла... шаҟа шәҭаху!.. Ауаҩы данажәлак ӡәыр диҭаххома... Акыр сылшо сыҟандаз, усҟан ас акәӡамызт шәышсацәажәоз!.. Еҳ, аамҭа... аамҭа!..»
Автобус аақәарқәашьеин, ашьшьыҳәа ақыҭа агәы ааныжьуа, аҿынанахеит...
...«Мцахәмыцәақәа... иҟоузеи амашьынақәа ҳәа!.. Ахеиԥш иниаҟьоит, еивҵаххы... угәы нҭыршьаап... Излеинымҟьозеи уҳәарауазеи!.. Ауаагьы шԥарацәахеи!.. Абриаҟара абжьқәа иҟоу рлымҳа ҵнамхӡои?... Аџьашьахә уҭахызар... арахь иаҿынҵәаауеит!..» – Шьаҳан амҩахыҵырҭаҿы дгыланы дыԥшуан, џьара еихсыӷьрак ҟалар, амҩа еихиҵәарц игәы иҭакны. Иаԥхьаҟа, амҩа нымҩахыҵ, акәакьҭаҿы иарсыз астолб шкәакәа игьежьӡа иахагылаз аҩныҵҟа аҟаԥшь шакыц иакын. Аҽанааиҭанакы, амашьынақәа аҿыв-сывҳәа иааидыххыланы иаагылеит иҳақьԥсықьуа. Ажәларгьы агәырқьҳәа, аимҟьара рхы иархәаны, аӡыцәқәырԥеиԥш рҿынархеит. Шьаҳангьы урҭ рыжәпара иҽналакны дааццакы-ааццакит.
Амш акыр инаскьахьан. Ақалақь ҳауа ҭахәаҽӡа, уԥсеивгара еивҵанархон.
Шьаҳан иҷкәыни, иҭацеи, имаҭеи шазыԥшӡамыз ауп рышә дышнылагылаз. Уи инеира зегь раԥхьаӡагьы имаҭа Адгәыр цәгьаӡа деигәырӷьеит. Ашә анааирт, иҟаиҵара дақәымшәо, иани иаби рахь ибжьы наиргеит дынхьаҳәны: – Даду дааит, даду дааит!.. – Аха иабду иахь даахьаҳәны данааиҿаԥшы, иҿаԥшылара ааигәамԥхеит. Абжьааԥны ас акәӡамызт иабду дшибалоз, иабду иааира еснагь гәырӷьарак ацын, лахҿыхрак аныԥшуан.
Шьаҳан акагьы икӡамкәа дахьааиз даараӡа иааицәымыӷхеит. Иҷкәыни иҭацеи неиԥылан, наҟ дныҩнаргалеит, аха игәалаҟара акы ихҽны ишамаз ҩашьомызт. Иҭаца даақәгьежьааны уаххьа иҟалҵазгьы, хаарак аҵаӡамкәа, деиқәԥшьыхаа днадтәалеит. Ихәмарра, иччара ныҵаба ицан, ицәаҩа уаҩы иааизхымгаратә дҟанаҵеит. Мап, ас бзанҵыкгьы дрымбацызт Шьаҳан рыҩны.
– Нас... иҳаумҳәои иҟалаз?.. Иҟалазеи?.. – Шьаҳан иҷкәын аиҳабы Ардашьыл адиван дықәтәаны, иаб дизымбатәбараха дихәаԥшуан. Ас иаалырҟьаны, абра даазгаз, игәыҵалаз Ардашьыл издырамызт. Шықәсык аԥхьа иҟалақәаз зегьы еиқәтәахьан, иҭынчрахахьан, иаргьы хар имаӡамкәа дыҟан. Усҟантәи игәамҵрақәа игәабзиара акыр ианырын, аха ҩаԥхьа дышьҭрақәланы, хыхькгьы имыхьцкәа дааиуан.
– Иҟалахуаз... иҟалац... Иахьа ишакәымыз ҳаицәажәеит... Иаахҵәаны, ухҵәароуп, рҳәеит. Уажәраанӡа ус иргәагәо иааргон... Абри ҳахьынхоҵәҟьа аԥсшьаҩцәа, аныҟәаҩцәа рзыҳәан
аԥсшьарҭа ҩны дыргылоит... еиҵҳәаны... убас ирҭаххеит... Амҩагьы, алашарагьы, ацҳагьы ҟалоит, рҳәеит... Уажәоуп зегьы ргәалашәо ианалага... – Шьаҳан гәоу-гәоу ацәажәара даҿын, иажәақәа ҭынчын, игәы кыдгылаӡаны дшыҟоу ҩашьомызт. Ардашьыл ихы кны дтәан. Ашлара зланзԥсахьаз ихахәы шьыҵәрак илахь хнаҩон. Иԥынҵа еиқәырхәа, ицлымҳәа аазыхәхәан. Дахьиз, дахьааӡаз аҭыԥ азхәыцра иара акырынтә изцәырҵхьан, еиҳараӡак абри иҟалараны иҟаз аус ахы анцәырнага инаркны. Ихәыҷра, иқәыԥшра зыдҳәалаз, иахьагьы дыздыԥшылоз аҭыԥ игәы азыбылуан, усҵәҟьа иаалырҟьаны аҽаҟәыҭхара иара Ардашьыл изыҳәангьы имариаз усмызт. Ҳара аԥсуаа адгьыл ҳааӡеит, адгьыл ауп ҳаибаркны ҳазку ҳәа иаб шаҟантә иҳәо иаҳахьаз. Иахьагьы, дара зегь зааӡаз адгьыл акагьы рзалаӡамкәа, ус иахәаԥшуа иаанхар, усҟан рыԥсҭазаара шыҟалашаз ихаҿы изаагомызт. Шьаҳан дахьидгылақәоз рацәаӡан, уи зегь шизеиԥшымыз ибон, аха иахиҳәаара аиашаҵәҟьа ацәыргара изыцәгьан. Иаб игәы асра иара изыҳәан игәаӷьылацәан, ибон шаҟа гәык-ԥсыкала дазыҟаз уи иара дызқәынхоз адгьыл, насгьы иныруан иаб уи адагьы ԥсыхәа шимамыз. Шьаҳан даҽаџьара дгьылк аҟны анхара нап аиркыр, игәалаҟара абжьааԥнеиԥш иазышьҭымхыр ҳәа дшәон. Уажәы-уажәы иааилыжжуан убарҭ зегьы, ажәак анаацәыригалак.
– Сара сыԥсы ҭанаҵы убра сыҟазар сҭахуп... Саныԥслакгьы шәара ишәырӡрым ҳәа сыҟоуп шәаб-иџьынџь, сыҷкәынцәа... – иҳәалон Шьаҳан, иҷкәынцәа ааизаны аҩны инааидтәалалак. Абри идгьыл дахьықәынхоз уаҩы ишимбацыз ала гәадурак инаҭон, насгьы иара зегь реиҳа дҳаракны, дышьҭыхны дызку абри ишьамдгьыл акәушәа агәаанагара иман дузахмырԥауа, агәра гаҵәҟьаны. Ҽнак иадамхаргьы убри аҳаракыра днықәгылан, ишиҭаху иҽеимыртаӷа Набжьоу дналамԥшыр, цәыӡ дук змоу иеиԥш, акы изымхоны ихьааигошәа дааҟалон. Уа дықәгыланы, иҽаҳаракны, иҳабла, иқыҭа даналаԥшуаз гәеиҵыхрак инаҭон, илакҭа ҭырлашаауа, игәы нцәыҵанархәыҭхәыҭуан. Ҭамшьыгәраа ана инхоит, Есыфраа – урҭ рнаҩсан, Арҟыз иԥацәа анцәа ишиҳәара
рҽеиҭаркит, иҳәалон. Иблақәа дыргәырӷьон набжьоуаа рынхара-рынҵыра. Шьаҳан иаалырҟьаны игәы аныбааԥсха, Ардашьылгьы адырра шааиоузҵәҟьа, дкылҟьа даакылсит, иԥси-иԥси еихьымӡо. Даараӡа игәамԥхеит иҟалақәаз, аха уи сара еилыскаап, угәы рҭынч, саб, иҳәан, иаб игәы ааирҟәандеит Ардашьыл усҟанҵәҟьа. Данцозгьы, саанӡа акагьы хьаас иҟаумҵан ҳәа наиеиҳәеит. Шьаҳан шаҟа дазыԥшыз уи алҵшәа аиурц, аха иҷкәын зны уахьала макьаназы акгьы рыздыруам иҳәалон, аҽазных – уи иалацәажәазаарын, аха ҳамҭакы ус рҽааныркылеит ҳәа иеиҳәахьан, Шьаҳан ихьаақәагь хәыҷы-хәыҷы ихыԥсаауа дааиуан, иахьа иҟалаз ихы-игәы инҭагьежьны дааиланаргьежьаанӡа. Уажәы ихьаа еиҳагьы аҽарҿыцын, ҭахак инаҭомызт дахьцалакгьы.
– Уажәшьҭак иҟасҵара сыздырам, Ардашьыл... ахәыцра сыхшыбыҩ арҵысит... Аиҳабыра рҟынӡа снеир сҭахын, схы еиҭасҳәагәышьон... Алиас Машьыхә-иԥа рҵаҩыс аус аниуаз ҳаҩны акәын тәарҭас-гыларҭас иахьимаз... сышԥаидимкыларыз... ҳчеиџьыка ифахьеит... Уи ауаҩы иеилкаара илан, изнеишьа дақәшәон аханатәгьы...
Ардашьыл иҭаацәара аӡәгьы ҿиҭуамызт. Шьаҳан изыӡырҩуан дрыцҳашьаны. Ас иҽеиҭакны рыбла дамбацызт.
– Аиҳабыра... аиҳабыра... иҟарҵагәышьозеи, ус иазырӡбахьазар... Хырԥашьа зымуа аус аҟны уи ацәыргара хьанҭацәазар ҟалап... Алиас Машьыхә-иԥа ҳәа узҿу игәаԥхар, аҽаџьара хырхарҭакгьы аиҭар ҟамлагәышьои, аха... Дыгә иахиҳәаагәышьозеи?.. – Ардашьыл деиԥхьхәыцаауа иаб днаиазҵааит, мачк иҽааиҭакшәа, ари аус аҭыԥ ақәҵара ус ишымариам аиашаҵәҟьа аартны ацәыргара ицәыгәаӷьылацәаны.
– Ииҳәахуазеи Дыгә... лбааҟа ҳаиасыр цәгьа имбошәа ауп дышцәажәо... рацәак ирхьаацәом... Ацхыраарагьы шәаҳҭоит, рҳәахит... – Шьаҳан ивараҿы аԥенџьыр акыдыршәыла илаԥш нақәикит, аха адәахьтәи алашара цқьа изалыԥхомызт. Уи игәы аарҷыдахит.
– Уи нас, усҵәҟьа иҟалар, цхыраарак шԥашәырымҭарыз, аха, аиашазы, иалҵуа ҳәа акагь сызуаҳәом, саб, уажәазы... Уажәшьҭа ихәлеит, уԥсы ааиҭак, нас уаҵәы иҟало аабап... –
иҳәан, Ардашьыл дҩагыланы, азал аҿы даалеиҩеит, аха уигьы иаб иаара, ицәажәара гәҭынчымрак ааизнарҵысит.
Ашара адәы ишаақәлаз еиԥш, Шьаҳан дҩагылан иҽеилеиҳәеит. Иахатәи ихәыцрақәа инырны, цқьа дшызмыцәаз иныԥшуан. Шьыжьхьа афара агәалаҟара имамызт, ус ҿаҵақәак днарыцҳан, адәылҵраз иҽааибиҭеит.
– Ишуасҳәаз еиԥш... унеи, ушԥаидимкылари... уаҩҵас уиацәажәа, ииҳәо уаҳап, ԥсыхәак амазар иазгәеиҭап... амҩа уқәиҵап... Сара уеизгьы сусурахь сымнеир ауам... Ухала унеир еиҳа еиӷьхап... – ԥыҭрак ашьҭахь Ардашьыл иаб амҩа днықәиҵан, даахынҳәит. Иаргьы ажәжәаҳәа иҽааибиҭан, иусурахь иҿынеихеит, иқьаадқәа ааидкыланы ипартфел цәыԥԥы инҭеиҵан.
Ардашьыл амҩа дахьанызгьы иаб иакәын ихы иҭагьежьуа иҭаз, дахьицымныҟәаз уажәы-уажәы дааиланарсуан, дааиланархәон, аха иаб ихала днеины уи ииҳәо иаҳар еиҳа агәра инаргап, убас еиҳа еиӷьхап ҳәа агәаанагара иоуаз дзаԥыҩломызт. Иаб дахьзицымныҟәаз зны-зынла ахарара идхаланы изихымхрашәа игәы иааинаҭон.
Аҩны шкәакәа ду, имармалташьԥсараха, еиқәхаԥс игылаз авараҿы еиуеиԥшымыз амашьына ласқәа рацәаӡаны игылан, аҽыҩқәа реиԥш, еиқәыцырцыруа. Шьаҳан урҭ днарылсын, амардуан хәыҷы днаҿаланы, уаҵәҟьа иҟаз ауада ҭшәа дныҩналеит. Араҟа ауаа маҷымкәа иҩнагылан еиқәыӡырҩуа, рҽеиқәырԥсны. Шьаҳан азныказы дааҭгылан, днарылаԥшит. Ариаҟара ауаа ахьибаз иааизымбатәбарахеит. Насҭхашәа игылақәаз шьоукы-шьоукы ргәалақәа еибырҳәон иҭынч-ҭынчӡа.
Убри аамҭазы ҷкәынак ахышә даадҵит дгәамҵхамҵуа:
– Иамуӡеитеи иара!.. Еснагь ҳара ҳзыҳәан аха рымам... шаҟантә саарызеи!.. Иахьахәлаанӡа абра ашә ҳалагылазароуп, уаҳа ус ҳамамшәа!.. – Нас уи аҷкәын игәахы еибакуа, иҩыза днаидгылеит: – Ари аҩыза уаҩы ибахьоума... аус ахьызуаз аизара ҟаҵаны ауадақәа сырҭеит... схәыҷқәеи
сареи ҳнеиқәҟьашо атәым уадақәа ҳрыҩноуп... арахь исызрымхуам... зны анс рҳәалап, зны арс рҳәалап... абар шаҟа ҵуазеи... сгәы ԥҵәеит аиашазы!..
Игылақәаз уи инаихәаԥшит, ихьыз ргәы ишналакьакьаз мҩашьо.
Шьаҳан ауаа рыжәпара дналсын, ахышә ихы нкылеикит, ианааҭацәы:
– Сара Алиас Машьыхә-иԥа иҟынӡа снеир сҭахын... иҟалозар...
– Уи иахьа аӡәгьы дидикылаӡом... – ибжьы ҟьаҟьаӡа даацәажәеит уаҟа итәаз аԥаҵеиқәаҵәа, игәамырԥхаӡакәа Шьаҳан днаихәаԥшын.
– Сара сидикылоит... сара Набжьоунтәи сааит... сара сидыруеит... сымнеикәангьы цашьа сымаӡам... Акы еиԥшымкәа сшәыҳәоит, сааины абра сышгылоу адырра сызишәҭ!.. – дааӷьаҵәыӷәаҵәит Шьаҳан, убри димбар ада ԥсыхәа шимамыз агәра иргауа.
– Иухьӡузеи уара? – дҵааит ахышә илатәаз, иблақәа ҭӷьаӷьа-ҭӷьаӷьаӡа.
– Шьаҳан Ацанба, баба, Шьаҳан...
Уи аҷкәын аҭел аашьҭихын, кырр-кырр ахыргауа, инацәа нҭаиргьежьит. Шьаҳан игәы адық-дықҳәа еисуан иҟаларызеишь, ииҳәарызеишь ҳәа. Нас, ианеицәажәа ашьҭахь, Шьаҳан иахь даахьаҳәын, ус иҳәеит:
– Сара иуасымҳәази, агәра угомызт... Алиас Машьыхә-иԥа иахьа аӡәгьы дидикылаӡом... сасцәақәак дырԥылараны дыҟоуп...
Шьаҳан ииҳәо иҿамшәо даанхеит... Нас ашьшьыҳәа ахышә днадҵын, ауаа иеилагылаз днарылсын, хазы даагылеит, ихәыцрақәа изышьақәымкуа. Ахышә ахь дыԥшуан, игәы нзырхаз убра итәаз аҷкәын иакәызшәа. Шьҭахьҟагьы ахынҳәра иҭахымызт. Макьаназы иҿымцәаацыз гәыӷрак, абри Алиас Машьыхә-иԥа дидикыларашәа, илаҳәаҵаны даунашьҭуамызт.
– Уаала, саб, уаала... уи сара ԥсыхәак сзаҭозар убап... Иахьала егьалҵуам, ара ҳазгылагәышьоузеи... – иҳәеит Ардашьыл дааины дахьгылаз, иҟалақәаз анеилирга ашьҭахь. Иеиманы индәылҵит.
Амҩаду аҟынӡа инеихьан еиԥш, машьынак ахы ҟаԥшьӡа, иҵәаа-ҵәаауа ибжьаланы аҿаанахеит. Егьырҭ амашьынақәа аганқәа рахь рыҽнаваркын, амҩа нарҭеит зыԥсы еилахәаны инеиуаз. Уи инашьҭарххны машьына еиқәаҵәақәак рҿаархеит еишьҭагыланы. Урҭ уаа ҟәазқәак рҭатәан, ицқьашәқьа рҽеилаҳәаны.
– Абарҭ роуп, саб, асасцәа аауеит ҳәа изҿыз... Уажәшьта имҩаԥыргароуп ишахәҭоу... – Ардашьыл дааҭгылан, амашьынақәа зегьы илаԥш иныҵигеит.
Шьаҳан дшанханы урҭ дрыхәаԥшуан. Нас ишнеиуаз иаахаҵәин, ишьҭассы аҩын ду ахь рҿынархеит.
Шьыбжь маацызт, амра еиҳа-еиҳа аҽаҳаранакуан. Ақалақь иахылҵуаз абжьы Шьаҳан ихәыцрақәа уажәы-уажәы иааиԥдырҟьон.
– Уца, саб, угәы рҭынчны... урҭ зегьы рацәак хьаас иҟаумҵан... Сара снеиуеит иаарласны, иалҵуа шааилыскаалакҵәҟьа... – Ардашьыл иаб ақыҭахь ицоз автобус днақәыртәаны даахынҳәит. Иаб иеиԥш иаргьы игәы ҭынчмызт уажәы, аԥсҭазаараз иаҭаху акы изымхоны, инапаҿы изаамгошәа, дҟыҩба-ӡыҩбаны даанхеит.
...Ақыҭа агәаҿы икнаҳаз арадио абжьы ҭахәаҽӡа иахьабалак иқәыҩуан. Шьаҳан автобус данақәҵ, даанымгылаӡакәа, иаша аҩныҟа иҿынеихеит. Аӡәгьы иацәажәара агәалаҟара имамызт. Аӡлагара авараҿы абжьааԥны иимбаӡақәацыз трақтор дуӡӡақәак гылан ицәхаԥшь-цәхаԥшьӡа, рԥынҵа цырцырқәа ҟьаҟьа-ҟьаҟьаӡа. Шьаҳан урҭ днарыхәаԥшит. Аиха хьшәашәақәа игәы ааҭдырӡыӡааит...
– Шьаҳан, угыланы узрыхәаԥшуазеи?.. Иубома арҭ иаҳзааргақәаз... адоумбеиқәа... амҩа ҳзыҟарҵоит, амҩа!.. Абри шәара шәахьынхо аҟынӡагьы иҟарҵоит... Иудыруазеи уажәшьҭа аамҭак аабар... ҳамҩақәа каххаа!.. – ихы ыркаткато наҟсынтәи дааидгылеит аусҳәарҭақәа инарыцәхыкны инхоз ауаҩаса Џьыргә, атрақторқәа еиқәхаԥс иахьгылаз гәахәарас иҟаҵаны.
– Аиеи, аиеи... амҩа ҳзыҟарымҵои... – иҳәеит Шьаҳан, урҭ илаԥш нарҟәыҭханы. – Уажәраанӡагьы иаҳзыҟарҵандаз!.. – даақәԥсычҳаит.
Аԥсабара ҭынчын, ицқьан. Аӡиас абжьы ахьхьаҳәа иааҩуан...
– Акаҳуа ужәхьоума иахьа?.. Иумжәыцзар, уаала, каҳуак аажәып... Арҭ ақьаадқәа абаҳацәцап зугәахәуа!.. – ҳаштәоу акәымкәа, дызҿу иусқәа зегьы иҽааргәылҳәаны дҩаҵҟьоит Мизан. Истол дшахагылоу иҽааирххоит. – Аус аауеит, џьым, аус, аха иахьа ҳтәанхалацәеит, – аниҳәогьы уаҳап.
Мизани сареи, ҳаԥхьа иқәыз ҳқьаадқәа ҳрыламкьысӡакәа, ҳҩыгақәа нарываршәны, ҳастолқәа ҳнархыҵын, ҳандәылҵит.
Ҳавараҿы иҟоу акаҳуажәырҭаҿы уаҩ дагханы, иҭацәны иҟалахьеит ҳәа сара исмаҳацт. Ишьыжьыз, ишьыбжьоныз, ихәылбыҽхаз. Еидгәыԥла-еидгәыԥланы, рыхқәа еилакны, ркаҳуақәа ахәырпҳәа инарҿыхәауа, ажәытә-аҿатә, иҟоу-иану, шаҟа жәабжьхкы ирылацәажәо здырхуада араҟа.
Мизан днеин, ҩ-каҳуак ааиган, уи сзыдгылаз астол хыгьежьаа хәыҷы инықәиргылан, акы сара сахь даахеит, егьи иара иахь днахан, сԥычка ҵәык ааҭиган иааилаирҩынтит. Нас ус, акагьы мҳәаӡакәа, ԥыҭраамҭак ҳгылан, ҳкаҳуақәа хәыҷык реихсыӷьра ҳазыԥшны.
Мизан лассы-лассы акаҳуажәырҭахь ааира хҭеикуа далагеижьҭеи иҟазшьақәагьы рҽеиҭаркуа иалагеит. Аха уи змааназ абри аҵыхәтәантәи амшқәа рҟынӡагьы абри-абриоуп ҳәа еилкааны, ишьақәырыӷәӷәаны исымамызт.
Уи аҽны сара Мизан акаҳуажәырҭахь сицымцаӡеит.
– Ундәылҵыр, аҩызцәа умоур ҳәа умшәан, унапы акырҭа рибаҭарым, – сҳәан, игәы аарҟәандашәа, уахь ихы насырхеит. Ииашаҵәҟьаны, знык уздәылҵгәышьар, шаҟаҩы урықәшәода? Аӡәы аҩы иҳәалап, аӡәы – аӡы. Аха сара исгәаԥхо – рацәак акәымкәа, маҷк, аканиак аҵәца ԥшӡа иҭаҭәаны, нас акаҳуа умҵаргыланы уи аҳаргь ду уанамҵагылоу, уусқәа аныманшәалоу. Мизан сахьицдәылымҵыз игәы иалсызаргьы, уи аҽны сеилахаӡан сара.
Убри аҽноуп Мизан, дшазыԥшымыз, иаалырҟьаны иԥсҭазаараҿы аиҭакра аныҟалаз. Ихәыцрақәа зегьы ааиқәҟьан, ганха аҽаџьара дрыманы рҿынархеит. Насгьы, абарҭ ихигахьоу ашықәсқәа акы инаиҵанарӡын, ақәыԥшраамҭа дынҭанаргылазшәа, даауалуашеит.
– Убри лҩыза... Убри лҩыза... ишԥоуасҳәари, сыблақәа аахтызар дсымбацт... Иа, Анцәа, ҳрыцҳашьа, изакәытә хазынарақәоузеи аԥсабараҿы иаацәырҵуа!.. – иҳәеит иара.
– Дызусҭадаз лара? – снаиазҵааит, аха уи дызусҭаз, дахьатәииз, илыхьӡыз, илыжәлаз акагьы издыруамызт. Аха, алакә аҟнеиԥш, иаԥхьа, абарҭ аԥшӡарақәа зегьы даарылҵны дынкаԥхазаап анцәахша.
– Џьаҭи сареи акаҳуа ааганы ажәра ҳшаҿыз ауп даргьы аҳәыҳәқәа реиԥш ҳавараҿы ишаагылаз. Џьаҭ уиаҟара длыхәамԥшызар ҟалап. Уи дшеиҿартәыз, ишԥауасҳәари, ажәала уаҩы изҳәом. Иахьа уажәраанӡа избахьаз зегь реиҳа сыԥсахы ҩеилалҵеит... Ишԥауасҳәари, сыхлахаҵ аалыргьежьит... – уи лыӡбахә шиҳәарыз, дшалацәажәарыз издыруамызт Мизан.
Убринахыс саргьы, маҷк сыԥсы ааиҭаскып ҳәа сындәылҵыргьы, убри аԥҳәызба џьара сылаԥш налықәшәозар ҳәа иаасԥылоз зегьы снарҿаԥшуан, аха Мизан иззиҳәаз илеиԥшыз уаҩ дызбомызт.
Мизан даазқәылаз уажәы-уажәы днеины аԥенџьыр днадгылон, уажәы-уажәы адәахьы дындәылҵуан, даанаԥшы-ааԥшуан. Уаанӡа уиаҟара хырҩаа зимҭалоз имаҭәақәагьы, уажәы еиқәуанҭа, иԥшӡаӡа ишәын, ихахәгьы аҽакала иҵырффан.
Ҳхы ақәырԥсны, ҳуадаҿы шьҭыбжьык ыҟаӡамкәа, аусура ҳшаҿу акәымкәа, уи аԥҳәызба даасгәалашәаны лыӡбахә анаацәырзгалак, иара, дызҿу аус дааҟәыҵны, иҩыга астол инықәҵаны, дсыхәаԥшуа даатәоит. Нас, даалҟьаны, сара сажәа аасымҵԥааны, иара дналагоит уи лыӡбахә аҳәара:
– Аха ҽнак иҟалаз атәоуп иуҳәаша. Иаша, сахьгылаз садырсызшәа, слыхәаԥшуан абжьааԥнеиԥш. Ларгьы сара дсыхәаԥшуан... Лҩызеи лареи акаҳуа ыжәны ианындәықәла,
исыхьыз сыздыруам, акы саашьҭнаԥаан, саманы аҿынанахеит рышҟа. Снарыхьӡеит.
– Избан узҳашьҭоу?.. Иуҭахыз?.. – даахьаҳәын днасҿаԥшит. Сара абыржәоуп иааигәаӡаны саныналҿаԥшыҵәҟьаз. Ас шамахамзар дсымбацызт. Лыблагәқәа ҭбаа-ҭбааӡа, лхы-лҿы гьежь ақәыԥшра цәа аҟәнышьшьы, изакәзаалак, маҷк иадамхаргьы, еицакрак аныԥшуамызт.
Иауа-иашәан ажәакгьы сзымҳәеит. Ааи, сшьы... ишԥаҟасҵарыз... Сшьапы саақәнаҟьеит лылаԥш.
– Иаҭахӡам ус, ухынҳәы... Иуҳәарц иуҭаху еилыскаауеит... – уаҳа жәакгьы мҳәаӡакәа, сышлыхәаԥшуаз, лымҩахь лҿыналхеит лара. Лҩызагьы ларгьы дырҩегьых инасыхәаԥшын, ргәы иаанагах здырхуада, акы неибырҳәеит.
Уаҳагьы Мизани лареи еиқәшәаны ҳәа уи лыӡбахә иҳәо сара исмаҳацызт. Аха ӡӷабк ма ԥҳәызбак дшааибалакҵәҟьа ахьышәҭҳәа дҩаҭрысуан... Сара игәасҭаз убри ауп – иҭахын иара иаалырҟьаны акы дарлахҿыхыр, акы даргәырӷьар...
Сара уи иааихҭысуаз зегьыҵәҟьа саимҳәозаргьы, абжеиҳарак уеизгьы исеиҳәон. Зны – иаха аҩны схы сзыҩнамкит иҳәаларын, зны – иахантәаракгьы амшын цәқәырԥақәа сырзыӡырҩуа аҟәара сышхықәтәалаз иаасхызгеит, иҳәаларын.
...Ашьыжь ҳусураҿы ҳанааилак, ма иара, ма сара аԥенџьыр иамоу акыдыршәылақәа ҳнарыха-аарыханы, адәахьтәи алашара ишаҳҭаху иҳауртә еиԥш иааҟаҳҵоит.
– Иҟалеи иахьа, угәалаҟара цқьа еиқәшәамшәа збоитеи? – снаиазҵааит уи, иҿаԥшылара зеиԥшраз анаагәасҭа.
– Иахьа избаз арыцҳара аҩыза саагылазар исымбацт... Абрахь, аусурахь сшаауаз ауп ишыҟалазгьы... Амҩа нымҩахыҵшәа, ауаа еидгәыԥланы игылазшәа анызба, иҟалаз збап сҳәан, снеизар, абри аҵыхәтәаны иҭрыжьыз амашьына ласқәа иреиԥшыз акы, еилаҟәыбаса иахьгылаз, ҷкәына қәыԥшӡак, иҿы еилымго, аҟәада иҿашәы, амашьына ашәқәа мчыла иаартны иҭыгара иаҿын. Ҷкәына хәыҷык, дцәышӡа, деиҵақьы-еиҵақьуа ақьызқьызра даҿын, уи амашәыр иақәшәаны идырххоз дихәаԥшны... Амашәыр иақәшәаз дрыманы рҿанынарха, иблақәа аахитшәа иун, аҷкәын хәыҷы днаихәаԥшит... Акы иҳәарц шиҭахыз ҩашьомызт, аха иҿы еихыԥхьомызт...
Мизан иибаз, дзықәшәаз игәалаҟара ԥхасҭанатәын, иҟаиҵара изымдыруа, ауада дыҩнагьежьуан. – Уеизгьы уи ахәыҷы деиқәирхеит... – игәаҵа дынҭахәыцшәа, илахь неиҵеицалан, иааимаирџахәт.
– Ишԥа... ахәыҷы? – исзымбатәбараханы снаиазҵааит.
– Убра игылаз, абни аҷкәын хәыҷы, амҩа днаныххылазаарын иааихиҵәарц. Аха, излааигәаз ала, амашьына иақәтәаз аҷкәын иҟаиҵара дақәымшәазт, имашьына анирблаҟьа, иганахьшәа иҟаз абаҟә инадԥыххаалеит... Акы имыхьуандаз... – Даҟәыҵуамызт Мизан.
– Аԥсҭазаараҿы иҟамло ҳәа иҟоузеи?.. Угәы рҭынч, ухы рҭынч ушыҟоу акәымкәа, ушымгәыӷӡо, иаалырҟьаны арыцҳара уанақәшәогьы ыҟазаап, уара иухара, уара иухарам. Арыцҳара!.. – саацәажәеит.
Аиаша уҳәарами, уи аҷкәын дшысзымдыруазгьы сыбла дхыҵуамызт. Арыцҳара дзықәшәаз схы инаркны сшьапаҟынӡа, соуразоуроу сааилнашьааит.
Аҽнынтәаракгьы уажәы-уажәы даасгәалашәон, еиҳарак абарҭ амашьынақәа еихҟьа-еиԥҟьа, аа, уажәымзар-уажәы инеиӡывасып, инеинҟьап, инеидыхәашала ицап уҳәаратәы еиԥхныҩланы иахьнеиуаз сахьрыхәаԥшуаз. Ахәыҷы иԥсҭазаара аиқәырхаразы, акгьы дазымхәыцӡакәа, акагь хьаас иҟамҵаӡакәа, ахәыҷы адунеи дықәзарц, дыхәмарларц, дыччаларц, иԥеиԥш хазынахә далыхәдаамхарц азы иара ихы аԥырихуазаргьы мап ацәимкит. Аминуҭк азы иара ахәыҷгьы дабаакылҟьеи уҳәарауазеи?.. Дзышьҭазыз?.. Дзырццакуаз?.. Амашьына шааиуаз имбаӡози?.. Аха уи ааиаанӡа амҩа еихиҵәарц игәы иҭеику?..
Убри нахыс Мизан амашьынақәа ирхымҟьо акагь ҟалом ҳәа иажәа иналеиҵалон. Насгьы уи ус зиҳәоз даҽакгьы сара издыруан. Аус ахьаауаз аҿаԥхьа игылоу аусбарҭа аҩын ду аҟынтәи ӡӷабк, иара есымша илаԥш иҵашәалоз, дшымгәыӷӡоз, машьына ласык аакылҟьаны, абри аусурамш анҵәамҭазы, знык-ҩынтә раҟара, ишәаԥырҳаԥуа, даамҵԥааны дшагахьаз ибахьан, насгьы уи зегьы аамҭала шакәыз анидыр, игәы акы нахьысны иаархәашьызшәа, игәалаҟара ааԥхасҭанатәит. Уи
аӡӷабгьы рацәак дшизымдыруазгьы, игәы аалызҷыдахан, уаҳа уи аԥенџьыр далԥшны длыхәаԥшӡомызт.
...Мизан, абжьааԥнеиԥш, аԥенџьыр дадгыланы, адәахьы дыԥшуеит. Аха иаалырҟьаны сышҟа даахьаҳәын, акы дшеиланарӡыӡаз мҩашьо, иҿаԥшылара ааиҭакшәа, днасҿаԥшит.
– Угыли, Саҭбеи, угыли!.. – инасыдиҵеит. Саргьы, ахьышәҭҳәа сҩагылан, аԥенџьыр снадхахалеит. Ҳаҵаҟа ииагаз аулица анырҭәаа ауаа аауан, игәыҭшьаагаха, ухәы-ужьы еиланаргылауа амузыка абжьы гауан, арыцҳара иҟалаз уаагьы-шәаԥыџьаԥгьы, ҩнгьы-гәарагьы ирыднарҳарц, ирыднардырырц. Акәыба иаҵагылан рԥарцәақәак. Иқьыз-қьызуан ашәеиқәаҵәа зшәыз, уи иашьҭагыланы иааиуаз.
Ҳҩыџьагьы, иаҳҳәара ҳҿамшәо, ҳахқәа ларҟәыны, убарҭ зегьы абра, ҳаԥхьа ииасаанӡа ҳарзыԥшуан.
– Дқәыԥшын рыцҳа...
– Ааи, дқәыԥшын... – сҳәеит сара.
Акыраамҭагьы ҳуада аҩныҵҟа ҳлеиҩеиуан, ҳастолқәа ҳзырхамтәо. Ишԥаҟоу уҳәарауазеи ауаҩы илахьынҵа?.. Зны-зынла, ианаамҭаӡам, агәыӷра хазынахәқәа ушреиԥхыӡуа иаакьаҿхоит. Шаҟа ирыцҳароузеи усҟан?..
– Дызусҭадаз анаџьалбеит?.. Ирыԥсыхәоузеи иани иаби агәаҟцәгьақәа?.. Уажәшьҭа ашәеиқәаҵәақәа наршәымхӡакәа, ражәра убас инымҩаԥыргашт... Алахьыцәгьақәа... Ани амашәыр иақәшәаз аҷкәын иакәхарушь?..
Мизан уи уаҳа даламцәажәаӡеит. Уи аҷкәын иԥсҭазаара аҵыхәтәа уаҟа акы иакӡамшәа иааԥҵәеит, убранӡа акәзар акәхарын иахьынӡаиԥеиԥшыз. Мизан уаҳа уи аԥҳәызба лыӡбахәгьы далацәажәоны смаҳаит сара.
Аха, аӡыцәқәырԥара аҟәара аганқәа шыҵнашәаауа еиԥш, акы дыҵнашәаауан есымшааирагьы...
Уи аҽны амра каххаа иԥхон. Аԥхаррақәа иҟалаз зегьы рыҩнқәа ирдәылнацан, илеиҩеиуа амшынҿықә иаван.
Мизани сареи амшын ҳхыԥшыло ҳгылан, амшын ацәқәырԥа ссақәа аҟәара аԥслымӡ-хаҳәраҿ инықәхәмаруан.
Мизан дышгылаз акәымкәа, ицәа дааҭаӡыӡазшәа, даауалуашеит...
– Папа... Папа!.. – хәыҷык ихахәы бырфынӡа, Мизан иеиқәа кны дахауа дидхахалон.
– Уабацахи уажәы уахь?.. – ԥҳәызбак даагәамҵшәа лыбжьы аалырган, ҳашҟа лҿаалхеит.
Мизан дахьгылаз ииура дақәымшәо, даашаҟьшаҟьеит, џьарак дзышьақәгыломызт... Лара дааин, ахәыҷы инапы кны днаихеит. Мизан уи дналышьҭаԥшит иҽааиҭакны, ихы-иҿы еиқәара еиҳагьы иаамышьцахан.
– Аԥҳәызба!.. – Мизан уи дналыхьӡан, ишҟа даахьаирԥшит. – Ибыхьи?.. Ашәы зыбшәуи?.. Ари ахәыҷы бара дыбтәума?.. Сара сыбзымдырӡеи?.. – убри лҟазшьагьы, убри илшәыз ашәгьы ԥымкыкәа дналазҵааит, иажәақәа ԥыҵәҵәа-ԥыҵәҵәо. Лара лхәыҷы инапы лкын, џьара длыцәцар ҳәа дшәошәа, ирыӷәӷәаны.
Рылаԥшқәа иаша инеиԥылеит. Азныказы убасҟак иааҭынчрахеит, аӡәгьы убри аҭынчра аилагара изымгәаӷьызшәа. Аха нас, лара убри аҭынчра лҽалылкәыцәаан, ҿымҭӡакәа, лхы ларҟәны, лхәыҷы инапы кны дахо лҿыналхеит. Мизангьы уи лҟазшьа иҽамаратәны дналыцнаскьеит. Сара уи иахысҳәаара сзымдыруа сырзыԥшуан, аха гәаанагаракгьы соуан – абри аԥҳәызбеи ахәыҷи, жәаха амашәыр зыхьны идырххоз ҳәа Мизан зыӡбахә имаз аҷкәын иҭаацәара ракәызшәа, насгьы Мизан есҽны зыӡбахә иҳәалоз аԥҳәызба абри лхаҭаҵәҟьа лакәызшәа.
...Урҭ ирҳәоз, излацәажәоз ҳәа уаҳа акгьы смаҳаит...
Амшын ацәқәырԥақәа ахьарч-ахьарчҳәа аҟәара инықәхәмаруан...
– Еи, бара! – абарҵа аҟынтәи ибжьы наиргеит аԥшәма.
– Иууазеи? – аҭак ныҟалҵеит Шьахәсна. Уи ҵаҟа дгылан.
– Амашьына ахьыҵагылоу ашәқәа цқьа иаркызар гәаҭи! Нас мыҿ хәыҷык быманы бхал арахь, ауада хьшәашәеит...
– Амашьына ӡәыр игар ҳәа ушәома, иахьҭагылоу ашә аркуп... Аӡәгьы иааҳмыртыцт иахьа...
Шьахәсна днавалан, гәыдкылак амҿы лыманы даахалеит. Амҿы ахьыҵылгаз ашә злалыркыз ацаԥха лнапы иахаршәын.
– Ала крабҭахьоума? – ашә дахьылагылаз ила ааигәалашәан, дналазҵааит.
– Аиеи, красҭахьеит... уи амла иакуам... – Амашьына ахьыҵагылаз, саԥаҭ дуқәак аҿазза, ашә аркын. Уи ҳара акырынтә, аԥшәма даныҟамыз, ҳцәыҵыԥшны ҳазыԥшхьан. Амҿы ххны, еиқәыркәаԥны иахьыҵазгьы саԥаҭк аҿан иузаамыртӡо.
Адәахьы ажәҩан аҟынтәи ас ԥалқәа аҿышәшәон.
– Сабгьы амҿы шәзылысхуеит иҳәахьан, аха иҟалах здырхуада, игәы бааԥсхоу?.. – ҳхала ауада ҳанааҩнахалак, иаразнак сани саби аасгәалашәон, еиҳараӡак сгәы анмаҷхоз, иансцәыхьанҭахоз. Убасҟан гәхьаагарак насықәҵәиашаны, мчык сыхон аҩныҟа...
– Излааигоз имоузар акәхап, амшқәагьы цәгьахеит... – Рамиз аԥенџьыр дадгылан, ижәҩахыр надҵашәа, адәахьы дыԥшуан.
– Мап, аҩныҟа ҳцароуп, – сҳәеит сара, сычҳара маҷхазар акәхап. Рамизгьы дақәшаҳаҭхеит. Уи сшьапы иақәсҵалоз спалта хәыҷы, абжьааԥны сацәыԥхашьаны исшәысымҵалоз, уажәы иԥхахан, апалтақәа зегьы иреиӷьызшәа акәын ишысшәыз, ахәда шьҭыхны, аҳәынҵәра ҟьаҟьақәа еибаркны... Ҳшәырақәа аашьҭыхны ҳандәылҵит...
...Ақыҭаҿы асы шьҭан, аха амҩаду аҿы амашьынақәа ныҟәон. Абардра еилачырақәа рҟны асы рықәжьын ҽыҭ-ҿыҭ, иҟьаҟьа-ҟьаҟьаӡа, кьыс рымаӡамкәа. Инылахаланы џьара-џьара ҷах-сахҳәа амахәҭа хәыҷқәа асы рызнымкылакәа еибархханы иахьԥыҵәҵәоз рышьҭыбжь уаҳауан. Ардәынақәа, акы иаршәазшәа, ҿықә-ҿықәҳәа абардрақәа инарцәыҵԥраауан рԥынҵақәа цәыҟаԥшьааӡа. Зхы иақәиҭхақәаз ашәаԥыџьаԥқәа еилыхха игылан.
– Арысҟаамҭа уанымаа, акы ухьыз џьаҳшьан... – саб аҩны ауаџьаҟ азааигәара игылаз акаруаҭ аҟны диан. Ихчахьы
ибӷа нкыдҵашәа, аҭаҭын дахо дҳахәаԥшуан Рамизи сареи ҳахьтәаз. Хәыҷык иахьҳагыз ҳнымԥшуа ҳаҟамызт, аха уи аӡбахә ала саб акагьы иҿаиршәуамызт. Сан лакәын изҳәалоз: – Шаҟа ишәыгхазеи, нан, шаҟа ишәыгхазеи?.. – Ҳоҳ, аҵара иҭоуп, ирыгымхакәа ихәмаруама нас!.. – нлаҭеикуан саб.
– Сара уеизгьы есӡынра сышьҭамлар ауам... Ахьҭа-ьы сылалазар акәхап... – саб ихы днахашшааит.
Аибашьра изыннажьыз ачымазара аӡынра анааилак, ахы аацәырнагон, нас ԥхаррак ҟалаанӡа аиарҭа днаманадон. Абас шаҟа шықәса?.. Сара стәаны сахьихәаԥшуаз сзызхәыцуаз, абас дахьуашәшәыраз, шьоукы-шьоукы рабацәа реиԥш дыӷәӷәаӡа дахьыҟамыз акәын.
– Ахьҭагьы шәагазар акәхап сынтәа...
– Ахьҭа ҳашԥакуаз... – Рамиз сара днасыхәаԥшны даацәажәеит. Аԥхарра ҳара ишаҳҭахыз иҳазҭахуадаз...
Нас саби иареи наҟ-ааҟ еиҿаԥшуа акыраамҭатьы еицәажәон. Саб ацәажәара агәалаҟара имазшәа дыҟан. Ихьаақәа ихаршҭны игәалаиршәеит абри иара аҵара данҭазгьы закәытә уадаҩрақәаз дызҭагылаз, нас аибашьра шиԥырхагахаз, ашьҭахь даныхынҳәгьы уаҳа уи иациҵартә еиԥш аҭагылазаашьа шимоуз...
Сан ҳхәы лырхиан, астол ҳнахатәеит. Саб аҵәца неиҳаркын, дҳақәныҳәеит иҵегь бзиа ҳаибабаларц Рамизи сареи, наунагӡа гәеихшәара ҳмоурц, ҳаиҩызара иҵагь иӷәӷәахарц, ҳазҭоу аҵараҟынгьы егьа џьабаа, хьанҭара ҳԥықәсларгьы гәкаҳара ҟаҳамҵарц. Саб дшычмазаҩызгьы, сара уиаҟара ижәыр шысҭахымызгьы, аҵәца нҭыркәкәаны инасиркит. Уи сангьы илгәамԥхеит.
Рамизи сареи ԥыҭк аажәит, ԥыҭк ҳфеит. Уи зегьы саб гәахәарак инаҭон. Саб ачеиџьыка азыҳәан иԥсы ҭихуан дшычмазаҩызгьы... Ианиааз убри акәӡан дзышьҭаӡаз, аха уажәшьҭа илшарақәа уиаҟара ыҟамызт.
– Амшқәа аныбзиаз абри снапы хьараџь ала мыҿ хәыҷык шәзылысхын, аха уигьы абнаҿы иаанымхеи... Уажәшьҭа уахь машьынагьы знеиуам... – Саб ҳара ҳаиԥш иаргьы игәы иҵхон ҳуада хәыҷаҿы аԥхарра ахьҳамамыз. Аха уажәазы
акы илшартә дыҟамызт. Аҭаҭын дызҿыхоз амца ыцәан, ус инацәкьара кахәхәақәа ирыбжьакын ихыблааны. Ибла иаҵәақәа, илакҭа ҭашәашәарақәа ачымазара дшаргәаҟуаз рыҵубаауан. Инапы адашқәа арахь иалԥшуан ицәиаҵәаӡа, иҭчаа-ҭчааӡа иахьалгаз. Зыҷкәынра аамҭа азыҳәан зышәаҳәаралеи зыкәашаралеи иеицырдыруаз уажәы аиарҭа дамадан, зегь иара инхьаауа.
– Изеиԥшроузеи уажә шәахьыҩноу аҭаацәара? – саб уи ааигәалашәан дназҵааит. Уажә ҳахьыҩназ сангьы илыздыруамызт изеиԥшраз, сабгьы издыруамызт, имнеицызт, имааицызт. Аха уи ҳара акыр аџьабаақәа адбаланы ауп ишаҳаԥшааз. Аҵара ахьаҳҵоз рацәак иацәыхарамызт. Аԥыхьа ҳахьыҩназ аҭакәажә акыр шықәса лара лҟны иҟамыз лыԥҳа заҵәы дхьагәгәаны лыҩныҟа дхынҳәын, хазы ауада лҭахуп, мамзар дсыцәцоит лҳәан, ҳдәыллымцар лымуит уеизгьы.
– Ирыбаргузеи, анцәа ишиҳәара иҟоуп, ҳара ҳауп акәымзар... Ҩыџьа заҵәык ӷба дуӡӡак иаҟароу аҩны рызгылоуп... иҟарҵара рыздырам... Рмашьына абааш иҭагылоуп... рыҩны аихатә гәара акәыршоуп... рла кәацда акагьы афаӡом... – иҳәеит Рамиз, убарҭ зегьы игәы иныҵахх-ныҵаххуа.
– Абааԥсы, ҳаҭыр рықәшәҵала, пату рықәшәҵала... Сынтәакгьы убас ишәзыхгар, нас шәфырхацәахон... Аԥсҭазаара ахьанҭарақәа амоуп, аха ачҳароуп ахи-аҵыхәеи... еиҳараӡак аҵара уанҭоу, ианушәым, ианухам... Ус шәышнеи-шнеиуа шәызҭоу аҵарагьы шәалгап, аус жәуп, шәшьапы шәықәгылап... – днаҳалабжьеит саб.
Ҳанаауаз ирымаз, ирыхӡыз зегьы ҳмакәанқәа ирҭаҵаны иҳазқәнырҵеит. Ҳазхылҵыз, ҳзааӡаз рыда макьаназы ԥсыхәа ҳамамызт. Аԥсҭазаара иаҵаз амаӡақәа зегьы акакала рцәыҵыԥшаара ус имариамызт, аха уи амҩа иаша ҳақәызҵоз агәкажьра ҳмыхьыртә еиԥш иҳаҿцәажәон...
– Иҟаҳҵара удыруама?.. Уаала, џьаранӡа узгоит... Ас мацара ҳанбанӡахәои?.. – иҳәеит Рамиз ҽнак дхәыцхәыцуа, алекциақәа рышьҭахь, ҳуада хьшәашәаӡа, угәы ҭнарӡыӡаауа ҳаныныҩнаԥшы... Дара ахьынхоз уеизгьы абнара ықәырххьан, амҿы уоуамызт, ҳара ҳахьынхоз иҟазгьы ҳара акагьы ҳзаламызт.
– Иабыкәу ҳахьцо?.. – акымзарак сгәы азымааӡо снаиазҵааит. Иара уаҳа ақәҿимҭит.
Аха уи сара насоуп ианеилыскааз. Рацәак ихарамкәан адәыӷба аанҿасырҭа азааигәарашәа, наҟынтәи иааргоз амҿы, амаҭәахә ахьақәырхуаз, иахьышьҭарҵоз ҭыԥк ыҟан. Уаҟа иаауҭахыз зегьы уоуан, уџьыба ԥыҭк ҭазар... Аха уи аҽны ҳара даараӡа ҳманшәалахеит. Вагонла амҿы аарган, икажьын ишақәырхыз, харбӷьар. Ҳадгыланы ҳахәаԥшит, ҳахыкәшеит, аха иҳазҭахуадаз ари аҩыза амҿы ҳара ишаҳҭахыз еиԥш.
– Шәара ара шәзыдгылоузеи? – ашьҭахь хаҵеиқәаҵәак, иԥаҵа иҿабаба, дҳәылдызӡа дааҳадгылеит. Изеилымкаагәышьазар акәхап ҳара ҳзышьҭаз. Дҳаҵаҟьаргьы цәгьа имбошәа, аха ашьҭахь иҽаарҭынчшәа днаҳҿаԥшит, дунеихаан хьҭакы дшамкыц удырратәы.
– Ахьҭа ҳакуеит ҳара... Цәгьалаҵәҟьа ахьҭа ҳакуеит... – инеихаҳҳәаалеит.
– Амҿы?.. Амҿы шәаргәаҟуазар акәхап...
– Аиеи, амҿы... Цәгьалаҵәҟьа ҳаргәаҟуеит...
– Аԥара шәымоу?
Ҳалахь наҳреиџьын, ҳаблақәа ҭраа ҳнизыԥшит. Уаҩы еиликаартә иҟан уахьгьы ҳџьыбақәа шыӷәӷәамыз. Игәы иаанагаз здырхуада, дааԥышәырччеит, иара иҿаԥхьа ҳара зынӡаск ҳуаа хәыҷӡақәаны ҳаибоу!.. Ашьҭахь ҳшыстудентцәаз гәҩарас иҟаиҵазар акәхап, хәыҷыкгьы ҳаарыцҳаишьазшәа днаҳацәажәеит.
– Иҟоу жәдыруама?.. Абра икажьу амҿы аиқәҵара аҭахуп иркәаԥны, ирманшәаланы. Аиҳабы сара сиацәажәоит, шәанцогьы мыҿ ԥыҭк шәаҳҭап. Ишәылшома?.. – иаша днаҳҿаԥшит, абыржәоуп шәзакәытә фырхацәақәоу анааԥшуа ҳәа игәы инҭеикызшәа. Ибла камкамқәа иагьҵысуамызт.
Ҳара ҳгәырӷьара ҳәаак амамызт. Мчыбжьнаҟьак есышьыбжьышьҭахь сҩызеи сареи мҿеиқәҵаран ҳазҿыз, амҿқәа иҵар-ҵарӡа ирывҵыҳәҳәоз анацкьарқәа аҟаҵәыҳәа ҳнапқәа инарылакьакьо, ақәабаа-сабаа наҳаӡӷасуа, аха аилашәшәымҭаз ҳанцоз, шаҟа ҳзышьҭыхуаз ҳаидарақәа ҳаманы, ҳаздыруа аӡәы ҳимбандаз ҳәа, алашьцара ҳҽаҭаны, ҳуада хьшәашәахь
ҳанкылсуан. Нас уи иаагоз амҿы аҳаҭыр бауа ҳахьыҩназ аҩны авараҿы, иахьыԥхьакырҭаз иркәаԥны инеиқәаҳҵон... Аԥхарра анумоу иацназго арбану!..
– Шәуада шаҟа иԥхоузеи, шаҟа иԥхоузеи?!. Анцәа ишиҳәара шәыҟазаап!.. – ҳшазыԥшӡамыз ҽнак аԥшәмаԥҳәыс, ҳара еснагь Шьахәсна ҳәа ҳзышьҭаз, ҳуада ашә даалаххит.
Аԥшәма иԥҳәыс, ауԥшәыл, иара иеиҳа акыр деиҵбын. Уналыхәаԥшыр, абри ахаҵа мгәацәаҭысҳаԥ, ибла аш хыззала дышԥаиццеи, дзымгарыз дарбаныз наугәахәрын. ԥшӡакы, еинаалакы, лшьа лылԥхаауа, улаԥш налықәҵәиашон.
Иахьеиԥш исгәалашәоит, усҟан ҳуадаҟны гитаражәк ҳаман, иаашьҭихуан Рамиз, акаруаҭ иҽнықәжьны ӷьарԥ-ӷьарԥҳәа инацәкьара кахәхәақәа наҿишьуан. Шәакгьы нацаҳҳәон. Ҳагәҿыӷьра алаҳхаагон. Рамиз илакҭа еиқәара аҭынчра нанубаалон, акы дшазхәыцуаз удырратәы. Ихахә шьыҵәрак еснагь илахь иадыхәмарлон иалшәаны. Шьахәснагьы илҳәон шаҟа ибзианы иашәырҳәозеи, шаҟагьы ибзианы иацышәҳәозеи ҳәа, еиҳараӡак илгәаԥхон «... игәаӷьны бааигәа саннеиуа, ҩ-ажәак роуми исҳәауа...» ҳәа иаҳҳәоз ашәа...
– Абри аныбымжәы, ҳҩыџьагьы абраҟа ишыббо ҳаԥсааит, ԥсуа ҩуп, ҿыц ақыҭа аҟынтәи иаагеит, ибԥырхагаӡам… – Рамиз даақәгьежьааны, аҵәца цқьа аҩы кәеикәеиуа инҭаҭәаны иналиркуан, илымжәыргьы иуамызт. Иара данцәажәоз, сара ҿысҭуамызт, сара санцәажәоз, иара ҿиҭуамызт. Лара дычча-ччо дындәылҵны дцон.
– Шьахәсна уахынла дахьышьҭало удыруоу?.. Абри уара укаруаҭ ахьгылоу иамариашаны, наҟтәи аганахьала иҟоу ауада аҟноуп... – иҳәеит иара днасалацәҟәысны уахык зны, ҭынч ҳаицәажәо ҳаштәаз, акгьы иалаҳәаӡамкәа.
– Иалудыраауазеи уара? – снаиазҵааит.
– Издыруеит сара... – дааԥышәарччашәа ихы ааирҵысит.
Уи усҟан...
– Ари ақыҭахь дцан, макьаназы дмааицт, мыҿ хәҷык сызшәыршьшьондаз, – лҳәеит уажә лара, лхаԥыц шкәакәақәа
ыҵлашаауа. Ус акы лызҳәондаз ҳәа, аршьшьара акәым, ақалақь иалаӡамзаргьы иалҳамхуази!..
Лара дҿаԥхаҿаччо дахьҳадгылаз, аиха исҟьоз, уи амҿы егьа махәҭа амазаргьы, иҟәыбаса инықәнаҵон. Рамиз исыршьақәаз игәыдыҳәҳәала акатаҳәа ихагаланы, абарҵаҿы илзышьҭеиҵон.
Аԥшәма ихы ианааҭашәалак, зегьы нкажьны ақыҭахь дцалон. Уахь ауацәа имазар акәхарын, данаауаз деималеиҿалаха даауан. Ижәны даауан. Усҟан иҟазшьагьы бзиахон, мыцхәы ацәажәарагьы хҭеикуан. Еиҳараӡак ииҳәоз, ақыҭаҿы иахьынхоз ишыҟаз, ишыбзиаз, аха ашьҭахь шьоук рыбзоурала абрахь дшааз, ҵара дук имаӡамкәа анхара ду шыҟаиҵаз, аха ҩаԥхьа убрахь игәы шазыбылуа атәакәын. Аха зны-зынла данеихашәуазгьы ыҟан. Усҟан усурантәи еилаҳәарақәак игәыдырҟәыҟәла дшааилакҵәҟьа, иуада дныҩнатәон, ихы кны, узиҿамԥшуа, нас дагьдәылҵуамызт. Шьахәсна деихьымӡеиԥымӡа, зны анахь дыҩларын, зны арахь дыҩларын. Уи зегьы ҳара иаабагәышьон, аха иҳалшагәышьоз...
– Ижәга шәаргьы, ижәга, ари шәымҿы аасҭа еиҳа амца акуеит, иҩоуп... – нҳаҭалкит гәыблыла уажәы, ҳаргьы мыҿқәак аашьҭаҳхын, хыхь ҳанхалеит...
Ус аӡынра ҳанҭысит, аха адәахьы макьаназгьы ахьҭа аҿан. Аинститут аҟынтәи ҳанааи, амра дыцәтәалан ҳаԥшәма, иџьемпыр хәбаба ишәхарԥаны.
– Аа, шәышԥаҟақәоу, сыҷкәынцәа?.. Аҵара шәаҿуп акәу?.. Ишәҵала, ишәҵала!.. Нас аханқәа ҳазшәыргылап... Ҳара шәарҭ ҳашәзыԥшуп, аҿар!.. – иқьышә ҳнықәҵашәа, днаҳацәажәеит. Аха ҳара уиаҟара ҳиламцәажәакәа, амардуан ҳнаҿаланы ҳҿынаҳхеит. – Аа, исхашҭыз, абраҟа дырҩегьых маҷк шәаасыцхраароуп... Смашьына ҭаагароуп... мракы нақәԥхар сҭахуп... – ибжьы наҳхьигӡоит.
«Умашьынагьы уаргьы амшын шәалажьындаз...» – насгәахәит, аха уи аҩыза аҳәашьа сымамызт макьаназы. «Иабауҭахыз уара амашьына?..»
Хыхь ҳанхалан, ҳуада хьшәашәаҿы ҳашәҟәқәа нықәҵаны ҳналбааит.
Амашьына ҳнагәыҵасны игараж иныҵаагеит, уи ҿыцӡан, уаҩы имырныҟәацызт макьаназы. Амашьына бзиа избо иԥсы налашәкәон...
– Ижәбома закәытә машьыноу ицәыҵаргыланы исымоу!.. Ари аҩыза амашьына араҟа аӡәгьы имаӡам... аҵыхәтәантәи аҭыжьра!.. Ажәытә – аҽқәа, уажәы – амашьынақәа!..
– Ишәызҭада шәара ари аҩыза амашьына?.. Шәзақәымтәои?.. – ҳнаиазҵааит. Шаҟантә ҳгәы иҭашәахьаз абри амашьына абра иҵаргыланы изимоузеи, насгьы дзақәымтәозеи ҳәа, аха уажәеиԥш иазҵааха аҭагылазаашьа ҳмоуцызт. Зны ҳамаԥхашьон, зны иахьсоуз шәара шәус иалоузеи ҳәа иаҳҿаирхьыр ҳҭахымызт. Ус ианҭгатәыз ҳицхраауан, закәытә машьына ссирузеи ҳәа ҳаақәыԥсычҳауан.
– Ее, шәара макьана шәыҷкәынцәоуп... Ари аҩыза амашьына аиуразы ааҵәак азна аԥара аҭахуп... Насгьы аԥара умангьы ианумоуагьы ыҟоуп, аха уи сара иҟасҵеит иаарманшәаланы... – даахыҽхәеит. «Ари аус ахьиуа акрихамшәало дыҟам, аха ааҵәак азна аԥара изҭада?..» – сгәы иааснаҭеит, аха иаасзымбатәбарахеит. Уи аҟара аԥара ҳамазҭгьы, ҳаргьы анцәа ишиҳәара ҳҟамлози!.. – Ақәтәараз, сақәтәагәышьон, аха арныҟәашьа сыздыруам, абра ицәыҵаргыланы исымоуп... – убри акәын уажәы иара гәҭыхас имаз... – ԥхаррақәак ҟалар, нас сҽазыскыроуп, издыруа аӡәы дыԥшааны... – нациҵеит...
– Абригьы дымгәлыҿӡа амашьына абаиҭаху?.. Иақәнагоз аусымдырхуаз... Дылҭартәаны, аӷьеҩҳәа акы иланҟьазар!.. – Рамиз ибжьы рмаҷны, абри еиԥш иҟаз агәаанагара дналацәажәеит. – Аӡә зегь имоуп, аҽаӡәы акагьы имаӡам... – даақәыԥсычҳаит.
Уи игәаанагара саргьы сақәшаҳаҭын. «Убри есҽны акәац ахьынтәааиго акәхап иахьиоузгьы...» – сгәы иныҵхеит.
Аԥшәма амашьына арыцқьара дналагеит. Аха ихы ҩеиҵихын, иԥҳәыс лахь ибжьы ҭахәанчаӡа инаиргеит: – Бара, убра кәацк ҭоуп ҳәа сыҟоуп, иааганы ала иаҭи!..
Шьахәсна, уи иажәа ҩбамтәкәа, леимаа ҵарԥалақәа лышьаҵаны, лхалаҭа ԥхьарҟьа шәыршәыруа ҵаҟа дналбааит.
– Аа, усҭеит, Дамшә!.. Абриоуп иахьа исхашәалаз... – акәац аалымхны, иара аҭра аԥхьа аӷәаҿы инықәиҵеит. Ала рацәак акәацфара аҭахымшәа акәын уи иамҵаз ишацрыхоз...
Ахәылбыҽха амашьына шьҭахьла ҳагәҭасуа наҟ иныҵаҳаргылан, асаԥаҭқәа аҿазза ашә наҳаркит.
...Ус ицон амшқәа, ус ицон аҵхқәа... Ҳашнеи-шнеиуаз уи ҳамҿ хәыҷгьы нҵәан, ҳуада ҩаԥхьа ихьшәашәаӡа иаҳԥыло иалагеит. Амра аԥхара иазырԥхомызт макьаназы, амч маҷын. Шьахәсна лыбла разқәа маӡа-маӡа инаҳахәалырԥшуан, аха уигьы инеиԥынкыланы ҳара дҳацхраартә еиԥш мыч лымамызт. Ҳаԥшәмагьы ибла ҟәазқәа нҵаирхәрылан, ҳацәажәара игәамԥхошәа иҽааҟаиҵеит. Имашьына аҭыгара ада акагьы ҳахьизаԥсамыз акәхап...
... – Шәара азеиԥшнхарҭахь шәиасырц шәгәы иҭоуп ҳәа саҳаит, усоума? – ҽнак Шьахәсна ауада ҳшыҩнагылаз ашә аартны дааҩналан днаҳазҵааит, лҽырҭынчны, абжьааԥны лқьышә иқәххуаз аччагьы ыҟаӡамкәа. Уахь аиасра ҳгәы иҭеижьҭеи акрааҵуан, аха ҳус егьалымҵыкәа ус иааиуан. Сара зны уахь ҳцаргьы сҭахын, зны ара ҳаҟазаргьы цәгьа избомызт, аха...
– Аиеи, уахь ҳаиасуеит, – иҳәеит Рамиз, хаарак наҵамҵакәа, абра аҟазаара уаҳа изихымгарашәа иҿаԥшылара ҟаҵаны.
– Избан?..
– Уи атәы зегьы аҳәара цәгьоуп...
– Ишәҭахызар ауада ақьыра акыраамҭагьы ишәымаҳхӡом, сара ари иасҳәоит, ианшәоулак иҳашәҭап...
– Уи азы акәӡам, аха уеизгьы...
– Ара ишәгәамԥхозар акәхап... Ҳара ҳаиԥш иҟоу ауаа рҿы шәаанҿасуама...
Шьахәсна илҭахыҵәҟьамызт ҳахьдәылҵуаз... Аха азеиԥшнхарҭаҿы ҳара иаҳзеиӷьын, зегь аџьџьаҳәа иахьеилаз аԥхаррагьы ҳагхомызт.
– Шьоукы абра иааны анхара дуқәа ҟарҵоит иӷьазӷьазуа, уареи сареи ҳрыцҳахәха, ҳамаҭәақәа рыххо ақалақь ҳалоуп... – иҳәеит Рамиз игәы еибакны, иҽхыршәаа, Шьахәсна дшындәылҵыҵәҟьаз еиԥш. – Ҳхы назҵаҳкуа акагьы ҳамаӡамкәа... Уалга, исҭахым сара абра аанҿасра, абарҭ рыхәаԥшра... – имаҭәақәа рҿаҳәара иҽыназикит. Сара абри абас иаалырҟьаны инеицрасыз сзеилымкаазшәа, сгәы сҭахәыцуа скаруаҭ сахагылан ҳамҭакы.
– Уалга, уалга, умԥшын!.. – ибжьы еиҭааиргеит Рамиз.
Сара сеиԥш абраҟа автобус ааира иазыԥшны игылақәоу рацәаҩӡоуп. Шьоукы акы иалацәажәоит, рыхқәа неидкылашәа, шьоукы – аҽакы.
Аха сара сылаԥш аҽаџьара икыдхалоит. Насҭхашәа, хьаа-баа рымаӡамкәа, еибарччо иеидгылоу сырзыԥшуеит. Урҭ ҳара ҳаасҭа акыр иқәыԥшқәоуп. Ианакәзаалакгьы сахьырбалак иааины иаасыдгылалон, аха уажәы, акы иацәыԥхашьошәа, сааигәара иааиуам. Урҭ ахҩыкгьы сқыҭантәиқәоуп. Рацәак ҵуам ашкол иалгеижьҭеи. Аӡәы Наҳар ихьӡуп, амаланыҟәа знапы ахшьшәа игылоу. Егьи – Разан. Урҭ раԥхьа дгылоуп Хьықа. Хьықа ԥшӡа, Хьықа-еинаала. Лыҵкы ԥшӡа дагәылԥхо. Акыркырҳәа даныччо, лыччабжь гәыкӡа слымҳа инҭасуеит. Схьанарԥшуеит. Аҷкәынцәа алаф рҳәозар акәхап. Хьықа Алмасхьыҭ диԥҳауп. Уаҳа назҭахым анхаҩы цқьа, ауаҩ ҭынч. Егьырҭгьы, аӡәы Иазбеи диԥоуп, егьи – Алҵыкә. Ишԥаҟоу уҳәарауазеи абри аԥсҭазаараҿы, уаахьаԥшаанӡа ахәыҷқәагьы ирызҳауеит!..
Автобус архәара иаавҵит, исаркьаԥсараха, жәлар гәарҭак аманы. Сқыҭа жәытә-натә аахысгьы аиҭанеиааира амагәышьоуп. Иаҭаауа асасцәа, ауацәа рацәаҩӡоуп.
Автобус шааиуаз, иаанымҿасӡакәа, ишьҭассы, ақыҭа агәы ҟьаҟьара инықәшьқьырааны, ҩаԥхьа ақалақь ахь ахы рханы иаагылеит. Агәы аҭҳара-аҭҳара еисуеит, уажә ақалақь аҟнынтәи идрырҳан, аԥсы ахәламӡо иааз џьушьап.
Ашәқәа реимҟьара ҳшазыԥшыз акәымкәа, аҟьаԥ-саԥҳәа наҟ-ааҟ иныдҳалан иаатит. Иҭатәақәаз аҭыҵра рҽыназыркит.
Автобус анҭацәы, уи иазыԥшны игылақәаз ҳанҭалеит уахь. Сара, аԥенџьыр азааигәарашәа, иахьҭацәыз ҭыԥк аҿы снатәеит.
Аԥенџьыр снадыԥшылеит. Хьықа аҷкәынцәа длафыркуа доурышьҭуамызт. Ашьҭахь, сагхоит абааԥсы, ишәымбаӡои, ус шәымун, сагхар, нас егьи аанӡа абра сыԥшызар акәхоит, – лҳәазар акәхап, лхы аалалырҟәын, лнапы ҟьаны днарԥырҟьеит. Автобус дыҩхаланы, дааины, абри сара сахьтәаз иамариашаны даагылеит. Итәақәаз днаҳалаԥшит. Иззакәу сыздыруам, еибыҳәаны уи ҳазыԥшызшәа, ҳазынтәыкгьы ҳалаԥшқәа ахьышәҭҳәа уи иналыдхалеит. Азныказы лхы агарҭа лмоузшәа дааҭахеит, аха ашьҭахь, сывараҿы аҭыԥ ҭацәызшәа анылба, абра стәар ҟалома ҳәа днасазҵааит.
– Ишԥаҟамлои? Бтәа! Аха баангыли, аԥенџьыр азааигәара бсыртәап, – сҩагылан, наҟ днасаҩсыжьит. Аӡӷабцәа ианакәзаалакгьы автобус аҟны акәзааит, иара адәыӷба аҟынгьы акәзааит, аԥенџьыр азааигәара атәара бзиа ирбоит. Урҭ уажәы-уажәы аԥенџьыр иалԥшны, адәахьы аԥшра рыԥсы аҿҳәароуп. Хьықа дыԥхашьаԥхаҵо днасывсын, лганахь лыҽнадырӷәӷәалашәа днатәеит. Саргьы сналыдтәалеит. Лыҵкы днахашәа, лшьамхқәа сымбартә еиԥш лҽаалырҽеит. Илкқәаз лаԥхьа инықәылҵеит.
Автобус аақәарқәашьеит, иаахымц-хымцит. Аҩныҵҟатәи арҳәарах уажәы аҽакала аусура иалагеит. Агәеисшьҭыбжьы акыр иазҳаит. Уажәшьҭа адәықәлара иаамҭазар акәхарын, ашьшьыҳәа инақәацеит.
Аха абри аамҭазы иҟалаз атәоуп иуҳәаша. Автобус анындәықәла аиҩызцәа еицәажәо иахьгылаз, Наҳар захьӡыз аҷкәын иҩыза днаидҟьан, ималаныҟәа ахьышәҭҳәа днақәтәаны, али-ԥси рыбжьара, зныҟәашәа иацҵо ацара иаҿыз автобус абри Хьықа дахьҭатәаз аганахь ала днадыххылеит. Тыгә-тыгәҳәа аԥенџьыр днасит. Хьықа, уажәраанӡа заԥхьаҟа иԥшуаз, уи ааџьашьаны, лхы аарҵәишәа, уахь дынхьаԥшит. Наҳар ихҭашәара змааназ ҳәа акагь лзеилкаауамызт.
– Иҟалеи? Иуҭахи? – аарлаҳәа Хьықа лыбжьы саҳаит уи дахьиазҵаауаз. Иара акы иҳәон, аха сара исзеилыргомызт. Иблақәа рыла акы длазҵаауан. Наҟ-ааҟгьы асаркьа жәпа рԥырагылан.
– Банбаауеи?.. Банбаауеи?.. – ашьҭахь ибжьы џьара инкылкәырны иаасаҳаит. Иблақәа шаҟьшаҟьо, иҳәыҵәыҳәыҵәуа илазҵаауан. Ихахәы жәпара еиқәаҵәаӡа амашьына иаӡывасуаз ашьыжьтәи аԥша ҟәанда еиланаршәшәон. Иаԥхьаҟа дахьцозгьы рацәак имбозар ҟаларын, арахь акәын дахьааԥшуаз.
«Иҟаиҵозеи, амашьына иҽаҵаижьуама даԥхныҩланы – сгәы иааснаҭеит. Ихымҩаԥгашьа сгәы иналакьакьама уҳәаратәы аҟынӡа снанагеит, аха ус акагьы мҳәакәа сизыԥшуан. Егьырҭгьы убас ихәаԥшуан.
Хьықа, уи азҵаара аҭакс, лхы лырҵысуан. Уи иаанагоз сара исзеилкаауамызт. Иара уеизгьы-уеизгьы убри данаауа аилкаара хҭашәарас изиоуз, ҵакыс иамаз сара исыздыруамызт. Адунеи аҿы егьа маӡа ыҟоуп, егьа хҭыс цоит, аха урҭ зегьы уара иуазҳәода. Амала еилыскааз убри ауп – ҳара ҳабзыԥшуеит абраҟа ҳәа инапала иахьлирбауаз. Сара, сқәыԥшраамҭа цеижьҭеи рацәак шымҵуагьы, сқәыԥшраамҭа иадҳәалоу абзиабаратә хҭысқәа сгәы нцәыҵадырхәыҭхәыҭуеит зны-зынла. Урҭ аԥхыӡ бзиа иаҩызоуп, урҭ ааԥынра иаҩызоуп, хашҭрагь сызрықәӡам.
Амашьына аныҟәашәа иацҵо, иара даваҩуа даауан, амашьына дацлабырц игәы иҭоушәа, уажә иаԥхьаҟа дыԥшуан. Хьықа лнапы аԥенџьыр иадылшьылон, акы аанаргауа. Иара акыр амашьына дацыҩт, аха нас даан-нажьит. Амашьына еиҳа-еиҳа аныҟәашәа иацҵо ицон аҿаҵәирҭақәа рҿы инхьынаа-аахьынаауа.
Сара Хьықа сналыхәаԥшит. Уи уажәы иаша лаԥхьаҟа дыԥшуан. Аха лгәы дахьҭацәажәоз арахь илныԥшуан. Зны лхы-лҿы лхалашон, зны иааҭынчрахон. Лыбла гәыҭбаақәа зны еиҵалон, зны рыҽдырҭбаауан. Лыџьымшьқәа ҟьаҟьаӡа, лхы-лҿы аазыгьежьны, агәыкра лҿықәҳәҳә, аԥсҭазаара ашҟа илымоу абзиабара дарԥшӡон.
Лареи сареи зны-зынла ҳанааиқәшәалак, ма ара ақыҭан акәзааит, ма ақалақь аҿы акәзааит, аԥсшәа еибаҳҳәон, слазҵаауан сынтәа аҵара ду дахьҭалаз лусқәа шцоз, аҵара шылҵоз атәы. Уи арҵаҩра бзиа илбон, арҵаҩратә институт дҭан. Амала аҩны акәын лҽахьазыҟалҵоз, аусгьы луан, аԥышәарақәа анылҭиуаз ақалақь ахь дцон. Сызлазҵаауаз
лара аҷҷаҳәа аҭак сылҭауан. Исалҳәон ашәҟәқәа илҭахқәаз рзыҳәан зны-зынла ақалақь ахь дышцоз, уаҟа ишылԥшаауаз, лыҽшазыҟалҵоз, аӡынратәи аԥышәарақәа шылҭиуаз атәы. Аҳаҵҳаҵара, аилыххара лнубаалон. Уи сара гәахәарас исыман. Среигәырӷьоит сара ианакәзаалакгьы аҵара хықәкыла иашьҭоу. Урҭ ибзиаӡоу ак рыҵызбаауеит, уаԥхьаҟа узықәгәыӷша.
Уажә ларгьы ҿылҭуамызт, саргьы ҿысҭуамызт. Дасу ҳхәыцрақәа ҳрылан, еиԥхьырттаауа. Автобус аҩныҵҟа шьоукы-шьоукы рыбжьқәа рхарззала иахьцәажәоз улымҳа ҵнашьаауан. Дара рыда уажәы автобус аӡәгьы дҭатәамыз џьушьап...
Сара еснагь автобус санақәтәоу сҭынчуп. Схи-сгәи рхала ианааизынхалак, дара ишырҭаху ирҭаху иалацәажәоит маӡала. Уи сара ԥсшьарас исыԥхьаӡоит, сыԥсы еивызгоит сара стәала.
Сара еиҳараӡак, абас амҩа санықәу сылаԥш сызрыҟәгом амҩа нымҩахыҵ иубақәо аҩны еихагылақәа, аҩны шкәакәақәа, абаҳчарақәа, ашҭа гәазырҳагақәа. Урҭ зегьы сгәы дырцәажәоит, сгәы шьҭырхуеит...
...Ақалақь. Амшын цәқәырԥара еиԥш аԥсҭазаара ахьеилашуа. Еснагь аԥсҭазаара уаахьаԥшаанӡа иузгәамҭаӡакәа иахьымҩасуа, аццакра ахьаныԥшуа, ауаа ахьырацәоу... Иахьеилаҩеиласуа...
Автобус шааиуаз ақалақь агәҭаны иаанҿасит. Араҟа илбаақәозгьы ыҟан. Саргьы сналбааит, сласӡа. Араҟагьы шә-уск сымоуп сара. Хьықагьы дналбаан, амшынҿықә шыҟаз лҿыналхеит. Ҳаргь хәыҷык лкуп еикәаԥсаны, нас лыҵкы жәҩангәаԥштәыла еиԥшны сумка хәыҷыкгьы. Амшынҿықәаҿ аӡәы дылзыԥшны дгылоушәа, дыццакы-ццакуа днеиуеит. Сылаԥш злыдхалозеи? Исызлылоузеи Хьықа сара?.. Аха абас дахьқәыԥшу азыҳәан акәхап...
Сара сымҩа... Сара сымҩа ақалақь иалалан ицоит. Уантәи уа инеиуеит, уантәи уа инеиуеит,,.
...Аредакциақәа... Аредакциақәа... Аредакциақәа... Аиҿцәажәарақәа, аиҿыхарақәа...
Сызхара исызбом ақалақь. Ақалақь иамоу абзиарақәа дунеихаан иамҵәашам. Амшынҿықә савоуп. Асқьалаҿы аҷнышқәа амшын инӡааԥрылоит еисаны. Амра каххаа амшын ихыԥхалоит. Ашьхарахь иҟәашӡа сыла ихыбны иааԥшуеит. Сықалақь хәыҷы ашәаԥыџьаԥ иаҵәара иагәылшьшьы амшын иҽԥынгылоуп. Иахьак санаахгьы зегь збар сҭахуп, зегь еимыздар сҭахуп, сылаԥш нархызгар сҭахуп.
…Ашәҟәыҭирҭа амагазин сныҵалеит. Ашәҟәқәа... ашәҟәқәа. Сыԥсы зыҿҳәароу ашәҟәқәа... Исымфозаргьы, исымжәуазаргьы... Сыргәылоуп иԥхьышьшьаауа. Ауаҩы идоуҳатә цәанырра зырԥшӡо, иҳаразкуа! Иааҩнало урҭ ирыхәаԥшуеит, ишьҭырхуеит, иргәылаԥшуеит, убри иаҿуп.
Сыварахь саахьаԥшит.
«Хьықа!» – абар ҩаԥхьа дахьызбаз. Рацәак ихарамкәа, шәҟәык дагәылаԥшуа дгылоуп. Лыхгьы лыхшыҩгьы убрахь ихоуп. Аӡәгьы дылбаӡом. Ашьҭахь ашәҟәы илкыз агәҭахьшәа џьара иаалыртын, лқьышә хәыҷқәа ҵыс-ҵысуа ԥыҭк днаԥхьан, илывагылаз аҷкәын ҳаракгьы даахьалырԥшын дналырԥхьеит. Уи ихы ааирҵысит. Иргәаԥхазар акәхап. Нас уи аархәан индәылҵит. Иара ихахәы ԥхьаҳәан, ихәда галстук ԥшӡак ахан. Аҵара илыцҭақәаз лҩызцәа руаӡәы диеиуамкәа дыҟамызт. Аҟәышра инубаалон. Ианындәылҵуаз ҳалаԥшқәа неиқәшәеит. Хьықа лхы аалалырҟәит. Убасҟан слазҵаар сҭаххеит, аҩныҟа бцома макьана бара ҳәа, аха сахьымӡеит. Хьықа абас ашәҟәыҭирҭақәа рҿы санылбалак дсазҵаалон, аакьыскьа ушәҟәы ҳәа акыр ҭыҵраны иҟоума, ианбаҳауеи, ҳанбаԥхьои ҳәа. Аха уажәы усгьы ҟамлеит. Иаасхәаз сышәҟәқәа сгәыдырҟәыҟәла санындәылҵ, рацәак ихарамкәан Хьықеи уи аҷкәыни рышәҟәы кны игылан. Хьықа сшылбазҵәҟьа уи аҷкәын акы наиалҳәеит. Иара даахьаҳәны днасыхәаԥшит. Нас рҩыџьагьы, уи иазыԥшызшәа, наҟ рҿынархеит. Урҭ ахьнеиуаз ибзиаӡоу ак нарнызбаалеит. Акыраамҭагьы сылаԥш рхын, аха нас ауаа рыжәпара иналаӡ ицеит.
...Автобус сҭатәоуп. Автобус ықәхысаа саман иаауеит аҩныҟа. Сышәҟәқәа сшьамхы иқәкуп, уажәы-уажәы снапы нархьысшьуеит. Маҭәа ҿыцк аасхәаргьы уиаҟара самеигәырӷьар ҟаларын.
Аилашәшәра иаҿуп.
Ақыҭа агәҭаны икыдкнаҳалоу арадио ашәаҳәабжь гоит, абжьы халаӡаны. Алашарақәа каххаа акыҭа агәы дырлашоит. Ари сқыҭоуп, – сахьиз, сахьааӡаз. Автобус анаангыла, сынҭыҵит. Наҳари Разани уаҟа игылан, автобус ахьаанҿасызҵәҟьа, ажра ахықә иқәҟаҵаз ашкол аанда рҽадкылашәа. Урҭ уи автобус анаауаз рымдыруази, иазыԥшызар акәхарын. Санырба, ԥыҭк инаскьашәа рҽааныркылеит, автобус иҭыҵуаз аӡәаӡәала лаԥшыла еимдауа.
«Сара издыруеит, шәара Хьықа лоул шәыззыԥшу... Аха Хьықа уаха дмаар ҟалап. Хьықа иахьа сара ақалақь аҿы дызбон, аха акагь салымҳәаӡеит. Слазҵаар сҭахын, аха»... – сгәы иааснаҭеит.
Урҭ, автобус иҭатәақәаз зегь ҭыҵаанӡа иԥшын. Ашьҭахь ҭаҭынқәак аацәырырган, рыхқәа ларҟәны амца нацрадырсын, инаҿыхо аклуб шыҟаз рҿынархеит. Аклуб аҿы алашарақәа аркын еилыхха. Аҿар рышьҭыбжь ықәыҩуан ашҭаҿ.
«Аҿара-ақәыԥшра зегь ацуп: абзиабарақәа, аԥықәсыларақәа, алахьеиқәҵарақәа, аха... ақәҿиарақәа, агәырӷьарақәа, аизҳарақәа».
Сышьҭахьҟа саахынҳәит. Сышәҟәқәа срыхӡыӡаауа искуп. Ҳашҟа ицоз уаҩ дыҟамызт. Ашаца-шацаҳәа амҩа инансыршәлеит, абарҭ искқәоу ашәҟәқәа сыманы, аҩны снеины, саԥхьаны ирҳәо еилыскаандаз ҳәа сгәы хыҭхыҭуа...
Ҽаамҭанык еиԥшымкәа Рушьа уажәы уахь анеира аԥсра ахикаауа акәын дшыҟаз. Шаҟа ицәымӷузеи, уҳәарауазеи, уажә иаалырҟьаны урҭ иабхәараа ргәарԥбжьара анабжьаԥшра? Амҩа ҳанықәлозгьы рацәак игәаԥхомызт, аха аиҳабацәа рҟны илшагәышьоз. Убри дазхәыцуан, уажәы ҿымҭӡакәа, ибӷа нкыдҵашәа, амашьына дахьҭатәаз. Иаԥхьаҟа, риашьара хадара азызуа ҳәа иҟаз, ацәгьа-абзиа рҟны зегь раԥхьа идыргылоз Ҭанас Ҭыҩба дҭатәоуп, ԥсуа маҭәала иҽеилаҳәаны. Урҭ рыбӷа дкыдыԥшылоит иара. Дҳәынҷаны, мчыла амашьына
дҭагәаны дааргошәа акәын ихы шибоз. Ашьна, иара иҟынтәи акыр днаскьахьазшәа, лҽыркьакьаны, лҽырԥагьаны хазы дгылазшәа акәын ибла дшыхгылаз.
– Уажә ҳахьнеиуа, Рушьа, уанхәа егьа дҳаигәырӷьашт. Лнапы ыргьыжьуа даҳԥымлара џьушьома, – иҳәеит Ҭанас, иварахь хәыҷык дынхьаԥшшәа. – Аха уаҳа лҿамшәааит, ани илымпыҵашәаз дызлымпыҵҟьома, – нациҵахит ашьҭахь. Ҭанас Рушьа ианхәа лҟазшьақәа ибзиаҵәҟьаны идыруан.
– Уаха ҳусқәа зыманшәалахар, ианхәеи иареи еицҳаркәашароуп, – дналацәажәеит даҽаӡәгьы, Ҭанас иахь даахьаԥшшәа...
Амашьына ҭагәҭасуа, асаба харчыланы, ақыҭа мҩа ианылан ицон. Ана-ара аҩнқәа рҟны алашарақәа адыркхьан. Ҭанас иаԥхьа иҭасаз асаркьа далԥшны адәныҟа дыԥшуан. Арахә агәашәқәа ирыдгылан, аҵлақәа ирымҵагылан.
Ус, амашьына гәашәк инадгылеит.
– Ҳааит ҳара, – иҳәеит амашьына аныҟәцаҩы. Аусура иааҟәихит. Алашарагьы ааирцәеит. Уи ара аҽазныкгьы даахьан. Усҟан Рушьа ианхәа аԥсразы дықәын, аха егьылмыхькәа деиқәхеит.
Рацәак иаҩцамкәан инхон Рушьа иабхәараа. Рҽеидырҟәыҟәлан, жәытә маҵурҭаки жәытә кәасқьаки рызгылоуп, рхыбрақәа цәиқәаҵәааӡа.
Ҳазынтәыкгьы амашьына ҳанҭыҵит.
– Уара ара уҟаз, уахь умнеин, иалоухузеи. Иҳарҳәо ҳаҳап ҳара, – Ҭанас Рушьа днаиабжьеит, Рушьеи сареи ҳаиҩызцәамыз, саргьы сҽааныскыларц сҭаххеит, аха, сгәы иамукәа, наҟ ашҭа снарыцҭалеит. Ҳаикәаӷӷа ҳааҭгылеит.
– Еи, аԥшәма! – Ҭанас амаҵурҭа шыҟаз ибжьы наиргеит. Уаҟа алашарақәа каххаа иаркын, ашҭагь иқәԥхон. Ҳазынтәыкгьы уахь ҳаԥшуеит. Ҳаԥшуеит иаадәылҵрыда ҳәа. Убри аамҭазы амаҵурҭа ашәхымс даахыҵын, ҳашҟа лҿаалхеит Ашьна. Ашәҭқәа анпыҟҟала халаҭа ԥхьарҟьак лшәуп. Лԥынҵа укыр лыԥсы лыхшәап, дышкәакәаӡа. Дааин, аӡәаӡәала ҳаагәыдылкылеит. Шаҟа лҽеиҭалкзеи Ашьна?! Ас илыгны бзанҵыкгьы дҳамбацызт. Илгәырҩозар акәхарын иҟалақәаз.
– Бышԥаҟоу, Ашьна? – Ҭанас уи дналазҵааит. – Ҳара ас ҳбықәгәыӷуамызт, ибыхьзеи? Изаҳзыбузеи абас?
Лара ҿымҭӡакәа лхы аалалырҟәит. Лылаӷырӡқәа нхаҟәҟәалеит. Лхәыҷы дҳәамҳәамуа дахьаадәылҵыз уаҟа дгылоуп, иааиз ауаа изымбатәбарахан.
– Уааи, уара, аранӡа! Уа узгылоузеи? Удухазаап уҳамбеижьҭеи, Данаҟаи! – Ҭанас ахәыҷы даашьҭихын дааигәыдирӷәӷәалеит, ихы днагәӡит. Ҵаҟа днаиргылеит.
– Иааит уажә ара!.. Ирҭахузеи? Изышьҭоузеи? Рыҩны иамкуеи? Еицырԥсса, еишьҭагыла!.. – Рушьа ианхәа лыбжьы ҿацаӡа амаҵурҭа иныҩныҩит. Уцәа унҭанарӡыӡон, иааухнарԥон.
Алаба кны дааҳԥылеит, лхы еихаҿаҳәа. Амамеиқәара лхаԥаны дыҟоуп. Уи лныԥшуент.
– Хәлыбзиа, Хаԥҭина! Иҟалазеи, ҳабгәамԥхои?!.
Ҳазынтәыкгьы ҳаиманы амаҵурҭа ҳныҩналеит. Ҳнеихәаԥшы-ааихәаԥшуа, ҳаиқәшьшьы ҳтәоуп. Ауаџьаҟаҿ амца еиқәуп.
Ус, дук хара имгакәан, Рушьа иабхәагь даакылсит, иблақәа жьаржьалеиуа. Уи уахьихәаԥшуаз, уаҩ ҭынчк, уаҩы гәзианк иакәызшәа дыҟан. Дӡыӷраԥшьӡа... Агәылацәагь еизеит.
– Абыржәыҵәҟьа Хьзан дааугароуп, Хьзан дыҟазар сҭахуп, Хьзан дыҟамкәа – мап!.. – Хаԥҭина лыблақәа ҵыршәаа, лхаҵа дцаны убри зыӡбахә лхәаз дааимгакәа лымуит. Сара игәасҭаз убри ауп, зегь лара лҳәатәы иахыԥомызт. Илҳәоз аӡәгьы даваломызт. Макьаназгьы лымч дақәгәыӷыртә дыҟан.
... – Абраҟа ҳара ҳаззааиз, хықәкыс иамоу, уажәшьҭа шәаргьы ижәдыруеит, ишәаҳахьазар акәхап, – ацәажәара даҿын Ҭанас, иаԥхьа еикәшаны итәақәоу днарыхәаԥшуа. Аӡәгьы аҷыҭ ихәлшәомызт. Еиқәӡырҩуа иԥшуп. Хьзан захьӡыз насҭхашәа, ихҭырԥарқьақьа ихаҵаны дтәоуп, ҵаҟа дышьҭаԥшуа. Еиқәакы, иҿаԥшылара машьцаны. Уи абарҭ риашьараҿ раԥхьа идыргылоз иакәзар ҟаларын. Абхәагь зымҩа дтәоуп, анхәагь – ллаба кны. Уажәы-уажәы лыԥҳа длыхәаԥшны лхы лырҵысуеит, длықәмақаруеит маӡала. – Ҳара ҳҭаца Ашьна, зегь раԥхьа дҳаргылоит. Аиаша уҳәозар, ҳаԥсы даҳзаҟәыҭхом. Лнаалашьа уҳәару, лҟазшьа уҳәару, дыԥхашьаԥхаҵо, абас дыҟоуп. Ҵоуп,
лара макьаназы дхәыҷуп, дқәыԥшуп, аха дҟәыбҷоуп. Иаргьы абас ауп дшыҟоу. Еиқәлацәоуп. Дара бзиа еибабаны еибагеит. Шәаргьы ишәыздыруамызт, ҳаргьы иҳаздыруамызт. Дара ргәаԥхаралоуп зегь шыҟалаз. Усами? – днарылаԥшит Ҭанас, аха аӡәгьы анҿимҭ, еиҭанациҵеит. – Изхысҳәаауа, хар рымаӡамкәан иҟан, зегь ҳреигәырӷьон. Аха аҵыхәтәаны, иахьынтәиааз ҳзымдырӡо, аԥшӡа нарыбжьаԥшит...
Ҭанас дцәажәон, ибжьы гәаҩаӡа, дмыццакӡакәа. Аха сара сзызхәыцуаз Ашьнеи Рушьеи ракәын. Рушьа ԥҳәыс дааигеи уажәи рыбжьара хар имаӡамкәан дааиуан, нас, зны илахь еиқәушәа дызбон, зны аҽакала, анкьатәи игәырӷьарақәа неихыԥраа ицазшәа. Игәы иҵхоз дацәыԥхашьаны аӡәгьы иҳаиҳәаӡомызт, ицәыҵаиҵәахуан уахь.
– Ҵоуп, агха дара моу иара ҳаргьы, абар ҳахьынӡанеихьоу, аха иҟаҳҵоит. Агха змоуа аӡәгьы дыҟаӡам, аха агха уриашароуп, убасҟаноуп ианудыруа агха иҟауҵаз зеиԥшроу.
– Ииашоуп, ииашоуп, ихәыҷқәоуп урҭ, нас ишԥа? Анҭ моу, дара иреиҳабацәоугьы иҟарҵоит агха, – шьоукы ахьгылаз уи инацдырӷызит. Урҭ еиҳараӡак аҳәса ракәын.
– Зегь уск-уск ҳаркуп, уеизгьы ижәдыруеит. Уажәраанӡагьы ҳаарц ҳгәы иҭан, аха ҳахьымӡеит. Иара аҷкәынгьы илымҳа аҭаҩра бзиаҳтәит. Арахь уахәаԥшуазар, ирзеимакыроу ҳәа акагьы ыҟаӡам... – Ҭанас игәы нҭырсакьашәа, дырҩегьых днарылаԥшит. Мшәан, дарбан згәы иахәо, зыхшара абас иҭыӡшәаханы ианыҟалалак алацәажәара? Абхәа ихы ларҟәны дтәоуп.
– Ишԥаҟам?.. Ирзеимакыроу ыҟамкәа, лхы еилагама?!. – дааҵҟьеит анхәа, зынӡаск деиқәаҵәахеит, џьарак дазымкрашәа лҽааҟалҵеит. – Сыԥҳа лара иахьылҭаху дзымцозар, иахьылҭаху дзымаауазар, лара ишылҭаху дыҟамзар, уи ԥсҭазароума? Да ишәҳәеишь? – лыбла ҟәазқәа нҭалыргьыжьит.
– Ус шԥабҳәои Хаԥҭинахеит, ус шԥабҳәои?!
– Мап, мап! Уи атәы сашәымҳәан сара… Схәыҷы уа дахәарҭам, дахәарҭам, избоит дшахәарҭам. Уажәнатә наҟ ҳаилгар еиҳа еиӷьуп. Иахьа хәлаанӡа аҩны дтәаны, дыҩнаркызшәа, дҟәыҟәнеиӡа...
– Ауп аха, дзамыхәозеи? Акы еимазымкуа аӡәгьы дыҟа-ӡам. Еимаркуа ҳәа акагь ыҟаӡам. Аха аҭаацәараҿы зны-зынла акы рымҳәаӡаргьы ауӡом. Уи бгәы иалымсын, Хаԥҭина. Аԥҳәыс ахаҵа дизхәыцуазароуп, џьара дцозаргьы, иаҳәан дцозароуп. Аҩны еимаркуа зегь ыртутуны зегьы ирылалымҵозароуп, еизыӡырҩуазароуп. Насоуп аҭаацәара аныҟало...
– Ииашами, аха иара уеизгьы абарҭ ирзеимакырахазеи? Аҭаацәара бзиа дрылоуп, ауаа бзиақәа дрылагылоуп, – ҭынч-ҭынч даацәажәеит абхәа. – Акы еимаркызаргьы, нас иаҳшьрыма?
– Убо ииҳәо, убо!.. – дырҩегьых дааҵҟьеит анхәа, ииҳәарц ииҭахыз алгаха имҭакәа, дааҿалҟәеит.
– Сара сызлахәаԥшуала, урҭ еиқәшәом. Уажәнатә ас ианалага, наҟ еиԥыргатәуп. Еихәарҭам. Зынгьы абас дгәаан даахьеит лара. Ижәымдыруеи? – ахҭырԥа еиқәаҵәа зхаз, уи Хьзан захьӡыз, анхәа лгәы иахәарц акәу здырхуада, иҽаарымкьыкьшәа даацәажәеит, дааны, урҭ злацәажәоз дазыӡырҩуа дахьтәаз. – Ауаҩу дахьахәарҭам иаразнак иудыруеит...
– Ус шԥоуҳәои, Хьзан, арҭ хәыҷқәоуп, ҳрыцхраароуп. Иҟалома нас, акы еимаркызаргьы, наҟ ҳрыгәҭасрыма? Зынӡаск еиԥаҳҟьарыма? Рымҩа иқәаҳҟьарыма? Ус умҳәан, ахәыҷқәа ҳрызхәыцып. Абжьагыла дрымоуп, дҵеиуп, дхаҵарԥысуп. Иан дшиҭаху еиԥш иабгьы диҭахуп, убри ҳазхәыцроуп ҳара...
– Мап, мап, уаҳа иалацәажәатәӡам ари. Исҭахым сара, исҭахыҵәҟьам!.. – лыбжьы неиҵылхит анхәа. Даапкӡоз џьысшьеит. Ашьна, акьыжыҳәа инеималҭәан, дындәылҵит.
– Бҵәуа, уа бҵәуанысҵап сара, бхы сырҷаҷап ақды инықәҵаны, бара ала аԥынҵа икылшәаз! – анхәа ллаба аӷьеҩҳәа ҵаҟа инышьҭалкшеит. Амаҵурҭаҿы иааҭынчрахеит.
Сара ҭаҭынк насҿыҵаскын, адәахьы сындәылҵит. Ашьна лхәыҷы дыкны ааҵра давагылан дқьызқьызуа. Рушьа алашьцара дналызбааит.
– Аат, ара узгылоузеи уара? Ашьна улацәажәарц!.. – Убри аамҭазы наҟсынтәи анхәа даасыдгылеит, ллаба рыххауа. – Дабаҟоу иара? Ара дсырбеи схәыҷы дызфаз!.. – днасзыҵҟьарцгьы цәгьа илбом. Аха Рушьа иҽиҵәаххьан. Нас
агәашә аҿы днеин, – Қәҭыл, Қәҭыл! – ҳәа лыбжьы налыргеит, агәылара лхы рханы.
«Иқәынҵәаша, аҷкәынцәа еизганы иҳажәылҵома», – насгәахәт сара. Амаҵурҭахь саагьыжьит. Ларгьы дааҩнашылеит. Ҩаԥхьа аиҿыхарақәа цон. Абхәа ҿиҭуамызт.
– Абраантәи лшьапы еихылго сымбароуп сара!.. – дҵысҵысуан, дқыџьқыџьуан... – Амыждараз исааӡаз!.. Бхы сырҷаҷап сара!.. – даҟәыҵуамызт.
– Шәаала, баба, шәаала! – Ҭанас дҩагылеит. Акагь шалымҵуаз ибазар акәхап. – Иҭабуп идуӡӡаны! Абзиараз уаҩ дааилааит!
Ҳазынтәыкгьы ҳандәылҵит. Аууы ааилдыргеит амаҵурҭа аҩнуҵҟа иааҩнахаз.
«Мшәан, лара илмазҵааӡеитеи, лара... лҿахәы злыдмырҳәазеи?..» – сгәы иныҵаххит, исҳәап, исҳәап ҳәа, аха убри аамҭазы...
– Шәеилагама, уара, иҟашәҵо закәызеи? Ас уаҩы ибахьоума? Аҳәса шәрызхәыцуама? Ани лыԥҳа аиҳабы лаангьы абас ҳзылухьан, уажәгьы – абас. Зегь зхароу лара лоуп, – дцо-даауа ҭаха лылымҭозар акәхарын лыԥҳа. Аҩны дааганы длыртәеит, илыбаргузеи уажәшьҭа? Алаба раархан идәықәаҳҵома? ԥхашьароуп, ԥхашьароуп!.. – ҷкәынак ибжьы аӷьеҩ-аӷьеҩҳәа амаҵурҭа иныҩныҩит. – Лара шәлазҵаау? Лара абра даанҿасуоу?.. Убри шәзазымхәыцзеи шәара?..
Амашьына ҳанҭалеит. Аус аируит аныҟәцаҩы.
– Улҭахызар даап, улҭахымзар уа дыҟаз, феида алылгозар лбап. Уи анхәа ҳәа иҟоу дымцаԥшьуп. Убри лоуп дзырблаҟьогьы... Даннеи, акакаиҳәа длыҵаҟьандаз... Аԥҳәыс думоур ҳәа ушәома? Ахәыҷы уа дырбап, дрымбар иабацари. Драаӡап... Аха уи даауеит. Аа, шәымбари дмаауазар!..
Амашьына иахылҵуаз алашара амҩа зегь ырлашо ицон...
Ашьна лықьызқьызбжьы уажәыгьы слымҳа иҭаҩуашәа саҳауан...
Рушьа, ихы икәаҽ, амашьына ашьҭахь дҭатәан...
Ауха ҳара акыраамҭагьы ҳашьҭамлаӡакәа ҳтәан. Ахәыҷқәа хазы рыстол иадтәаланы, рҵатәқәа ҟарҵон. Арии сареи ҳгәы каршәны ателевизор хахәаԥшуан. Ажәҩан агәы цқьаӡа, аеҵәақәа каххаа иахьабалак иаҵубаауан. Ҭагалантәи аԥша ҟәанда асуан адәахьы.
Нас, ашәқәа наҳаркын ҳнышьҭалеит.
Аҭынчра нахатәеит аԥсабара.
Ацәа инҭанагалеит икараха иҟаз ақыҭа.
– Даҭа! О, Даҭа!.. – аӡәы иҿыҭбжьы еергьҳәа сгәы инықәҩит сахьышьҭаз. Ала омаӡан иҟанаҵоз агәашә аҿы. Уи аӡәы идгьыжьыло, ҭахак инаҭомызт.
«Дызусҭада, иқәынҵәаша, уаха ҵхыбжьон зыҩны иазымкыз?» – сҩагылеит.
– Иҟалеи? – дҵааит ари дахьышьҭаз.
– Иҟалахи, аӡәы ҿиҭуеит, ибмаҳаӡои?
Ашә аасыртын сындәылҵит. Абарҵаҟны аԥырқьҳәа алашара насыркит. Хыхьнтәи сымаҭәақәа рышәҵахагьы смоукәаны, схахаӡа, уажәы амшын ҭалара сҽазсырхиаз џьушьап, абарҵа сықәгылоуп, алашара сықәыҷҷо.
– Еи, уара, уарбану? – сыбжьы насыргеит, хәыҷык иаарҿацашәа, абраҟагьы хаҵак дшынхо алаисырдырырц.
– Даҭа, абааԥс, иҟалозар, абраанӡа усзааскьондаз. – Уахь сыԥшит, аха дысзымдырит, алашьцара уираҟара дысзалбаауамызт. Саахынҳәын, акы аасышәхарԥақәашәа сналбааит. Ала уеизгьы даанашьҭуамызт, дахьгылаз дгылан, ҽырҵысы ҟаиҵар амуӡо.
– Маҳ, иҟанаҵозеи иаапкыша, уца наҟ! – ала снаҵаҟьеит. Убасҟан ауп аҽанаарҭынч иара.
– Еи, уара!
– Еи! – иҳәеит иаргьы, ибжьы аармаҷшәа. Алашьцараҿ уаҩы еиқәак дгылоуп, илабашьа кны.
Ахәыҷқәа ирызку ажәабжьқәа
Иҭаҭын иикыз днаҿыхеит. Ихы-иҿы еиқәара снахьыԥшит. Ихылԥа абз ҟьаҟьаӡа...
– Сузымдырӡеи?
– Аа, уздырт, уздырт, Қыбеи! Уабаҟаз? Уаҳзаазгазеи? Умааиуеи арахь?
Снаидгылеит.
Қыбеи уажә дызбазма. Иԥаҵа еиқәаҵәа иҿабаба, ихахәы илахь иҭассы. Ахырҟәыдцәеи аԥаҵасацәеи иара изыҳәан иԥсызшәа, егьараан дубаргьы убас ауп дышныҟәо. Уи даҽа ҳаблак аҿоуп дахьынхо.
– Ари ишакәым дҟалан... – аарла даацәажәеит, акы дшацәыԥхашьоз удырратәы, ихы ааларҟәшәа.
– Иҟалазеи, уара, илыхьзеи?
– Лыбаҩ лтәымызт, уи Аҭиа илдыруеит, абраҟа ахәшәтәырҭаҿы дааган...
«Ос, уналахәаша уцааит, уажәшьҭа уаха убри улышьҭаз, уцәа ырӡны...»
– Уара, нас, иахьантәарак шәабаҟаз, шәызҿыз?..
Иара дааҟәындҟәындшәа жәақәак ааиҳәеит, аҭаца ԥхашьаԥхаҵа леиԥш.
– Машьына ҳәа кыр умоума? Дызлацозеи нахьхьи шьҭа? – сгәы иныҵаххшәа саацәажәеит.
– Амашьынагь абаҟаху? Адгәыр иҟны снеин, аҩы дашьны дыцәан, ихәда аххыҳәа абжьы го, егьырҭ уаҩ дсымбеит...
«Ос, иуқәхәлаӡама зынӡаск, уа утәык иамуӡо...»
– Уца, дызнеиуазаргьы убап...
– Сеиџьыԥ-еиџьыԥуа саахынҳәын, лара дахьышьҭаз сныҩналеит.
– Иҟалазеи? – дҵааит, дыккаӡа ацәа даалҵны.
– Иҟалазеи бымбои, Қыбеи иԥҳәыс илықәнакит...
– Сара снеин снышьҭалеит, аҭӡахьы сҿы нарҳәны. Уи змааназ ларгьы илдыруан.
– Абри акәымыз исҳәоз, шәынтә адырра рысҭеит, шәынтә снеит, ахәшәтәырҭахь дысзаагомызт... – даагәамҵ-хамҵит лара. Дгылан лҽааилалҳәеит. Акаруаҭ днықәтәеит.
– Ишԥаҟасҵари уажәшьҭа, анцәаузша?
– Ишаабҭаху? Сара уаҵәы ашьыжь шаанӡа аусура сымцар ԥсыхәа сымам...
Зныкгьы сақәшәахьан абри аҩыза сара.
Аӡынразы. Ақәабаа-сабаа насҿасуа, аҳәынҵәа сынҭаҳауа бжь-километрк сцаны саахьан. Уи аухатәи анысгәалашәа, абыржәы убасҟан еиԥш сыцәа ыҟамкәа, сыфа ыҟамкәа, сеилабааӡа адәы сцәызшәа сгәы ааҭаӡыӡеит. Ох, уԥҳәыс дмедицинатә усуҩызар, ухы нҿаҳәаны, уқәҵны уцароуп. Дара рзыҳәан шьыжьы ыҟамкәа, шьыбжьон ыҟамкәа.
– Нас, ишԥазури, да иҳәеи?
– Ишаабҭаху, ишаабҭаху. Иахьыбҭаху бца, сгәы ааԥҵәаӡеит!.. Исыҭ сара аҭынчра, аԥсшьаха...
Аҩнгьы сан дыҟаӡамызт. Ахәыҷқәа насҭхашәа игылаз акаруаҭ аҿы ицәоуп иҭахәхәа.
Дындәылҟьеит лара.
«Ишԥаҟаҳҵари иқәынҵәаша? Ахәыҷқәа рымала иаанҳажьыр ирыхьуа здырхуада? Иааԥшыр, уаҩ ҳрымбар, ргәы ҭҟьап, уаӷеимшхара...»
Сҩагылан сҽааиласҳәеит.
– Еи, бабацои уахь бхала? – сыбжьы налықәсыргеит. Аха уи сыбжьы лаҳауа дыҟахызма, ахҭҟьареиԥш дыҭҟьахьан агәашә.
Ашьҭахь, сшыԥшыз, агәыла ԥҳәыс длыманы даакылсит.
– Ҳара ҳцап, Даҭа, иҳахьри? Ҳазгарызеи?..
– Изакәызеи ибҳәо?.. Ауадаҩ балаҳҵоит, аха абра ахәыҷқәа рҿы баҳзаанҿас, уигьы дшыҟалах здырхуада?...
Иааигәоума ԥшь-километракгьы? Уныгәнысуа амҩа уаныз. Хәыцра шәкы уҭаап. Џьара цәыҵлашьцараха, џьара хәыҷык илашараха.
– Иухьи, уаҳа иузеихымгаӡои? – ари слырццакуеит амҩа ҳахьану. Қыбеи уиаҟара дмыццакуазаргьы ҟалап.
«Ҳнеиаанӡа акы лмыхьуандаз, иқәынҵәаша...» Ахәышәтәырҭаҿы алашарақәа каххаа иаркуп.
– Дышԥаҟоу? Дышьҭашәҵама? – ари дшыныҩналазҵәҟьа амедеҳәшьа ҷаԥшьаҩы дналазҵааит. Уигьы жәақәак лҳәазар акәхап, аха сара исмаҳаӡеит. Ашә аныдырҵа, наҟ снармышьҭызшәа, уаҟа саадхалеит.
Сара, уаҳа иҟасҵарыз санақәымшәа, абарҵаҿ игылаз аҟәардә хәхәаҿы снеины снықәтәеит. Ари акыраамҭагьы ддәылымҵыкәа уахь дыҩнан. Амедеҳәшьеи уи аԥссаҩи зны анахь иҩлап, зны арахь иҩлап. Ак дәылыргалап, ак ҩнаргалалап, убри иаҿуп. Рҽаздырхиозар акәхап.
Ашьҭахь, слеиҩеит, слеиҩеит абарҵаҟны, аха шаҟа улеиҩеирызеи? Ҵаҟа сылбааит, схалеит.
– Ара уқәиоума?
– Аиеи, ара сықәиоуп, – схәеит сара. Сеиҩырхәа, ахәшәтәырҭа абарҵаҿы, есымша ачымазцәа аҳақьым изыԥшны изықәтәалоз аҟәардә хәхәаҿы снапы схы иаҵаҵаны сықәиан.
...Анахь сааҳәит, арахь сааҳәит аҟәардә сахьықәиаз, аха сзыцәозма. Аеҵәақәа каххаа жәҩангәы икыдуп. Акы, ҩба, хԥа, ԥшьба... – аԥхьаӡара саҿуп.
«Иуасҳәарызеи, Қыбеи, уара? Ҭынч, укәаԥӡа уажәы уиарҭаҿы уиоуп. Сара ара уԥҳәыс лыҷаԥшьара саҿызааит. Уажә сара сакәу џьушьап дызтәу. Аԥсуара ныҟәызгозар акәхап... Аха уаҳа умԥсит...»
Сынҭанагалеит...
– Аҳ, ишԥабҳәеи?.. Амашьына ҳҭахуп бҳәама?.. Сабацари сара иқәынҵәаша? Адгәыр ижәны дыҟоуп... – сцәырҳаны ахьышәҭҳәа сҩаҵҟьеит.
– Уабацои уара уахь, уабацои? – лара дсышьҭоуп. – Уаангыли, уаангыли! Иухьи? ԥхыӡ убама?
Саԥхьа дгылан ари. Сара схаԥыцқәа еихамгыло аҟәара-ҟәара сеиҵасуан.
Аухантәаракгьы сгәаҭеиуан сара. Қыбеи иԥҳәыс уажәы-уажә дахьуазыруаз саҳауан. Ари даадәылҵуан, днасыхәаԥшуан, дныҩналон наҟ.
Аҵх ашарахь инықәлеит. Еимыггон ашьхарахь. Арбаӷьқәа аккаҳәа инеиларыԥсеит.
– Сара уажәшьҭа сцалароуп, усура сымцар ауам, аҩны снеиаанӡа ишоит...
Ари лыблақәа ҭраа дсыхәаԥшуеит, уажәы мчыла акы лыцәганы сдәықәлазшәа. Еснагь лааигәара уҟазароуп илҭаху.
– Бымшәан бара. Ашара быхьӡоит уажәшьҭа. – Аҩны санааи ҳгәыла ԥҳәыс дгыланы, ҳхәыҷқәа реилаҳәара даҿын.
Саргьы сналыцхрааит. Урҭ ашкол ахь ицар акәын. Крырҿаҵаны амҩаду ахь исыман скылсит. Нас автобус анааи, инақәсыртәан, аҩныҟа саахынҳәит.
«Дшыҟоу здырхуада, иқәынҵәаша? Акы лмыхьуандаз?..»
Аҩны ашәқәа насыркын, ашҭа санынҭыҵуаз аамҭазы, сыԥшызар, ари ахыкәалаа еиԥш агәарабжьара дыбжьҟьаны дааиуан. Аха санылба, дааԥышәырччеит.
– ԥоу? ԥҳау? – сналԥыххылеит.
– Аԥа!
– Ҳаи, анцәа иџьшьоуп!..
Сгәырӷьеит! Ус Қыбеигьы дымгәырӷьазар ҟалап. «Диит аҵеи, – сгәы сҭацәажәон сара. – Ажәҩан икыду аеҵәақәа даҽа еҵәак анрыцло еиԥш, ҳаргьы дҳацлеит даҽа хаҵарԥыск. Ома ҟалама, нас, иаха смыцәазар! Баша исҳәоит акәымзар, иара Қыбеигьы дыцәеит ҳәа сыҟам. Амала, дыԥхашьаны иҽахьиҵәахыз ауп ахыдара, аха иоуҳәарызеи... Диит аҵеи!»
АМ
Ш ХЬАНҬА ҬА
Амш аҽҵыршәааны, алакыҵа узҭамԥшӡо, ашьыбжьышьҭахьрахь инеихьан. Митәеиқәаҵәак ишақәшәаз ҩашьомызт – иҭахәлакын, иҭахәлашьцан. Иналаршә-ҩаларшәны хысбыжьқәак умаҳауазар, уаҳа даҽа бжьык улымҳа иҭасуамызт. Набжьоу аҳаблан, амшын цәқәырԥара еиԥш, аибашьра хлымӡаах ахысхьан. Абылфҩы ықәышәшәо, аҩынқәа амца зыцрасыз ирхылббуаз алҩа еилахәашь-еилаҳанто, инеилыҩры-ааилыҩруа ажәҩан рҽаҵаргалон.
Ҭарҟан дызхыӡааз иҩны-игәараҭа, рыцҳарак ишақәшәаз мҩашьо, алахь ҭакәаҳа, аԥенџьырқәа ҭаҟәыбаса, иқәықәмашәықәмаха иааԥшуан иууаӡа иахьгылаз. Ицеит, инахәлабгеит уаанӡа иаҵаз, изырԥшӡоз, изырӷьацоз аԥсҭазаара, аибашьра мышьҭа-цәгьа инахәлакәаҳаны. Уаҩы иааизымчҳаратәы аҳауагьы ҭахәаҽын, аԥсабарагьы еилахәашьны узаҿаԥшуамызт.
Уаҩ дахымызт уажәы араҟа. Иҭацәыран Ҭарҟан Ацанба иашҭа-игәараҭа. Иҷкәынцәа, аибашьра зыҽны иналагаз
инаркны, ирымаз рабџьарқәа аашьҭырхын, рҩызцәеи дареи рҽааибаркны абнара рҽарҭахьан, аӷа хәымга иҿагыланы иабашьырц, дыԥхьадырҟәҟәарц. Зажәымҭа аӡахәарқьақьа ахарҵаша, еиҳа зылшоз агәымбылџьбара имчра ааирԥшит егьызхараӡамыз, агәнаҳа иаҵамлацыз набжьоуаа рҿаԥхьа. Амаалықьцәагьы дырзымхәыцит, абла ҭшашақәагьы дырзымхәыцит, абыргцәагьы дырзымхәыцит.
Ҭарҟан уажәы иҽыларҟәӡаны, ашәырҵлақәа днарывҵагыла-аарывҵагыло, иҩны-ибаҳчарҭа давҵаланы акыр днаскьеит. Знык иадамхаргьы сыҩны снеины, сашҭа-сгәараҭа сынҭаԥшындаз ҳәа имаз ахәыцра, абжьааԥны еиԥш уажәгьы дарҭынчуамызт.
Шаҟа дазгәышьуазеи, шаҟа иԥсы ҿнакаауазеи Ҭарҟан иҩны мгеимцарак иадамхаргьы аныҩнаԥшра!.. Иҷкәынцәа ахьиааӡаз, рыԥсҭазаара зегьы зыдҳәалаз, уажәы ааигәара дзымнеиуа, еиқәыхьшәашәа, ицәтәымхазшәа зымҩа игылан, гәыбылра-ҟәандарак анымԥшӡо.
Ҭарҟан игәы аҭҳара-аҭҳара еисуан. Зны-зынлагьы шәарак наижәланы дааихәланагәон. Амаҷ азы длыбжьахәашаргьы алшон, иаалырҟьаны иҩны абаразы дахьааиз, уаҩы дааизгәамҭаӡо. Еибарҳәаго иҩны ишыҩноу днарыхҭыгәлар, аа, уара, ҳаззыԥшыз аԥсуа хаҵа дахьааз, цқьа шәнаихәаԥшны ҳаҭыр наиқәшәҵеи ҳәа инеихыкәласуа егьа аҵәы наиларыкшарын. Уи иара изычҳарымызт, изыхгарымызт.
Иахьабалак, уаҩ дахьахым ақьаԥҭа еиԥш, иууаӡа, иааузхымгартә еиԥш, иҭынчран. Ҷытбжьыкгьы уаҳаӡомызт. Араҟа иахыҩрыз ацәқәырԥара зегь арҭаслымхьан.
Ҭарҟан инеихиган, даҽа ԥыҭк днаскьеит иаԥхьаҟа. Уажәшьҭа егьигӡам, днаваҵәины аца ахьгылоу аҟынӡа дызнеир, амаҵурҭа днавыԥшны, ишиҭаху иҩнгьы днагәыдыԥшылоит, иашҭагьы дынҭаԥшуеит. Раԥхьаҟа агәарабжьарахьгьы ҭацәыроуп, уаҩԥсы дықәыршәӡам...
Ҭарҟан игәи-игәи еилаԥшуа, днавҵҵәрааны акәасқьахь ахалара изымгәаӷьыкәа дышгылаз ауп, машьына ласык еилыӷрааӡа, абжьы харззала, еиҵақьы-еиҵақьуа агәарабжьара ишаабжьалаз. Ҭарҟан игәы наиҵасын, ашырҳәа ишьҭахьҟа
дҩеиҭаԥеит. Ари бзиарак ишазҳәамыз ҩашьомызт. Дрымбартә еиԥш иҽнаваикит дзыдгылаз амаҵурҭа акәакьҭа, аха араҟагьы ишәарҭан. Аҩны иаавалар, дрымбарц залшомызт...
Зхы ҭаҟәаҟәаз амашьына шааиуаз аҿывҳәа иаақәдырҵәиаан, Ҭарҟан игәашәеимҟьара инаддырххылеит. Ҩыџьа аҷкәынцәа, армаҭәа зшәыз, ашҭа ишааҭалаз еиԥшҵәҟьа, рывтоматқәа акәасқьахь инарханы, аҟәыр-ҟәыр ааҭдыргеит инеиқәырццакны.
Иахьынтәиаауаз здырхуада, рԥаҵа гәамсиҭқәа рҿабаба, арҭ угәы назызцаша уаа ҽеиқәак роуп узрызҳәомызт. Рҩыџьагьы инеибеиԥшны ицәымҟыр-цәымҟырӡа, рацәак иауцәамызт. Рыԥсы ҵамҵамра рныҟәашьа ианыԥшуан. Иаалырҟьаны, аамҭа кьаҿк иалагӡаны ус хьамҭак мҩаԥыргарашәа, ажәыр-жәырҳәа агәашә иахьҭалаз иццакы-ццакуан.
Ҭарҟан азныказы, иҟаиҵара дақәымшәо, даабжьажьеит, аха нас днеиҭаԥан, аҵла иҽнавакны иҽынкаижьит, рацәак дымцакәа... Анышә иҽамаданы иԥсы иӡар иҭаххеит. «Ааи, ианакәӡамыз сааизаап, сара иқәынҵәаша?!. – игәы инҭиҳәааит. – Арҭ ԥсызхоу иаҩсуа иреиԥшым... ицыхлымуа идәықәуп»... – ихаԥыцқәа неихаирӷәӷәеит.
Асолдаҭцәа шааиуаз, акәасқьа ишынхалаз еиԥш, дырҩегьых аҟәырҟәырҳәа ахысыбжьқәа ҩхаларҵеит, аҭуан ҵыблаауа.
Ҭарҟан иҩны кылыржәаӡазшәа дназхәыцит. Ари змааназ – иааҳамԥыхьашәаз аӡәгьы даанҳажьуам, деихаҳхуеит, араҟа ҳара иаҳԥырхагахо уаҩԥсы дахымзар ауп ҳәа аанагон. Ари аҩыза абжьы заҳауазгьы шәыԥсык ихазаргьы ицәа дынҭӡыӡон ихәы-ижьы ҩеиланаргылон.
Бзиарак ишазҳәамыз уаҩы идырратәы иҟан, аха Ҭарҟан иҽхьынкаижьыз дзеиҭамҵуа, дшьаҳиҭханы иҽизырҵысуамызт. Ихьыссы иааԥшуаз илаԥыџь жәпақәа днарыҵаԥшны, иаԥхьаҟа имҩаԥысуаз зегь ибарҭан. Иаԥсуа хылԥа ихымҟьартә еиԥш инеихаирӷәӷәеит. Ибымба кьаҿ ишәыз макьаназы ацәаакыра алсыртә иҟамызт.
«Абри акәын сызхаанымхацыз...» – дааҳәыҵәы-ҳәыҵәит Ҭарҟан, адгьыл хьшәашәара инапы нықәшьуа.
Ус шаҟа аамҭа иԥсы ӡаны, дгылар дзымгыло, деиҭаҵыр дзымеиҭаҵуа, дызҭашәаз иҽизалымхуа, хәыцра гәарҭак ашхырцәаӷь реиԥш ихапапаны диаз здырхуада!..
Аԥсҭазаараҿы дызқәымшәацыз, иааихимгацыз акагьы ыҟаӡамызт аԥыхьатәи аибашьра дууӡӡа аан инаркны. Усҟан дыҷкәынан, аӷа хәымга диҿагылан деибашьуан. Абџьар икын. Дагьацәынхеит, дагьыхынҳәит деибганы. Аха уажәы, иара иԥсадгьылҵәҟьа ианақәла, ихы злаихьчозҵәҟьа абџьар инапаҿы иҟамлеит. Аибашьраан, аԥсадгьыл ахьчараан абџьар зкым кыр дхәарҭоума, илуршараны иҟагәышьоузеи!.. Убри акырынтә ихьааигахьан Ҭарҟан, акырынтә игәнигахьан ишықәсқәа акыр ишаҳаракызгьы. «Сара абас сыжәбоит, аха исықәлаз, схырҵәара иашьҭалаз, сыԥсадгьыл сымазкәа, шәгәы ишԥаанагои, сиеигӡарызу?!. Мап!.. Уи азы гәыбӷан сышәымҭаӡан, макьаназгьы шәақьк ҭсырҟьартә сыҟоуп...» – иҳәалон игәылацәеи иареи анааидтәалалак, амца зҭаз аҵла гәаҩа ашьапы иҽнадхало. Иара ихьаа игәылацәагьы ирхьаан...
Ус, иаԥхьаҟа дшыԥшуаз акәымкәа, игәиҽанӡамкәа, иҟауҵәуо иааидыххылаз ала инеихаххын, ақьышә наихьшьуа, иахьабалак дааимнадеит, араҟа узкажьузеи, кыр ухьуама, иугәыҵалазеи аҳәарашәа, ахы наидшьыло.
– Аа, уаапкааит, Дамшә, уаапкы!.. Уабаакылси уажә араҟа усышьҭаланы?.. Ҭынч џьарак узымтәаӡои?!. Сураргамарц аума угәы иҭоу?.. Абыржәыҵәҟьа ухынҳәны уцароуп!.. Араҟа ишәарҭоуп... уаргьы уршьуеит, саргьы сыршьуеит!.. – иҳәан, ибжьы рмаҷӡаны ала днаҵаҟьеит. Аха иара ҽмырҳа ҟаҵаны, ииҳәаз агәхьаа мкӡакәа, иааины инаиваиеит игәыбзыӷуа, уара иухьуа саргьы исыхьроуп аҳәарашәа.
Ҭарҟан, ианхәыҷыз аахыс иԥсы изалымхуаз, зегь реиҳа игәцареикуаз, уажәы ас ианиба, иаарыцҳаишьан, инапы наирххан, ахәда қамсысра инакәыршаны иааигәыдиҳәҳәалеит. Иара дзықәшәаз агәаҟра ицеиҩнашар шаҭахыз мҩашьо, иҟрымҿрымуа, игәынқьуа ахы иднашьылон. Нас иаргьы аҽааиқәнакын, аԥхьатәи ашьапқәа ахы нарынҵаны, Ҭарҟан иеиԥш аҽырҭынчны аԥхьаҟа иԥшуан, акәасқьа иҵыԥшны агәашә аҟынӡа алаԥш наӡартә еиԥш.
Ҭарҟан, илымҳа кыдҵаны, иҟаларызеишь анаџьалбеит ҳәа игәы цыхцыхуа иаԥхьаҟа дшыԥшуаз ауп ихәанчаӡа цәажәашьҭыбжьқәак илымҳа ишааҭасыз.
– Џьаба, Џьаба... моихеде ақеҭ!.. Ра внахе...ра внахе!.. – руаӡәк дгәырӷьаҵәа ибжьы ааҩныҩит акәасқьа ашьҭахьтәи ауада. Уи иаанагоз: – Џьаба, Џьаба... уааԥши арахь, ара избаз убома? – ҳәа акәын.
Ҭарҟан урҭ рыбызшәала маҷсаҷқәак иаҳауан. Ақалақьаҿ аус ахьиуаз даргьы аус рымуази, рыбжьы рхарыззала ианцәажәоз акырынтә илымҳа ҵнашьаахьан.
– Ра иҟо, биҷо, ра нахе? – дҵааит Џьаба зыхьӡыз, иҩыза ишҟа ихы наирхан.
– Иҟалазеи, иубазеи, аҷкәын?– ҳәа акәын иаанагоз.
– Аа, уҟәре... есаа намдвили ацхази!.. – Аа, уихәаԥши, абри иоуп аԥсуа хаҵаҵәҟьа!.. – иҳәеит егьи, иибаз џьашьахәыс иҟаҵаны.
Ҭарҟан ахьышәҭҳәа игәы назцеит иҟалаз. Азал уахьыныҩналоз, арыӷьарахьтәи аганахь ала иҟаз ауадаҿы икнаҳан иаб ипатреҭ, ианиааз анкьаӡа зны иҭиххьаз. Иԥаҵақәа џадраӡа, ихаршаланы, ԥсуа маҭәала деилаҳәан. Уаҩы наӡа-ааӡак иакәын, еиқәакы, аԥсуа хаҿсахьа ззырҳәаҵәҟьоз ааирԥшуан уааиеиҵашьыцыртә.
Ҭарҟан уажәы убри иадгыланы ишахәаԥшуаз гәҩарас иааҟаиҵеит.
– Амас хедаав?.. – Ари убома?.. – еиҭаагеит абжьы хәанча. – Аԥхазури чохаахалухи!.. – Аԥсуа маҭәақәа!.. Аԥсуа шәҵатәқәа!..
– Ҳау, ес намдвили аԥхази ҟоԥила!.. – Ҳау, ари аԥсуа иашаҵәҟьа иакәзаарын!.. – иааџьеишьеит Џьаба дназхәаԥшыз, гәахәаракгьы ааинаҭеит дырҳәаҵәыҳәаҵәуа дахьыҩнагылаз.
Ҭарҟан аҟыԥыҳәа ихшыҩ назцеит уи зегьы змааназ. Иаб ианиааз иныҟәигоз иаԥсуа маҭәақәа зегьы араҟа икнаҳан иахьа уажәраанӡагьы еиқәырханы, аӡәгьы даламкьысӡо. Аԥшәма дзеиԥшраз, ихныҟәгашьаз аанарԥшуан. Урҭ уи рыԥсы налахазар акәхап, рылаԥш рзаҟәымҭхо иадгылан.
– Ех, садаа маги ес намдвили аԥхази?!. – Еҳ, дабаҟоу уажәы уи аԥсуа хаҵа?!. – дааҽхырччашәа ихы ааирҵысит, аԥсуа хаҵа
цқьа дзымбацыз, уажә уи зқьышә дықәҵаны ицәажәоз, атәым ҷан иазгәыҳәуа еизызыҳәҳәоз арԥыс шаҭлаҟьа.
– Аиӷье, аиӷье... карги сачуқариа!.. Албаҭ асеҭи вегарсад шьевхдебиҭ!.. Нахе, ранаирадаа гакеҭебули ес хмали!.. Верцлисаа, биҷо!.. Амас уҟәре!.. Есец верцхлисаа!.. Ишьҭых, ишьҭых!.. Ҳамҭа бзиоуп!.. Ари аҩыза ус уара ишуҳәо ҳақәымшәаргьы ауеит... Уахәаԥши ари аҟама шыҟаҵоу!.. Ираӡынтәуп!.. Ари уахәаԥши!.. Аригьы раӡынтәуп!.. Еилаҳәаны ишьҭых!.. Ас иҟоу араҟа иаҳзааныжьуам!.. – Џьаба иԥсы ҵамҵамуа иҩыза инаидиҵеит еилацырцыруа, еилыџьџьаауа дызхәаԥшуаз араӡын ҟамеи, араӡын маҟеи аанмыжькәа, егьырҭ амаҭәақәа инарылакны ишьҭихразы..
Ҭарҟан иаб Шьаадаҭ иԥсуа маҭәақәа рыԥсы алаханы, цқьа рылаԥш рзахгомызт еимҵакуа иахьыркыз. Џьаба арҭ иара иахьимбаз игәы еихьнашьуан, деиҵарӷәӷәа дакын, аха амҩа инықәлар акы ицримҟьар игәы иауӡомызт. Аха еизырҳәҳәоз, ашәарыцацәа реиԥш, еицырзеиԥшны дахьахәаԥшуаз маҷк игәы аҟажон.
Ишырҭахыз еибарҳәаго иҩнан атәымуаа Ҭарҟан иҩны, инеихәлаччо, инеихыкәласуа. Дара рзыҳәан уажәшьҭа уаҳа шәарҭарак ҟалап ҳәа иақәгәыӷуамызт. Ирҭахыз алырхуан, ирҭахымыз ҵаҟа икарыжьуан, еиладырҩынтуан, еиларкәаҳауан иҳәарԥсаруа иахьыҩназ.
Ҭарҟан урҭ зҿыз уажәшьҭа игәы азцон, ихаԥыцқәа ахьеихаирӷәӷәоз аҿҿа рыҵгон, аха илшагәышьоз!.. Амчымхара дызҭашәаз иҽизалхуамызт, даҳәынҷахьан дцәыҵахәаҽны...
Ус, дшыԥшыз акәымкәа, дызқәымгәыӷӡоз ҟалеит араҟа... Арыҳәцәа руаӡәк иеилаҳәара кны дналбаан, ашҭа дықәланы агәашә шыҟаз иҿынеихеит, игәалаҟара наиҵахәмаруа. Зегь иара инапы ианырҵазшәа, ихы наҭааҭо дахьнеиуаз ус игәы иаанагозаргьы ҟаларын, фырхаҵара дук мҩаԥигазшәа. Аха изгәамҭоз – арыцҳара зцыз ҷанын дызҵаз. Аҷан ҷануп иахьугалакгьы, шәиԥхьыӡ ацуп наунагӡа, рҳәоит...
Убри аамҭазы Ҭарҟан игәеисра, игәеибафара еилнакаазшәа, акы иакӡамшәа, ахьышәҭҳәа иҩаҵҟьеит Дамшә. Дшазыԥшӡамыз, уажәазы ари аҩыза ҟанаҵап ҳәа дшақәымгәыӷуаз, ахҭашәара иазкылҟьаз иаашьҭнакәыцәааит, анкьа ишибахьаз еиԥш, дшақәгәыӷуаз еиԥш. Дамшә рыцҳа агәеилгара амамыз, ус иазхымгеит, ус изымтәеит иабоз ахәлаганы, аҽырҭынч. Уи ианакәзаалакгьы иацәаҩамызт агәеилыххара иамаз аҭахәаҽра. Ахы ақәнаҵозаргьы иадыруан иззыҵҟьоз ишазнеитәыз.
Али-ԥси рыбжьара, еилаҳәара дук кны, ашҭа иҭаланы инеиуаз асолдаҭ инаихьӡан, иууаӡа иԥаны инеигәыдԥалеит. Абжьааԥынгьы уи афырхаҵарақәа анымҩаԥнагозгьы ыҟан. Шамахамзар тәымуаҩык ашҭа дҭанажьломызт, дҭаларгьы дызҭыҵуамызт. Иара даныҟазгьы, даныҟамызгьы инхара иахылаԥшуан.
Ҭарҟан цәгьалаҵәҟьа уи ҳаҭыр ақәиҵон, ихәы абжа иааиҩшаны иаиҭон. Аха аибашьра иалагаз аахыс дахьцалакгьы иааицрымшәо ишьҭан, абнара иахьылатәазгьы иааиԥыршәаны шьаҿак ҟанаҵомызт. Дамбар дахьыҟазаалакгьы даԥшаауан...
Ихьыз изымдырит аҷан иаҵаз. Игәы нҭыԥсааит, ишьҭахь ала амшә наиқәбаџны дакыз џьишьеит. Еилагаӡаны акәын Дамшә уи ишизыҭрысуаз. Иикыз наҟ иршәит, ма уи ишԥасыҟәнамкри ҳәа, аха иара еиҳа-еиҳа агәы еибакны ицрасуан, ацқәа хырџьаџьаны, дааиӷырнамхыр амуазшәа. Аҟазшьа аҽеиҭанакӡеит, иара иазымдыруаз, ахәымгара мҩаԥызгарц ашҭа иҭалаз дшеилнакааз мҩашьо. Ҭарҟан ԥхӡашала ирҳаз имал хәыҷы арҳәцәа иахьыргоз аҽаҿнашьаауан. Агәаӷьра иаанарԥшыз атәы аҳәара даараӡа иуадаҩуп. Уажәымзар-уажәы дааихнаҵәап уҳәарын. Знык ицрасит, ҩынтә ицрасит... Ижьы ҭнахит, еибаркәымпылит... Иавтомат ихы изамырхәеит, импыҵнажәеит...
Ҭарҟан ари аҩыза дақәымшәацызт, ари аҩыза имбацызт. Зны дныҵҟьаны, днархаххны, автомат нышьҭԥааны ихы иаирхәарц игәы инҭеикит, аха имч-лшара злаҟаз ала изеиԥшымтәыр ҳәагьы дацәшәеит. Насгьы, еиҳараӡак ишәарҭаз, акәасқьаҿы дырҩагьых даҽаӡәгьы дыҩнан, иԥсы қьалықьашо, дыздәылымҵыцкәа.
Ус, Дамшә, ишибоз, уи инеихыҵын, автомат ахькажьыз инахаххын, ашьапқәа ақәырӷәӷәаны, ахапыцқәа аларԥаны
иԥыххааса иқәнаҵарц ақәнакит. Икыднаҟьеит, иацҳаит, ишьҭанакшеит, аха уи ус иузыԥҽуа иҟамызт... Уаҩы ишимбац ала агәаӷ кны иацрыхон, Набжьоу иааҟалаз зегьы абас иҟоу, уаҩ дзымшаҭо, ауаа нзырҵәо абџьарқәа ирыхҟьаны ишыҟалаз еилнакаазшәа... Аха, ашьҭахь, уи аҷкәын маҷк иҽааибыҭаны дгылозшәа анаба, дырҩегьых инеизыҭрысит, уараӡәк ма сыԥсы ушԥасзамҭари ҳәа агәы инҭанакызшәа.
– Мишьвелеҭ!.. Мишьвелеҭ!.. Сада хар, Џьаба, сада хар?!. – Шәсыцхраа!.. Шәсыцхраа!.. Уабаҟоу, Џьаба, уабаҟоу?.. – убасҟан, уаҳа ԥсыхәа анизамҭаӡа акәхап, ишилшоз акәукәуҳәа дыҳәҳәеит. Ацхыраара иҭахын, ацхыраара даҳәон, зхы изамыхәаз арыцҳа иеиԥш дахькажьыз.
– Ра иҟо, Вано, рамохда? – Иҟалазеи, Вано, иухьзеи? – иеилаҳәарақәа шикыз абарҵа дааҵаххит Џьаба, иҟаиҵара дақәымшәо, дшаҟьшаҟьо. Иҩыза дкажьны ала дшафоз аниба, деиханы уахь иҿынеихеит дҳәамсҳәамсуа.
Аха убри аамҭазы аџьашьатәыҵәҟьа ибеит Ҭарҟан. Џьаба дҳәарҭқалеиуа дыҩны дышнеиуаз анаба, ала, иҟалаз еилнакаазшәа, изықәбаџны иарыххоз ахьышәҭҳәа инеихыҵын, ари ишҟа аҿаанахеит ицыхлымуа, иаапкӡазшәа, еилагаӡаны.
Џьаба иҟаиҵарыз дақәымшәеит. Иикқәаз акакала иршәны иаҿаижьит, аха ала изаанымкылеит. Ишыҟанаҵац еиԥш, иууаӡа иԥаны игәыдԥалеит, игәыдсылеит, ахы мшаҭо инеицрасит. Ииулакгьы иавтомат неихиԥаан, инақәикит, наунагӡа аԥсҭазаара иалихырц, иалыхәдеитәырц. Иара аҟыԥыҳәа шьҭахьҟа инеиҭаԥан, дырҩегьых инаижәлеит ахы шьҭацаланы.
– Уамеихсын, уамеихсын!.. – ҳәа дыҳәҳәарц днышьҭыззеит Ҭарҟан, аха ибжьы иргаанӡа автомат абжьы геит аҟәыр-ҟәырҳәа инеиқәырццакны. Ала ааҵәа-ааҵәааит. Аха нас, дшыԥшуаз, ала ауаҭәашәпарахь иақәшәазар акәхап, инышьҭас-нышьҭасит, иаабалыбаҭан. Аха Дамшә аҽкамыжькәа, зегь дарароуп, ишҟа еихон. Убри акәын изышьҭаӡаз, убри акәын изызхәыцуазгьы. Инкаҳаны аԥсы нахыҵаанӡа ихьаҵуамызт. Ус ахысыбжь еиҭаагеит. Ала зны икаҳаит, зны ишьҭыԥеит.
Иҵәааҵәааит уаҩы ишимбац еиԥш, уаҩы иааизымчҳартә еиԥш. Дамшә рыцҳа изгашаз ақәшәан, ишыԥаҟьԥаҟьуаз аԥсы нахыҵын, аҽааиқәнакит. Ахҭыԥқәа анпыҟҟала, ашьаӡа аҿыҵхәрааны ицон иахькажьыз...
«Ала!.. Алақәа шәара!.. Ала аԥынҵа икылҟьаз!..» – Ҭарҟан, иԥсеивгара еихәлагәаны, акы дахәаҽуазшәа, ибжьы изҭкаауамызт.
Егьырҭгьы, ирыхьыз рхаҿы ирзаамго, еишәараеиҵараха, рыԥсы анроу, имагамаго агәашә инҭыҵит. Ала ирызнауз даараӡа ихьааргон, игәныргон, ргәы азыԥжәон...
– Амаҭи ӡагли амаҭи мсгавсиа... убедурни ариан... Маҭган каргс вер нахав!.. – Рлагьы дара иреиԥшуп... лахьыцәгьақәоуп... Урҭ рҟынтәи бзиарак узазыԥшуам!.. – иҳәеит Џьаба, рымаҭәақәа рыххо амашьына ианынадгылоз аамҭазы.
... – Агәнаҳа шәзымгааит, агәнаҳа!.. Ала аԥсы шәыԥсхааит!.. Шәыԥсы ахьынӡаҭоу маҷҟәикрамзар, бзиарак анцәа шәақәимыршәааит!.. – Ҭарҟан илабжышқәа нхаҟәҟәалеит. Абыржәы дызлареихсшаз акы имазҭгьы, ус дышраҩымсуаз, дшырмеигӡоз, еибганы агәашә ишҭимыжьуаз дназхәыцит, згәы ҵыблааны икажьыз ала дахәаԥшуа дахьгылаз. Нас днеиҳәҭҟәыҟәлан, ахы ааишьшьит, агәы аишьшьит, уи имҩаԥнагақәахьаз абзиарақәа наигәаларшәо. Аҵыхәтәаны, аҭахамҭазы иаанарԥшыз афырхаҵарагьы игәы ҿнакаауан.
– Аԥсышьа шәыԥсышьахааит шәаргьы!.. – Ҭарҟан деиҵаӷәӷәа днахыҵит Дамшә, зҩыза гәакьа дзыцәҭахаз иеиԥш, ахәхәаҳәа дқәыԥсычҳауа... Аӷьычцәа рыԥсы рыманы, еизырыҳәҳәаз рымаҭәақәа агәашә аҿы игылаз амашьына илҭагәаны, иқәгьежьааны ицахьан...
...Ҭарҟан дмидагәидаха, иибаз, иаҳаз, дзықәшәаз, дызлаԥшыз даркараны, игәылацәа абна иахьылатәаз даннеи, Мзауҭгьы уа дыҟан, Кьахьыргьы уа дыҟан, Дыгәгьы иҭыԥ аҿы дтәан, иҭаҭыныжәга иқьышә иахьнырҳаланы.
– Иубазеи, нан, уахьцаз?.. Ҳаҩнқәа еибгоума?.. Ҳарахә-ҳашәахә ҳәа крубазар?.. – дҵааит Дыгә иԥҳәыс Хьылқан, уи дшаалбазҵәҟьа, лшьал касы лыкәыршан дахьтәаз днеизхьаԥшын.
Ҭарҟан иибаз, иаҳаз, дзықәшәаз зегьы акакала инырзеиҭеиҳәеит, илахь неиҵымхкәа, игәы хьазблаауаз нцәыҵахәаҽуа.
– Сынхара иабжан уи ала... Уи акәын сара сзықәгәыӷуаз, сзыхьчоны исымаз... – дназгәынқьит дырҩагьых Ҭарҟан ила Дамшә. Ибла ихгылан инхымшәаӡо иахьатәи ахымҩаԥгашьа. Иара илымшаз, изынамыгӡаз аҽаҿанажьит хацәнамырха, уаҩԥсҵас. Ҭарҟан иашҭа-игәараҭаз ахы иамеигӡеит.
– Ала аԥсы рыԥсхааит абас иазныҟәаз!.. Иарқыџькааит!.. Рыԥсы ахьынӡаҭоу иҿаа-ҿаауа, хгарҭа рымамкәа, лашәа анцәа исирбааит!.. Ҳара ҳазларбаз... рылақәа нҭышәшәааит!.. – лҳәан, даашәиԥшьиит Мзауҭ иан Хьыкәыргьы, илаҳаз лгәаҵӷа инацрасны дааиҩхәланаршәын. Ахьҭа иакыз лхылҿсахьа еиҳа-еиҳа аԥсадахара иаҿын.
– Нас ус иаанужьма ула, уаҟа, ашҭаҿы? – Мзауҭ убри хьаас иааҟаиҵеит уажәы. Иҭахымызт Ҭарҟан иԥсы абриаҟара иҿызкаауаз ила ашҭа иқәжьны иаанхар. Алагьы ауаҩы ибжоуп, ишьа алоуп рҳәоит, агәаҟрацәгьаан инеиԥырҵны ахы ахьынахоу ицом, даннажьуам... иаҭаххаргьы, агәхьаа амкӡакәа, ахы ихҭнаҵоит...
– Мамоу... Ирҳәазаны ауҭраҟынӡа иаазган, уахь изулакгьы баҳак ԥшааны, хыма-ԥсыма, аӡәы дсыхҭыгәлаанӡа анышә иамаздагәышьеит... – иҳәеит Ҭарҟан, уаҳа даҽа жәабжьык иҽаламгалакәа. Иԥаҵа хәашлаԥса, ихы-иҿы инапы нахьишьит. Ахәхәаҳәа даақәыԥсычҳаит.
Мзауҭи Кьахьыри иахьцаз ирбаз, ираҳаз атәы иалацәажәахьан, рҽырҭынчны итәан. Ҭарҟан дзықәшәаз, рацәак имырзакәа, даараӡа игәныргеит. Дамшә аҩыза ала рҳаблаҿы иҟамлацызт. Ирхатәызшәаҵәҟьа аҭахашьа шыҟалаз цәгьаӡа ихьааргеит. Уаҩԥсык дырцәыӡызшәаҵәҟьа гәалсыс иҟарҵеит.
– Акаамеҭ угәагьит, Ҭарҟан, уара, акаамеҭҵәҟьа!.. Урбар урымшьуази, ҳаӷеимшхара!.. – Хьылқан илаҳаз хьааганы Ҭарҟан днаизхьаԥшит, дзықәшәаз арыцҳара ицеиҩылшарц шылҭахыз лнырԥшуа.
– Сырбар сышԥарымшьуаз!.. Саанрыжьуазма?.. Аха анцәа дсымазаарын, сихьчагәышьеит, бымбои!.. – иҳәеит Ҭарҟан, ихы рҵысуа лышҟа дынхьаԥшын.
Рызынтәыкгьы еиқәышьшьы, уахынла иахьыԥхьалоз, абна рҽамаданы иахьыҟаз, аҵла гәаҩа ашьапаҿы еиқәыз амца рҽадхаланы иадтәалан, ирҳәо иақәымшәо, ируа иақәымшәо, изҭашәаз арыцҳара хырхарҭас иарҭашаз рхаҿы ирзаамгаӡо...
Амш аилахәлара иаҿын алакыҵа ҵыршәааны... узаҿамԥшӡо...
...Ах, ишԥаҟалеи, ишԥахьанҭахеи, уҳәарауазеи, аԥсҭазаара... еихәлашьшьы, гәаҟҵәаҟрыла иҭәны!..
Дыгә иԥси-иԥси еихьымӡо, асы дылхо дышнеиуаз, иаԥхьа аҭаҳараҿы ииасуаз акәараҷҷа дныҽԥынгылеит. Аӡы еергьҳәа, аԥсеивгара ацәыхьанҭахазшәа, ахаҳәқәа инарыҵкәраа-аарыҵкәраауа хәыр-хәырҳәа инеиуан. Ахаҳәқәа ипыҟә-пыҟәӡа асы рықәнаун, акәакәарақәа реиԥш иааԥшуан ихышкәакәаа-хышкәакәааӡа.
Дыгә, дшьаҳиҭханы дааихәлахазшәа, азныказы даакәанызанит, иҟаиҵара дақәымшәо. Мап, абри аӡыӷӷара дырроуп, насҭхашәа иху ацҳаҵәры дықәымлакәа. Арсынтәи ачаирҭа иалсны иаауаз ауардынқәагьы ҭысуан, амашьынақәагьы ҭысуан, аидара хьанҭа ишаҵазгьы, агәаҩара рыҽнавакшәа.
Дыгә илаба наиҵарсуа, ахаҳәқәа днарықәгыла-аарықәгыло акыр днеихьан еиԥш ауп ахысбыжьқәа шаагаз. Абра дынҭысыр, нас амҩахәасҭала днеигәышьон зышҟа анеира дахыццакуаз, ариабжьарак аџьамыӷәацәгьа зҵарбахьаз рқьала аҟынӡа. Игәы аҭҳара-аҭҳара еисуа иҭыҵны ицон, иԥсы ихәламӡо, сызрыхьӡандаз ҳәа дҳақьԥсықьуа дахьҩеиуаз. Шаҟа хәыцра, шаҟа гәамҵра-гәырҩацәгьа ихҭнагахьоузеи ариабжьарак дызҭашәаз атымитышара дызҭымҵуа, дыбӷарыҟәҟәо дахьалахаз. Аӡыцәқәырԥара еиԥш инарыжәлаз аибашьра хлымӡаах уахькылнамго иҟоузеи!.. Зны уԥсы ҭнахуеит, зны уҵанаркәкәоит ари адгьыл аҿы иҟаӡамыз, инымхоз аӡәы иеиԥш, рыцҳашьарак ааузымуӡакәа, унахәлабгеит... Шаҟа еидихәыцлахьоузеи!..
«Абыржәык... абыржәык ҳзыманшәалахандаз ҳхәыҷқәагьы ҳаргьы!.. Ҳаибганы ҳзалҵгәышьар, уаҳа акагьы саҳәагәышьомызт!.»
Аха абри аамҭазы иааигәаӡаны иаагаз ахысбжьы ицәа дынҭанарӡыӡан, ихлахаҵ ааиланаргьежьит, иааиланарҩынтит, амца қьоуқьад дналахазшәа. Иҟаиҵара дақәымшәо, даауалуашеит.
Убасҟан, хҭашәарак ззааз иеиԥш, ибжьы неиҵыхны ишилшоз, ишимчыз дыҳәҳәеит: – Не стрелиат!.. Не стрелиат! – ҳәа.
Аха ибжьы, амш еихәлаҳа инахәлабга ицазшәа, ҿааҳәырак амаӡамкәа, абнара инылахәаша, инылаӡы ицеит. Дыгә, абжьааԥны еиԥш акәымкәа, иаԥхьаҟа деихеит ишилшоз дыҵгәагәаны, иҽаарҟасашәа, дырҩагьых игәыцыхцыхрақәа дрыцәхьамҵыкәа. Амашәыр аҟалара акраҭахума, иаалырҟьаны зегь неихәлабганы ицаргьы ҟамлои, ушақәымгәыӷуа, ушазыԥшӡам...
Ақьала аҟынӡа уажәшьҭа рацәак бжьамызт. Уахь инагаз амҩахәасҭа дшанысыз имбазар ҟалап, асы дашәаҳауа, урҭ рышьҭа дхыланы дахьҩеиуаз... Дыҩыр – дзыҩуамызт егьа ирццакыргьы, ариабжьарак ихигахьаз иахҟьаны ихы-иҿы еиқәара ԥсадаханы, деихәлаҳа, даҽа хаҿсахьа жьакца ԥшрак ааихәахьан, дааузымдырыртә еиԥш. Иара имацара иоума, абна илатәаз рызынтәыкгьы убас иҟалахьан. Рыԥштәы рхыгга, ахьҭа, амла, агәырҩа хьанҭа акыр ирныԥшыртә иҟанаҵахьан.
Дыгә ихылԥа алымҳақәа лашьҭны, иполтажә аԥхьа ԥыртланы, иԥаҵа хәашлаԥсақәа ирылаӡыҭыз асы ԥарԥалқәа цәыкәбарханы, ихиҿсахьа иалыкәкәаны икаҭәон, аха иара уи гәаиҭартә дыҟамызт. Зны-зынла гәеивҵахарак иоуны данааҭгылалак, инапы иԥаҵа џьаџьара иналишьуан...
Ақьала ахьдыргылаз ахьацаҵла хажәаақәа ҩба гылан рҽеикәарҳәны, рҽеилышьны, набыцрак рымаӡамкәа. Рыҵаҟа дара зҵатәалоз ақьала гылан иқәацәӡа, мшьамба цәышҳабик ақәыршәны. Уи еиҳараӡак зџьабаа адыз Дыгә иҷкәын Кәатати, уажә дзыхгәаҟаауаз имаҭацәа Ҭаҟәеи Баҭаҟәеи ракәын. Урҭ жәеиза-жәаҩаҟа шықәса рхыҵуан, ихылтыҿ-хылтыҿӡа, рыбаҩ иацәаашьомызт, ишаҵәышаҵәуа иззуклакгьы нарыгӡон. Ақьала ашьапқәа аҵаргыланы, ахьаца шшәырқәа ықәыԥсаны, нас аҭырас ықәҵаны, уахынла убра инықәиартә иҟарҵахьан, еимҟьарак шаарбалак аҩныҟа ицаны, ирҭаххақәашаз хымаԥсыма аҩны идәылганы иааргахьан. Ахацәа уахынла амца еиқәҵаны иалыркааз ахәышҭаараҿы иныҽҳәатәон алҩа рхыбыбы, еиқәхәыцраха, аҳәсеи ахәыҷқәеи ақьала иныҵатәон амца қьоуқьад ирзалгаз рымаҭәажәқәа нархарԥаны...
Аха нас, асоура ианалага, еиҳа-еиҳа ирзыцәгьахо, абнара илымҵыр ада ԥсыхәа анырмоу, еихсыӷьрак шаарбазҵәҟьа абна иҩылҵын, Кьахьыр иҩнаҿы иахьынкылсыз иаарыкәшаны ирытҟәан, уажәы уаҟа икыдцаланы рырҳәацәара иаҿын, ԥысҭгахак нарымҭо, шәабаҟаз уажәраанӡа, шәабаҵәахыз, абна илышәхуаз, шәызҿыз ҳәа иҭҵаауа. Абна ишылатәаз, аџьамыӷәацәгьа шрыхҭыргаз урҭ рхахьы иааргарцгьы рҭахӡамызт. Убри ииашаҵәҟьоу, ииашаҵәҟьаму аилкааразоуп уажәы ахәыҷқәа ырхысхысуа ирыманы абрахь изааз урҭ ақәылаҩцәагьы цыхлымуа.
– Абааԥс... ахәыҷқәа абрахь идәылган иргеит... абна ҳахьылатәаз ашҟа... машәыр рзырымуааит... унарышьҭаԥш, уанаџьалбеит!.. – еергьҳәа лыԥсы нҭкаауа даацәажәеит урҭ аныргоз зылаԥш иҵашәаз Дыгә иԥҳәыс Хьылқан дӷьаҵәыӷьаҵәуа.
Убри аамҭазы еиҭаагахит ахысбжьы, Дыгә ишьапы даақәнаҟьартә еиԥш, инеишьҭарххны, улымҳа ҵнашьаартә, аҳауа ҭахәаҽ иналыҩны.
– Не стрелиат!.. Не стрелиат!.. Не трогат!.. Што вы делаите!.. Шәанаџьалбеит, арҭ хәыҷқәоуп... ахәыҷқәа шәышԥареихсуеи шәарҭ, абгақәа, абгалаџқәа... рыцҳашьарак шәылаӡамкәа!.. Ан шәылхымшаӡеи... ан!.. – Дыгә иҟаиҵара дақәымшәо, илаба ырҟымҟымуа днарыдыххылеит ақьала аԥхьа игылаз, аҵла зыҽнадкылашәа иааԥшуаз аҷкәынцәа, ргәаӷ кны деилашуа. Урҭ акы иацәшәошәа, раԥхьаҟа изеиҭаҵуамызт. Ахәыҷқәа абаҟоу? Иҟаӡам, ибаӡом!.. Илаба рыхха дрысырц ақәикит аҭаҳмада, иркқәаз рыгәхьаа мкӡакәа.
– Где малчики, где малчики?.. – дыҳәҳәеит ишилшоз. Ибла ҭахәалақәа ҭыҵны ицо днаргәыдхахалеит. Дара шанханы ихәаԥшуеит, дабантәиаанагеи ари аҭаҳмада ҟармыџажә ҳәа, рыблақәа кылархәыхәны, игәхьаагь шыркым рнырԥшуа.
Дыгә дҳәарҭгалеиуа днарықәбаџыргьы цәгьа имбеит, аха абџьар зку рҟны иулдыршагәышьои?!. Дахьгылаз гәаӷкрак еилашуа дамҽханакын, иҽизеиқәкуамызт
– Мальчики вон там... вон там!.. – равтоматқәа нарыхханы ақьала ашьҭахьҟа дынхьадырԥшит, Дыгә иламкьысӡакәа.
Гәызианрак аадырԥшызшәа, уаҳа иламцәажәаӡеит. Акы иарҭыслымызшәа игылан.
Дыгә деиханы уахь иҿынеихеит, иполта ҭаҳәҭагар акьыԥшьқәа асы инылаҳәазо, ишьаҿақәа ҭбаа-ҭбаа инеихгауа.
Аҷкәынцәа, абџьар зку, иара ишьклаԥшуеит, гәаӷкрыла рыԥсахы еиҟәыҷҷо, иаҭаххаргьы гәхьаас дшыҟарымҵо, иахәҭоу шынарыгӡо рнырԥшуа. Аха макьаназы аҽынкылара аадырԥшуеит, иахыццакуам иҟалаша.
Ақьала дахьнаваҵәииз – амитә ззыҟалаз Дыгә – имаҭацәа рҩыџьагьы ҿыцха асы илажьын ихәхәа-хәхәаӡа, рҽеидыԥсаланы, рыхқәа асы илагәаны, рнапқәа еикәыршаны, наунагӡа ари адунеи гәымбылџьбара инаԥырҵызшәа.
Адунеи аҿы уаҩ дызқәымшәо, уаҩ иимбара иҟоузеи!.. Уҭахызаргьы уазыԥшымзааит, уҭахызаргьы уақәымгәыӷуазааит, иҟалаша ҟалоит, иузахырԥаӡом...
Иара мышкахала Дыгә изыҳәан адунеи зегь неилабгеит, инеилагьежьит, инеилахәашеит, инеилаҩынтит, уаҩ дызхьынҳалаша ҳәа акагьы ыҟаӡамкәа... Дышԥазыԥшымыз агәаҟцәгьа абри аҩыза!.. Дара еибганы, иара днахәлабга дцарауааз!. Аха ус изыҟамлеит уажәы... иааҳәызшәа ибеит наунагӡа иԥсҭазаара хлымӡаахха иара усгьы ихьанҭаз, иара усгьы еихәлапашьыз!..
...Ркьаҿ хәыҷқәа рҽылаҳәаны, рхылԥа қәаҟьақәа рхаршьшьы асы илаиан...
Дышԥареигәырӷьоз, дышԥарылахәмаруаз Дыгә гәеизҳара-лашарак, гәыбылра хазынак дагәыҵаҳәҳәа данамаз!.. Абарҭ ирызҳаны, ршьапы иқәгылартә иҟалар – убри акәымзи дзызхәыцуаз, убри еиҳаз даҽакы даҳәозма!..
Аха уажәы ишԥаҟалеи, уҳәарауазеи?!. Ишԥааҳәи, ишԥанҿыцәааи имцахаара!.. Дшақәымгәыӷӡоз!.. Игәнаҳа зықәшәаша аибашьра!.. Иаԥызҵада раԥхьаӡа адунеи аҿы лахьыцәгьаны, лахьҭаԥҽыганы, лахьҭаршәашәаганы?!.. Џьаҳаным зҭыԥхаша наунагӡа!.. Амчра, хшыҩла акәымкәа, бџьарла изымпыҵазхало... рыцҳарамзар бзиарак аазмырԥшуа, шаҟаҩы рыгәнаҳа иаҵагылоузеи, рыԥсы ахьынӡаҭоу изаҵымҵуа!.. Аибашьра иарбану ауаҩы изаанамго... дызҭанамыргыло?!. Уи Дыгә дшыҷкәыназ далаԥшны ибахьан... уажәгьы дналаҳаит дзалымҵуа уи аихәлапашьра, аихәлахара, дшазыԥшӡамыз...
Дыҳәҳәеит убасҟан Дыгә, уаҩы ишимбац ала, ибжьы
ҩхалаҵаны, иҭаҷкәымқәа раҵәаны ажәҩан даҵхахо: Ирхарааз ахәыҷқәа, ирхарааз!.. Шәарҭ, абгақәа, абгалаџқәа... ахәыҷқәа рыцҳазымшьо, адуцәа рыцҳазымшьо!.. Что наделали... что наделали!.. – иҭаҷкәымқәа ихы инаниҟьеит, ихы ааимгәлаирӷәӷәеит... Нас, дааилышшазшәа, ишьапқәа дрызнымкылакәа днеизҟәыҿын, агәаԥҳәа ахәыҷқәа иҽынарываижьит. Инапқәа нарыхханы инарыкәиршеит рҩыџьагьы наигәыдрыӷәӷәало, дахькажьыз дқьызқьызуа...
Убри аамҭазы, иҟамлаша иҟоузеи адунеи аҿы, Дыгә имаҭа аиҳабы, Баҭаҟәа зыхьӡыз, асы дахьылажьыз дааҳәыцымыцын: – Даду, умшәан!.. Даду, умшәан!.. Ҳара ҳаԥсы ҭоуп... акагь ҳмыхьӡеит... ахысра ианалага ҳаҽкаҳажьит ауп... Ухы ларҟәы, ухы ларҟәы!.. – иҳәан, ихы ҩыҵырззаны иабду иахь дынхьаԥшит, рыԥсы шҭоу агәра ииргарц.
Дыгә деилагарц егьигымхеит, ииҳәара иҿамшәо даабалыбаҭеит. Инапы наганы ихы ааишьышьит, игәы ааишьышьит имаҭа. Ус егьыгьы, иблақәа ԥсеиԥсеиуа, ихы ҩыҵирззеит.
– Шәыԥсы ҭоума, шәара арыцҳақәа!.. Ишәԥеиԥшхазеи?!. – иааигәыдирӷәӷәалеит, иааигәыдиҳәҳәалеит ишилшоз ала. Рыгә хәыҷқәа аҭҳара-аҭҳара иахьеисуаз иныруан, ԥхарра-ҟәандарак игәаҵа ҭыхьшәашәаара иныҵахәмарит маӡа-маӡа.
Аха дара ҿырҭӡом. Иҟалаз рзымбатәбараханы рабду ихәаԥшуеит, еихәлаҳаны иҟаз амш ааилганы, амра ашәахәақәа нарықәыԥхо адәышкәаӷьаз инықәгылазшәа. Дыгә дынхықәтәалеит. Егьырҭгьы асы иҩылатәеит рҽаариашаны, рабду дахьырбаз акагьы иацәымшәакәа. Убас гәыблыла инеиҿаԥшит, иччар – изымыччо, иҵәуар – изымҵәуо. Ус итәан ԥыҭраамҭак, аха ашьҭахь рыхқәа ҩеиҵыхны рышьҭахьҟа ианынхьаԥш, автоматқәа зкыз иааины ирхагылахьан, иҟалаз рзымбатәбараханы...
– Даваи... даваи... вставать!.. Бистро!.. – руаӡәк днарықәҵәҟьеит, иҿаԥшылара ырмышьцаны. Иаразнакала иҽааихаирԥсит, иеидтәалаз ргәырӷьара хәыҷы нарымпыҵԥааны.
– Не стрелиат!.. Не стрелиат!.. Дети... дети!.. Они не виноваты!.. Зачем стрелиат!.. – Дыгә иидыруаз аурыс бызшәала днарашьапкит, днарыдӷьаҵәыӷьаҵәылеит, ихылԥа ихыхуа, абжьааԥны ишыҟаиҵалац еиԥш, ихы уҭаҷкәым нҭашәо иҭашәашәаӡа иахьыҟаз надырбо, аибашьра хлымӡаах ду иаргьы ахамышҭыхә дышҭанаргылахьоу агәра диргарц иҭахны.
Аха дара уажәы уи усҟак иазхәыцыртә аҟынӡа рхы наргартә иҟамызт. Рыдҵа нарыгӡошәа, рыҽхаршаланы игылан.
– Где вашьи автомати!.. – ибжьы жьақцаӡа инҭицеит руаӡәк иҽеихәлагәаны, иҽырҟасаны, усҭҵаарак инапы ианҵаны даарышьҭызшәа дахьгылаз.
– Нету автомат... нету!.. Они дети... ишәмаҳаӡои!.. – Дыгә ииҳәац еиҭеиҳәон ахәыҷқәа дырхыбаауа дахьгылаз. Даргьы рыԥсы рхыгга раԥхьа игылаз ирыхәаԥшуан, уаҩрак аазырԥшырц зҭахыз шракәмыз рцәа иалашәаны.
– Даваите сиуда, идиомте сиуда!.. – рҳәан, инарықәымчны ақьала иныҵарцалеит. Иныҵаԥшит, аха дара уахь рацәак иҩнамлеит. Акы иацәшәон... Ахәыҷқәа ирыдырҵан, ақьала хыла-гәыла иааиладырҩынтит, ахызақәа, агәабанқәа аадырҳәит, ирыҵаԥшит, џьара акы цәыҵаҵәахны ирымазар ҳәа, асаанқәа, ачуанқәа, аведрақәа харабӷьара еиларыжьит. Нас дара ртәала иаагәамҵхамҵын: – Даваи дамои... даваи дамои!.. – инарыҵаҟьеит иргәамырԥхаӡакәа, рҟазшьа хьанҭақәа ааузышьҭымхыртә еиԥш рҽырмышьцаны. Ақьалагьы ишырбоз амца нацрарҵан, иахьықәиоз ирыҵажьыз аҭырас ҩа аҿҿаҳәа ибылуа аҿынанахеит, иахьабалак иамҿханакуа.
– Уахь шәымԥшын... уи шәазымхәыцын шәара... хьаасгьы иҟашәымҵан... Уи еиԥш егьа ҟалоит аԥсҭазаараҿы... Ҳагәнаҳа рзымгааит!.. – Дыгәи ахәыҷқәеи ақьала рылаԥш шахьыхәхәоз инаԥырҵит.
Дыгә, имаҭацәа иаԥхьа иргыланы дышнеиуаз, иаалырҟьаны гәҭыхак даамҿханакит дамышьҭуа, деиқәхәыцраха дҳәынҷаны.
– Избан иара абас ҿыцха асы шәзылажьыз?.. Ишәеихсма?.. Шәрыпҟама?.. Шәхы иқәсма?... – днаразҵааит дааҭгылашәа.
– Даду, автоматла ҳахгьы иқәсит, ҳҟәаҟәагьы инкыдсылеит... Нас, абри ҳқьалагьы иацәшәозар акәхарын, ҩынтә-хынтә ҳарқәасқәасуа ҳакәдыршеит иҳаҵаҳәҳәаны... дара ахьаца ашьапы иавҵагыланы иаҳзыԥшуан... Ус, ҳашнеиуаз... изысымҳәахуеи... ақьала ҳаннавала... ашьҭахьҟа ҳнеихьан еиԥш... усынтәи амҩахәасҭа наҟ имцои, абнарахь ицәыҵаланы... Ҭаҟәа сыхҭеикит – ҳаҩып, ҳабналап, абнара ҳҽаҳҭар ҳарбаӡом ҳәа. Ус иҭаххеит абарҭ ҳрыцәцарцаз... аха сара изымуит сҽынаҿаршәны... ҳрыцәцаргьы ҟалон, аха... иагьшәарҭан... Аиеи, аиаша сҳәоит сара... игәаӷьылацәан... Абри шеимаҳкуаз,
аҟәыр-ҟәырҳәа ахысбжьы аагеит... ари знык, ари ҩынтә... ус шаҟантә!.. Иҟаҳҵахуаз, абық-сықҳәа асы ҳҽылаҳажьит, ҳаԥсыԥ ҳзыламгаҩамго... Дара шәаны ҳашҟа изымнеиӡеит... рыԥсы ҵаами, акы ҳалаҟаз џьыршьеит... Ус ҳашьҭан акыраамҭагьы... – Баҭаҟәа ишиҳәарыз дақәшәомызт ирыхҭыргаз шыҟалаз. Уажәы-уажәы иабду днеиҿаԥшуан ҳашԥаизеилымкаари ҳәа. Уи ииҳәоз иабду игәы иналанакшон аҟаҵәыҳәа, ихьухьууа.
– Аах, шәара, шәара... ишәымгәаӷьуа ҳәа иҟоузеи!.. Ари аҩыза аҭагылазаашьаҿы, сбабараа, аҽырҟәыӷара аҭахуп... Ауаҩы, акагьы зхараӡам, ишыҟоу жәымбои, абџьар зку инапаҵаҟа даныҟалалак, дшәарҭахоит... акагьы злымшо иеиԥш дҟалоит... Аибашьраҿоуп ауаҩы игәымхарақәа зегьы ахьааԥшуа... – иԥсыԥ игәаҵанӡа иганы даақәыԥсычҳаит Дыгә, аибашьра ду иахҟьаны ихҭигақәахьаз днарызхәыцуа.
Дыгәраа акәараҷҷа аҟынӡа инеихьан аиԥш, раԥхьаҟа ианыԥшы, Ҭарҟани Мзауҭи ашаца-шацаҳәа асы илхо, амҩа ианыршәланы иаауан, ахәыҷқәа рхабар анырымба, икҿацаланы ирацәажәоз рыҽрымпыҵжәаны...
Дыгә иԥсы ааивигеит маҷк аҟара. Уажәшьҭа ирышьҭаԥало иааиуазгьы рыгәхьаа икымызт... Иудыруеи изеиқәхаргьы, ари еицәоу аӡыблара иаламшәакәа... Асы аҳәылыҳәа аҿынанахеит, еимаҷыҩны иҟаз ажәҩан ҵылашьцаара иалышәшәаны...
– иҳәеит Дыгәраа ирышьҭагыланы иааиуаз ақырҭуа солдаҭ, Кьахьырраа рыҩны дшыныҩналаз еиԥш, уаҟа иҩнагылаз реиҳабы иҽхаршаланы днаиԥыххылан, русқәа шыманшәалахаз наирдыруа...
Ари аӡынра иацмыз ҳәа иҟаз набжьоуаа рзыҳәан – агәаҟҵәаҟра, арыцҳара, алаӷырӡ, амлакра, ахҵәара-хыԥсаара... Анцәа еиқәирхааит егьызхарам арыцҳақәа!..
Ҳашҭаҟны аҵлақәа гылоуп еиԥынчыланы. Убарҭ аҵлақәа зегьы рҟны ихьыдҳаны ажьымжәақәа рхьынҳалоуп еиқәаҵәаӡа, ишәыгә-шәыгәӡа, уаареилаҳартә еиԥш.
– Угыли, дад, угыли! – иҳәеит саб ашьжьымҭан, сахьышьҭаз дҩасхагылан. Иаха еибаҳҳәахьан иахьазы иҟаҳҵараны иҟаз, аха иахьа, сцәанхалазшәа, шаанӡа сзымгылеит. Изысымҳәахуеи, саби сареи џьара ҳаиццараны ҳаҟан, ахьышәҭҳәа сҩагылеит.
Амрагьы цқьа имгылаӡацызт макьаназы. Ашьхарақәа инарыцәхыкны џьара абз нкылнарԥшит иҟаԥшьыхәҵәараӡа, еилыџьџьаауа, еилыбзаауа. Иахьабалак, абырлаш хәыҷқәа реиԥш, икәалыкәаџьо зегьы ирхьынҳалан аӡаӡа цәыкәбарқәа ираӡныԥсараха. Ажәҩан агәы цқьан икеикеиуа, џьара ԥсҭҳәашкгьы ҟьаланы иаҵаршәымызт.
– Иахьа амш бзиахеит... абас мчыбжьык аҟара иааҳаӡар, уаҳа ҳҭахӡамызт... ҳажьгьы аҭыԥ иқәаҳҵон, ҳусқәагьы иҵагь иааҳарманшәалон!.. – иҳәеит саб.
Нас амардуан ҳналбаан, амаҵурҭахь ҳҿынаҳхеит.
Амаҵурҭаҟны амца еиқәын еилыхха-еилыбзаауа. Сан заанаҵы ажәқәа лхьан, амцаҟны чуан дук ахакнаҳан, азна
ахш ҟаҵаны. Саб иеигәышә қлыбк наҿишь-ааиҿишьын, зымҩа инышьҭеиҵеит.
Какалк анаҳк ашьҭахь, саб дҩагылан, уажәшьҭа ҳцалап иҳәеит, маҷк дшыццакуаз наинырԥшуа. Ирласны ҳдәықәлар иҭахын. Уи саргьы мап ацәыскуамызт.
– Аиеи... – сҳәеит саргьы. Ахьышәҭҳәа сҩагылеит.
Саԥхьа дҩагыланы, ишьапқәа неихҳәа-неихҳәо, агәашә дынҭыҵны иҿынеихеит, уажәшьҭа акагьы дшазхьамԥшуа удырратәы. Сара уи снаишьҭаԥало снеиуеит хәаԥ-хәаԥҳәа, сыҽиҵамырхакәа, саԥхьаҟа рацәак доумышьҭыкәа, сгәы хыҭхыҭуа.
...Амҩа лакьы-лакьуа инеиуан абнара илаланы...
Абнараҿы аҵлақәа гылан рҽеимыртаӷа, ишшәыр-шшәырӡа, ажәҩан ҳаҵамкьысыр аауам ҳәа ргәы инҭаркызшәа. Рызқәа ҟьантаз-ҟьантазӡа иааԥшуан ункыдыԥшылартә еиԥш. Араҟа иҟан ашәҵлақәа, ахьацақәа, ажҵлақәа, аҭәаҵлақәа. Урҭ еидҽырбало игылан, рҽырӷәӷәаны, рԥашәқәа адгьыл иаларԥсны, иаларҟацаны. Зымҩа игылан аџьқәа, аџьҵла дуқәа, ахьаҵлақәа, рҽеимырџаџаны, егьырҭ аҵлақәа хылаԥшра рырҭошәа, акыр шықәсқәа шымҩаԥыргахьоу, аҷыхьи асымҟәыли шырхыргахьоу удырратәы, рҽеилаҟацаны, рҽырдаданы, набыцрак рықәӡамкәа.
Сара схыԥхыԥуа, сыццакы-ццаакуа сышнеиуа сааҭгылоит, снарыдыххыланы снапы нархьысшьуеит гәыблыла, гәаартыла, снарҿгәыҳәаауа, исымбацижьҭеи акрааҵуашәа срызхьаауа. Исныруеит рцәа ахџьаџьаара, реикәарҳәра, реилаҟацара, реибаркышьа. Рацәак сыҽрыдмырхалакәа, сгәы рзыбылуа снарԥырҵуеит, рааныжьра шысҭахым сҿаԥшылара, сыблақәа, схысҿсахьа иаразнакы инауԥыргалоит иххаччауа, илашаӡа.
Нас ҩаԥхьа амҩа инансыршәылоит сыццакы-цаакуа. Зегь збар сҭахуп, зегьы снарацәажәар сҭахуп, дареи сареи ҳаизааигәаны, дареи сареи ҳаибаҭахны. Абарҭ аҵлақәагьы сыбызшәа раҳарашәа, сыбызшәа еилыркаарашәа збоит сахьрывсуа, сахьрыхәаԥшуа. Иашоуп, дара зцәажәом, дара аҽаԥсҭазаарак рымоуп, аха абри адгьыл иахьықәгылоу, иахьықәӷьацауа акала исзааигәоушәа, акала исзыҟоушәа збоит, дареи сареи наунагӡа еиԥырҵшьа шҳамам сырдыруа.
– Уаанымхан, уара!.. Маҷк иаарццак уныҟәашәа!.. – саб ибжьы насықәиргеит. Уи днаваҵәи-ааваҵәиуа днеиуеит, иеигәышә иҟәаҟәа иқәкны. Зны дызбоит, зны дызбаӡом. Амҩахәасҭа ианыԥсалоу абӷьыжәқәа хәарч-хәарчҳәа сшьапы иаҵахәмаруеит, сшьапы иаршәуеит иласӡа...
Ус, кәара хәыҷык ҳнавалеит. Уигьы ахьхьаҳәа акы иалацәажәон игәырӷьаҵәа. Уигьы ҳара ҳаиԥш иццакуан џьара, хымаԥсыма иахьсыхәҭоу аҟынӡа сзынаӡандаз ҳәа.
Афасара ҳахьынылшәаз, ҳаԥхьа иҟаз адәышкәаӷьаз агәҭаныҵәҟьа казарма дук гылоуп аҽеиҵҳәаны, аҽеимыртаӷаны. Анаҩсан еиваӷӷа, еизааигәа-еизааигәаны ацақәа гылоуп еиҟара-еиҟараӡа. Наҟ-ааҟ, маҷк инаскьагашәа, мжәаҵлақәакгьы гылоуп рҽеимырџаџаны, рҽеикәарҳәны. Камбашьқәакгьы адәы иқәыҳәуеит рхы шьҭацаланы. Уардынқәакгьы уаҟа еилагылоуп рыхқәа еилаԥсаны.
Ари аҭыԥ уаанӡагьы сара избахьан, сара издыруан. Араҟа акәын ҳҳабла амазара зегьы ахьыҟаз – иаадрыхыз, иҭаргалаз.
Саби сареи ҳаиманы убри аказарма ҳныҵалеит аԥхьатәи иаартыз ашә еиҵҳәа, ашә ҟьаҟьа ду ҳанҭысны. Уаҟа уаала иҭәын. Аҳәса ыҟан, ахацәа ыҟан. Зегьы аџьџьаҳәа иахьеилатәаз, рлакҭақәа рхаччо, гәаҳәарак, гәеизҳарак рнубаалон.
Саб аԥсшәа нареиҳәеит, инапқәа шьҭыхуа, дырзыразны, дреигәырӷьаны.
Зегьы аусура иаҿын. Аԥш цәдырҳәуан иахьа абраҟа. Анахь идыршәуан, арахь идыршәуан, акәакьҭақәа рҿы еиқәыԥсан ишкәакәа-шкәакәаӡа, алапҟьақәа гәазырҳагаха. Уажәы-уажәы, ашьха хәыҷқәа реиԥш, аиқәыԥсарақәа ирызҳауан, рҽаҳараркуан. Шьоукы аттаҳәа акалаҭқәа рҭәны ацахьы ихаргалон инарыҵақьуа. Аҽаҩра ду ҟалагәышьеит сынтәа ҳа-Набжьоу аҽаамҭанык еиԥшымкәа, уаҩы ишимбац ала. Игәазырҳагоуп, игәышьҭыхгоуп зегь рзы.
Сахьыныҩналаз ус сгылоуп, садырсызшәа, самаԥхашьаны. Ҽырҵысы ҟасҵом. Русушьа гәасҭошәа, маӡа-маӡа срыхәаԥшуеит. Араҟа исзымдыруагьы рацәаҩуп. Сабгьы абраҟа акәхап есымша аус ахьиуа.
Сгылан ус акыраамҭа, русушьа сгәаԥханы срыхәаԥшуа. Гәамҵра рымам, лахьеиқәҵара рымам, аџьџьаҳәа рус нарыгӡоит. Уи еиҳау иарбану ауаҩы изыҳәан!..
Нас саб даасыдгылеит.
– Аа, усҭеит... исзааигеит... анцәа диныҳәартә!.. – Шаха хаҽра дук ааиган инасиркит. – Сара уажәыҵәҟьа снеиуеит, Џьгәаҭ инаиаҳәаны. Сара сухьӡоит... Ҳазлааз амҩа угәаламшәои?.. Убас еиҳа иманшәалоуп... Уаамҩахымҵӡакәа убри ушану мацара уцар, аҩны ункылнагоит. Аҳаҳаи, џьара умҟьалааит!.. – днасабжьеит.
Сара ашьшьыҳәа сындәылҵит, аӡәгьы сизхьамԥшӡакәа. Саб исыдиҵаз нагӡатәын.
Ашаха хьанҭаӡа сыбӷа икыдуп.
...Амҩа сануп... Сымҩагьы лакьылакьуеит, илакьылакьуеит, аӡышьҭра еиԥш, инкәараҵа-аакәараҵоит... аха нҵәара ақәӡам... аҵлақәа гылоуп, аҵлақәа еидҽырбалоит. Ажәҩан агәы кеикеиуа иааԥшуеит.
Сааҭгылеит... Иаасыкәыршаны зегьы оумашәа избоит!..
«Мшәан, сымҩа акәӡами сызну абри сара?!. Измаанои?..»
Сышьҭахьҟа сынхьаԥшуеит...
Сышьҭахьҟа схынҳәуеит ахьышәҭҳәа, сааццакы-ццакуеит, мыцхәы аамҭа сыц, мырӡкәа сзыхынҳәуазар ҳәа. Убас еиҳа исзыманшәалахарызшәа збеит...
...Ҩаԥхьа амҩа, ҩаԥхьа аҵлақәа, ҩаԥхьа аӡиас хәыҷы... Аха сымҩа нҵәара ақәӡам... ицоит, ицоит...
«Закәызеи, мшәан, иҟалаз?!.» – схәыцуеит, сеиҭахәыцуеит, аха сымҩа аԥшаара зҳасабра цәгьоу ҳасабтәык исзаҩызахеит.
Аҽаџьара схы сырхоит, аҽаџьара сымҩахыҵуеит... аха амҩақәа рацәоуп араҟа. Исцәеилаԥсеит, исцәеилагеит иаразнакы. Иарбану сызнылара? Иарбану сара ииашаны сымҩақәызҵо?..
Амҩахәасҭа цоит... ицоит... Сара сануп, убри иаарласны аҩнынӡа сынкылнагарашәа... Хәыцра-шәкы сҭаауеит, хәыцра-шәкы схы иҭагьыжьуеит...
Нас сыҩуеит сара... Сыҩуеит... сыҩуеит!.. Сшьапқәа сыҵԥраауеит!.. Абарфын рахәыцқәа реиԥш иххаӡа абна илаԥсауа
амра ашәахәацқәагьы збом, аԥсаатә рышәаҳәабжьгьы саҳауам. Сӡамҩа хәыҷқәа еибакны ицоит иҭыҵәраа. Сыԥсыԥ алагаҩагара еиҳа-еиҳа исцәыцәгьахоит, исцәуадаҩхоит. Зны анахь сцоит, зны арахь сцоит... Нас сааҳәны аҽаџьара схы сырхоит... аха сымҩа нҵәара ақәӡам...
Санааԥса, санӷьазкы, схы сыгәҩараха ҵла дук ашьапаҿы снатәеит, сыхшыҩ аҭыԥаҿ исзаагозар ҳәа, сеиқәхәыцраха. Сгәы сарҭынчуам. Сгәы сыхоит ҩаԥхьа. Сҩаҵҟьоит. Ҳаҩны абра џьара ааигәаӡа иҟоушәа инансыршәылоит амҩахәасҭа. Аҵлақәа срывыҟьҟьа сцоит срызхьамԥшӡакәа.
Аха убри аамҭазы, иаалырҟьаны, иахьынтәиааз сзымдырӡо, сгәы ааԥша-ааԥшаауеит, рыцҳарак иақәшәаз иеиԥш, цәыӡ дуӡӡак зауз иеиԥш. Сгәы неилаҵәеит абырсааҭк, зымҩа ззымԥшааз, зымҩа иахҟьаз, абнатоура илахаз иеиԥш сааҟалан.
– Ди-аа-уу!.. – ҳәа сыбжьы насыргеит, убри лыда исыцхраауа ҳәа аӡәгьы дыҟамшәа, убри сыбжьы лаҳар дсыцхраарашәа.
Сыбжьы ԥшаа-ԥшаауа аҵлақәа инеиҭарҳәеит инеимда-ааимдо. Аҵлақәа инаргәылҵәраа ицоит хара.
– Ди-аа-уу!.. – ҿысҭуеит ишсылшо.
Аха аҭак саҳаӡом. Шаҟа исҭахыз, аҭак саҳар!.. Ма ди дысмыцхраауази!..
«Бабаҟоу, ди, иахәа?.. Уаҳа сыбжьы бмаҳаӡои?.. Исыхьи, сзыхҟьеи сара рыцҳа?!.»
Сааҭгылеит схы ларҟәны, ҵаҟа сышьҭаԥшуа. Сыблақәа, ишызбоз, ацәаакыра нарыҵаҵәеит ихьухьууа.
...Амра ашьыжь ашьхараҿы игылаз, иабаҟоу уажәшьҭа? Аҽаџьара ахы архан, аԥсаатә ԥхьарылоит. Исныҟәазеи… исныҟәазеи?.. Закәытә бнароузеи еимыздаз?!. Аха сара сзыҳәан мҩа хәыҷыкгьы зыҟамлеит аҩныҟа скылызгашаз. Сабацари? Ишԥазури?.. Схы абасырхари?..
Аха сара ажәабжьқәа рацәаны исаҳахьан, ирацәаны издыруан. Урҭ ажәабжьқәа рҟны ахәыҷқәа рылоуп ифырхацәаны, еилыхха, акагьы иацәымшәаӡо, акагьы иаҵамхаӡо, абри сара исаҟарақәоу. Агыгшәыгқәа ирҿагыланы иқәԥоит, ириааиуеит,
хьаҵрак ҟарҵаӡом, изҭашәо аҭагылазаашьа иалҵуеит агәымшәара аарԥшны...
«Аха уажәы сабацари?.. Иҟасҵарызеи, мшәан?..»
Ишылашьцара илашьцеит...
Акы аҷахҳәа абжьы шаагалак, ахьышәҭҳәа саақәҵәиаауеит сышьҭахьҟа сааӡыӡымкны...
«Ишԥаҟасҵари, анаџьалбеит?..»
Еимҿаԥаӡа игылаз аџь ду снаҵаԥшит, хылаԥшра сызнауазар ҳәа. Уи акагьы иацәымшәаӡо игылан аҽеимырџаџаны, аҽаҳаракны. Сгәы инҭашәеит: снықәлап, иахьыманшәалоу џьара еимҿаԥарак аҿы сныбжьатәап ҳәа.
Аха уахьгьы исзеиԥшымтәит, исызмырманшәалеит.
Аџь ашьапаҟны снатәеит сеиқәхәыцраха, схы сымагәырҩаха... Адац дуқәа кьакьаӡа, еиқәырхәа адгьыл иалыҳәҳәоит арахь...
Убри аамҭазы, сшыԥшыз, сшыӡырҩуаз, хәарч-хәарчҳәа шьҭыбжьык слымҳа инҭасит иааигәаӡаны. Исымариашаны иаагоу амҩахәасҭа ианыланы акы аауеит ицәышәшәӡа, имымеиқәараха. Абар-абар избоит, исзааигәахарц егьагӡам...
«Ишҵаҟасҵари?.. Сабацари, иабихәац?..»
Алашьцара сналԥшны, аџь ду снаҵаԥшит, сыбла ҭырхаха... џьара цхыраарак сызнаурц, џьара хыхәарҭак снаҭарц...
«Амшә акәзар?.. Ишԥасыԥсыхәоу амшә акәзар?.. Амшәгьы аҵла иқәлоит, уабар ус уааннажьуама, ашьап ҟьаҟьа дуқәа нымҩаҵаны инаухьынҳалозар акәхап»...
Аџь снаваҵәиит. Сынкылԥшит саԥхьаҟа. Алашьцара шԥасԥырхагоу, уҳәарауазеи!..
«Иаауеит... иаауеит абар... ишиашоу... хәарч-хәарчҳәа, акагьы иацәымшәаӡо, агәы рҭынчны, абна зегьы хылаԥшҩыс иара ҟарҵазшәа, агәы раҳаҭны...»
Сгәы ҭыԥаны ицоит... сгәы ҭыԥаны ицоит... Сшьамхқәа ҵыс-ҵысуеит, сшьамхқәа сыҵагылом... Исыхьзеи, мшәан, исыҵалазеи?..
Сара ажәабжьқәа рацәаны издыруеит. Сара ажәабжьқәа рацәаны исаҳахьеит. Урҭ ажәабжьқәа рҟны ахәыҷқәа агыгшәыгқәа ирыцәшәаӡом, ирҿагыланы ирақәԥоит, ириааиуеит хаҵаҵас, гәшаҭарак ҟамҵакәа...
Сҽаасырхаҵеит, аха – ҿысҭуам. Акы сҳәынҷаны самоуп, сеиларшуа, сеиларҩынтуа...
– Хәарч... хәарч... хәарч... – игоит абжьы.
Саԥхьа иниасит акы цәышәшәӡа, имымеиқәараха. Сылацәақәа неиқәысыԥсеит азныказы, аха, уи сара сазгәамҭазшәа, сышҟа иагьхьамԥшит. Сыԥсы аасылалеит. Нас амҩа снанылеит аҩныҟа схы рханы, абри абнара зегьы иаразнак ала снылсны сцарашәа. Сыбжьы сыргоит сыҩуа сахьнеиуа:
– Ди-аа-уу!.. Ди-аа-уу!.. – ҳәа.
Аҵлақәа инеиҭарҳәоит сыбжьы, ашәаԥыџьаԥра инылҟьоит иаразнакы иԥшаа-ԥшаауа, аха аӡәгьы аҭак ҟаиҵаӡом. Иахьабалак ҭынчроуп. Аҵлақәа гылоуп еиқәышьшьы.
– Еи, уара!.. – убри аамҭазы иаалырҟьаны игоит абжьы.
Саԥхьа дгылоуп ауаҩы. Снеигәыдхахалеит сҳәаҵәыҳәаҵәуа, изура сақәымшәо...
– Уабаҟаз уажәраанӡа?.. Иухьи, Хьудар... иугәыҵалеи?!. – днасазҵааит, абраҟа сахьибаз изымбатәбараха, иџьашьаны.
– Сабаҟахыз?.. Амҩа санын... сзыманшәаламхеит сара ишысҭахыз!.. – иаҳәара саҿуп исыхьыз, сзыниаз, сзынԥаз, аха иара дсыхәаԥшуеит, дсыхәаԥшуеит, сизеилымкаауашәа, сцәаҩа еиҭаскызшәа.
– Убри амҩа иусырбаз ала уцар акәын... Иухьзеи, џьбеит?!. Ужәҩа ҭҟьазаап, ҳаи иабихәац!.. Ушәеит акәу?.. – днасазҵааит.
– Сара сымшәаӡеит... Сара сшәартә еиԥш схы мҩаԥызымгеит... Убас иҟалеит, ишԥасҳәари, абри сызныз амҩа сацәыхҟьазшәа... – наиаҭаскит, аха, аиаша уҳәарами, исыхьыз сыздыруамызт. Иахьантәаракгьы аҩныҟа сеихон, сеихон, аха аҩныҟа игаз амҩа сақәшәомызт. Иара аџықәџықәҳәа дааԥышәарччеит, сгәы аарҟәандауа.
– Аԥсҭазаараҿгьы убасоуп ишыҟоу, дад... Амҩахәасҭақәа рацәаны иамоуп... Урҭ акырџьара еиларсуп... Зны анахь ургоит, зны арахь уааргоит... аха уара, аҳаҳаи, аԥхьа ишьҭухыз, узнылаз амҩа уацәхымҟьакәа уцала!.. Уи аҵыхәтәаны аиашахь укылнагоит... – днасабжьеит.
Саԥхьа дгыланы днеиуан саб, иеигәышә иҟәаҟәа иқәкны, ишьаҿақәа неихҳәа-неихҳәо.
Сара уи сишьҭаԥало сцон...
– Ах, ах!.. Иааухугахьаз, Бидаҿ!.. Узықәнаршәахьаз!.. Закәытә џьабааузеи инадурӡылахьаз абри укамбашь!.. – абас зымҳәауаз ҳәа аӡәгьы дыҟаӡамызт ҳара ҳа-Набжьоу Бидаҿ икамбашь азыҳәан. Шьоукы-шьоукгьы ианааргәалашәалак, аԥсы ҭаланы, итәрааҿ-мрааҿуа ҳгәарабжьара иныбжьалазшәа, рцәа инҭӡыӡаауан.
Аиаша уҳәарами, сара Бидаҿ икамбашь ибзиаҵәҟьаны издыруан. Сара сакәым, аӡбахә змаҳацыз аӡәгьы дыҟамзаргьы ҟаларын хара ҳа-Набжьоу. Уимоу изымбацызгьы еихаргыла-еиҵаргыла иахырымҳәаауаз иҟахыз!..
– Уара, Чындыжә, уи жәаха избон... ишыҟалаз убарауазеи!.. Ацәа иҭыҵны, ицыҩцыҩуа... Алаԥшцәгьа илаԥш изаҟәыгарым... Аԥштәгьы шԥаԥсахи!.. Ахы иахәаҵәҟьеит уаҩы ишимбац ала... уажәшьҭа аанкыларагьы даараӡа ицәгьахашт!.. – инеихырҳәаалон шьоукгьы уи аӡбахә иахьааиқәшәалоз, тәамбашақә, рқьышә инықәҵашәа.
Бидаҿ икамбашь иамаз аҟазшьа ҷыдақәа ззымдыруаз ҳәа аӡәгьы дыҟаӡамызт ҳара ҳҳаблаҿы. Ашәиҭышәи ахала иааныжьны џьаргьы узцомызт. Уи амаӡақәа зегьы аҵыҵхьан, аха иара урҭ зегьы хьаасгьы иамаӡамызт... Ишнеиуа акәымкәа, иззаӡа иааҭгылон, ахы былдыз ҟәазӡа иҩышьҭнахуан, аԥынҵа ҭыкка-ҟьаҟьақәа инеихакы-еихыхуа иаафҩышәауан, ала ҟәбарқәа нҭаркәымпылуа иаахьабалак иаанаԥшы-ааԥшуан. Нас ишзалшоз ала, – Ҩа-ааҟь! Ҩа-ааҟь! – ҳәа абжьы ҩҭнагон, гәыҵхарак аманы акы ишазхьаауаз удырратәы. Аха аҭак анамаҳалак, аԥхьаҟа аҿынанахон итәрааҿ-мрааҿуа, ашьапԥагәа хьанҭақәа ашьшьы-шьшьыҳәа инеихгауа. Уи иаалырҟьаны абжьыргара зызкыз уаҩы изеилыргомызт аандак аҽнадырҳәазаланы, еиларҟәҿы инаӷрысны мхырҭак анҭалара акәзу, мамзаргьы аҩызцәа гәхьааганы иахьыҟоу аладнардырырц акәзу. Ус иара иаҟазшьан. Уахынла Бидаҿ џьара цәгьарак ҟанамҵандаз ҳәа аҩны иааганы ианҿеиҳәалозгьы, – Ҩа-ааҟь!-Ҩа-ааҟь! – ҳәа иаалырҟьаны абжьы ҩҭнагалон, нас, ишаулац еиԥш, абрахь, амрагыларахь ахы рханы иԥшуан, убрахьынтәи изызгәышьуаз аҭак иазыԥшызшәа.
– Уеиӷыржәома... уеиӷыржәааите!.. – ибжьы нақәиргон Бидаҿ игәамырԥхаӡакәа, цуҭеи-ҳаблеи еимыздоз ахәаабжьы игәы иаламӡаӡо.
Ҿымҭӡакәа иҟазар шԥаиҭахыз Бидаҿ уажәы, абарҭ шьоукы-шьоукы ркамбашь ҳәатәхаҵа-бзиақәа реиԥш! Урҭ мбатәшәа дызҵашьыцқәоз ракәын Бидаҿ – ашьыжь инеишьҭагыланы ингәарҵқәоз – ахәылбыҽха иҭәы-иԥха, егьырҭ арахә ирылбзаауа иаагәарлақәоз.
Раԥхьаӡа Бидаҿ икамбашьгьы ус иҟагәышьамыз – уаҩ дааигәырӷьаратәы, уаҩ дааҵашьыцыртәы – аха?.. Аха изеилымкаауаз, ихшыҩаҿ изаамгауаз абри аҵыхәтәантәи ашықәсқәа рзы иаалырҟьаны абрысҟак аҽахьеиҭанакыз акәын, дшазыԥшӡамыз, дшақәымгәыӷӡоз...
Бидаҿ игәылацәа акырынтә иақәыркхьан, инаидтәаланы, икамбашь рҳаблаҿы аҟазаара дара рзыҳәан, егьа ирӡаргьы, егьа ирымҳәаргьы, акыр ишшәарҭахаз, акыр ишгәыԥҵәагахаз... аха ргәы еихнаршәар хәа ишәаны, игәаӷьны ирзеиԥштәуамызт Бидаҿ иҿаԥхьа ари аҩыза азҵаара ақәыргылара. Агәыла агәы даҩызоуп рҳәоит аха, Бидаҿ уи игәы арҷыдахаргьы рҭахымызт, акыргьы иаҳаҭыр баны инеихыкәша-ааихыкәшеит, аха ианбанӡарычҳарыз! Бидаҿ икамбашь аҟазшьақәа еиҳа-еиҳа ирылжжуа, ацәгьарахь икылнагошәа анырба, егьа инықәырҵа-аақәырҵазаргьы, аҳабла аиҳабы Есҳаҟ раԥхьа днаргыланы, хәылбыҽхак Бидаҿ иашҭа инҭалеит еицырхашьшьы. Ари збаз Бидаҿ, илахь ада ааԥҵәазшәа, иҿаԥшылара аамышьцахан, дгачамкны, ииҳәара иҿамшәо, ԥыҭраамҭак ус дыззаӡа дгыланы дырзыԥшуан.
– Нас... абри азоума абырсҟаҩык абриаҟара шәхы аџьабаа зашәырбаз!.. – излацәажәауаз ианаалга, аԥхьырцәҳәа иҽынхыршәааны игәылацәа днарзыԥшит Бидаҿ. Ас иҭамаацызт дара, иаахьымӡӷишьеит. Егьырҭгьы ирҳәо-ируа иақәымшәо иааилахеит. – Уи шәара шәацәымшәан!.. Ма исшьып, ма иқәызгап... шәаргьы шәааҭынчхап!.. – инарҿаирхьит. Уаҵәҟьа аҽакала ацәажәара шамуаз иаразнак иаарнырит. Уи акамбашь иахҟьаны иара Бидаҿ ихаҭагьы акыр ахынҭаҩынҭарақәа дышрықәшәахьаз амалахазгьы уажәы ихаҿы иааимгеит.
Даазқәылазгьы, убри акамбашь аӡбахә аацәырганы ишакәым инахцәажәаз, егьа дизааигәазаргьы, егьа дизыҟазаргьы, аԥхьыжәҳәа инеиҿаирхьуан.
– Мап, Бидаҿ, ҳара цәгьа уаҳамҳәеит ҳәа ҳаҟоуп… Уазхәыц, ҳаилнамхааит абри укамбашь!.. Даҽакала ҳазымхәыцит ҳара, даҽакала ҳмааит ҳара араҟа!.. – уаҳагь илаҿымҭӡакәа агәашә инҭыҵит Бидаҿ игәылацәа.
Азныказы иахьабалак иааҭынчрахазшәа ибеит Бидаҿ, аха игәы иналакьакьаз арахь иалыжжуан изымҟажауа:
– Анҭ роума сара ахшыҩ сзырҵауа?!. Скамбашь атәы макьаназы сара исыӡбыртә сыҟоуп... Укамбашь иарҟьалеит ҳкамбашьқәагьы, аиакәым рхылҿиаауа иалагеит рҳәахит... Сара стәы акәым... аха, убра дара ркамбашьқәа ирхылаԥшлааит!.. – даараӡа ихьааигеит Бидаҿ игәылацәа абас иахьизныҟәаз. Зынгьы абас ихҭаркуа иалаган, аҵәҩан инахаԥсырц егьаагымхеит. «Знык улаԥшықәырҵар, нас узыӷьацома уаҩҵас?.. Урахәгьы маҷҟәикуеит, уаргьы умаҷҟәикуеит!..» – игәы дынҭацәажәеит Бидаҿ.
Усҟан Бидаҿ убри икамбашь иахьыз иахьа уажәраанӡагьы ихьухьууа ианигәаламшәауаз ыҟаӡамызт. Ҽнак, хәлбыҽхак, дшазыԥшӡамыз, абри агәышԥы инаҵакны ашьа ахьыжжы, алаҟәбар-ҭынчқәа нҭаркәымпылуа, еиқәшьшьы агәашә ишадгылаз ибеит.
Бидаҿ ари иибаз даараӡа ихьааигеит, даараӡа игәнигеит, аха изыхҭниҟьашаз дақәшәомызт. Мхырҭак ишҭалаз аҟара гәҩарас иман, аха изымхырҭаз дизеилкаауамызт. Ас ианыҟалалак дарбану зхы цәырызгауа? Акамбашь иахьыз аиакәым ахь икылнагар ҳәа иацәшәаны, аӡәгьы иҽцәыримгеит.
Бидаҿ игәылацәа рахьынтә Есҳаҟ рацәак дигәаԥхомызт аҟнытә, гәрамгарҭас дҟаҵаны, маӡа-маӡа акыр дизкылԥш-кылӡырҩит, аха Есҳаҟгьы ихарагәышьаз.
Бидаҿ дгәамҵ-хамҵуа арахә рҳақьым иҟынӡа дцан, диҳәо-дичо дааганы, дидӷьаҵәыӷьаҵәыло икамбашь днахәаирԥшит. Уи илшоз ахәыҷала дацхрааит акамбашь, иҿиӡәӡәааит, ахәшә азыҟаиҵеит. Нас Бидаҿ, уи дааицыԥхьаӡа, иџьыба акы нҭамҵакәа доуишьҭуамызт.
– Аҳақьымгьы џьара акы неиҿумшьыр, духәаԥшуама... аамҭа убас иҟалеит... Анцәа диныҳәааит Хырзаман!.. – иҳәалон Бидаҿ уи дааигәалашәацыԥхьаӡа.
Бидаҿ ахәылбыҽха икамбашь ахьгәарымлаз аахьааигеит. Игәы иныҵалеит дырҩегьых цәгьарак ааизцәырнагарашәа. Агәашә днадгылан, раԥхьа ишьҭаз адәҳәыԥш днықәԥшит, аха уаҟа иқәҳәуа иқәыз арахә ирыламызт иара. Гәҭынчымрак ааизнарҵысит.
– Узыԥшуазеи, уанаџьалбеит... цәыкьанаҵы унашьҭаԥшыр!.. – убри аамҭазы Бидаҿ иԥҳәыс Қәеиза амаҵурҭа даадәылҵын, лыбжьы наиқәлыргеит, заанаҵы ркамбашь ԥшааны игәараицаларазы. Иаргьы, уи лажәа ҩбамтәыкәа, иеигәышә аашьҭихын, ашьшьыҳәа ашҭа дынҭыҵит.
Зегь реиҳа Бидаҿ ихамышҭуаз, игәы изырхьуаз, дунеихаан иара уи акамбашь изанамыжьуаз – Абыџь Қәаблыхә имхырҭа анықәнахызтәи акәын. Ихьухьууа игәы ааҵнаблаауан ианааигәалашәоз, ихлахаҵ ааиланаргьежьуан.
Усҟан Бидаҿ ари аҩызаҵәҟьа дҭанаргылап ҳәа дшақәымгәыӷуаз, ажәа изаарыцҳаит, укамбашь абра иҿаҳәоуп, уеизгьы-уеизгьы уааироуп ҳәа. Аԥырқьҳәа амцабз наихҟьазшәа, дааилыбза-ааилыбзааит Бидаҿ. Бзиарак ишазҳәамыз аҟыԥҳәа ихшыҩ назцан, џьарак дзымтәауа даашаҟьшаҟьеит, даауалуашеит...
Аԥсреи абзареи деимаркуа ауп Абыџь Қәаблыхә иашҭа дшынҭалаз Бидаҿ. Уи, ақыҭа иналгашәа, уаазеилаҳарыз ҭыԥ шьахәк аҿы дынхон. Нхара-нҵыралагьы хар имаӡамызт, иашҭа, игәара, иҩны – деиқәҷаб дыҟан.
Ҽнак Қәаблыхә, иара аҩны даныҟамыз, Бидаҿ икамбашь, аҩынашәа дызҵысхьаз, иџьарџаруа иҭагылаз имхырҭа, уаҩы иааизгәамҭаӡакәа иҩҭалан, акы аанмыжькәа илықәӷәыцәааны иаақәнахӡазаап, уаҳа акы ааизалымхӡо...
Ажәлар еизаны иахәаԥшит ари аус. Бидаҿ, ԥсрак иақәшәаз иеиԥш, ихы иқәыжь, дагьыԥсымкәа-дагьыбзамкәа, ииҳәо иҿамшәо дгылан. Қәаблыхә ихаԥыцқәа аҿҿа рыҵгауа, исзыхгозар ҳәа ҿиҭуамызт. Иеизаз иеицҿакны, шьапыцыԥхьаӡа ҩба-ҩба лапҟьа нақәырҵан, ҩынҩажәа ԥуҭ раҟара аԥш аҿа шааҭаргалалак имшәар амуа дынҭадыргылеит Бидаҿ.
Иԥсы ахьынӡаҭаз Бидаҿ ари аҩыза дақәымшәацызт. Цәгьалаҵәҟьа дааиҵанарӷәӷәеит. Акыраамҭагьы ихьанҭараха, даазаҵымҵӡо иҟәаҟәа инықәҳаит. Аха егьа џьабаа ибазаргьы, Бидаҿ иҿеиҟәаҟәеит усҟан икамбашь, уаҳагь ԥсыхәа амамызт. Дырҩагьых гәыӷрак иман, наҟ-наҟ аҽышԥеиҭанамкри, акахьы ишԥасызкылымгари ҳәа.
– Уҿасшьып сара уаҟа, уаҳа егьсылымшаргьы... уҿасшьып... убриоуп уара иуқәнаго!.. – акыр дақәгәамҵит Бидаҿ икамбашь. Усҟан иахҭниҵаз ҩынҩажәа ԥуҭ ааигәалашәацыԥхьаӡа, ихаԥыцқәа аҿҿа нарыҵгауан. Еиқәҟаца агьаргьалас ду ҟаҵаны агәашәаҿ инаҵаҿеиҳәеит.
Иаҵакын уаҟа мчыбжьык, ҩымчыбжьа, хымчыбжьа. Иахьахәлаанӡа ишыгьежьуаз, ишыгәаҭеиуаз, ишыхәаауаз адгьыл зегьы хыргьежьааны, ицәӷәыхаа иҟанаҵахьан. Бидаҿ ирхны иазааигауаз ами ани иазхауа иҟахызма, аӷра ҭаҩаҩа иааҟалеит, иааныԥшит аҭагылазаашьа бааԥсы ишҭашәаз. – Ҩа-ааҟь!.. Ҩа-ааҟь!.. – дырҩагьых абжьы ҩхалаҵаны ихәаауан, аха анкьа иацныҟәалоз, иара ахы зыднакылақәоз рыхабаркгьы ыҟаӡамызт. Ари адунеи иара азыҳәан иааҭацәырахеит. Убас иҟан акыраамҭагьы. Аӡбахә иҳауҳаууа ақыҭа зегьы иналаҩит, уаҩы изаанымкылаӡо. Аҳәатәы анроугәышьа, еихаргыла-еиҵаргыла иахырымҳәааз иҟоузеи! Згәы иахәақәаз – рнапқәа ргәы инкыдшьылауа иршьышьуан маӡала, Бидаҿ имырбакәа-имырҳакәа.
– Иоужь наҟ, Бидаҿ, иоужь... иазхоуп уажәшьҭа, уи уаҳа ҟанаҵарым... – рҳәон уи збоз ирыцҳашьаны, аха иара уи агәра изгомызт, убриаҟара дархәыцхьан, деиланаргьежьхьан.
– Иҟазааит ус... иҿасшьып уаҳа егьсылымшаӡаргьы... иақәнамго ҳәа акагь ыҟаӡам!.. – илахь неиҵыхынгьы дахәаԥшуамызт Бидаҿ. Аамҭа цацыԥхьаӡа, иара еиҳа-еиҳа аҽеиҭанакуа иалагеит. Аблақәа ҭызза, абжьааԥны ишаҟьшаҟьо зыҭра иҭамгылоз, уажәы еиқәшьшьы, изҭашәаз арыцҳара уаҳа иназҭымҵрашәа, инҭаҳантауа хәыцрак иагәылахалан иаман. Унадгыларгьы, аԥсы алыкәкәаны, еергьҳәа акәын ишынаухәаԥшуаз. Иабаҟоу, иабацеи уҳәарауазеи, уи анкьатәи агәырӷьара, амчра?!. Агәы шԥацәкаҳаи, анаџьалбеит, уҳәарын.
Зны ирыцҳаушьауан, зны иузцәырҵуаз арыцҳашьара уцәыӡуан, изҭашәаз агәаҟра ухшыҩаҿ акагь аанамгаӡошәа.
– Иоужь наҟ, иоужь... иҿоушьуама зынӡаск!.... Ишыҟалаз умбаӡои... еиӷраҳаҳа... иазхоуп уажәшьҭа!.. – Қәеиза ҽнак аԥсраказгьы илымуит Бидаҿ уи аауимышьҭыр. Ахьаа лхьаахан, дарҭынчуамызт.
Абринахыс Бидаҿ икамбашь дашьклаԥшуан иахьцалакгьы. Ахы аирдырит – аԥшәма макьанагьы дыӷәӷәаӡа дшахагылаз. Иаргьы урҭқәа зегьы еилнакаазшәа, насгьы акырӡа аҽеиҭанакрашәа, ахы ааинарбеит азныказы...
Абас ицон амшқәа, абас ицон аҵыхқәа. Аха ҽнак, иагәалашәах здырхуада, арахә ирылагыланы ишыҳәуаз акәымкәа, инарылҵын, ашьшьы-шьшьыҳәа, ахы нақәжьны, афасара-абнарахь илагалаз амҩахәасҭа инаныршәланы аҿынанахеит. Бидаҿ ари џьашьаны, иҟанаҵо збап ҳәа дкылԥш-кылӡырҩуа дашьклаԥшуан. Иара, ахы иҭашәаз узеилымкааӡо, акагьы агәхьаа акӡамкәа, ишиашаз афасара инылсын, аккара иҵаланы ицон, Кәыдрыҟа ахы рханы. Бидаҿ знык, ҩынтә раҟарагьы ибжьы нақәиргеит, аха иагьизхьамԥшит. «Ашоураха аӡба иакызар акәхап... Мамзаргьы ӡыхьшәашәак аҽынҭнашьыр аҭаххазар?..» – убри ихшыҩ назцеит Бидаҿ. Аҳаиуангьы ҳаиуануп, аха ианрыцҳаушьашагьы ҟалалоит. Бидаҿ ақәҿымҭӡакәа, илаԥш иааҵмыршәауа дашьҭанеиуан.
Бидаҿ икамбашь шиашаз, уаҳагь иааизхьамԥшӡакәа, амардара иналбаан, аҟәара цәҳәыра инықәсны, ашшы ахырга аӡиас аҽналанажьит, ахгьы аӡы иналанаршьшьит. Акыраамҭагьы иҩахомызт, ихаббала аӡы иагон.
Ари збаз Бидаҿ, иҟанаҵоз ааизымбатәбарахан, аҽашьуазаап иқәынҵәаша ҳәа дыҳәҳәеит, дҟааит, аха илшагәышьоз, дахьӡаны аӡы изамхуамызт. Дыҩуа, дҳақь-ԥсықьуа, иԥсы иманы аҩны даакылсит, скамбашь аӡиас иагеит, шәанаџьалбеит, аҽашьуеит, шәсыцхраароуп ҳәа. Дарбаныз ари аҩыза аусаҿ Бидаҿ игәаҟра иахамыҵгылауаз! Зегь ҩеибарҵысит. Иеиханы, рыԥсы рыхәламӡо аӡиасаҿ инеизар, ани Ламшьаҵә иқьақәа ахьыԥаз, Ҵәаԥшь ҳәа иахьашьҭоу инацәхыкны, аӡнырцә амхырҭаҿы ишалагылаз рылаԥш нақәшәеит. Усҟангьы иақәҳәҳәо мацара, цәгьаԥсышьала аӡиас ирцаны иаарцеит, ԥхасҭак амырҟаҵаӡакәа.
Абарҭ зегьы ихҭигахьан Бидаҿ. Зыӷра ҭаҩаҩа, иубар иузымдыруа иҟаз акамбашь акыр аҽеибнаҭеит, акыр аҽеиҭанакит. Анкьатәи ахҭысқәагьы хәыҷы-хәыҷла аамҭа иныбжьанарӡит.
Аамҭагьы аамҭоуп, аха Бидаҿ зны-зынла абри икамбашь убасҟан иҵнагаз аҟазшьа ҷыдақәа данаарызхәыцлак, аҟаҵәыҳәа акы игәаҵа иналанакшон. Егьырҭ ацәкамбашьқәа реиԥш, Бидаҿ ицәкамбашьгьы аџьабаа хьанҭа иаҵаргылазҭгьы, иазышьҭымхуа аидара хьанҭа, ахәда амса аҵазҵашаз, мамзаргьы ауӷә ақәҵаны, ԥсгахак амҭауа, аҟаршоураха аӷьара ихцаланы акәаҭан иархазҭгьы, мамзаргьы ихьанҭаӡоу ақды ӡлачы иархо, аӡбаарра иныҵашьшьуа, егьырҭ акамбашьқәа аџьабаа шырбо еиԥш иарбазҭгьы, ас иҟамларгьы ҟаларын. Убасҟан еилнакаар алшон иеиқәызза иҟалаз аԥсҭазаара закәыз, ишеиҿартәыз, ишеибаркыз. Ныхгыла-аахгыла ахныҟәгара иашьцылаз, ари сара исҳәақәаз ахахьгьы имааицзаргьы ҟаларын. Ахахьгьы излааиуаз – уи аҩыза аԥсҭазаара иаламԥшыцзар? Абра џьара хәыҷык иааманшәаламхазаргьы, дырҩагьых анкьатәи ашьҭра иҿыцҳҳараӡа инангылеит Бидаҿ икамбашь, агәалаҟарагьы еиҳа-еиҳа ишьҭыҵуа аҿынанахеит.
Изысымҳәарызеи, иҟақәан, иабон камбашьқәак – рҟәырҟәылқәа ылгәыгә-мылгәыгәӡа, ирыцҳахәха, рцәеи-рыбаҩи еикәыршаны, рқьышәшьҭышьырҭақәа зынӡаск имаҷӡаны. Урҭ хьаасгьы иамаӡамызт иара. Зны-зынлагьы, уимоу, инархыччар цәгьа иамбо, ахы ларҟәны инарыцәхасыргьы аҭаххон. Уи қьафшақә акәын.
«Аа, зхы изамыхәаз шәара арыцҳақәа... џьара акы шәамҟьашьааит, амарџьа...» – ақьышә ҟьаҟьа инықәнаҵон, аҿыжә ҭыкка, ацқәа хырџьаџьа. Дара ашьшьыҳәа наҟ инаскьон, уи агәы азырхьшаз лахьеиқәҵарак рынмырԥшӡо. Аха ицәырганы ирзымҳәауаз ргәы иҭырҳәаауазаргьы ҟаларын, – егьаџьара уцаргьы, егьа ухы ҳароукыргьы зегь дара роуп ҳара ҳҟны уаанагоит ҳәа. Иара аҽхарыззала, имыццакӡо, ашьапԥагәа дуқәа ашьшьы-шьшьыҳәа инеиҭагауа, иавагылаз егьырҭ акамбашьқәа аҭәамшьаӡо, иныхгыла-аахгыла инеиуан, агәы рҭынчны. Бидаҿ икамбашь аҩызцәа иаацәырганы ирзымҳәозаргьы – ргәы иалаҵәҟьаз – дара акамбашьқәа рҟазшьа мыцхәны еилаганы, иазымхәыцӡакәа ахы ахьымҩаԥнагоз акәын. Насгьы, макьаназы ауаа рнапаҿы ишыҟоу, урҭ ишырхьыԥшу ахдырраҿы иахьымааиуаз цәгьаӡагьы иаџьыршьомызт. Ауаа рымч-рылшара акырӡа ишаҳараку, уи аилыргара, аилкаара даараӡа ишацәыхьанҭоу иара иахьазгәанамҭоз – иарбан камбашьыз изымҳәарыз уи аԥсҭазаараҿы акыр амыҟәмабарақәа ирықәшәараны ишыҟаз. Аха уи зегьы уажәы еилнакаартә еиԥш аҭагылазаашьахь ахы азнагомызт. Ахы аннанагоз убасҟан акәын – иаргьы абри аҩызцәа акамбашьқәа реиԥш иҟазҭгьы. Аха усҟан уажәеиԥш аҵәы иахаҵаны аӡәгьы гәыбӷан аимҭаргьы ҟаларын, аҩызцәа ирышьашәалахон, ираҟарахон. Абарҭқәа зегьы ахаҿы аагаразы ауаҩытәыҩса инапы ӷәӷәақәа аҭахын. Бидаҿ икамбашь мыцхәы иахьрыцҳаишьацәоз, иара даараӡа акыр ахы иҭанарԥахьан, амчгьы иақәгәыӷуан иҟазҵазгьы иара убри акәын. Иарбан ԥстәызаалакгьы знык аԥшәма иҳәатәы хамҵакәа, игәхьаа мкыкәа ианиԥырҟьа, нас даараӡа ицәуадаҩхоит инапаҿы аагара. Уи ус иаԥуп, ус иҟоуп ԥсабарала, аха агәаҽанызаара аҭахуп.
Бидаҿ ианакәзаалакгьы абарҭқәа зегьы азҿлымҳара риҭауан, аха икамбашь знык амчра ганы ианимпыҵҟьа, нас аламала инапахьы изаамго далагеит.
Бидаҿ арахә ртәы изымдыруаз, изеилымкаауаз акагьы ыҟаӡамызт, ишиҭахыз, иҳәатәы раҳауа, агәашә иадыԥшыло иҟаиҵон, аха ари акамбашь дшақәымгәыӷуаз аҽа ҟазшьак ҵнаган, ҩажәи-жәафынтә иԥсы еиланархәахьан, иԥсы иҿанаҵахьан.
– Аа, ахаҵа дуқәымшәеит, ахаҵа!.. Узакәытә камбашь ӷәӷәаз уирбарын!.. Уцқәа хаџьџьала, уеизҟьа ушкажьу днаухагыларын!..
Иара уи егьа дақәҳәҳәаргьы, егьа дақәҟааргьы зегь азеиԥшын. Ус бжьык, имырхьааӡакәа алымҳа инҭасызшәа, инавнарҟьон, иззаӡа иахьнеиуаз.
– Агәаҵәажәпа!.. Агәаҵәажәпа!.. Ас уқьаф ҭазза узцо џьушьозаргьы ҟалап!.. Иаууеи... иахьакәым ҳкылеибагоит ҳәа
сыҟоуп!.. ԥыҭҩыкгьы рыԥсы ршьап... уахгьы-ҽынгьы рыц ушкылагылоу... Уара уаҟара ашәи змоу акәым, егьа егьаџьара аҵәҩан иахаҳаны иԥсхьеит!..
...Бидаҿ уажәы Мац иқәаҵара зегьы дныҵаԥшит, инеимида-ааимидеит... Тагә иқьаԥҭаҟынӡагьы днаӡеит, аха џьаргьы ашьҭамҭагьы имбеит, ахаҭагьы имбеит. Акык-ҩбак, заанаҵы игәарлахьаз арахә агәашәқәа иахьрыдгылаз улаԥш нарықәшәон.
«Акамбашь ас ианлаԥшықәырҵалак, нас хара изцаӡом... – игәы дынҭацәажәеит Бидаҿ. – Уаргьы узыршаҟьо убри акәхап, леи-бгеи ирыхәхаша!..» – чхьыжә-чхьыжәҳәа ишьапышьҭыбжь аилашәшәра цқьа иузалымбаауаз амҩахәасҭа ианыҩуан ихы нкажь-кажьуа дахьнеиуаз Бидаҿ...
Адунеиаҿ иҟамло егьыҟамзаап. Ирҳәоит ацәгьа бзиа ахылҿиаауам ҳәа. Аԥсабара иунаҭоит уара иухәҭоу. Уи ус иҟоуп, ус иаԥуп... Зыԥсы цәгьоу иоуп амцхә зыҽкынҵо иашьҭало. Усҟан уаргьы уибом, даҽаӡәгьы дибом... Бидаҿ икамбашь еиԥш, иԥсы қымқымуа, агәарабжьара дныбжьалоит... Аха амцхә иашьҭало – инҵырагь маҷхоит... уи дыруп...
– Аа, уанаџьалбеит, уанаџьалбеит... избозеи, изба?!. Сыԥсындаз абри сымбакәа!.. – адырҩаҽны, ашьжьымҭан, Бидаҿраа рышьҭахьҟа, рымхырҭа шыҟаз акаҩҳәа Қәеиза лыбжьы налҩит лҽылзеиқәымкуа. – Уааи, уара, аранӡа, уааи!.. Инаҳахьзеи... инаҳахьзеи?!. – лыбжьы цқьа илызҭкаауамызт ишылҭахыз. Иҵагь дыҳәҳәар лҭахын, иҵагь лыбжьы неиҵыхны агәылацәа инадлырҳар, аха лыԥсы лгәы икылаханы доунашьҭуамызт.
– Иҟалазеи, бара, иҟалазеи?!. Ибыхьзеи уаҟа?! Ибгәыҵалазеи?.. – Бидаҿ ииура дақәымшәо, ажәжәа-ԥԥаҳәа ауҭра дынҭысын, уахь иҿынеихеит... Амхырҭа далсны, иԥси-иԥси еихьымӡо, аҵәагәаҩа ду ахьгылаз днеизар, иҳақәшәира-иқәшәира... Қәеиза лылаӷырӡ лықәҵәиаашо дгылоуп деиҵақьызқьызуа.
– Иубома иҳахьыз, иубома?! – даарыцҳаушьарын Қәеиза, ас дҵәуо шамахамзар димбацызт Бидаҿ... Аҵла акәшамыкәша
– амхырҭа зегьы шьаҟьаны, еилаҟәыбаса ишьҭан. Бидаҿ ииура дақәымшәо, дуауаӡа дааҭгылеит, иибаз, дназхәаԥшыз изымбатәбараханы.
– Ҳаи, ҳаи, инаҳзуузеи, алақәа науӷрыхааит, уԥсыжә ушԥанақәӡи!.. Иҭәуазма уԥсы!.. – Бидаҿ дахьгылаз дааилышша-ааилышшеит.
Аҵәаҵла ашьапаҿы еиқәызза икажьын Бидаҿ ахамышҭыхә дҭазыргылахьаз икамбашь. Ашьап ԥагәақәа ахьаҟьоз акәшамыкәша адгьыл зегьы цәыӷьӷьа-цәӷәыхаа, асаса ҭыкка иахьаартыз аԥш цыра ҩеижьқәа, цқьа имҟаҟаӡакәа, ичқачқаны арахь иавҵыԥшуан. Аԥсы анахыҵуаз иаҿыҵышәшәақәазгьы ҵаҟа икаԥсан. Иафаз агәы икылачны, еиқәыхьшәашәа иахьышьҭаз аӡбахә заҳаны иааиз, ҿымҭ-ԥсымшьа ҳнахагылеит, аха дарбанзаалакгьы уи аганахьала рыцҳашьарак ааҳнубааломызт....
«Аҳ, Бидаҿ, Бидаҿ... иааухугахьаз!.. Закәытә џьабааузеи инадурӡылахьаз абри укамбашь?!. Ушԥаҭынчхеи уажәшьҭа!..» – сгәы инҭысҳәааит Бидаҿ санынаидҵуаз, еидара хьанҭак снаҵыҵызшәа.
– Абыржәраанӡа изымаазеи абарҭ?.. – абри хьаас иааҟалҵеит Ҭарсхан иԥҳәыс Ерына. – Ирласны ҳаауеит имҳәази?.. Уара уоуп зегь зхароу!.. – Ҭарсхан лхы наиқәлкит, гәамԥхара-ҟазшьак аалнырԥшны. Ллакыҵа ҭацалақәа ччаԥшьк рыҵшәомызт. – Иани иаби ыҟаӡамкәа ахәыҷы днаган днаруҭан... ажәҩан дналауҵеит... Иан даар, ишԥанаҳалҳәои уажәшьҭа... амалахазгьы амҵ дазыҵҟьауан!..
– Бшаҟәыҵра џьоубҭеит... дмаар ҳәа бшәома?.. Убригь хаҵароуп, бдыруоу бара?.. Бара бақәтәахьома? – Мап. Саргьы сақәымтәаӡацт... Уажәнатә иҽаиршьцылааит агәаӷьра, агәымшәара!.. Ахәыҷы данхәыҷу иибауа, иаҳауа наҟ-наҟ еиҳа-еиҳа дазҿлымҳахоит, ахшыҩзцара аиҭоит... Адгьылаҿ еиԥш ажәҩан аҿгьы дыӷәӷәазароуп... Бымбои, уажәы ажәҩан ахьгьы ихалоит!..
Ҭарсхан данцәажәоз иааиҳәоз зегьы агәра угартә иҟаиҵон, нас иара ишиҳәаз еиԥш акәымкәа, уиавагыланы аҽакы узахҳәаауамызт. Уи ииҳәоз Ерына ианакәзаалакгьы даԥыҩломызт. Уажәгьы ас данцәажәа, рацәак иамамкыкәа лҽаанылкылеит. Аха иагьа ус иҟазаргьы, Ерына илҳәаз гәҭынчымрак ааизнарҵысын, адәахьы дындәылҵны ашҭа днықәгылеит. Амш каххаа еилган. Ажәҩан агәы кеикеиуа ицқьан. Аӷәуӷәуҳәа уахашаанӡа аӡлагара еиԥш зыбжьы гауаз, агәашәынҭыҵ ишьҭаз адәеиужьра аҵыхәан адгьыл кылызҵәауаз абжьы шгац игауан. Еихаргыла-еихаргыла, ажәҩан инаҵакьысуама уҳәартә, иааԥшуан уи адгьыл кылызҵәауаз зҭагылаз аибаркыра. Аӷьӷьа-гәгәаҳәа зны-зынла иааихәлахазшәа абжьы анхаланаҵозгьы ыҟан.
– Моу змоурахә мыӡша, каамеҭк ҳаладырԥшуеит абраҟа, – иҳәалон Ҭарсхан, маҷк абжьы анааихсыӷьлак. Абра аусура иалагеи уажәи рыбжьара ихшыҩ зегьы убрахь икыдын, дагьазҿлымҳан.
Ҭарсхан абраҟа аусура ианалага инаркны даараӡа ҳаҭыр рықәиҵахьан уаҟа аус зуаз, еиҳараӡакгьы – хылаԥшра азызуаз анџьныр хада. Уи дқәыԥшын, деилыххан цәгьалаҵәҟьа. Ҭарсхан уи дигәаԥхон иҟазшьа, инаалашьа ахьыбзиаз азыҳәан.
– Нас абра, абри шәызҿу ҳара акыр иҳахәарҭахома?.. Адгьыл кылжәаны икашәыжьит... аџьабаа шәаҵагылоуп уахгьы-ҽынгьы... ҳабакылнагауеи?.. – имырхьааӡакәа, иара ишиҟазшьаз еиԥш, днаиазҵааит ҽнак, еиликаарц иҭахын абри иаанагоз, изызкыз. Ас шамахамзар џьаргьы имбацызт. Аха аамҭа ԥхьаҟа ицацыԥхьаӡа ауаа реилкаара иҵагь ишаҳаракхауаз агәра игауан.
– Ҳара ҳаԥшааҩцәоуп... адгьыл аҵаҿгьы ҳаԥшаауеит... амаден ҳашьҭоуп... анефҭ ҳашьҭоуп... агаз ҳашьҭоуп... ихәшәу аӡы ҳашьҭоуп... – иҳәеит уи Аимырхәба-анџьныр. Иблақәа аҳаҵҳаҵара, агәыразра рнубаалон.
Ҭарсхан имаҭа Алхас дҿабыӷӡа дгыланы, урҭ злацәажәауаз илымҳа азышьҭны дазыӡырҩуан. Абра аргылара ианалага инаркны иҩызцәеи иареи, хҭацәыхак шаароулак еиԥш, иааины аусуцәа инарыдгылон, изҿыз, иҟарҵоз ҿыцбарах ибаны,
рылаԥш иныҵгауа. Араҟа аус зуаз Алхас дыззымдыруаз ҳәа аӡәгьы дыҟаӡамызт.
– Аҵара ду шәымҵеи, баба... шәеиҵагылеит аҿар... иахьа ишәылымшауа акагьы ыҟаӡам... Ҳадгьыл, ҳ-Аԥсны-дгьыл беиаӡоуп даараӡа... Ҵара-дыррала шәеибыҭоуп... ҳадгьыл барақьаҭ иаҵшәыԥшаароуп амазара ду иаҵаҵәаху... шеишықәсеи напы зкьымсыц...
Ҭарсхан уи ибла ихибаалон даараӡа зхы иақәгәыӷуаз ҷкәына еиҿамск шиакәыз. Ҭаацәара бзиак дшахылҵыз ҩашьомызт. Иԥсадгьыл даҵагылартә, дахәартә еиԥш дахьырааӡаз гәахәарак уаҩы иааинамҭарц залшомызт.
– Ара иҟалап анефҭ ыҵаҳхыргьы... иҟалап агаз ыҵаҳхыргьы... мамзаргьы ихәшәу аӡы ма аӡыршы... – даҿын ацәажәара анџьныр Аимырхәба. – Анефҭ – ари ихәарҭаӡоу, адунеи зегьы еибаркны изку акоуп, уи шәара ижәдыруеит, агазгьы – иара убас. Аӡыршы ыҵыҵыр – аӡынразгьы абраҟа ауҭраҭых аашәрыхыртә шәҟалоит. Аӡыхьшәашәа акәзар – шәыҩнқәа рҿы, рацәак аџьабаа мбаӡакәа, ахьхьа-хьхьаҳәа ишәызнеиуа иалагоит... Аха ҳара ҳхықәкыҵәҟьа – анефҭ ауп... Абас ҳара акырџьара аусурақәа ҳарҿуп – Кындыӷ, Тамшь, Ешыра уҳәа...
– Анцәа шәирманшәалааит... анцәа шәирманшәалааит!.. Зегь ззыҟашәҵауа ҳара ҳзыҳәан ами... Аамҭа бзиа ауаҩы даргәырӷьоит!.. Ҳа-Набжьоу уаҩы ишимбац ала аҽеиҭанакыргьы алшауеит... Иахаанхауа рзыҳәан зегь маншәаламхауеи!.. Аҭынчра адунеиаҿ иҟазааит, уаҳа иаҳҭахузеи!..
Ҭарсхан абарҭ зегьы иара итәала дрыхәаԥшуан, иара итәала ишәон, изон. Нас гәеиҵыҵра-гәырӷьарак неиханарԥраауан. Дахьнеилакгьы уи аӡбахә акәын иҿакыз, аха изгәаԥхауаз шыҟаз еиԥш, изгәамԥхауазгьы ыҟан.
– Иумур акәын, Ҭарсхан... иумур акәын!.. Уаԥхьаҵәҟьа, адәеиужьра зегьы кылжәаны ишыҟарҵаз умбаӡои?! Ари адгьыл, сара исгәалашәоит, анкьаӡа зны уаб жәымҭашкәакәа данықәаарыхуаз... ари шәара ишәтәын... заҵа уаҩ дықәмларыз уажәеиԥш... Умаҭацәагьы ыҟами, урҭгьы ирҭахымхоз... Иара усгьы ҳарахә царҭа рымамкәа иаақәдырхеит... рахәыкгьы нықәымҳәуази...
ӷәака иажәақәа узырхәыцшаз рыҵан... уи дахьиашазгьы ыҟан, дахьиашамызгьы. Аха Ҭарсхан уи ицәажәашьа, ихәыцшьа шигәамԥхаз удырратәы иҽааиҭеикит. Ихы ҩеиҵихын, агәамԥхара-ҟазшьа иааизцәырҵыз иҽыҩагәылжәаны даацәажәеит:
– Ҳаи, ӷәакахеит, изакәызеи иуҳәақәо?.. Смаҭацәа ирызҳааит ҳәа, дгьылымзар иҟоузеи?! Аԥсынҵры роур – анхарта ҭыԥгьы роуп... ари ҳа-Набжьоу ҟьаҟьа дуӡӡа егьаҩы ирызхап...
– Усоуп, аха аамҭақәа шыҟало удыруама, Ҭарсхан... абри ҳа-Набжьоу адгьыл ҟьаҟьа дуӡӡа ҳәа узҿу аҟны дгьыл ҿаҵак џьара иузамымцәаауа иҟаларгьы ауеит... Изҿқәоу рыла уахь ҳхы шкыду умбаӡои?.. Ара џьара ус иааныркылалап, ана џьара ус ирклап... рыхьӡ ахырҵалап... абри шԥоузгәамҭауеи уара?!. – ӷәака ииҳәац еиҭеиҳәон, дахыԥомызт, убри шиашоу Ҭарсхангьы агәра ииргарц иҭахын.
– Ҳхәыҷқәа рҿаҵахәы дунеихаангьы иӡуам... уи сара агәра згоит... – иҳәеит Ҭарсхан иҽаариашаны, ӷәака иблақәа днархыԥшылауа. – Ҳаргьы, ҳмаҭацәагьы дгьылда ҳаннажьуам иахьатәи ҳаамҭа... – нациҵеит Ҭарсхан, ииашаҵәҟьаны уи аганахьала игәы ҭынчӡоушәа иҽааҟаҵаны.
Адгьыл азҵаара ианакәзаалакгьы Ҭарсхан изыҳәан даараӡа крызҵазкуаз усын. Ус уназдыххыланы иуӡбашаз акакәмызт, иаҵанакуаз рацәаӡан. Адгьыл аиҷаҳара, ахӡыӡаара – уи анхаҩы иразҟымҩа аартра акәын иаанагоз. Ҭарсхан адгьыл ахь имаз агәыблра зегь реиҳагьы иҳаракӡан, уи иԥшьоу зҵааран иара изыҳәан. Ихәыҷқәагьы, имаҭацәагьы иара иеиԥш иазхәыцуазар иҭахын. Адгьыл аныԥшӡахо, иангәазырҳагахо – иара иалоу аҵдырааны ухы ианаурхәауа ауп. Ари аҩыза агәаанагара иара еснагь дадгылаҩын, дазықәԥаҩын.
– Даду, ӷәака ус зиҳәеи? – Ҭарсхани ӷәакеи анеиԥырҵ ашьҭахь, Алхас даахьаҳәын, иабду днаиазҵааит. Ахәыҷгьы игәы акы иназхьааит, абарҭ адуцәа реиԥш иаргьы иеилкаара ҳаракызар иҭахны. Акы дназхәыцит.
– Дад, уи ирахә роуп дзызхәыцуа, дзыхӡыӡаауа... Иԥынҵа днықәԥшны уаҳа акагьы ибаӡом... – наиаҭеикит Алхас.
Ҭарсхан абас дыҟан... Араҟа имҩаԥысуаз аусқәа рацәан. Знапы ианыз уажәы-уажәы иааины инахагылауан, инахылаԥшуан. Изықәгәыӷуаз адгьыл амаӡа аҵыхра ус имариамызт. Адгьыл шә-маӡак аҵаҵәахуп, ус унаӷраԥшны, уара ишуҭаху иузгәаҭома, иузаҵыхуама!..
Ҭарсхан ажәытәтәи рыдгьылаҿ уажәы шьоукы агәхьаа мкӡакәа иахькылыржаауаз, уахашаанӡа ҭаха ахьарымҭауаз хәыцрақәак, ԥсҭҳәа еиқәарақәак реиԥш инеихаҳауазаргьы, зны-зынла убри аҩыза агәалаҟара иоуан – абраҟа, ибзиаӡоу акы цәыҵрыԥшаар иҭахны, абри рҳабла, рқыҭа иҵагь инаҳаракны аӡбахә рҳәартә еиԥш иазеиӷьу акы цәырҵыр цәгьа имбауа. Уахашаанӡа ӷәар-ӷәарҳәа адгьыл иҭагьежьуаз аиха ду ашьҭыбжь илымҳа ишҭаҩуаз мацара ианааихигалак, адырҩаҽны игәы иамукәа, днеины аусуцәа днарыдгылон, днаразҵаауан:
– Уара, шәанбалгои абри?.. Уаҳа ишәызкылымҵәаӡеи?.. Мамзаргьы шәавнагоу?..
– Мап, мап... егьҳагым, Ҭарсхан... уи уацәымшәан уара!.. Ҳара ҳнапы злаку аус аҵыхәанӡа инамыгӡакәа иаанҳажьӡом!.. – рыбжьқәа наиқәдыргон даргьы инаихлафны. Нас иара ахәацаҳәа ишьҭахьҟа даахынҳәуан. Ихы нкажь-кажьуа, ус аламала адгьыл амаӡа аҵыхра шымариам дназхәыцуан. Аҩны данааилакгьы, Ерына уи днаиазымҵаар лгәы иаухуазма:
– Иуарҳәазеи, уара, уа уахьнеиз? – лыбжьы паӡа инаиқәлыргон, лхы ишҟа инхьарнааны. Убри имҩаԥысуаз аусқәа ларгьы хьаас илыман, дрызҿлымҳан есымшагьы.
– Исарҳәазеи бымбои... абри адгьыл аҵа кылымҵәакәа ҳаҟәыҵуам, рҳәеит... абырсынтәи ҵаҟа ҳанкылԥшуа иҟаҳҵароуп, рҳәеит!..
– Сара уара уаҩҵас суазҵаауеит, уара алаф сылухуеит...
– Алаф акәӡам ибасҳәауа, ибымбои, уахгьы-ҽынгьы акылҵәара иаҿуп... Адгьыл акралазар иалырхуеит... Ех, сабиц, анкьа ас иауҟахыз... уажәы хәыц-хәыц зегь гәарҭоит, акаанрыжьуам... Адгьыл ҳара ҳныҟәнагагәышьон, аха зны-зынла саназхәыцлак, иаҳцәыԥхасҭартәыр ҳәагьы сшәоит, убриаҟарагьы ахҭыргоит...
...Ҭарсхан ԥыҭраамҭак днаԥшы-ааԥшуа ашҭа дықәгылан. Акы изымхозшәа, гәҭынчымрак наижәлан, ииура дақәымшәауа, деилаҳәаҵа иниқәҵәиаашеит. Ажәҩан ӡмыжьрагьы днаҵаԥшит, аха уажәы уахьгьы аӡәгьы дибомызт, шьҭыбжьыкгьы иаҳауамызт, икаууа иҟан.
«Иаанызкылазеи абарҭ абрысҟаамҭа?.. Иахьцаз иманшәаламхоу?.. Уажәы иҟоу зегьы рхәыцын, акака ирықәтәоуп зегьы... адгьылаҿ иԥырлап, ажәҩанаҿ иԥырлап... Машәырк рмыхьуандаз...» – Ҭарсхан имаҭа ибла дныхгылеит. Днаизхәыцит.
Шьжьымҭанын. Амра шамшамуа ашьхара инхыҵын, иахьабалак инықәшхьан. Ҭарсхан иҩнаҭаҿы зегьы крыфа-крыжә еилгахьан, дасу русқәа рахь рхы дырхахьан.
– Ы, ишԥаҟаҳҵари?. Уоуҳашьҭрыма?.. Уԥрыр уҭахуп акәу?.. Ажәҩан ухаларц!.. Ибзиоуп нас, аҩнгьы ҳаршьып аха... – Ҭарсхан Алхас игәҭыха анагӡаразы иусқәа арманшәалара иҽыназикит. Ариабжьаракгьы Алхас абри акәын игәы иҵхауаз. Анџьныр Аимырхәба Ҭарсханрааҿы дааицыԥхьаӡа, – сара Аҟәаҟа санцо узгоит, Ешыраҟагьы узгоит, – иҳәалон, Алхас дихыхәмарны, аха иахьынаимыгӡауаз игәы иалан. Уажәы иахьа, – Алхас сахьцо дсыцаалааит, – аниҳәа, игәы нҭыԥраан, џьарак дзышьақәгыломызт дҳәаҵәыҳәаҵәуа: – Сымцои!.. Сышԥамцои!.. – дҩаҵхахеит дахьтәаз, анџьныр днаихәаԥшны.
– Изакәызеи узҿқәоу?.. Иабыкәу дахьушьҭуа ахәыҷы?.. Иаар ишԥараҳҳәои иани иаби? – Ерына днацралеит, урҭ злацәажәауаз шаалаҳазҵәҟьа.
– Уи бара бацәымшәан!.. Алхас дхаҵарԥысуп... аԥсҭазаара иалоу зегьы ԥишәароуп!.. – Ҭарсхан иҽааирымчит. Уи ианакәзаалакгьы ахәыҷы ихӡыӡаара бзиа ибаӡомызт. Ес-ииулакгьы Ерына дааиҟажеит. Еиманы агәашә инҭыҵит.
– Уажәазы ариала ҳаԥрып... Нас еиҳау уақәтәап... Иугәаԥхар – уԥырҩхап, аҳаирплан дуӡӡақәа ныҟәуцартә еиԥш... Ҳаргьы иахьаҳҭаху ҳаугалап, ҳааугалап!..
Анџьныри Алхаси, рацәак аамҭа мгакәа, хыхь ухазгалоз амардуан хәыҷы инаҿагылеит. Нас рҽаариашаны Ҭарсхани Ерынеи рышҟа иаахьаԥшит. Урҭ насҭхашәа еидгылан ҿымҭ-ԥсымшьа, иаазаҵәхазшәа, лакҭа хаарак нарнымԥшӡауа. Анџьныри Алхаси урҭ рнапы нарзырҟьеит, абзиала, аҳаҳаи акы шәаҳцәымшәан ҳәа аанаргауа. Ерына лнапы ахьнышьҭылхыз ус иаанхеит, аларҟәышьа лхашҭызшәа.
– Ушәозар?.. Ушәозар ҳалбаап... – иҳәеит анџьныр, Алхас дԥишәарц иҭахызшәа, ашә дааханы ианынатәа. Алхас аҩныҵҟа дназҭаԥшыз, уаанӡатәи игәалаҟара аахнаҽызшәа, дызцыз изҵаара ақәҿимҭӡеит. – Ус анакәха, ҳмаҟақәа еибаҳаркыроуп, – инаидиҵеит, Алхас диҿаԥшуа, иҽаарҭынчны.
Рҩыџьагьы рмаҟақәа нарыкәыршаны иааибадыркит. Ажыҩ-жыҩҳәа аус ауан изықәтәаз. Ахыԥша ашьац хьанарҽуан. Нас ишьҭыббы-шьҭыббуа иҩхалан, ажыжәҳәа аҿынанахеит.
– Иугәаӷьызеи, уара, иугәаӷьызеи... ахәыҷы ажәҩан далаҵаны!.. – ҿаалҭит Ерына, ажәҩан даҵаԥшуа. – Адгьылаҿ ҳихӡыӡаахуан... иныҟаҳҵазеи?! – деицраланы лгәы низеибакит лхаҵа.
– Ҳоҳ, митә ҟамлеит... иара идагьы уаҟа иҭатәақәоуп иҵагьы... бицәымшәан!.. – Ҭарсхан даахьаҳәын, Ерына дналықәымчит, аха нас иаргьы иааицәымыӷхеит Алхас дкәалаауа ажәҩан дахьналалаз. Ерынеи иареи рылаԥш иабонаҵы, рыгәқәа хьухьууа иҭгыланы уи иазыԥшуан.
Ҭарсхан ашҭа дазымкуа дышҭагьежьуаз ауп иҷкәыни иҭацеи еималеиҿалаха, ақалақь аҟынтәи ашҭа ишааҭалаз.
– Алхас дабаҟоу?.. Маҭәақәак изаасхуан... – Алхас иан ашҭа агәҭаны дааиуаны дааҭгылеит. Ас данаауаз иара дыҩны дылԥымлакәа иуӡомызт шамаха. Уажә данылымба, иаалзымбатәбарахеит.
– Алхас... дабаҟаху... дыҵамбгааит ари... иахьа анџьныр шәара шәанца даакылсын, Алхас сара сахьцо дызгоит иҳәан... ишысҭахымыз... иахьантәаракгьы ажәҩан ҳаҵаԥшуа ҳтәоуп... Иргәыҵалах здырхуада... – даацәажәеит Ерына лҽааихаршәны.
Алхас иан иара уаҵәҟьа днеихаԥсит... Нас ажәжәаҳәа акәасқьа дынхалан, лымаҭәақәа наҟ иныԥхьалкит.
– Ара ҳара ҳаныҟам ишырҭаху иҟоуп, ирҭаху ҟарҵоит!.. – лыбжьы ныҵакшәа даагәамҵхамҵит. Илаҳаз ажәабжь иаразнак лгәы нҿнарҳәацаан, дааруалуашеит, дааршаҟь-шаҟьеит.
– Уи бицәымшәан... ус иҭахын иара... Ус игәаӷьызар – уи бзиоуп, дцазааит... иалоу ԥишәап... – иҳәеит Алхас иаб, уиаҟараҵәҟьагьы дацрамлакәа. Аха рашҭа-ргәараҭа данынҭаԥш, иааҭацәызшәа, игәы аанызкылашаз акагь имбазшәа дааҟалеит.
– Абасоуп сара џьара сындәылҵыр...
– Ҳаи, нанхеит, саргьы исҭахыз џьыбшьома, аха дара ахацәа роуп изыӡбыз... сҳәатәы аухарҵахуаз!.. – Ерына иаахьалыршшеит, рацәак лҽаламгалацәакәа.
– Ахацәа... ахацәа!.. – уаҳа лгәы илзамырҳәеит Алхас иан, дааиҵаӷәӷәа-ааиҵаӷәӷәеит.
Аха убри аамҭазы, иаалырҟьаны, гәырӷьара-гәшьҭыхрак аҵаны, аҳауа иҩалҵәрааны, ахәыҷқәа реиқәҿыҭбыжьқәа аагеит ашҭанҭыҵынтә иҵарыхәҵәа-ҵарыхәҵәаӡа:
– Иаауеит... иаауеит Алхас иҳаирплан!.. – Ииашаҵәҟьаны убасҟан, ажжыҳәа акы ачаирҭа шыҟаз аҽыларҟәӡаны абжьы уаҳауан.
Ари аҳаирплан акәӡамызт, авертолиот ҳәа изышьҭаз акәын. Ахәыҷқәа еибарыҩны уи ахьтәоз рҿыҩархеит, акагьы иазаанымкылаӡо. Рацәак мырҵыкәа, ашыҩ-шыҩҳәа аҳауа еиҩырффауа инатәеит иаргьы. Зегь уахь инеибарҩит, уи атәара ишахыццакуаз мҩашьауа, рыгәқәа рыҵԥраауа.
– Сара адгьыл аҿгьы сныҟәахьеит... ажәҩан ахьгьы сԥырхьеит, зегьы-зегьы збахьеит... Аҟәагьы ҳаҟан, Ешырагьы ҳаҟан, Тамшьгьы ҳаҟан, Кындыӷгьы хаҟан... Ижәдыруоу закәытә усурақәоу инарыгӡауа?!. Адгьыл амаӡақәа аҵырхуеит иахьабалак... Ас дунеихаангьы иҟамлацызт!..
Алхас дгәырӷьаҵәа иҩызцәа дрылагылан, фырхаҵарак ҟазҵаз иеиԥш, деихаччауа... Иан уи дахьихәаԥшуаз лыблақәа гәырӷьара-лаӷырӡыла иааҭәит иаразнак... Ҭарсхан уажәы адгьыли ажәҩани ауаҩы изы иҵагь ицқьаны, иҵагь ибарақьаҭха иҟазарц иҭахын...
«Уажәы агәылацәа зегьы днарылсны, рхы ҭҟьаны, ргәы ҭҟьаны, жәабжьыс иҟоу зегьы нараҳәаны, ҳашҟа дааиуазар
акәхап... Знык ҳашҭа дызҭалагәышьар, нас иахьа ара дҭыҵраны дыҟоума!.. Сандуи лареи рыхқәа еибаршны иааибаркараанӡа иауеиԥырҵхра!..» – сгәы сынҭацәажәеит маӡала. Леиԥка ахы дынҭаԥало, ллаба хәахәа налыҵшьуа, ҳаԥхьа ишьҭаз адәышкәаӷьаз дықәланы дааиуан ҳгәылаԥҳәыс Хьылқан.
Иара аныҟәарагьы лгәы шԥахымшәои уҳәарауазеи! Аха иахьахәлаанӡагьы аҩны дызлатәарызеи, аӡәы дналмацәажәаӡакәа!..
Ҳгәашәаҿ данааи, дааҭгылан, лхы ҩеиҵыхшәа, ҳашҭа дынҭаԥшит.
– Аа, Хьрыц уоума?.. Дабаҟоу ари уанду?.. – сшаалбазҵәҟьа днасазҵааит. Уи лыблақәа ҵаруп макьаназгьы. Касеицарсак лхоуп лышьҭахьҟа иааҵакшәа. Хыхьгьы блузҵас акы лхарԥан ишәарҭгалеиуа.
Сара ҳашҭа акәакьҭаҿы, ҳқыжә азыҳәан иаазгаз амжәабӷь аҵла ашьапы аимҿаԥараҿы абжьаҵара саҿын ирманшәаланы, нас ишаҭаху иафартә еиԥш. Иаргьы ажәжәа-ԥԥаҳәа иацрыхауан аҽалажьны.
– Бызҿуи бара, Татал, уаҟа? Ашҭагьы бынҭыҵуамеи иахьа? – санду лхацәа днықәԥшызар акәхап, лыбжьы налықәлыргеит.
– Сызҿыхузеи зыбгәахәуа?.. Абрахь ауҭра сҭан... Шаҟа ҟауҵарызеи, анцәаузша!.. Зегьы анапы рҭахуп... Ауҭрагьы шыҟоу бымбои, иахьахәлаанӡа уҽага кны уҭагылазароуп... – санду амаҵурҭа даавҵын, Хьылқан дылԥыларц лышҟа лҿаалхеит.
– Џьаргьы бнеиуам, џьаргьы бааиуам, Татал, уеизгьы. Есымша беилахоуп, хҭацәыхак бхы иабҭауам... Адунеи зегь хыбфаара быҟоуп, закәыхи.... абра ашьшьыҳәа ашәшьыраҿы бтәазар... – Хьылқан дахьгылоу дцәажәеит, аха ҽырҵысы ҟалҵом. Санду иҵагь лышҟа дааир лҭахуп.
– Ҳаи, Хьылқанхеит, амшага дуӡӡа ушьапы еиқәыршәны, ус змаӡам леиԥш, ашәшьыраҿы узлатәарызеи, ублақәа шааԥшуа... Иҳалшонаҵы ус ҳнагәагәалароуп, – лҳәеит Татал, уи лгәы азҭынчны, лылаԥш Хьылқан иналықәкны. Хьылқан дахьгылаз лыхьшьблақәа аалырҳәаҵәыҳәаҵәит.
– Уара, Хьрыц, шәла ҿаҳәоу?.. Исыцҳар?.. – сышҟа даахьаԥшит Хьылқан уажәы. Саргьы агәашә ахь сҿынасхахьан.
– Мамоу... ҳла ҿаҳәоуп, уи аӡәгьы ицҳаӡом, – сҳәеит сара. Аха издыруан Хьылқан лаҟара алақәа ихҭаркуаз хҳаблаҿы аӡәгьы дшыҟамыз. Убри азыҳәан ларгьы цәгьалаҵәҟьа ргәаӷ лыман, дшәиԥшьиуан.
Хьылқан агәашә анылзаасырты, дхьаԥш-кәаԥшуа ҳашҭа дынҭалеит. Лыбӷа ырхәаны, ллаба лҽанҵаны дааҭгылеит.
– Аа, Хьрыц, уқыжә краҿоуҵон акәу?.. Ишԥабзиахеи змоурахә мыӡша!.. Аха... уажәыгьы ишәымшьӡаци уара?!.
Ҳқыжә лылаԥш налалырҟацеит иаразнак. Лыԥсы ахьыхәхәа дазыԥшуан, лыблақәа лзаҟәымҭхауа.
– Аригьы ҳгәы аакыднахӡеит, Хьылқан, – лҳәеит санду, лыԥшышьа лгәамԥхакәа, ҳқыжә уи лылаԥш иацәылыхьчарц. – Даараӡа ҳаргәамҵуеит. Басыр, Хьрыц дсыцны ҳахьнеиз, ҳамҭас ахәыҷы ииҭан, уажәы ишыҟалаз ббоит! Иазҳаит, аҽеибнаҭеит!.. Иҟанамҵо ҳәагьы егьыҟам: ара ишыҟоу, ана ицоит, анантәи – наҟ. Иахьахәлаанӡа убри ҳашьҭоуп. Ақыжә злаанукылозеи? – санду дахьааиуаз убри дналацәажәеит. Уи иҳахҭнагақәахьаз рацәаӡан, ҳәашьак амамызт.
– Чаӷьала иуааӡо шԥаҟалои... ацәа иҭыҵәраа имцои!.. Еи, ари жәымҭашкәакәа иԥсы анҭаз, қыжәк мшьыкәа ҳаанижьуазма... иԥсы шԥанаҿҳәараз!.. Нас иахьахәлаанӡа Шьмафи иареи аҳаҳаиҳәа убра ишадтәалоу иаархыргар акәын. Насыԥшкәакәа... иагьышԥацәажәоз, иагьышԥархыргоз аамҭа... уаарыҵашьыцрын!.. – лхы аалырҵысы-аалырҵысит Хьылкан, жәытә аамҭа хәыҷык налгәаларшәаны. Ианакәзаалакгьы лара уи аамҭа даараӡа ҳаҭыр лзақәын, еиӷьылшьозгьы лымаӡамызт. Данцәажәоз иаанхаз лыцхахақәа ҩба лыбз инавҵыԥшуан арахь.
Сара ианакәзаалакгьы уи илҳәақәоз рықәҿысҭӡомызт, аха гәамԥхара-ҟазшьак сыздырҵысуан сырҳәаҵәыҳәаҵәуа, сеиларшуа.
Хьылқани сандуи ражәа нымҵәаӡо, ашьшьыҳәа инеихгауа, амаҵурҭа аԥхьа игылаз аҵәаҵла ашәшьыраҿы аҟәардәқәа инарыха-аарыхан, наҟ-ааҟ иааиҿаԥшуа инеидтәалеит.
– Иҟоузеи, Хьылқан, уахь ажәабжьыс? Ибаҳауеи? Сара ашҭа уеизгьы сҭымҵижьҭеи акрааҵуеит... – сандугьы ацәажәара
дшазгәышьуаз мҩашьо, иаахлыртлеит иаразнак. Лыбла ӷрақәа ҳалалӡа, Хьылқан лхы-лҿы ҵаӷара инахьлырԥшит. Лцәажәара шьоукы-шьоукы реиԥш дунеихаангьы акы аҵалҵәахуамызт, лгәзианра аныԥшуан.
– Ажәабжьқәа ыҟамкәа... аумажәӡа ыҟами, Татал... шаҟа уҭаху... Аха сара иахьаҵәҟьа исаҳаз абри ауп...
Хьылқангьы, уи дшазыԥшыз мҩашьахуа, лажәақәа неихаргыла-ааихаргыло ацәажәара дналагеит:
– Џьамшьыҭ, иӡлагараҟны ахәхәҳәа дшылагоз, уахык иаалырҟьаны иӡлагара аӡы наҵабан, иџыџӡа иаангылазаап. Анс иҳәеит, арс иҳәеит, аха уи ауха акагь изеилымкаазаап...
– Ҳаи, ҳҭамхеи, Хьылқанхеит, иагәыҵалазеи иара? Ҳаргьы уаҟа акәымзи ҳахьылагоз, уажәшьҭа ишԥаҳаԥсыхәоу, анцәаузша!.. – иааџьалшьеит санду, ари аҩыза лмаҳацызт, иаалзымбатәбарахеит.
Џьамшьыҭ иӡлагара аӡбахә змаҳахьаз дарбаныз, набжьоуаа араҟа илагон, ахәанаа араҟа илагон, аҩыҵаа араҟа илагон. Насгьы Џьамшьыҭ уи акы агханы иуазма, жәытә ӡлагаран, аха есымша еиқәыршәшәа иман. Саргьы шаҟантә сцаны, ҳаԥш лаганы иаазгахьаз.
Санду илаҳаз даараӡа иаалгәамԥхеит, иаалныԥшит.
– Иабацеи зырҳәа, Хьылқан, аӡлагара аӡы аҵабаны? – деиҭаназҵааит санду уи. – Дабаҟәыр аӡы ацәмаҷхалон, аха асҵәҟьа иҭабо уаҩы имаҳацызт...
– Ее, Таталхеит, ауаа еилагахьеит, ирымхәыцуа ҳәа акагьы ыҟаӡам. Ахақәиҭра анроу – уаргьы угәхьаа ркым, саргьы сыгәхьаа ркым. Абасоуп ишыҟоу аԥсҭазаара!.. – лхы аалыркьакьеит Хьылқан, иахьатәи аԥсҭазаара дналаԥшны, инҭкааны илдыруазшәаҵәҟьа.
– Изхыбҳәаауазеи, Хьылқан, ас... исзеилкаауамеи?.. Иааҭкааны ибымҳәои... бнахыкәша-аахыкәшо акәымкәа... – санду ллымҳақәа аалырҵрит еиҳагьы, Хьылқан жәабжь ҿыцк шылдыруаз лгәы назцан.
– Иҟалаз бымбои, Татал... Жьакәыр адунеиаҿ акагь изхом. Ани дамҵаслап, ари дамҵаслап... Анцәа ишиҳәара днымхеи?.. Дынхоит... Аха иԥсы мҭәуазаап. Уаанӡа иааикәыршаны иҟаз
адгьылқәа зегьы икхьан, игәылацәа зынеиҭамҵуа иҟаиҵахьан. Баџьгәырк зынӡа дивҵаланы, дивҵаӷәӷәа, дзымқәацо-дзымҵысуа дықәирхахьан. Уажә даалаган, атрактор ааганы, ажра ду жны, Џьамшьыҭ иӡлагара зырлагоз аӡы ишҟа имҩахигазаап. Аӡлагарагьы ахуҳәа илаго инҭаиргылазаап...
– Диида, исаҳауазеи, џьбеит... ас уаҩы иаҳахьоума?!. Аԥсымҭәра уҳәеит ҳәа, ауаҩы дабакылнагауеи уҳәарауазеи!.. Иҩнра-игәара, иҷкәынцәа, – анцәа ишиҳәара днымхахьеи!.. – санду илаҳаз цәгьалаҵәҟьа лгәы иныҵаххит.
– Ара еисызаап, еиқәԥазаап... аиакәым аҟынӡа икылеибагазаап... Ажәлар еизаны ирыбжьаҟазеит, аха изынеиҿамԥшуа цәгьала еидтәалоуп, рҳәеит. Аха аҵыхәтәаны, ишԥаҟарҵарыз, ус азырӡбеит: мышкы Цьамшьыҭ аӡы дақәиҭны, иӡлагара аус ауа, мышкы – Жьакәыр. Уаҳа ԥсыхәа рзамҭеит, – Хьылқан уи аӡбахә ихьаагаӡаны далацәажәон. Уажәы-уажәы санду дналыхәаԥшны лхы аалыркәаткәатон, цқьа еилыбкаауама ҳа-Набжьоу иҟалаз ҳәа аанаргауа.
– Иумаҳара иҟоузеи адунеиаҿ... шьоукы-шьоукы цәыцәын, иҟарҵара рыздыруам... Дара, аубыџьырқәа, адунеи зегь хырфаарашәа, зегьы ирхьынҳалоит... – санду даагәынқьит, илаҳаз лгәалаҟара шыԥхасҭанатәыз аалнырԥшуа. Иабалҭахыз абри аҩыза ажәабжьгьы, аха изҳәо-еиҭазҳәо адунеи иахыдмырҵәои... уаҳа ус змаӡақәам...
– Таталхеит, уажәы аԥсҭазаара убас иҟалеит... шьоукы ас рхы иахәоит, шьоукы – егьыс... егьызлымшо шьарҟыцә Рамшьыҭ иоуп ҳәа... иахьахәлаанӡа ақыҭагь деиуамкәа, ақалакьгьы деиуамкәа, иабанырҵои, иабанырхуеи ҳәа ауаа дышрылаҟыруаз даанхеит... – Хьылқан лцәажәара уажәы даҽаӡәы иахь иниалгеит. Уи зыӡбахә лҳәоз ихы-ихшара хар имаӡамызт, аха лара џьара акала дылгәамԥхозар акәхарын, аҵәы неихьылшьит аԥхьыжәҳәа.
– Ибаргәызеи, џьбеит, Рамшьыҭгьы... харгьы имаӡам... иԥҳәыс деицаԥаӡа лыбз уахәом акәымзар... Абра дышудгылоу днаудҟьоит – цуҭеи-ҳаблеи лыбз нахьылыгӡоит. Зыӡбахә лмыршац дарбану!.. Егьызлымшо, егьызлам лыбз лхаанхоит, уалырҟьашьуеит, уи дычмазаҩуп, убри ауп сара издыруа...
– санду еиҳа-еиҳа илылыжжуашәа збо салагеит Хьылқан лцәажәара. Уажәшьҭа иаҟәыҵзар иаамҭоуп, аха Хьылқан даҟәыҵуам. Уи зны-зынла цәажәарыла ухы лыршаҟәоит.
– Баҟәыҵ џьушьҭеит, уи ус диит, уи ус дцоит, лыцәгьеи лыбзиеи еиҟараны, дынцәыҵакьакьаанӡа... Уажәшьҭа ани уаҳа дышԥазыҟалои зыбгәахәуа?.. – Хьылқан зыӡбахә лыршаҟьоз аԥҳәыс лгәы налыцәкаҳаӡахьоушәа дналыхцәажәеит.
Сара снапқәа сыцламҳәа иаҵаргәаны сахьтәаз, уаҳа рылаҿымҭӡакәа сшырзыӡырҩуаз, санду атыҟҳәа ҳқыжә аалгәалашәан, аԥхьыжәҳәа ҿаалҭит:
– Ҳаи, нан, Хьрыц, иабаҟоу уқыжә? Ҳашцәажәоз иаҳхамышҭи... ауҭра иҭамлазааит!..
Сахьтәаз ахьышәҭҳәа, акагьы сакӡамшәа, сҩаҵхахеит... Аха иубар иааг! Амжәабӷь ахьасҭаз ашҭаҿгьы иҟамызт. Акәасқьа сынхаԥалан сныҩнаԥшит, избанзар, уи ахы ианааҭашәалак, акагьы агәхьаа амкӡакәа, ҳкәасқьа иныҩнаԥалон, астол инықәԥалон. Инаԥшы-ааԥшуа астол ишықәгылоу шаҟантә избахьаз. Уантәи егьи ауада иныҩнаԥалон, акаруаҭ инықәԥалон. Нас, аԥенџьыр аартызар, инкылԥаны ауҭра инҭаԥалон...
Уажәы ақәасқьаҿгьы иҟамызт, амаҵурҭаҿгьы иҟамызт. Шаҟантә ҳгәы еибанаркхьоузеи!..
Ауҭра сынҭаԥшызар – санду лҟәыдбыӷьқәа ҿырҟәыдаауа иалагылоуп, ажәжәа-ԥԥаҳәа иахьафо ахы қәац-қәацо.
«Аԥсра уқәшәандаз, Чач, аԥсра!.. Уаҳа акагь шԥаузеилымкаауеи!.. Уаанҿас, шаҟа ҳургәамҵуа аҟара уара иузыӷьашкырц уҟоуп!..» – снақәгәамҵит.
– Ҳаи, леи-бгеи ирыхәхааит, ари уаҩ дамыхәозаап!.. Ишԥазааури, анцәаузша, ԥсеивгахак ааҳанаҭаҵәҟьом... уаахьаԥшаанӡа, ес, уцаларгьы уцала, иахьцаз умбаӡо инцәыҵашәкәоит!.. – санду дныхшәааит, ҳқыжә алымҳацәқәа ирынкны, исыманы ашҭа санааҭала. Иҟалаз иаразнак лгәы назҩеит. Дааицранаршәеит. – Ахәылбыҽха наҟ Басырраа иганы ираҳҭароуп, ари уаҳа ԥсыхәа амам!.. Шаҟантә иуасҳәахьаз абри сара?.. Аха уара уахьынҳаланы иукит, аԥсраказгьы иууамызт, уажәшьҭа уацыз иахьахәлаанӡа!.. – ишылулац дырҩагьых днасықәымчит санду. Ииашаҵәҟьаны ариабжьарак
даараӡа ҳгәы кыднаххьан хқыжә, иҟанамҵац иҟаз – акырынтә ҳгәы ҳаханаԥжәахьан. Уи сабгьы идыруан, сангьы илдыруан, аха урҭ ирҳәақәоз сара сзақәшаҳаҭхомызт. Исҭахымызт сара уи аҩны аԥыргара, иаагеи уажәи рыбжьара убриаҟара исышьцылахьан.
– Ишәымшьуеи наҟ, Татал, ашҭа иҭакны ас мацара шәабанӡазахәои?.. Иаргьы ҵыҵӡа ишыҟалаз убарауазеи!.. – Хьылқан лыԥсы қымқымуа ҳқыжә лыбла иныҵакны деиҭанахәаԥшит. Уи убысҟак лылаԥш аларҟацаны дахәаԥшуан, сгәы неицранарсит. Ахьышәҭҳәа, наҟ лылаԥш иацәысыхьчарц, снагәыҵасын иныԥхасырсит. Иаргьы атрым-трымҳәа иԥо ҳашҭа инҭагьежьит, Хьылқан еиҳагьы лыԥсы еибанаркрашәа, аҽырҩысҭааны.
– Иҳамшьыкәа... ишԥаҳамшьуеи... Хьрыц иуам акәымзар... Ари ас мацара ҳанбанӡазахәои?! Арахь ҟәыдшьаҭагә ааннажьуам, цәгьала иҟалаша!.. – сандугьы, дгәааны даныҟоу ишылҳәац еиԥш, иршьыргьы хьаас иҟалымҵарашәа, Хьылқан илҳәаз инадылцәылеит, уи сара даараӡагьы сгәы ишамыхәоз еилкааны ишлымазгьы.
Басырраа ахьынхоз рацәак ихарамызт. Ҳара ҳахьынхоз аҟынтәи амҩаду ала уцаргьы ауан, аха ҳара ус ҳамцаӡеит. Ҳавараҿ иҟаз ачаирҭа аганахьала абнара ҳнылсын, Дабаҟәыр ҳныҽԥынгылеит. Уантәи рацәак бжьамызт. Шьмаҭраа раԥхьа ишьҭаз адәышкәаӷьаз агәыҳаракыра уанықәслак, рацәак инахарамкәа Басырраа ргәараҭа унҭаԥшуан. Рыхкаараҿы ашәаԥыџьаԥ – ашәырҵлақәа рацәаӡаны ирызҭагылан. Урҭ жәытәҳасабла инхон, аха ирымамыз акагьы ыҟаӡамызт. Афатә-ажәтә азыҳәан дунеихаан рхы иахамышшаацызт. Басыр иҷкәынцәа ақалақь ахьынтәи ианааилак, рашҭа-ргәараҭа зегьы гәырӷьабжьыла иааҭәуан, иаалахҿыххон.
Басыррааи ҳареи аиуара дуӡӡа ҳабжьан. Басыр иани сандуи еиҳәшьцәан. Ҳанырба, даараӡа иҳаигәырӷьеит, иаҳԥыланы ҳгәыдыркылеит-ҳхыдыркылеит...
– Ҳаҳ, Хьрыц, угыгрыцәӡа, иузҳазаап, усымбеижьҭеи!.. Ухаҵарԥысхеит!.. Уныбжьҟьаны уааилар, шәыркгьы умфаларыз... уацәыԥхашьома?.. Сынтәа уеизгьы ашәыр иасакьаҳәымҭоуп... иҿабааны ацара иаҿуп... изфауа дамам... Сара стәқәа уеизгьы ақалақь иагахьеит... урыҳәалароуп есымша наҟ... Мчыла ирумҭозар, дара рхала акы шьҭырхуам, акы ргом... – Басыр инап џьаџьақәа схахәы жәпара иналишьит.
– Хьрыцгьы арахь ааха имоума, иаашар хәлаанӡа иқыжә дацуп... уаҳа ԥсыхәа ҳзамҭеит... – лҳәеит сандугьы, рацәак рышҟа ҳахьзымааилоз нхьаршшашәа.
– Уи шәацәымшәан шәара... ара иҟазааит, Хьрыц итәоуп, аӡәгьы далакьысуам... иҵагь иазҳап, иҵагь идухап... Уажәаԥхьагьы иаажәгарауаз... – иҳәеит Басыр илакҭа еиқәара наихалашауа, зны дзеигәырӷьаны исиҭаз ҳқыжә илаԥш иныҵакны. Иԥаҵа џыԥхьқәа инапы нарылишьын, – ашьтәа бзиа алҵып, нас ианышәҭаху ижәгап... Иоужь наҟ, Хьрыц, иоужь... аҩызцәа рахь ицап... – инасыдиҵеит Басыр.
Ахәда иахаз ашаха хәыҷ анынахсыршәа, сшазыԥшӡамыз убри аҩыза агәырӷьара-гәахәара иаашьҭнаԥаан, иҩуа-иҩуа иаша амаҵурҭа иныҩнаԥалан, иныҩнагьежьааит. Усынтәи акәасқьа инхаԥалеит. Нас индәылԥан, аџьмаҭрахьы аҿынанахеит иҟаауа, аҩызцәа ирызгәыкуа...
...Амҩа ҳаныланы ҳшаауаз ауп ҩаԥхьа Хьылқан дшааҳақәшәаз.
– Унан џьбеит, шәабаҟаз арахь? Басырраа рахь шәыҟазма? – ҳааҭылҵааит иаразнак, ҳахьыҟаз ааилылымкаар ԥсыхәа лымамызшәа.
– Аиеи, уахь ҳаҟан... – налаҭалкит санду, аха ҳҩыџьагьы цәыӡк зауз иеиԥш акәын ҳгәалаҟарақәа шыҟаз. Ацәажәарагьы рацәак иаҳгәаԥхомызт.
– Сара Шьрыфраа рҟынӡа сцан... Сымнеижьҭеи акрааҵуан, даараӡагьы ҳаицәажәеит... – ишылҳәалац еиԥш иаахлыртлеит Хьылқан. – Инхеит, Татал, убарҭ, нхеит, аха базымҵаан!.. Ҳа-Набжьоу убас аӡәгьы днымхацзар ҟалап... рыҩнқәа ӷьазӷьазуа... рынхара зегьы аихац акәыршаны!..
– Шьрыф наџьнатә аахысгьы дхандеиҩын, анхараз иуҭахуаз!.. – сандугьы Хьылқан илҳәаз инацлырӷзит.
– Анхараз, аиаша бҳәарами, уааиҵашьыцыртә дыҟоуп... Иҷкәынцәагьы убас иҟалеит... Урҭ шынхаз ашәа!.. Ауҭраҭых
ҟаҵаны ирҭиуеит, ашәҭ ааӡаны ирҭиуеит... Рыхкаара алаԥшцәгьа илаԥш ацәихьчап... Насгьы шаҟа аҭнырхуа бдыруоу, Татал?!. Рызынтәыкгьы машьынак-машьынак ирықәтәоуп инарыҵԥраауа...
Хьылқан илгәаԥхаз дылгәаԥхаҵәҟьон, нас урҭ рырҽхәара даҟәыҵуамызт, угәы аакыдылхаанӡа. Амаҷ акәзаргьы, аҟара нахалыргылон.
Убри аамҭазы, сандуи Хьылқани рцәажәара иналууааны, ҳқыжә абжьы слымҳа иааҭасит. Ахьышәҭҳәа сышьҭахьҟа саақәҵәиааит, исаҳаз абжьы агәра сзымгауа, иаасзымбатәбараханы.
– Ҳаи, аморахә мыӡааит, иҳашьҭаланы иахьаауа жәбарауазеи... ари ҳара иҳацрымҵуазаап, анцәаузша!.. – санду уи дназхьаԥшит, абас иаалырҟьаны ицәырнагаз ахҭашәара лхаҿы илзаамго. Басыр нахьхьи агәашәаҿ дгылан дааԥшуан, ақыжә иҟанаҵоз дашьклаԥшуа.
Сара снаԥыххылан, иаасгәыдсыҳәҳәалеит. Иара исыдгәыбзыӷло, игәакыҵәакуа ахы сыхьнашьуан. Нас исыварԥало, исыманы аҩныҟа сҿынасхеит. Уи акәын иаргьы иаҭахыз.
– Хьрыц, уқыжә шԥабзиахеи!.. Ианбаҳзушьуеи? Абыржәоуп ианыфатәу... ачуан инҭаҵаны, ижәны... изакәытә қьафурахоз!.. – илҳәац еиҭаацәырылгеит Хьылқан.
Уи лылаҿымҭӡакәа, гәамԥхара-ҟазшьак ааснырԥшны, ахәацаҳәа сқыжәи сареи ҳналывҟьеит... Лыбз ада кәац анцәа илҿоумҵахын, зегьы лыԥсы шԥанарызцои!.
Санду Басыр днеизыԥшит...
Кәыдры ахықәанӡагьы уажәшьҭа рацәак бжьамызт. Саԥхьаҟа ишьҭаз адәышкәаӷьаз уахьнаваҵәиуаз, адунеи зегьы ҟьаҟьаӡа иаатуазшәа, Кәыдры унхықәгылон. Арахьтәи аганахьала ҳаракыроуп, аха наҟ, лбааҟа – лаҟәыроуп, ауразоуроу еиужьраны, ирха ҟьаҟьараны. Иҵәи-ҵәиуа, убри арха агәеиужьра ду иқәсны, амра хыҷҷало ииасны ицоит Кәыдры аӡиасгьы, џьара аҽырҭынчны, џьара ацәқәырԥақәа ҟәаш-ҟәашӡа инеидыслауа.
Ахықәаҿ саннеи, сызҵаз сеидара сааҵыҵын, ҵаҟа, лбааҟа сынҭаԥшит. Исымариашаны сыҵаҟа, ауапцәа хылԥеиԥш, ахыб қәаҟьаӡа аӡлагара ҭагылан. Ақыҭа зегьы усҟан уи аӡлагара акәын ҳзыҿцаауаз. Егьарааны ҳаубаргьы, ҳаԥш хәыҷқәа ҳазқәынҵа, уахь амҩа ҳанын. Аха уажәы уи ашьҭыбжьык гомызт. Иаасцәымыӷхеит. «ԥарна дыҟамзар ишԥасыԥсыхәоу?» – насгәахәит.
Сгылан ус ԥыҭраамҭак, нас сеидара хәыҷы аашьҭысхын, ҵаҟа сынҭалеит.
Аӡлагара аԥхьа цәӷәыхаа, асаба ықәтата иҟан. Аӡлагараз иааиуаз рыҽқәа абраҟа иныҵаркуан. Абарҵаҿы абаҟәқәа иаҵагылаз ергьҳәа акәын, ргәыцә заҵәык аанханы, ҵаҟа ишьҭаз ауасхыр па ишықәгылаз. Аӡлагара ашәаҿ саԥаҭк аҿан. Снадгылан, слаха-ҩахеит, аха иаауртыртә иҟамызт. Џьеи ихашҭрын ԥарна. Уи анаиркуаз акырынтә игәаҭан акәын дшаԥырҵуаз. Аӡлагара аҩныҵҟа шьҭыбжьыкгьы гомызт. Сааваҵәин, аӡкыраҿы сынхықәгылеит. Аӡкыра иавҵыҽҽаны инеиуаз аӡы, иҵәырҵәыруа иҟаз аиаҳәа ианҟьаны, аӡлагара абарбал ац ҵыжәжәарақәа ирысуан, аха иазырқәацомызт.
Зны ԥарна абрахь аҟәара ҳшаваз ҳаибан, – Шәаалеи, сбабараа, хәыҷык аҟара шәаасыцхраароуп, – иҳәан, ҳаигеит аӡлагарахь.
– Сыӡлагара ацқәа аӡы исцәагеит, шәымбои? Аҭакәажә лыцқәа реиԥш, иҵыжәжәараӡа иҟалеит, – даахашшааит.
Зегьы ҳаиқәақәа ааҵаҳаркәакәеит. ԥарна иеихеи, уи абарбал азы иҟаҵаны имақәаз ацқәеи аашьҭихит.
– Иаалагогьы ҳамам, аха уеизгьы сара аӡлагара еиқәшәаны иҟазар бзиа избоит... Аӡлагара, сбабараа, ақыҭа иабжоуп...
Ҳнапыршьышьуа ҳшьапыршьышьуа ҵаҟа ҳанҭалеит. Зегьы ҵәыр-ҵәыруа иҟан. ԥарна урҭ ацқәа анеиҭа, убри убас аффаҳәа игьежьуан, уахык ала шә-ԥуҭк зумлагарыз!
– Уажәшьҭа иаалаго ҳаугәышьар, акы шәацәымшәан! – иҳәеит ԥарна.
Аӡлагара аӡы уажәы хазы аӡлагара иавсны ицон. Уахь аӡы кымызт. Сара наҟ аӡлагара ашьҭахь ԥарна иҭахкааны имаз ауҭра хәыҷы сынҭаԥшит, аха ԥарна уаҟагьы дыҟамыз.
Ԥарна данысымба, ԥыҭк снаскьан, аҿыҭра салагеит. Уи рацәак ихарамызт дахьынхоз. Дшааиуаз, сыбжьы иаҳазар акәхап, ахәы даақәгылеит, арахь дааԥшуа. Сара снапы сҟьеит, уааи арахь ҳәа аанарго. Дук хара имгакәа ԥарнагь ҵаҟа днылбааит.
– Ҳоҳ, Гәыда уоума? Уабаҟаз? Аӡлагарахь ҳәа уаама? Иааугазеи?.. Аԥш ааугама? – днасазҵааит, илаԥыџь қамсысқәа днарҩахашәа.
– Аиеи, аԥш аазгеит, – аҭак ныҟасҵеит сара.
– Уажәыҵәҟьа иузызлагап сара, уажәыҵәҟьа...
Аӡкыра днахәаԥшын, иҿынеихеит. Ашә ааиртын, ацаԥхеи асаԥаҭи уаҟа инхишьит.
Аӡлагара ашә анааирты, аԥхьыжәҳәа аҵар ныҩныԥрааит. ԥарна иҟамзаара рхы иархәаны, ишырҭахыз иҩнан урҭ уаҟа. Алу ахыхь, нас ҵаҟа ашыла ахьҭаԥсоз уҳәа асабаҿ иахьабалак ианын ихаха-хахаӡа аҵар рышьҭа. ԥарна ахәылаҿы днеин, адықә-дықәҳәа днас-ҩасит. Аҵарақәа ахәыблаҿы ицәыҵатәаны иааԥшуан.
– Ҳаи, шәыжәла нҵәааит! Акгьы шыҟам уаҳа ишәымбаӡои? – ибжьы нарықәиргеит. Нас ахәыла авараҿы иқәыз аҩымсаг хачача хәыҷы аашьҭихын, иахьабалак иааҭирыцқьааит. Сара алҩақи абызкаҭаҳареи иаганы иҟаз ахәбли аҭыӡ цәышәшәқәеи снарзыԥшит. Ахыб кылхха, џьара-џьара ажәҩан иаша унаҵаԥшуан.
Аӡлагара аҩныҵҟа амца еиқәҵарҭагьы аман. Насҭхашәа, аҭӡаҿы ацәарҭаӷәы кҿаҟаҵан. Ақыҭауаа, рцақәа анҭәыз, рааҵәақәа еимгәамӡо иҿаҳәаны, руардынқәа аҿҿаҳәа иқьуа аӡлагарахь ҳәа ианылбаауаз, уахынла абраҟа акәын иахьырхыргоз. Амца еиқәҵаны, иахыкәшаны ажәабжьқәа рҳәон. Уи сара акырынтә салаԥшхьан, саб сицны санаалоз. Уажәы мцагьы еиқәымызт, иззеиқәырҵозҳәагьы акгьы ыҟамызт. ԥарна ашә анаирклак, аҳәынаԥқәеи аҵарақәеи ҩнахәмаруа иаарымҽхаркуан. Мчыбжьык ахь иналаршәны аӡәык-ҩыџьак ааиуазар акәхарын, убасҟан акәын ԥарнагьы арахь данылбаауаз.
Уажәы ашьшьыҳәа сындәылҵын, уаҟа аӡлагара аԥхьа ишьҭаз ахаҳә ду аҟны иқәыз сааҵәа аақәсхын, иааганы ԥарна иаԥхьа инықәсҵеит.
– Ишәызҭада, уара, ари аԥш? – ԥарна днасызҵааит. Уажәраанӡа аԥш ҳара ҳца ишҭамхоз идыруазар акәхарын.
– Алмысхан имаҳхит, – сҳәеит сара.
– О, Алмысхан! Излашәиҭазеи? – Алмысхан ҳара рацәак даҳцәыхарамкәа дынхон. Уи ҳқыҭан дыззымдыруаз ҳәа аӡәгьы дыҟаӡамызт. Ҷкәына заҵәык диман, арра дыҟан. Аҩны иԥҳәыси иареи рхала иахын. Ашықәсаны аԥш рыгхеит ҳәа аӡәгьы имаҳацызт. Зхацәа арра иҟаз аҳәсеибацәа аԥш аахәара ҳәа ианнеилак, имырҳәацәакәа ириҭомызт иара.
– Уанаџьалбеит, ируҭарауазеи, хәыҷ гәарҭак ирылатәоуп, ҳара амла ҳакыр ҳәа ушәома? – лҳәон иԥҳәыс Машьқәала. Уи еиҳа дгәыбылҩын.
– Ҳоҳ, ирысҭозар сара исымдыруеи, – иналҿаирххуан иара.
Уи акыримхра даараӡа ицәгьан. Ак уиҭозаргьы, ажәа даара иахҳәааны, акыр дахцәажәаны, уԥсы угәы икылхны акәын ишуиҭоз. Сангьы убас, лыԥсы лгәы икылхны, диҳәо-дичо имылхыз аԥш хәыҷы акәын уажәы аӡлагарахь иаазгаз. Уигь иахьынӡаҳазхоз здырхуадаз!
Ԥарна сааҵәа аашьҭихын, ахьхьаҳәа хыхь ахәыла инҭеиԥсеит. Ааҵәа уаҟа инхишьит.
– Еҳе, уажәшьҭа умԥшыкәа уцаны аӡы аушьҭ. Наҟ ишыктәугьы ухоумыршҭын! – инасыдиҵеит.
Сара аӡы злакыз аҭәырӷә ду мчыла иаамысхит. Аӡы агәақьҳәа аиаҳәа ианҟьаны ҵаҟа абарбал ианлас, абарбал акагьы иакӡамшәа, аффаҳәа агьежьра иалагеит. Аӡлагара абжьы аԥхьаӡа иааибафазшәа иныҭнаргеит, аха нас аҽырҭынчны, ахәхәҳәа илаго аҿынанахеит. Ашыла ԥхаӡа аҳәиҵә-аҳәиҵәҳәа иноунашьҭит...
Ԥарна ианакәзаалакгьы аӡлагарахь ҳәа иааиуаз алагаԥса рымымхыкәа иоуишьҭуамызт. Игәаҩаӡа шылаҭаԥсагак иман, убри ала аԥш аахыхны, инаган ашәындыҟәреиԥш аҭӡы икҿаҟаҵаз ахы дҩаханы инҭаиԥсон. Аха уажәы, срыцҳаишьоу здырхуада, уи аӡбахә ала ажәакгьы имҳәаӡеит. Сыԥш хәыҷ анилага, ааҵәа инҭаԥсаны ҳандәылҵит. Аӡлагара ашә наиркит. – Иааги ара, уара иузхагаларым!
Амардара ҳанынаҿала, уи сеидара хәыҷы, сара сзыҳәан ихьанҭаз, ԥарна ишызымуаз мчыла иаасымихын, иара днаҵалеит. Сара сишьҭалан сцон.
Амш ахәлара иаҿын. Мраҭашәара шыҟаз ашәаԥшь ҟаԥшьӡа икыдын. Амра аҭашәамҭаз иахылҵуаз ашәахәақәа ххаӡа, абырфын рахәыцқәа реиԥш иахьабалак зегьы ирнубаалон. Аӡиас аҿгьы иахьхыҷҷалоз асаркьеиԥш ицырцыруан.
Аӡиас, уажәы еиҳа аҽарҭынчызшәа, ашьҭыбжь уиаҟара иумаҳаӡо, арха агәы иқәсны иахьнеиуаз, гәахәарак уаҩы инаҭартә иҟан.
Ус, хыхь ҳанхалеит...
– Уажәшьҭа уара ига. Ахәларагь ухьӡеит, аха умшәааит, аҳаҳаи, ухаҵами, абааԥсы!..
Ԥарна акыраамҭагьы дгыланы дсышьҭаԥшуан. Сара ахәы сықәланы снеиуан. Сымҩагь ааигәамызт.
Амш ахәлара иаасымнахит.
...Сымҩа лакьылакьуа, алашьцара иагәылсны, ицоит. Аҵлақәа сахьрывсуа уажәы-уажәы снарзыԥшуеит, акы аарывҵҩрны рҽынасгәыдрыжьларашәа. Абжьааԥны сышнеиуа, сшьапы џьара инкыдҟьаргьы, зыԥсы еилахәаны иакуаз, уажәы ашыр-шырҳәа, акгьы агәхьаа мкӡакәа сцоит. Сшьапы еимаадақәа! Ишәыхҭыжәгахьаз? Шәеиҟәыдды... Сан рыцҳа, ҳара ҳаӡәӡәаны-ҳаҳәҳәаны ҳанышьҭалҵалак, лара акраамҭа дмыцәаӡакәа, шаҟантә ҳамаҭәа хәыҷқәа шықәлыршәуаз дызбахьаз! Сыблақәа ҭраа слыхәаԥшуашәа анылбалак, саҳәшьеи сареи ҳахьышьҭаз дааины, ҳалахьқәа днарыгәӡуан, ҳахқәа лшьышьуан. Усҟан ҳаҩны еиқәышьшьы игылан, ҳаб иӡбахә зны иҳаҳауан, зны инабжьаӡ ицон. Ар рымаҭәа ишәҵаны иаҳзааишьҭыз ипатреҭ уажәы-уажәы ҳнахәаԥшуан. Аԥхынра анааилак, усура ҳәа сан дахьцоз ҳаргьы ҳлыцын. Ажәҵарақәа рыхшара рхәы ишашьҭоу еиԥш акәын ҳангьы ҳара ҳзыҳәан дшыхабыхацоз.
...Амза абз ҟаԥшьӡа ашьхара иаавҵнагеит. Аккара еилаԥынчылара ашәахәақәа анақәҷҷа, хәыҷык иаалашахазшәа збеит. Уи сара сгәы аарӷәӷәеит. Ахьацақәа ирылԥхоз ашәахәақәа амҩа ианԥсалан. Инҵәом амҩа. Сануп сныгәнысуа. Сеидарагьы еиҳа-еиҳа ихьанҭахозшәа збо салагеит. Исықәӷәӷәоит, исықәӷәӷәоит. Ашыла аԥхара сызқәа зегьы аԥхӡы алнахит. Аха сааҭгыланы сыԥсы ааиҭаскыр, акы сацәшәошәа сыҟоуп. Сышьҭахьҟа схьаԥшӡом. Абажәқәа ахьышьҭоу, икәи-кәиӡа блақәак сырҭаԥшуашәа сааҟалоит, сгәы нҭӡыӡаауеит. Иабахәа, ишԥанымҵәои абри абнара? Ишԥанымҵәои? Ас ианылашьцоу сара сымныҟәацызт...
– Гәы-да-ау! – убри аамҭазы ихараӡаны бжьык, аккара лашьцара иҵысны ергьҳәа слымҳа инҭасит. Хәыҷык сааҭгылан сназыӡырҩит. Нас еиҳагьы сныҟәашәа инацҵаны саԥхьаҟа сеихеит. Дызусҭада ҿызҭуа?
– Гәы-да-ау! – еиҭа иаагеит уи абжьы, ихараӡаны, зегьы ирхысны. Уахынла абжьы хара ицоит. Сгәы аашьҭнахит, – хәыҷык иаарыӷәӷәеит, лаба хәыҷык џьара инцәыҵаԥҵәаргьы, сшыҩаҭрысуаз.
– А-а-а! – сҳәеит сара аҭакс, аха сыбжьы цқьа исзыҭкаауамызт.
– Гә-да-ау! – игеит ҩаԥхьа аҿыҭбжьы. Насоуп ианыздыр. Сан лыбжьы акәын. Сани саҳәшьеи сышьҭалан иаауан ҿыҭуа, абна лашьцара илаланы, аӡлагарахь иаагаз амҩа ианыршәланы.
– Ушәама, нан, ушәама? Сара иаасымгози, уадызцалазеи? – даасыдгылеит сан, дгәыҭҟьа-ԥсыҭҟьаха.
Сеидара санааҵыҵ, сласӡахазшәа сааҟалеит. Сан саалгәыдлыҳәҳәалеит. Схы аалшьшьит. Сгәы ааԥшаа-ааԥшааит.
– Умшәан, нан, умшәан! Утәеи ара, уԥсы ааиҭаки! Нас ҳцалап...
Сааҵәа ахьышьҭаз снықәтәеит. Сангьы днасыватәеит. Схы лкалҭ инанылҵан, еиҭаалшьшьит. Саҳәшьа хәыҷы дхахаӡа даҳхагылоуп.
– Ҳара иаразнак иаадырит аӡлагарахь ушцаз... Ирласны уанымаа, акы ухьыз џьаҳшьан, ҳаҩит, аха уазымҵаан... – саҳәшьа даацәажәеит.
– Шәымшәан, нан! Ас мацара ицарыма! Аибашьрагь еилгахра иҟоуп. Шәабгьы даап. Шәаби шәареи знык шәеибабандаз, уаҳа акагьы саҳәомызт, – даацәажәеит сан. Нас сеидара хәыҷы аашьҭылхын, ҳаԥхьа дҩагылан лҿыналхеит...
Ишԥаҟаз, ишԥарыцҳасшьои уҳәарауазеи абри схәыҷра? Еснагь сыԥхыӡ иалоу, еснагь хашҭра ақәӡамкәа сгәалашәараҿ иаанхаз!..
– Ишԥаҟаҳҵари?.. Ишԥазааури?.. – Мизан даахьаҳәын, Ахра днеиҿаԥшит.
Аха Ахра ҿиҭуамызт. Аҽуардын аԥхьатәи аларгыла ахьааникылаз, инапы анахашьа дақәымшәазшәа, инацәкьарақәа аларԥсны икын. Иҟаиҵара абри-абриоуп ҳәа акгьы ихахьы иааиуамызт. Абжьааԥны ахәмаррақәа – аҩрақәа, ампыл асрақәа раан акәызҭгьы, иарбан ҭагылазаашьазаалакгьы аҟынтәи иара ишиҭахыз, икәша-мыкәша ихәаԥшуаз аршанхартә, иарлахҿыхыртә еиԥш ихы ааирԥшуан. Аха уажәы ус иҟамызт аусқәа.
– Ишԥазааури?.. – Мизан дырҩегьых Ахра днаиазҵааит, диҿаԥшуа, ибла гәаԥшьқәа аҳаҵҳаҵара рныԥшуа.
– Краадыруама? – Ахра иикыз аларгыла аауишьҭын, ихы ааирҵысит. Мизани иареи еидгылоуп аҽуардын агәҭа иазымариашаны. Аҽуардын, уаҳа наузақәымҵо, азнаҵәҟьа амҿы ақәуп, ирманшәаланы, еиқәырҷабны. Ажәҩан цыра-цыра иалышәшәаны илеиуа асԥалқәа амҿқәа иахьрықәԥсауа, уаҟа инарыдӡыҭылоит, нас аӡыцәыкәбарқәа нархьынҳалоит. Амш шьыбжьышьҭахьрахь ахы анарха, аҳауа аҿыхьшәашәаара иацнаҵо иалагоит.
Ахра иаԥхьа икажьыз аӷәрақәа даарыхашәа аларгыла инакәиршеит. Аҽқәа ҽырҵысы ҟарҵомызт. Нас, иҽааларҟәшәа, аҽуардын днаҵаԥшит. Аҽуардын аԥхьатәи абырбалқәа, аҳәынҵәа иаганы, акыр анышә иҵашьшьхьан, алырагьы адгьыл иаақәҳәазарц егьагмызт.
Ахра, ус ԥыҭраамҭак, ихы ларҟәны, аҽуардын даҵаԥшуан. Уи уаҩы измырқәацаӡо, еиҵарӷәӷәа игылан. Ахра, имч зықәхара акгьы имбошәа, иԥсыԥ игәаҵанӡа иганы даақәыԥсычҳаит. Уажәы раб ма рабду дааганы дрымазҭгьы, уажәшьҭа ес-иҟалалакгьы џьара ԥсыхәак азырхәыцхьазаарын, аха…
Мизангьы ус даҵаԥшуан аҽуардын. Ишԥаҟарҵари? Ишԥадырманшәалари? Аамҭа еиҳа-еиҳа ацара иаҿуп. Аӡынразы амшқәа кьаҿуп уеизгьы.
– Мизан! – ҿааиҭит убри аамҭазы Ахра, ихы ҩышьҭыхуа. Акы ахьышәҭҳәа ихшыҩ шазцаз ҩашьомызт. – Иҟаҳҵара удыруама?.. Еиҳарак абрахьтәи абырбал ауп анышә иҵалаз. Лабак ҩаҵырҟьаны ҳҩахар, ишԥаҳзышьҭымхрыз. Нас аҽқәагьы ҳацхраауан. Убас еиҳа еиӷьхап ҳәа сгәы иаанагоит.
Мизан Ахра ииҳәаз џьара акала ирыцхрааргьы шалшоз дназхәыцын, дақәшаҳаҭхеит, нас аҽуардын дынхаԥалан, аидара хьанҭа аиургьы иԥымҵәашаз, иманшәалашәа иҟаз лаба ӷәӷәак аалихын, Ахра инеииркит. Иаргьы ахьышәҭҳәа ҵаҟа дналбааԥеит.
Ахра, уи иикыз алаба аҽуардын аихатә лыра, адәахьала абырбал иалыҳәҳәоз, инаҵарԥашәа иааикит. Мизангьы дааин, уи днаицхрааит. Рҩыџьагьы рҽаарманшәаланы, рымч еибыҭаӡаны ианынаҩаха, абырбал хәыҷык аҟара иаадырҵысит.
– Аа, уҩах, Мизан, уҩах! – уажәы-уажәы Ахра ибжьы гон, ибӷа ырхәаны алаба дахьаҵагылаз. Мизангьы ихы деигӡомызт. Ишьапқәа ыҵарбаӷьаны, ишилшоз алаба даҵгәон. Аишьцәа рхы-рҿқәа еибакит, иҟаԥшьхеит, аха егьарундазгьы ԥсыхәа рзамҭеит. Рлаба ааурышьҭын, аҽуардын рыҽнадыркылеит.
– Ари ас иамуазаап, ишԥаҟаҳҵари? – Ахра дырҩегьых даахәыцхәыцит. Нас, днагьежьын, наҟтәирахьтәи абырбалқәа днарыхәаԥшит. Урҭгьы арахьтәи абырбалқәа рҭагылазаашьа акәын ирымаз. Ахра дшахәаԥшуаз ала, араҟа даҽакала иазнеитәын, аха иашьеи иареи убри азнеишьа иахьақәымшәоз цәгьалаҵәҟьа дархәыцуан. Иара ишиҭахыз – абыржәы ишыҟоу, ишынеизаку, аҽқәа кәаруа, афиҳәа ахаҵәирҭақәа рҿы инхьынаауа амҩа ианызарц акәын, аха иманшәаламхеит. Ишымгәыӷуаз изқәымгәыӷуаз иақәшәеит, иааинырсланы аҽназы џьара цхыраара хәыҷык ҟарҵарц ргәы ианҭаркгьы.
Ахра дааин, ҩаԥхьа иҭыԥаҿ даагылеит. Ихы-иҿы еиқәара уажәы аус азы аҳаҵҳаҵара, аилыххара анубаалартәы иҟан.
– Мизан, аҽқәа ҳацҳархыраап, угәы ишԥаанагои? Ус ҳамч ақәымхарашәа збоит... – Ахра Мизан днаизхьаԥшит, ихшыҩ
наилаиҵарц цәгьа имбо. Мизан хәыҷык аҟара агәалаҟамра шиныԥшуаз ҩашьомызт, дахьгылац дгылан, ииура дақәымшәо, аха иашьа дышиқәгәыӷуаз ҩашьомызт.
– Сара мап сҳәом, аха ишԥаҳацҳархыраари? – Мизан, иҭынчра иҽаалганы, дааҳаҵҳаҵеит. Иҵегь иааигәаны Ахра дааидгылеит.
– Абри ҳлаба абырсынтәи иҩаҵарԥаны, аԥхьан еиԥш, хәыҷык иааҳзырманшәалар, иааҳзырҵысыр, нас аҽқәа сҩарыҵаҟьон, урҭгьы хәыҷык иааҳацхраауан.
– Сара мап сҳәома, Ахра, ибзиоуп! – абыржәы рҽуардын, иахьҭахаз аҭҳәаа инҭыҵны, амҩа иаша инангыларашәа, Мизан гәырӷьара хәыҷык ԥыр-ԥыруа инеихалашеит. Ахьышәҭҳәа уаҟа икажьыз алаба ҩышьҭиԥаан, абырбал инаҵарӷәӷәашәа иааикит. Ахра уи днаицхраан, иаҵымҟьартә еиԥш, хәыҷык иаарманшәалашәа иааҟаиҵеит. Нас аларгыла иахарԥаз аӷәрақәа даарыхан, ихәда илахаршәшәа иааикын, Мизан иахь дааскьаны, иҽырманшәаланы дааивагылан, аӷәрақәа маҷк инарҿакшашәа, аҽқәа днарыҵаҟьеит. Аҽқәа, ацәа иаалҟьазшәа, иҩеибарҭрысит, аҽуардын ишаҵаҳәаз рхашҭызшәа. Иахьабалак аҿҿа нарыхгеит, инеибарххеит.
– Еҳе, Рашь, еҳе! – Ахра ибжьы ҿацаӡа аҽқәа инарықәирган, иаргьы иӷәрақәа маҷк иааушьҭшәа, Мизан днаицхрааит. Рымч еибырҭаӡеит аишьцәа. Ирылымшашаз рылдыршарашәа рҽааҟарҵеит.
– Ачу!.. Ачу!.. – аишьцәа рыбжьқәа халаҵаны, ишрылшоз аҽқәа ирыҵаҟьон, алаба иркыз иаҵаӷәӷәаны иацхраауан. Аҽқәа аԥхьаӡа рҽырманшәаланы еицахауан, аха нас акы еиҳа амчра аманы ԥхьаҟа еихон, ахы ҵарҟәрыланы, аидара зегьы ахала иаманы ицарашәа, усҟан егьи аҩыза аҽааннакылон, ари асеиԥш иҟоу аидара агара иара иалымшарашәа, иӡыӷәӡа. Аха Ахра ибжьы ҿацаӡа ҩаԥхьа ианрықәиргалак, рыҩбагьы рҽаадырманшәалахуан, ршьапқәа ныҵарбаҟа, рыхәдақәа шьҭацаланы, изҵаҳәаз аҽуардын иахон, иаҳзырқәацозар ҳәа. Убасҟан, аишьцәа зыцхыраауаз абырбалгьы, маҷк аҟара аҽаарҵысуан, уажәымзар-уажәы изҭагылаз анышә еиҩырссаны иааҿаларашәа, аха ҩаԥхьа уи абырбал аҭыԥаҿ иааины иааҭагылон.
Ахреи Мизани иркыз алаба наҟ инкарыжьит, аҽқәагьы рҽаадырҭынчит.
Игылан урҭ ус ԥыҭраамҭак, иҟарҵара иақәымшәо. Азныказы иахьабалак иааҭынчрахеит. Аха ашьҭахь, Ахра али-ԥси рыбжьара хҭашәарак ааизцәырҟьан, иҟалаз ааузеилмыргаратәы, ахьышәҭҳәа аҟамчи аӷәрақәеи ааидгәаланы, аҽуардын дынхаԥалеит. Ишьапқәа еимырҿаҿа днақәгылан, аҽқәа аӷәрақәа нарҿаикшан, инарҿаирххеит. Ибжьы аӷьеҩҳәа инарықәиргеит, ашыҩҵәҳәа иҟамчгьы нымҩаниҵеит. Убри аамҭазы аҽқәа ирыхьыз рзымдырызт, иааӡыӡымкын, акагьы агәхьаа мкӡакәа иҩҭрысит. Ахамуҭқәа, аҽуардын излаҵаҳәаз амаҟақәа, аԥаркақәа, адышьла, адышьлеи ахамуҭқәеи ирыбжьгаз азанџьырқәа – зегь ҩеибарххан, аҿҿа нарыхгеит. Рашь ӡыӡымкын, оуман иҟанаҵоз, уажәы-уажәы аҽыԥ-ҽыԥҳәа ишьҭыԥон, иқәыԥшмыз, џьарак изышьақәгыломызт. Қәиқәа акәзар, ашықәсқәа иахнагахьаз иахҟьаны, егьа ақәшәаргьы, уиаҟара аҽаҟьомызт. Аҽаҟьаргьы, Ахра игәҭакы азынамыгӡарашәа ахы абон... Ачҳара ду шамаз аныԥшуан...
– Ачу!.. Ачу!.. – Ахра дырҩегьых иҟамчы нымҩаниҵеит ашыҩҵәҳәа, аҽқәа рахь дынхытырны. Рашь иахьаахаз ашьҭыбжь геит. Угәы иныҵаххрын.
Нас иҟалаз ҳәа уаҩы изеилыргомызт. Рашь аапкит, ихагахеит, иԥо иалагеит, излаҵаҳәаз зегьы ԥыҵәҵәаны ицарашәа. Уаҩы игәы иаанагарын, абри аидара зегьы нышьҭԥааны, хыхь инхаларашәа. Аха уи змышьҭуаз аидара хьанҭа макьаназы нақәацарак амамызт. Ахра аӷәрақәа уажәы еиҳагьы инарҿаирххеит. Уаҩы ибон Рашь аҿыҵа иаҿаз аиха аҿы шеихнарԥоз, ишыхьнажәоз, ахаԥыцқәа еиқәрыԥх арахь ишааԥшуаз, ахы шхьанарҽуаз!
– Ачу!.. Ачу!.. – Ахра, дырҩегьых аҽқәа игәахы рзеибакны, иҟамчы анымҩаниҵоз аамҭазы, Мизан дахьгылаз, акы наицрасызшәа, арҵәаа ааҭиргеит. Ибжьы абнара инылсаит, рыцҳашьарак анубаало, рыцҳашьарак аҟәнышьшьы, игәакыҵәакуа:
– Уамысын Рашь, уамысын!.. Уамысын!.. – Аҽқәа акыраамҭагьы рҽырзеиқәкуамызт: уажәы-уажәы ршьапқәа шьҭарыкшауан, анахь-арахь инаԥшы-ааԥшуан, ишәаԥырҳаԥуа рцәа иҭаӡыӡаауан, игәаӷьны узрываларымызт.
– Уара, аҽқәа ррыцҳашьара ҳәа акымзарак улаӡам!.. Уара аҽқәа рыцҳаушьаӡом! Уи бабаду изымдыруа џьушьозаргьы ҟалап... Мап, уи бабаду идыруеит. Ара данааилак, иумбари иҟаиҵауа!.. Ус иуанаижьуа џьушьозаргьы ҟалап!.. Ҽазны урҭ рымԥан уқәижьларым!.. Ҽазны урҭ рыӷәрақәа уажәеиԥш иуиркуазар убап!.. – Мизан, игәы ԥжәаны, ииҳәарыз цқьа иҿашәомызт, иашьа игәаӷ кны дагон. Даахьаҳәын, деиҵаӷәӷәа, илаӷырӡқәа хаҟәҟәала, амҩа даныланы иҿынеихеит. Уажәшьҭа уи иҭахымызт иашьа иааигәара аҟазаара, иашьа ари аҩыза идимбалацызт. Абжьааԥны арыцҳашьара, агәыблра илоушәа зхы аазырԥшуаз, уажәы абас иаалырҟьаны иҽеиҭакра игәы иналакьакьеит, аӡыӡ еиԥш, иҵарӡа, аҟыҵәыҳәа. Иашьа иҟынтәи ари аҩыза дақәгәыӷуамызт, аиашазы, дақәгәыӷуамызт, аха...
– Уаангыл сымҳәеи, уаангыл!.. Уиас арахь!.. Уиас!.. – Ахра, Мизан ихы наиқәикын, ишилшоз ибжьы наиргеит, ихы-иҿы ааҟаԥшьхан, ихәда адақәа ҩеибарххеит. Аха Мизан аԥсраказгьы дхьамԥшит. Игәхьаа мкӡакәа дцон амҩа ианыршәланы. Ахра уи, дыҩны днаихьӡаны, имахцә дынҭарс дирхынҳәырц игәы инҭашәеит, аха изеиԥштәуамызт. Аҽуардын дахьақәгылаз уа даанхеит, дԥшшаӡа. Иӷәрақәа икуп. Дизыԥшуеит иашьа. Дырҩегьых гәыӷрак иман иашьа дхынҳәуеит ҳәа. Аха агәыӷра рахәыц араҟа иааԥҵәеит.
Асы иаҿышәшәауаз еиҳа-еиҳа иацнаҵон. Имыццакӡо ашәаԥыџьаԥ ирықәнаԥсон. Абнараҿы асы анауа уазыӡырҩыр, ашьҭыбжь уаҳауеит, гәахәаракгьы унаҭоит, аха Ахра уажәы уи ашьҭыбжь иаҳауамызт.
«Уцала ус, уахьынӡазцогьы збап. Уаҳа суҭахымхари џьара? Аказы усыднагалахра уҟоуп... Амырӷьаԥал!..»
Ахра дгылан, хьаа змаӡамкәа ажәҩан иалышәшәақәоз ас ԥаҟьақәа наиқәԥсауа. Аха нас аҽуардын даалбааԥеит. Аӷәрақәа аԥхьатәи аларгыла инакәиршеит. Ихы ааларҟәны, иҽаархәашәа, аҽуардын днаҵаԥшит. Аԥхьатәи абырбалқәа анышә иагәылашьшьхьан, алыра адгьыл иқәкьысуан. Аҽқәа ршьапқәа ахьыҵадырбаӷьоз анышә зегьы ҭаркәаҳан, иҳәынҵәартәхьан. Ргәышҵақәа рҟны, аидара ианахоз, ршьапқәа иҭырҟьақәаз аҳәынҵәа ацԥхьқәа ргәыҵататан, еилыӷраа-еилахәашьӡа. Рыгәчамақәа рҟны акәзар, аԥхӡы рықәнаҭәан, ацәаакыра рныԥшуан.
Ахра уажәы аҽқәа раԥхьаҟа дниасит. Аҽқәа, рыԥсыԥ ргәаҵанӡа иганы, хәырр-хәыррҳәа рԥынҵа афақь кылҟьауа, иахьықәыԥсычҳауаз рышьҭыбжь уаҳауан. Ирҿыҵакыз аӷәрақәа уажәы-уажәы аӷәырҿ-ӷәырҿ рыхдыргон. Рыблақәа шаҵәы-шаҵәуа инаихәаԥшуан. Макьаназгьы гәҭынчымрак рнубаалон, уара ҳаузеилкааӡом, уара ҳаилукааратәы дунеихаангьы узыҟалаӡом рҳәарашәа.
Ахра уажәы иҽааиҭакны, иҽааргәыбзыӷшәа Рашь ахы аҿашара инапы нықәишьырц игәы инҭеикит, аха иара, иахьатәи иҟазшьақәа злеилнакааз ала, ари аҩыза аргәыбзыӷра араҟа иаԥсамшәа иабазар акәхап, ахы инамҭеит. Ахы ҩаҟьан, иҩышьҭнакәыцәааит. Ахра урҭ аҽқәа иргәыбзыӷыртә еиԥш, дареи иареи еилибакаартә еиԥш аҭагылазаашьа имамызт уажәы. Уи аҩыза аҭагылазаашьа аҟаларазы иаҭахын аамҭа, насгьы аҟазшьа бзиа аарԥшра. Ахра, ахамуҭқәа даарыхашәа, излаҿаҳәақәаз днарыхәаԥшит. Џьаракыр ицәҟьазар ҳәа аԥхӡы зҵашны иҟаз рыхәдақәагьы инапы нарыҵишьит. Адышьла, аԥаркақәа, ахамуҭқәа ирымаз апастаронкақәа – зегь еибган. Аха рыцҳарас иҟалаз – иара тәамбашақә дбаны акәын ишихәаԥшуаз. Иааҟаиҵо агәцаракрақәа зегьы уажәы дара рзыҳәан акгьы иаԥсамызт, хаара-гәыблрак рзаҵбаауамызт.
Ахра игәаԥха-игәамԥхашәа, гәаныла игәы дынҭацәажәашәа, жәақәак ааиҳәан, дааины аҽуардын иҽнадҵашәа даагылеит. Аҽуардын иақәын рабду дцо-даауа аџьабаа здибалахьаз мыҿ гәарҭак. Ахра даахьаҳәын, уаҳа ԥсыхәа шамамыз ибазар акәхап, акакала урҭ ақәхны акаԥсара иҽыназикит. Ихала изыҳәан ари ус имариамызт, аха уажәы уи дагьазымхәыцит. Хықәкыс имаз ақәхра акәын, ақәхра даҿын. Аҽуардын дадгыланы, шаҟа изақәхуаз анақәих, хыхь дынхаԥалеит. Асоура еиҳа-еиҳа иацнаҵон, ахьҭагьы иацнаҵон. Асы шаҟа ирацәаны иауа аҟара агәалаҟара изацнаҵон, аха... Амҿаӡа уажәы-уажәы инапы надшәылон. Инапқәа иџьыба инҭеикуан. Аилашәшәра
аҽазнакуан. Абнараҿ уеизгьы лассы еилашәшәуеит, аԥсаатәгьы ԥхьарылоит, рышьҭыбжь маҷхауа. Ахра акыр дааццакит, иршәуан амҿқәа, иахьиршәуаз имбаӡо. Урҭ харбӷьар еиқәԥсон. Аха дааԥсан, дырҩегьых дҩалбааны, аҽуардын иҽнадҵашәа инапқәа неиҩыҵракны даагылеит. Иабду икаиҿаз ахьацаҵла, егьырҭ аҵла еиԥынчылақәа, рымахә еилышьны иахьгылаз, иара хахаӡа иаарылубаауан, амахәҭақәа нҿакны ихыргәдааны, ицәҳәындызӡа иааԥшуан. Абду уҳәеит ҳәа, дымшәаӡакәа, абри аҩыза аҵла ду дышԥақәлеи уҳәарауазеи! Уажәшьҭа аҩны инаганы имазҭгьы, егьа еиқәыркәаԥны, ашҭа анаӡараҿы игылоу ашымҳа ашьапы иакәыршаны иргылахьазаарын. Нас акакала иаакыдхны, Ахреи Мизани даарыԥхьаны, ауаџьаҟ азы ишыманшәалахаша надырбаны, идирххларын, уаҩ иимыркӡо, уи ихәархь цҳафыр ала. Нас амца хәажажаӡа зегьы ныҽҳәаиртәарын иааикәыршаны, ажәытәи аҿатәи ирыхҳәааны ажәабжьқәа нарзеиҭаҳәо. Уи ажәабжьқәа анырзеиҭеиҳәоз, илацәақәа еиқәыԥсаны, дыццакӡомызт, даҽа дунеик аҿы дыҟазшәа акәын ихы шибоз. Илаба уажәы-уажәы ахәышҭаара иныҽҳәишьуан.
Ахра уажәы акакала зегьы игәалашәон. Игәалашәон арахь ианаауаз иашьеи иареи шаҟа рыгәқәа хыҭхыҭуа, аҽқәа рықәтәара иазыҳаҵҳаҵо, шаҟа игәцаракны урҭ реиқәыршәара иаҿыз, шаҟа Мизан убарҭ рыӷәрақәа кны ркацара дазгәышьуаз. Аха уажәы зегьы нкаба ицеит ԥхыӡҵас. Ахра, ианаауаз идҳәаҵалоз Мизан, аӷәрақәа ахьиимыркыз игәы иныҵаххит уажәы, аха Мизан иара дааныжьны дахьцаз ҭахак инаҭомызт. Мизани иареи рыбжьара иҟалаз аилибамкаара игәы арҭынчуамызт. Иашьа ас изиуп ҳәа диқәгәыӷуамызт. Аха, аиаша уҳәарами, Мизан игәы еибазыркыз аҽакын, – арыцҳашьара. Зегь зхараҵәҟьоу уажәшьҭа Ахра ихахьы иааигахьан, аха...
Ахра, аҽуардын иақәыз амҿы абжеиҳарак анақәих, аҽқәа днарыҵаҟьеит. Урҭ, уажәраанӡа ишьҭарӷәӷәа изкыз иааунашьҭызшәа, иааласхан, ашырҳәа аҽуардын рыманы рҿынархеит. Ахра ԥыҭк данынаскьа, аӷәрақәа нарҿаирххан, иааникылеит аҽқәа. Нас ҩаԥхьа дырҩегьых, урҭ иақәихқәаз
амҿқәа, зегьыҵәҟьа акәымкәа, ԥыҭк наганы инақәиҵан, адәықәларазы иҽааирхиеит. Аха убри аамҭазы иабдуи Мизани наҟсынтәи абна иаалҵит ицәеиқәара-цәеиқәараӡа, асы рықәҳәҳәы. Иааины иааидгылеит. Ахра даауалуашеит, ихы агарҭа имоуа, аха иҽааирҭынчит.
– Иҟалеи? Ишәыхьи, уара? Абриаҟара аидара хьанҭа аӡәы ирықәиҵо жәбахьоума аҽқәа? Ари аҩыза аидара хьанҭа рызгозма, адгьыл цәаакыраха?.. Ижәдыруоу шәара аидара хьанҭа захьӡу?.. Еҳ, Ахра, уара?..
Абду иҟалаз иаразнакала ихшыҩ назцеит. Аҽуардын ахьҭахаз, иҭӷәыхаа, аҽышьҭақәеи абырбал шьҭақәеи анын. Насҭхашәа, Ахра аҽуардын иақәихыз амҿқәа харбӷьар икаԥсан. Ахра ҿымҭӡакәа дгылан. Абду днеин, аҽқәа днарыдгылеит. Еиҳарак дзыцәшәоз Рашь акәын. Ахы ааишьышьит, ахәда ааишьышьит, днаҵаԥшит, азқәа днықәԥшит.
– Зегь иаразнак ишьҭышәхырц шәалагеит акәу?.. Аҽқәа ншәырҵәозма?.. Ахра уеизгьы уара... Шәнеины шәақәтәа! Аӷәрақәа Мизан иркы! Ихәлеит. Ашьшьыҳәа шәҿынашәха! – илахь ааимарџахәны инарыдиҵеит абду. Нас днараԥгыланы иҿынеихеит. Иеигәышә иҩыҵракуп.
– Сара акыр иасҳәаз џьушьоума? Иара дҳашьҭалан даауан, ак ҳахьыр ҳәа дҳацәшәазар акәхап, Мац иқәаҵаранӡа дааихьан... Амҿы зегьы ақәухызма? Амцхә рықәаҳҵеит, убриоуп иҟалаз...
Ахра ҿимҭӡеит.
Аҽқәа амҩа ианыршәланы ицон. Амҩа ианыԥсалаз афархьқәа ҷах-сахҳәа аҽуардын абырбалқәа ирыҵаԥыҵәҵәон... Асы аҳәылыҳәа аҿынанахеит.
Ҷкәынак, амаланыҟәа дақәтәаны, дыҿҟьа-ҿҟьо аҳәысҭа иҭагалаз амҩа ианыршәланы дшааиуаз, ахацәа аус ахьыруаз данаарывала, дзықәтәаз ималаныҟәа ишьапы лаҿаршәны,
ашьҭахьтәи абырбал ачхьыжәҳәа инықәырчаразшәа иааникылан, днарыдгылеит. Ари аԥошьҭамҩангаҩ, Рафеҭ иакәын, Дарыҟәа иҷкәын, дхышӡа, акан иҿаԥсаны.
Баҭал, дызҿыз иус дааҟәыҵын, иведра ҩаргыланы, иҽаариашашәа, уи аҷкәын днеизыԥшит. Блуз маӷра хҵәак ишәуп, игәышҵа аартны, иеиқәа ашьапқәа, ԥыҭк инаҳаракшәа, иҵыркәакәаны. Ауац шкәакәа иаганы иҟаз инапқәа неихьишьын, ашьыцма ссақәа реиԥш икәымпыл-кәымпылӡа иадҷаблаз намиршәшәеит. Ишьҭахьҟа Дыргәын дмыццакӡо, ицәмаҭәала, ауац зҵаԥсаз аԥш шьапқәа ахәхәаҳәа анышә нарыдыԥсала-аарыдыԥсало дааиуан. Иахьа зегьы уаха-сахаҳәа амхырҭа иҭан, аҩынашәа иаҵан. Амшгьы рацәак ишоурацәамызт, уажәы-уажәы аԥша ахәхәаҳәа аҳәысҭа инҭагьежьны, зегь неиԥхьышьшьааны инарԥырҵуан.
Дыргәын, ицәмаҭәа уиаҟара имыргәаҟкәа, маҷк ахы инаужьшәа дшааиуаз, уи аҷкәын даниба, – оо-ҳа! – иҳәан, ацәқәа аанкыланы днеизыԥшит, даазцазеи ҳәа игәы инҭакны.
Аҷкәын, мыцхәӡа дыҩны дмаауа дыҟамызт, иӡыӷқәа еибакны, амыҵмыџь еиԥш иуаркалеиуа, иҭыҵәраа ицон. Иԥсыԥ алагаҩагара ицәуадаҩны, уажәы-уажәы ишеивҵахоз удырратәы, иқьышә ҵаӷақәа ааихыхшәа даақәыԥсычҳауан. Ихахәы, аԥша иҿасуаз еиланаршәшәан, еиқәтәарак амаӡамкәа, иӡыбӷьытӡа иҿаԥсан. Ималаныҟәа дақәмҵыкәа, ус изшьапык адгьыл аҿы илышьҭакшәа, амаа шикыз, рацәак ихарамкәа, зыбӷа ааиҵыхшәа, зҽага зыҽнадырӷәӷәалашәа инаихәаԥшыз ахаҵа кьаҿ днаиазҵааит:
– Арзаабеи дыжәбахьазар арахь?
– Дарбан, баба, Арзаабеи? Иҟалазеи?..
– Атрақторист Арзаабеи...
– Аа, уи ара дыҟамыз... Рацәак ҵуам, итрақтор ала ауац ҳзааиган, инкаԥсаны дцеит. Иуҭахыз?
– Дысҭахын... Аӡы хыҵны иаауеит... Ацҳаҟны атрақтор аӡы иалахеит... Баҭыр итрақтор...
– Ишԥа иара? Иҟалазеи иаразнак? – араҟа игылақәаз иааџьаршьеит ари ираҳаз ажәабжь. – Иҟалазеи иара аӡы хыҵыртә еиԥш?
– Иаха ашьхаҟа ақәа кыдыбганы иаузар акәхап... – аҷкәын дынхьаҵит.
– Саб?! – убасҟан Баҭал, ацәа даалҵызшәа, ибжьы нҭганы ҿааиҭит. Иҟаиҵара дақәымшәо даауалуашеит.
– Саб аӡы далахеит, итрақторгьы аӡы иалахеит! – игылақәаз, иҟаиҵара дақәымшәо, дшаҟьшаҟьо днарҿаԥшит, цхыраарак урҭ рҟынтәи дазгәышьуа. Ибла ӷрақәа, мцак нархәыҵҟьазшәа, иааибакын, инеицралеит. Акы даарҳәаҵәыҳәаҵәын, дҩаҭрысны аӡәгьы игәхьаа мкӡакәа еиқәаҵәамҳаҳараӡа уаҭәашәпара инеиуаз амхырҭа далҟьа-алҟьо, еиҳа ирласны, еиҳа иааихҵәаны уаҩ дызланеишаз амҩахь ихы рханы иҿынеихеит. Азныказы, иблақәа акы нархаҳалазшәа иаахәашьхан, аԥш шьапыҵәҟьақәагьы дрыхҟьашо далагеит, иԥси-иԥси еихьӡомызт. Аҳәысҭа ихызгьы, изҿқәаз иаарҟәаҵын, али-ԥси рыбжьара еихьымӡа-еиԥымӡо уи инаишьҭалеит. Ҩадаҟа, ашьхарахь, ԥсҭҳәа ӡлачқәак баба-бабаӡа иххалан, уажәыгьы иӡхымҵыцкәа, ихәашь-хәашьӡа улаԥш иныҵашәон.
Баҭал уажәы амхырҭа ду акыр иаанижьхьан. Уи еихыҵәҵәа-еихыҵәҵәа ауп дшалсыз. Иахьааиқәшәаз, атрымҳәа, ишьапы лықәырсшәа, аанда днахыԥеит. Убасҟак дласхеит уажәы, егьа ԥықәсылара иоургьы дазнымкылар ҟаларын. Иаԥхьаҟа иҟаз афасарагьы днылҟьан, аӡиас иаваршәыз адәҳәыԥш хәыҷы дкәалаауа днықәлеит уи иагәылгаз амҩаду данымлакәа. Нас аӡиас иаваршәны дцон, абри ацҳа ҿыц ахҵара иахьаҿыз иамариашаны. Ацҳа ашьапқәа хаха-хахаӡа, хыхь макьаназы акгьы рықәӡамкәа иааԥшуан. Аӡиас, абжьааԥны еиԥшымкәа, ихышхыҵәаны илеиуан ихәашьӡа, амҩан иамԥыхьашәоз агәамсам зегьы амгәыҵаҳәҳәа. Ари аԥхынразы ас ҟанаҵо уаҩы имбацызт, аҽырҭынчны, уаҩы иԥырхагамкәа, ицқьаӡа ииасны ицон. Ацҳа хызҵозгьы, изҿыз аус адыруазшәа, акала ирывамлакәа иааиуан. Амала, амшцәгьақәа раан, иааузымдырыртә, алеишәа арыцәгьон, аҭра иазымкыкәа, аганқәа ҿырбгауа, ихышхыҵәаны иандәықәлозгьы ыҟан. Иахьзынаӡоз, ицәыӷьӷьа-цәыԥԥы, алыкьи ахаҳәмҿыхәи лықәнажьуан.
Баҭал, инахарашәа, убри ацҳа инацәхыкны, иҿыбгарашәа иахьыҟаз ауаа хықәгылазшәа аниба, азныказы дааҭгылашәа
иуит, днарзыԥшит. Игәы ҭыҵны ицон. Арантәи дахьыԥшуаз уа ихықәгылақәаз цқьа изеилыргомызт макьаназы изусҭцәақәаз. Урҭ рҟынӡа дырҩегьых ԥыҭк набжьан. Амала, игәеиҭаз – шьоукы-шьоукы анахь ицо, арахь ицо, џьарак изгыломызт. Гәҭынчмрак шрымаз ҩашьомызт. Баҭал ахьышәҭҳәа ихшыҩ назцеит ара ҽеирак шыҟамыз.
«Саб?!. Саб?!. Атрақтор!.. Аӡы илеиуа иалахазар акәхап, изалымҵуа!..» – дырҩегьых убри игәы иныҵаххит Баҭал. Арҭ ажәақәа ирыҵаркуаз еилкаан. Иара дшазхәыцуаз еиԥш иазхәыцқәоз ыҟазаргьы ҟаларын, аха абри иара дшазхәыцуаз, ишиныруаз еиԥш даҽаӡәы инмыруазаргьы ҟаларын уажәы.
...Аӡиас ахықә аҿы, ацҳа анаҟтәирахьтәи аганахьала ԥыҭҩык ауаа еилагылан, уажәы-уажәы аӡиас ахь рхы рханы рыбжьқәа ргауа, рнапқәа рхахауа. Аус еиҳа ишыманшәалахашаз, ишеиӷьхашаз ала дымҩақәырҵон аӡы иалахаз.
Баҭал раԥхьаӡа илаԥш иҵашәаз, иидырыз, абри ацҳа ахҵара знапы азыркыз, еиҿызкааз Балыбеи иакәын. Уи зегьы дрылкьны, аӡиас ахь еиҳа днаскьаны дгылан, аӡы здыҽҽалоз ацҳа ашьапахьы инапы рыххауа. Егьырҭ араҟа ааигәасигәа аус зуқәоз ракәын.
Баҭал, дшаҟь-шаҟьо днарыдыххылеит иеилагылаз ахацәа. Зегьы бла-бла иааимидеит. Рацәак ихарамкәа, ацҳа агәҭантәи ашьапқәа рзааигәара Баҭал иаб итрақтор алагылан, агәақьҳәа илеиуаз аӡы адыҽҽалауа. Аӡыцәқәырԥақәа абырбал гьежьқәа рыбжьаранӡа иҩхалон. Иаб Баҭыр иакәзар, арахьынтәи ирҳәо имаҳаӡо, атрақтор дақәгылан, авара ҟьаҟьаӡа иаартны, акы дацрыхауан.
– Иҟалазеи, уара, иҟалазеи? – убри аамҭазы аҳәысҭа аҟынтәи зҽагақәа нкаԥсаны, еибарыҩны иаауаз ахацәа аӡиас инхықәххылеит. Урҭгьы ари иҟалаз ахҭыс раҳазар акәхап. Ааигәасигәа аус зуқәоз аизара иаҿын.
– Ашьхарахь ақәа аузаап иаха, ихышхыҵәаны иаауеит, шәымбои, ианакәӡамыз, ианаҳҭахымыз, – рышҟа даахьаԥшны, даацәажәеит Балыбеи. Уи иуаҩыбжара дҭагылан, рацәак дауцәамкәа, ихахәы шлаӡа. Ақыҭа еиҟәызшоз аӡиас ацҳа хиҵарц ақалақь аҟынтәи абра дааны аус иуан. Ацхыраара ахьаҭахыз
ақыҭауаагьы ицхраауан. – Сара ари иаразнак игәасҭеит, усҟан аӡы маҷын, уажәаҟара ацымлацызт. Еиҳарак сзыцәшәо, абни иацы иҭаҳаргылаз, иҭаҳарҭәаз ашьапқәа роуп. Урҭ макьаназ иуашәшәыроуп, цқьа рыҽдмырӷәӷәацт. Ари ас ианызба, сцан, Баҭыр даазгеит, абанҭ ахаҳәхсақәа абна, ашьапаҟны инаган иадҵазар, егьахьуамызт сгәахәын. Хар имаӡамкәа аус иуан, хԥаҟагьы хаҳәхса уаҟа ишьҭеиҵеит, инеиқәҵашәа, аӡы аӷьыра инеиуа дара ирԥықәсыларатә еиԥш, аха аҵыхәтәантәи аан атрақтор абни аидара злашьҭнахуаз аԥынҵа убраҟа иакит, изҿаԥаз иоунамышьҭит, даахар, арахь ахаҳәхса ықәҟьон, аӡы ацлара иаҿуп. Ус, иара аматоргьы аусура иаҟәыҵит. Иахьыз здырхуада, аус изаруам. Арзаабеи иахь аҷкәын ддәықәырҵеит, аха дыҟам макьаназы. Димбоу? Убри даар, иаразнак дҭигон.
Иишаҵәҟьаны, араҟа иҟалаз даара иааргәамԥхеит зегьы. Баҭыри атрақтори аӡы иалахеит, ари аахьааргеит, аха иҟарҵара иақәшәомызт аӡәгьы. Баҭыр иакәзар, зны акы дацрыхон, зны даҽакы, аха ԥсыхәа изаҭомызт макьаназы. Аӡы еихсыӷьрак амамызт.
– Уаҟәыҵ, уаҟәыҵ!.. Узыруазар ур арахь! – Балыбеи ибжьы наиргеит, аха Баҭыр уи иирҳауамызт. Баҭыр далагар дыруан арахь, аха атрақор ус иаанижьыр иҭахымзар акәхарын, уи макьаназы дазхәыцуамызт.
– Арзаабеи дҳамазар, итрақтор инацраҳәаны, иаразнакала иааҭигон, – убри иналацәажәеит шьоукы. Аха Арзаабеигьы дыҟамызт макьана.
– Уара, аӡы ишацло шәымбаӡои, наҟ уаҟәыҵ ҳәа иашәҳәа! Иамуазар? – убри аамҭазы даҽаӡәы ибжьы ааиргеит, дназхәаԥшыз ааигәамԥхазар акәхап, игылақәаз днарылаԥшшәа.
– Саб, саб!.. – Баҭалгьы даауазырит дахьгылаз, илахь неиқәҵаны, уажәымзар-уажәы днарыдҟьаны дцарашәа даашаҟь-шаҟьеит. Игәаҵа ҭшьаауа акы ныҵагьежьит.
– Уаҟәыҵ, Баҭыр, уаҟәыҵ! Ур арахь, ур! – рыбжьқәа наиқәдыргеит. Зегьы иара изҿлымҳауп, изыԥшуеит. Аха иара ҿиҭӡом, ихы ларҟәны атрақтор аҩнуҵҟа дҭыхоит. Џьара акала сзацхраауазар ҳәа даҿымкәа дыҟам.
– Саб аӡы далахеит, шәымбаӡои, саб аӡы далахеит!.. Атрақтор!.. – Баҭал игәы ԥшаа-ԥшаауа дааӷьаҵәыӷьаҵәит, аха аӡәгьы ҽырҵысы ҟаиҵом. «Ишԥаҟоу уҳәарауазеи! Уаҳа акгьы рзеилымкааӡои? Аӡы еиҳа-еиҳа ирыжәлоитеи? Иззыԥшузеи?» – игәы цәыҵахәыҭхәыҭуа ҭахак инаҭом Баҭал. Ихы инаркны ишьапаҟынӡа деилшаауа акы датәнатәуеит, акы дымҵанарсырц егьигым.
– Умшәан, Баҭал, уаб ари аӡиас дызмырып угәахәоу! Уаб ари аӡиас акәым, амшын дырып! – аӡә дахьгылаз Баҭал игәы ааирӷәӷәарц даацәажәеит.
Аха Баҭал дҳәаҵәыҳәаҵәуа џьарак дазкуам, зны иаԥхьаҟа днеиҭаҵуеит, зны ишьҭахьҟа. Иаразнакала иҽеимыз хҭыс дуӡӡак абра иҟаларашәа хәыцра пылҳаҭрак ихы инҭагьежьит, зегьы аҽакала ибла иныхгылеит. Нас, мгеимцарак ахмырҵкәа, днарыдҟьан, аӡиас даваланы, ҩадаҟа иҿынеихеит, игылақәаз, ари иҟаиҵо закәызеи ҳәа, ишишьҭаԥшуаз. Рацәак дымцакәа, ахьышәҭҳәа иҽааилиӷәыцәааит.
– О, уара, аӡы уҭамлааит!.. Аӡы уҭамлааит!.. Ишәарҭоуп, ишәарҭоуп!.. Дышәмышьҭын, уара, дышәмышьҭын! – ари гәазҭаз, ишҟа рхы надырхан, даагәцаракшәа рыбжьқәа наиқәдыргеит. Ирҭахымхеит иаалырҟьаны иаацәыригаз агәаӷьра, аха урҭ рҳәатәы заҳауадаз, афиҳәа дыӡсауа аӡы дхылахьан.
– Иҟаиҵазеи, иҟаиҵазеи, ҷкәын мыжда? Азаара ззааз иеиԥш!.. Џьара машәырк изнаура дыҟоуп? – шьоукы ахьгылаз инеихырҳәаалеит. Аха урҭгьы уажәшьҭа иҟарҵара иақәшәомызт.
– Умшәааит, уара! Умшәааит!.. Ухы шьҭых, убас!.. Аӡы уҿоумҟьан!.. Уаццала ус, уаццала! – хаҵа бжьқәак аарылҟьон, еиҳа агәыӷәӷәара изҭоз, амҩа иашахь дкылызгоз.
Баҭал аӡыцәқәырԥара хәашьыра дагәылан, аӡы неиҿаҵәо. Аӡы аӷьын, дышьҭкәыцәаа дагон. Аха иара иаб имариашаны дзамҵуазар ҳәа игәы иҭан. Ишилшоз аӡы дахон. Араҟа амч аҭахын, араҟа аҟәыӷара аҭахын. Зегь хықәгыланы иааԥшуан иҟаларызеишь ҳәа, рҷытбжьы гомызт. Урҭгьы акы иазыԥшын. Давнагар ҳәагьы ишәон. Давнагар, нас арахь дзыруамызт, ус аӡы дацнаскьаны, џьара иҽадикылар акәхон. Баҭал аӡагәҭа
аҟынӡа днеихьан. Аӡы дахьхыԥшылоз, еиҳагьы иҭбаахазшәа, еиҳагьы амчра иацнаҵазшәа акәын ибла ишыҵашәоз. Аха макьаназы гәыҭрысрак, гәкаҳарак инирԥшуамызт. Аӡыцәқәырԥақәа неиҿасуан, иблақәа аӡы нхырҵон, аха ахьышәҭҳәа ихы ҩарҭрысны иҩалиҟьон.
Баҭыр, иҷкәын аӡы иҽагәылҳәауа, ацәқәырԥақәеи иареи рымч ԥибашәауа даауазшәа аниба, ахьышәҭҳәа, уигьы хыхьтәи имаҭәақәа ааишәхиԥаан, атрақтор ахыб инықәиҵан, иҽааирмазеит. Уажәымзар-уажәы аӡы дналаԥалап уҳәап. Дыԥшуп иҷкәын ицхыраара дазыхианы.
Баҭал уажәы атрақтор иамариашан дааиуан, хәыцырҭас имаз – атрақтор даннаҟьар ҳәа дшәон. Аӡы иагәыдыҽҽалоз, данҟьаны даршәыргьы ҟалон. Уажәы аӡы иара ус даман ицон, рацәак инапқәа иҟьомызт.
– Абрахь, абрахьтәи аганахьала!.. Умыццакыкәа уааила, умыццакыкәа! – Баҭыр атрақтор аԥхьаҟа дниасын, убраҟа днақәгылашәа, иҷкәын ибжьы наиқәиргеит, напылагьы инаиирбеит дахьахьынҳалашаз. Аха аӡы иара атәы нанагӡон, даанагон иара ишаҭахыз.
Баҭал дшаҟьшаҟьо иаб иахьиирбаз аҽақәыршәара дашьҭан. Данзыманшәаламха, башахеит зегьы. Аха иҽааибиҭан, дшааиуаз, ииулакгьы, инапқәа рхахауа, аӡы иҽамҭакәа, атрақтор акьыԥшь днахьынҳалеит, иаб инапаҟынӡа дзымнаӡакәа. Инацәкьарақәа налаирԥсит, аӡыцәқәырԥа идыҽҽалоит, дамжәан дагарц аҭахны. Иҿанаҟьоит, иҿаҽҽоит, аа, абар, дамнаҟьахьеит, егьигӡам. Арахь ихы изышьҭыхуам, иԥсыԥ изылагаҩагом.
– Умшәааит, уара! Ирыӷәӷәаны икыз! Иоуумышьҭын! – Баҭыр аԥхьатәи абырбал дныбжьагылан, иҽааларҟәыны, инапқәа нагӡаны, иҷкәын изнапык рыӷәӷәаӡаны иааикын, ишилшоз ала аӡы даамжәаны, хыхь дынхаигалеит. Цәгьалаҵәҟьа дшааԥсаз ҩашьомызт, иҿы раҳаны, иԥсыԥ алагаҩагара даҿын, аӡы иҿыкәкәа.
Акәараҿы ихықәгылаз гәырӷьарак роун, рнапқәа рҟьон, уажәшьҭа зегь маншәалахарызшәа.
– Иааигәаӷьызеи, ҷкәын мыжда?.. Аха имч-илшара дақәгәыӷуазар акәхарын. Иагьымыҭрысит игәы!.. – иааилацәажәеит.
– Аӡы сагар ҳәа ушәозма?.. Аат, уара, аферым! Умбои страқтор исыҵанакит ианакәӡамыз. Абра џьара ахәдаҿы еихәлахоит. Ахәлымшәа акы кылачу? Абна ацаԥхақәа ҭоуп, уаасыцхраароуп. Иагәыҵалах гәаҳҭапи? – инаидиҵеит.
Аби аԥеи атрақтор азганк аартны, акыраамҭа инеимҵакы-ааимҵакуа, рхы неидкылауа, аҩныҵҟа иҭыхауан. Баҭал иаб дааидҩыло аҟараҵәҟьа атрақтор атәы идыруан. Аҩнгьы, ашкол аҿгьы дахысхьан уи. Игәырҵҟәыл бзиан, иаб иааимидартә дҟалахьан.
Аҟәараҿынтәи уахь иԥшуеит иҟарҵарызеишь ҳәа, рыгәқәа хыҭхыҭуа.
– Аус амуазар, арахь иррауазеи?
– Арахь ирп, аха атрақтор?
– Баҭыр итрақтор ус уаҟа иаанижьыр иҭахымзар акәхап. Иахьуа иалудыраауеи? Аӡы иацнаҵар иҵегь?.. Усҟан ишԥаҟауҵои?
Аҟәара иахьықәгылаз зегьы убри акәын излацәажәоз. Аӡиас макьанагьы еихсыӷьрак ҟанаҵомызт. Ацәқәырԥақәа неидыслауа, ашшы рыхга инеиуан.
Аха ус, дук мырҵыкәа, атрақтор быҭ-быҭҳәа абжьы ҿацаӡа иҭнаган, атах-атахҳәа, агәыргәылқәа реиԥш алҩаҵә гьежьқәа еивҵаԥса-еивҵаԥсаны инхаланаҵеит, ихалацыԥхьаӡа еиҳа-еиҳа иҭбаахо. Ари збаз гәырӷьарак рызҵысын, аҿыҭра иалагеит. Баҭалгьы дҩаҵхахан, иҽааиҵыхны, инапқәа шьҭыхны инарзиҟьеит. Атрақтор дықәгыланы дырзыԥшуеит, рааигәара дыҟазҭгьы, иҟаларын иеигәырӷьаны днаргәыдрыҳәҳәаларгьы! Иблаԥшьқәа инарыхтәалаз апылҳаҭра иаразнакала иахьца-иахьаа умбаӡо инархҟьеит. Иҿыхеит. Игәырӷьеит.
Баҭыр днеин, атрақтор аҩныҵҟа дынҭатәеит, иҽеимырџаџаны, аус аниуаз еиԥш, аус ругақәа днарыха-аарыхеит. Атрақтор абжьы уажәы еиҳагьы ицқьахан, инхаланаҵеит. Аӡы иахьӡаагылоу агәы ҭыԥҭыԥуеит, агәы ҭыԥҭыԥуеит, аха ишәаӡом, аҽырӷәӷәа игылоуп.
Уажәы даҽа ускгьы аанханы иҟан. Баҭыр атрақтор дынҭыҵын, ашьҭахьтәи абырбал днықәгыланы, иҷкәын инаиирбеит ацҳа ашьапаҿы ишьҭаиҵаз ахаҳәхса иалыҳәҳәоз аҭел
аидарашьҭыхга ақьышә иаҿарԥаны, иаумышьҭыкәа ишамаз. Ари даараӡа иус хьанҭан, избанзар уи ахаҳәхса аӡы ахыҽҽаны ицон, аидарашьҭыхга ацгьы аӡы иӡаакылан. Аӡы уҭагыланы, аӡӷьыра наугәыдыҽҽало изкыз иамуршәар акәын. Мап, ари аҩыза аус наимыгӡацызт Баҭал. Араҟагьы иаҭахын аилыххара, агәымшәара.
Баҭал, иаб ииркыз ажьаҳәа иманы, абри атрақтор иамаз, аидара злашьҭнахуаз агәыцә ау дықәланы, иҽыриаша, иҽкамыжькәа иҿынеихеит. Ишьапы лықәҟьар, уаӷеимшхара, ишакәым аӡы даламҳарц залшом. Далаҳауеит, аха дышԥалаҳауеи? Насгьы иаба? Ацҳа ашьапаҿы, аӡеилыҽҽараҿыҵәҟьа, ахыхәарҭа, ахьаԥшха ахьунамҭауа. Зегьы рҽырҭынчны иԥшуп. Баҭал днеиуеит ус, ашьшьа-шьшьыҳәа ишьаҿақәа неихго. Аӡиас абжьыҵәҟьагьы иаҳауам. Агәҭа днеиуан еиԥш, дааҵыс-ҵысит, аха инапқәа ааириашан, иҽааиқәикит џьарак, иҽкамыжькәа.
– Дкаҳауеит, ҷкәына мыжда? Наҟ даҟәыҵрауазеи? Иааигәаӷьуазеи иара Баҭыргьы? – аӡә дахьгылаз даацәажәеит, аҭынчра ааилаганы, аха аӡәгьы ақәҿимҭӡеит.
Уи атрақтор, аидара злашьҭнахуаз аԥынца ырхәаны, ацҳа ашьапы азааигәара аӡы иалагылан. Баҭал ес-ииулакгьы аԥынҵаҿы днеины, дылбааны, ахаҳәхса дықәгыланы, иус наигӡар акәын. Ус акәымкәа, Баҭыр атрақтор еирхазҭгьы, дара ишырҭахыз аусқәа маншәалахомызт. Хыхь иқәыз ахаҳәхса ықәҟьаны, иахьакәымыз, иахьаҭахӡамыз аӡы иалаҳауан. Убри дацәшәон Баҭыр, нас ԥсыхәа рзаҭомызт.
Аҟәараҿынтәи зегьы, рыԥсы ӡаны, Баҭал изыԥшуеит, акы ихьыр ҳәа ишәаны иҟарҵара иақәшәом. Баҭал уи ац днахьынхаланы, аӡы дналагылеит, убарҭ ахаҳәхсақәа руакы ишьапқәа нарықәырыӷәӷәашәа.
– Баҭал ус шәара ишышәҳәақәо дыҟам, уи ихы дақәгәыӷуеит, дгәымшәоуп. Иабгьы уи агәра игоит, убас дазыҟаиҵахьеит, – дырҩегьых даҽаӡәы аҭынчра ааилеигеит, уажәшьҭа Баҭал уицәымшәартә, уиқәгәыӷыртә дыҟазшәа агәра анига. Ииашаҵәҟьаны, Баҭал уаҩ дааиқәгәыӷыртә ихы мҩаԥигеит уажәы. Уи зегьы иааицгәарҭан, гәахәарак аарнаҭеит.
Баҭал, ихы ларҟәны ижьаҳәала аӡы дынӡаасылауа, ахаҳәхса иамаз аҭел аидарашьҭыхга ац иахьаҿаршәыз, егьа аџьабаа ибазаргьы, иаҿиршәеит, аӡы шигәыдыҽҽалоз, уажәы-уажәы дшықәнаҟьоз. Нас ац днахьынҳалан, ҩаԥхьа аԥхьантәи имҩала ишьҭахьҟа иҿынеихеит, иҽырманшәаланы.
– Урҭ уаҟа еиқәу ахаҳәхсақәа азхоит уажәазы, – иҳәеит анџьныр Балыбеи дахьгылаз, иԥсы ааилалан. – Аӡы уаҳа ишԥацлари? Иагхап џьушьҭеит, – нациҵеит.
Атрақтор ашьшьыҳәа, аӡы еихырҽҽо, ацәқәырԥақәагьы ирцәымшәаӡо, еиҳа арра маншәалахап ҳәа уаҩы игәы излаанагоз ала ирыманы рҿаархеит аби аԥеи. Аҟәараҿы ихықәгылақәаз, гәахәарак рыманы, урҭ ирзыԥшуан...
Ацәқәа еибарххо ишааиуаз, амҩа хәыҷык иҟьаҟьарашәа иахьыҟаз иаангылеит, реидарагьы маҷк аҟара иааласхазшәа рбеит. Уажәы-уажәы ихаҵҵалоз ауӷәгьы аҽарҭынчын, аидара хьанҭа ишаҵаз днардырыртә, ацәқәа рыхәдақәа инрықәӷәӷәеит. Аӷьатамақәеи урҭ злеидкылақәаз аҵаҳәагақәеи, уажәы хақәиҭрак роузшәа, уажәраанӡа изҿыз аибарххарақәа рҟынтәи рхы иақәиҭхан, рҽаадырҭынчит. Ацәқәа маӡала, рааԥсара рхырҟьарц ргәы ишҭаз мҩашьахуа, рыԥсыԥ ԥхаӡа, фырқь-фырқьҳәа иқәыԥсычҳауан. Ауардын акәзар, иласхазшәа, ахаҳә ссақәа аҟәырҷҷаҳәа абырбалқәа инарыҵаҟәыҿуа иааиуан.
– Еҳе, уажәшьҭа ҳааҭгылап маҷқ аҟара, абраҟа хәыҷык ҳаԥсы ааиҭаҳкып, ацәқәагьы ааԥсеит, рыԥсы ааивыргап. Урҭ ҳар рымаӡам, ҳхаргалеит, гәыбӷан узрыҭом! – дааԥсаӡазар акәхап, ауардын ашьҭахьтәи аларгылаҟны, абри амардаҿ зҽеибыҭаны, зшьапқәа ыҵарбаӷьа иаҵгәауаз Мзауҷ, Арзамеҭ иахь ибжьы наиргеит. Ауардын, уажәы еиҳа аҽырманшәаланы, иара ицхыраара амаиургьы ицарашәа аниба, иикыз аларгыла ауишьҭит. Еидара хьанҭак днаҵыҵызшәа ихы ибеит. Мап, гәыбӷан узиҭом, абарҭ ацәқәа раҟара иаргьы ауардын дацхраауан. Инапқәа ҩышьҭыхшәа иҽааирххеит. Ишьҭахьҟагьы дынхьаԥшит, аха уахь уажәы акгьы ибомызт. Анаара иахьаҿысыз ауардын шьҭеи ацәқәа рышьҭақәеи ҭӷәыхаа ианымкәа иҟамызт, аха иузырбодаз! Амҩа цәаак аҿы шаҟа ахалара цәгьаз! Аха, анцәа ииныҳәаша ацәқәа, еиҵахарак ҟарымҵеит.
Мзауҷ ҩаԥхьа Арзамеҭ иахь дынхьаԥшит, абри исҳәаз имаҳаӡеи ҳәа игәы иаанаган. Уажәраанӡа зшьапқәа ҵыркьакьаны, ауардын ахы хамыҵҵалартә еиԥш иахьынҳаланы иааиуаз Арзамеҭгьы, дааҭгылашәа иун, ацәқәа днарҿагылеит, иҷын рыххо.
– Оо-ҳа, сымҳәеи!.. Исҳәо рмаҳаӡои? – Арзамеҭ ацәқәа днарықәцәҟьеит. Ауардын ахи ауӷәи днарыдыӷәӷәалеит, мчыла иааникыларц. Ацәқәагьы аангылара шаҭахыз ргәы назҩан, рацәак имырхьаацәакәа рҽааныркылеит.
Мзауҷ дааин, Арзамеҭ дааидгылеит. Арзамеҭ ацәқәеи иареи ахьеибарххоз, иааԥсара инырны дыҟан.
– Ҳбааӡеит. – Мзауҷ иахьабалак иҽааиԥхьишьшьаан, Арзамеҭ днеиҿаԥшит. Арзамеҭгьы иара иеиԥш акәын дышгылаз.
– Ҳбааӡазар усума, иара ҳазнагандаз, знык иҳазнагагәышьар, сан лгәы ҭынчхон, – иҳәеит Арзамеҭ, иан дналызхәыцшәа. Иан уажәы-уажәы аҩны дындәылҵуа, ашҭа днықәгыланы арахь дааԥшуа, дырзыԥшызар акәхарын. Арзамеҭи Мзауҷи маҷ-маҷ иауаз ақәа рымаҭәақәа зегьы арцәаакырц егьагмызт. Оумашәоуп ишыҟоу ари ҭагалантәи ақәагьы. Рацәак ихьшәашәамкәа, ицәҟәандашәа. Ирбомызт акәымзар, уажәы ахылҩа-ԥсылҩа рхылҵуазаргьы ҟаларын. Аԥхӡи ақәеи ахьеилалоз цәаакыра-ҟәандарак рныруан. – Ҳуардын хар амаӡамкәа иаауеит макьаназы, акы ахьроуп ҳанҭаха, амалагьы иуашәшәыран... Еихыргәа-еиҿыргәашәа иман саб... – Арзамеҭ дынхьаҵын, ашьшьыҳәа ауардын днавалеит. Аҳәынҵәа зыхьтата иҟаз абырбалқәа днарыдгылан, шьапыла днарыгәҭасит, макьаназы еибган. Урҭгьы уахатәи аҭагылазаашьа рҽақәыршәаны иааиуан. Арзамеҭ еиҳараӡак дзыцәшәоз арымарахьтәи абырбал акәын, егьи аасҭа иуашәшәыран. Акаламқәа иҭаԥсаз, акы-ҩба раҟара маҷк иҭаҟәарҟәаруан. Насгьы иакәыршаз
аиха зны-зынла ианахыҩрлоз ҟалалон. Аакьыскьашәа, Арзамеҭ иаб Алмысхан даалаган, аҭел шәпақәа акәыршаны, ирыхханы иҿеиҳәахьан, аха егьа ус акәзаргьы, ахылаԥшра, агәцаракра аҭахын.
– Мап, ҳуардын аҩнынӡа ҳнанагароуп, – Мзауҷгьы уи дахьидгылаз дналацәажәеит.
– Ҳашԥазнамгари? Иаҳа иахьыцәгьараз ҳацәцеит, уажәшьҭа уиаҟара ԥықәсылара шԥаиури, амҩа ҵаҟа илбаауеит.
Мзауҷгьы, уи еибга-еизҩыда, аҩнынӡа иазнагар иҭахын. Ианаауаз, иахьҭацәыз акәу, даара иӷәарӷәаруан, насгьы иӷыӷкны иҟамзи, ашьҭыбжь шахылҵуаз, уажәымзар-уажәы иааиҿышәшәарашәа, угәаҵанӡа инеиуан. Аха уажәы, ақәа иасзи аԥш иақәзи ирыбзоураны, еиҵаӷәӷәа игылан.
Арзамеҭ, ихы ачарҭ ианымҟьакәа, ҵаҟа днаҵаланы, алыра ахьҭагьежьуаз иамаз акаламқәа днарыха-аарыхашәа, иааиԥхьишьшьааит. Еибган, ишәарҭамызт, рҭыԥаҿы иҟан. Ауардын азнаҵәҟьа аԥш ақәын, уаҩ дааигәырӷьартә еиԥш, аԥш ахыхь, ақәа иамырбааӡартә аԥҳә ақәԥсан. Ауардын ашьҭахь иамаз аӷәқәа днарыхәаԥшит Арзамеҭ. Урҭ еихаӷәӷәа, иадырҟацала иакын ауардын иақәыз аџьықәреи. Аларгылақәа бжьынҵ быцала ихашшаан иҟаҵан.
Ари ауардын, Арзамеҭ иаб Алмысхан Арыш Џьыргә имихәҳаи уажәи рыбжьара акыр шааҵуазгьы, ҳаҭыр ақәҵауа иааигон. Зны-зынла агәылацәагьы дыхҭаркуан, аха еиҳарак ауаара ҳәа изиҭоз, иара зыгәра игоз, дызцәыԥхашьоз ракәын. Абжьааԥны ицаҵаҟа иҵагылан. Акы анааиҭаххалак, аагатәык ма гатәык аниоулак, ицәқәа наҵакны, акәатаҳәа ирылааигон, еидара мыцхә рықәиҵомызт. Амаҷ аҿгьы, аду аҿгьы даараӡа дарманшәалон уи. Ицәқәеи иуардыни иахьынеибыҭоу, мазара дуӡӡак змоу иеиԥш акәын ихы шиԥхьаӡоз.
– Уаргьы усыргәамҵит уаха, Мзауҷ. Аха сан лоуп зегьы зхароу, абри уаха иааҭаҳамгар, лгәы ҭынчхомызт. Лыгәҭыха ҳзынагӡар!.. – даацәажәеит Арзамеҭ. Инапы неиҿишьын, ихы-иҿы еиқәара иахьыкәкәаны илеиуаз ақәа цәыкәбарқәа наҟ инкеиҟьеит, аха ацәаакыра уеизгьы иқьышә жәпара иаҵыкәкәон, ихахәы иалыкәкәаны, ихәдагьы инықәхәмаруан.
Арзамеҭи Мзауҷи ааины, ауардын аԥхьа, ауӷә рыҽнадкылашәа, иаагылеит, ацәқәа дәықәларгьы ирмышьҭыртә аиԥш. Урҭ лбааҟа иԥшуан, аха иахьабалак иҭылашьцааӡа иҟан, ажәҩан агәы зегьы аԥсҭҳәақәа иҵырҟьахьан. Аха арахь ианаауаз ас иҟамызт. Иаразнакала аҽышԥеиҭанаки уҳәарауазеи амш? Хәыҷык иаамыццакызҭгьы, рџьықәреи амхырҭа ирызҭыгомызт. Иахьабалак инхаҳалаз алашьцара, акымзарак унарбомызт. Ахәы ҳаракырақәа рыбжьара алаҟәраҿы еиҳагьы алашьцара ахатәан, лбаа иҟаз акымзаракгьы узеилмыргаӡо. Араатәи ақыҭа ԥсабара цқьа уашьцыламзар, уажәааны абри аҭыԥаҿ аҟазаара угәы ҭнарӡыӡаар ҟаларын. Аха Арзамеҭи Мзауҷи уи иазхәыцуамызт.
Арзамеҭ уажәеиԥш игәалашәоит, раԥхьаӡа акәны, абраҟа, абри ахәы ҳаракыра наҟтәи аганахьала, лбаа, ашьапаҟны, ихкааны, ирыцқьаны мхылаҵарҭас ианааныркылаз. Усҟан Арзамеҭ иаб цәгьаӡа деигәырӷьон, ари аҩыза адгьыл ԥсыла, адгьыл чашәра ахьааирԥшыз. Цәышьхәа амбацызт, еиқәаҵәамҳаҳараӡа иҟан. Хәыҷык инаараны илашьҭын, аха уи акгьы иаԥырхагамызт, ацәқәа рыла уаҿаланы иуцәаӷәартә, илауҵартә аҭагылазаашьа аман. Ҵаҟа, анаӡараҿ, иҟьаҟьарашәа иҟан, аха уи аҟьаҟьара рацәак амҿханакуамызт. Уаҟа акәара, инҭаргьежьшәа инахыкәшаны, иавҵаланы ицон. Аха рыцҳарас иамаз – абри алаҟәыраҿы, амшцәгьақәа раан, акәара хыҵны иара инықәлон, инықәҳәазаауа. Азаалымдарақәа аныҟанаҵозгьы ыҟан. Аԥш қашәқашәо ишықәгылоу, агәамсам, алыкь лықәжьны иашьаҽуан, мамзаргьы шаҟа алшо ыҵҳәаны, иганы агәараандахь џьара инаднагәалон, амра анақәԥхалак, ихьашьшьы, угәы иаарыцҳанашьартәы. Аха изеиқәхагәышьар, уаҩ даргәырӷьаратә, аҽаҩра бзиа ҭыҵуан, рџьабаақәа зегь рханаршҭуан. Уи акәара, нас ихьаҵәины, абри ахәы ҳаракыра илахыкәшаны, раԥхьаҟа лбааҟа ирԥылон, аҽырҭынчны, ахьхьаҳәа ицәажәо, зны-зынла иҟанаҵақәоз азаалымдарақәа иара ишахарамыз удырратәы.
Арзамеҭ иан, иаб, иара, иаҳәшьа, аҽнынтәаракгьы, хҭацәыхак ааҟамҵаӡакәа, аҭагалара иаҿын. Ирхны еикәагылаз аԥш иаҿацәырҳәны иҿырхуан. Аԥш лапҟьақәа, рыцқәа ҟьаҟьа-ҟьаҟьаӡа, иахькарыԥсоз ублақәа ырлаша-лашо гәаҳәара-гәаԥхарак урҭон аԥсҭазаара ашҟа, ирыӷәӷәаны, баӷьа-баӷьа ушьаҿақәа неихгауа унеиларц азы. Аԥш лапҟьақәа еиқәыԥсон анаҟа-араҟа аҟәынџьқәа ирылыԥхаауа. Арзамеҭ иаб зны аԥш ҿихуан, зны аԥҳә ҿаҳәаны, аҳәысҭаҟны џьара-џьара инеизакшәа ихиргылауан, уашьҭан, аиқәҵараан еиҳа ишыманшәалахаша азгәаҭаны. Ахәылбыҽха, аԥш ҿыхреи аԥҳә ҿаҳәареи ианалага, заанаҵы иҭыҵит, аԥш иҿырхыз ауардын ахьнеишаз џьарак иааизакшәа. Арзамеҭ иаб аизарахь дымцар ауамызт. Аколнхара еизара зызкыз абри аҭагаларақәа ракәын. Мышцәгьақәак аарыхьӡаанӡа русқәа аадмырманшәалар ада ԥсыхәа рымамызт. Аӡынра ааигәахон.
Ахәылбыҽха, ишазыԥшымыз, инеилыҩры-ааилыҩруа, иахьынтәааиз узгәамҭаӡо, иаразнакала ԥсҭҳәа ӡлачқәак нхаҳалеит, амш хар амаӡамкәа ишыҟаз.
– Ҳаи, иабихәа, амш цәгьахоит, ҳаԥш алымгаӡакәа... Ма шәаб аҩны дыҟазар, џьара ԥсыхәак азимуаз, – Арзамеҭ иан иаалырҟьаны абри аахьаалгеит. – Ҳаԥш уаха ианалаха, аӡы лықәлар, иаман ицоит... Арзамеҭ, нан, ана Мзауҷ инаиауҳәар, даауцхраарын. Ацәқәа нҵакны шәцар... Уи дуцхраауеит, дышԥаумыцхраауеи!.. Ус уабгьы дшәыхьӡап...
Арзамеҭ иан акы аныхҭалклак, нас уи нарыгӡаанӡа лгәы ҭынчхомызт, убри шылгәырҩоз мацара иаалхылгон. Мзауҷ ҳәа дызҿыз агәыла ҷкәын иакәын. Арзамеҭи иареи еиқәлацәан, егьарааны иубаргьы еицын, еилҟьеилӷәыцәӡа.
Арзамеҭи Мзауҷи акалаҭ андырҭәлак, Арзамеҭ днаҵалон, аҳәысҭа анышә татараҿы ишьапышьҭақәа ҭыҿҿа-ҭыҿҿа ианхалауа, ауардын ахь иҿынеихон. Ижәҩахыр акалаҭ ахьықәиргылоз, идақәа зегьы еибанарххон, дынхьанарнаауан, еиҳа-еиҳа ихьанҭахазшәа ибон акалаҭ дызҵаз, еиҳараӡак абри ауардын азааигәара даннеилак, аха данааҵыҵлак, ишьапқәа шьҭыԥауа, ажәҩан ахь дԥыррашәа дласхон. Нас Мзауҷ иааимидон. Арзамеҭи Мзауҷи, иццакы-ццакуа, ирулакгьы аџьықәреи амхырҭа иалыргеит. Ауардын азна аџьықәреи – инахәаԥшлакгьы гәахәарак инамҭарц залшомызт. Алапҟьақәа ҟәаш-ҟәашӡа, ибарақьаҭха ауардын иахьақәыз ублақәа нарыдхаларын.
Уажәшьҭа абри анаара ахалароуп ахи аҵыхәеи! Абра ҳанзымхала, ҳҭахеит... Ашь!.. Ашь! – Арзамеҭ ацәқәа раԥхьа дҩагылан, иҷын нарықәырххауа иҿынеихеит. Мзауҷ ауардын ашьҭахьтәи аларгыла кны даҵгәауа дацхраауан. Урҭ уажәы-уажәы ацәқәа рыбжьы нарықәдыргон. Абра ианызхала, нас уаҳа ирҭахыз, русқәа маншәалахон. Аха иааихәласыз амш, амҩа аԥхасҭатәра аҽазнакит. Ақәа иалагаз адгьыл еиҳа-еиҳа иартатон, ауардын абырбалқәа анышә иныҵашьшьуа, адгьыл ҭашьаҽуа инеиуан.
– Знык аҩны иҳазнагар, сан лгәы лырҭынчуан, – Арзамеҭ дахьгылаз дырҩегьых убри дналацәажәеит. Иаргьы ҭахак шинамҭауаз ҩашьомызт.
– Ишԥаҳазнамгари, – иҳәеит Мзауҷ. Амҩа абааԥсыраҵәҟьа иахысхьан, рышьҭахьҟа иаанрыжьхьан, аха егьаумҳәан, раԥхьаҟа дырҩегьых амҩа рзышьҭан.
– Уажәшьҭа иҟаҳҵара удыруама, Мзауҷ? – Арзамеҭ Мзауҷ иахь дынхьаҳәит. Мзауҷгьы ииҳәарызеишь ҳәа иҽааириашеит. – Абырбалқәа руакы мгьежьуа иҟаҵатәуп. Арахь хлаӷьароуп, ауардын ҳазнымкыларгьы ауеит, – Арзамеҭ убри дналацәажәеит.
Арзамеҭ иаб иҟынтәи акырынтә ибахьан, абас ахылаӷьара ианҭалоз, ауардын абырбалқәа руакы мҵысуа ишҿеиҳәоз, нас албаара еиҳа иманшәалахоит ҳәа.
Арзамеҭи Мзауҷи ауардын иақәыз алаба шәпа аақәырхын, ауардын азбырбалк инаҵырҟьашәа инадҿарҳәалеит шахала, изымҵысуа, изымгьежьуа.
Арзамеҭ ҩаԥхьа ацәқәа раԥхьа дҩагылеит, Мзауҷ – ауардын ашьҭахь. Ачарҭ аҵыхәтәантәи аларгыла ааикит. Уажәшьҭатәи рцашьа шыҟалаша дназхәыцит. Ҽынла акәызҭтьы уаҩы ишиҭахыз дахәамԥшуаз...
Ашьшьыҳәа рҿынархеит. Ауардын азбырбалк амҩа иалыҳәҳәоз ахаҳәқәа иахьрықәчаразуаз ашьҭыбжь аҵуҳәа угәаҵанӡа инеиуан, аҟәаҷҷаҳәа угәы еицранарсуан, иаланаркьакьон.
Ари амҩа абырсынтәи, инхаҵәи-аахаҵәиуа, зны ҵаҟа илбаауа, зны хыхь инхалауа ачаирҭа ду ахь ункылнагоит. Трақторла
иҿыцәааны, абӷанҷ ықәԥсаны иҟаҵоуп, аха цқьа иманшәалам. Ахаларагьы цәгьоуп, албаарагьы даараӡа аҽырҟәышра аҭахуп. Арзамеҭ аҿыцәаара иҽнадкылашәа днеиуеит, уажәы-уажәы ауӷә хаҵҵалар ҳәа дшәаны днахьынҳалауа. Аҿыцәаара анышәаԥшь, аҵла аԥашәқәа зылхәхәаны инашьҭу, уажәы аҵәҵәаҳәа аӡы алхәаҭаны ицозар акәхап... Алашьцара, алашьцара... Лбааҟа, ашәаԥыџьаԥ ирыгәҭылакны игылоу ҩнқәак рҟынтәи лашарақәак улаԥш иныҵашәоит, убраҟа ԥсҭазаарак лаша-лашо ишыҟоу удырратәы. Уажәы Арзамеҭ иан егьа игәнылгоит, абарҭ абырсҟаамҭа иаанызкылазеи, џьара машәырк рмыхькәа, арахь изкылсындаз ҳәа.
Ус, абжьааԥны еиԥшымкәа, ақәа кыдхаҽа аҿынанахеит, ажәҩан ахь џьара аҭра ԥжәазшәа. Уажәшьҭа араҟа иаанызкыло ҳәа акагьы убашам. Арзамеҭгьы ҿиҭуам, Мзауҷгьы ҿиҭуам. Хәыцрак инҭанагалазшәа, ашьшьы-шьшьыҳәа ршьаҿақәа неихыргоит.
Убасҟан, иаалырҟьаны, иахьынтәиааз ҳәа акгьы уаҩы изгәамҭаӡо, акы ажәҩан иҵарыҵаруа иааҵалан, иаразнак иааимҟәнажәарашәа иаадыдит, абжьааԥнык еиԥшымкәа. Адыдбжьы иахьабалак инахысит, шьхеи, ҿаҩеи, дәеиужьреи, мшыни ахьышәҭҳәа иааимнадеит ирхыџхыџуа. Иагьаамацәысит, аҵықьҳәа абжьы нҭырҟьаны. Иаразнак алашьцара ныԥхьацаны иаарлашеит. Амҩаҿ иԥхеибаҵа, аҩар анҟьа ицон, агәаҩарақәа ирҭыкьасаны. Лбаа иҟаз акәарагьы инхыҷҷалеит. Акәарагьы, аҭра иазымкрашәа, ицәқәырԥа-цәқәырԥо, ӡыла иҭәны инеиуан. Арзамеҭ, иззыԥшӡамыз, изқәымгәыӷӡоз еиҭасрак аԥсабараҿы аҟалара ишаҿыз игәы назҩан, Мзауҷ иахь дааскьашәа даагылеит. Мзауҷгьы уи гәаиҭан, Арзамеҭ иҽынаидихалеит. Иахьабалак иууаӡа ҭынчрак нахатәазшәа рбеит азныказы.
– Даҽа хәыҷык ҳаԥсы ааиҭаҳкып, Мзауҷ, – иҳәеит убри аамҭазы Арзамеҭ, ибжьы аармаҷны. – Цәгьаӡа ҳаилабааӡеит.
Арзамеҭ ауардын аҿҟьара инадкылашәа иааникылеит. Хыхь ҵлакгьы ықәгылан, аха уи ақәа ааннакылартә иҟамызт. Амҩа ианыхәаша аҩар ацара иаҿуп. Аҵәҵәаҳәа иахьабалак иалыҵәҵәоит аӡы. Лбаа акәара, игәрымуа иахьнеиуа, ашьҭыбжь ааҩуеит.
Мзауҷ дааскьан, Арзамеҭ днаидгылеит.
– Ианакәӡамыз амш аҽарыцәгьеит. Изаҳҭахыз абри аҩыза амш, ҭагалараха, – амш ахьыцәгьахаз шигәамԥхаз удырратәы даацәажәеит. Ҵаны, ари аҩыза амш дарбану изгәаԥхара уажәааны? Ҭагалантәи амшқәа уаҩ дрықәгәыӷыртә ианыҟамлогь ыҟазаап. Маҷк иааранараӡазҭгьы...
– Ҳуардын абра иаанҳажьып ҳәа сыҟоуп, – иҳәеит Арзамаҭ даалҟьаны. – Изгарыда? Иашьҭада уажәааны аԥш? Ара иҟаз, уаҵәы ашьыжь ҳааны иаагап, иахьрызеи? Ацәқәа лоуҳажьыр, рхала ицоит аҩныҟа.
– Мап, аранӡа ианаага, араҟа ишԥаанҳажьуеи? Уажәшьҭа маҷк ауп иаанхаз... Акәара ҳзырыр, нас закәыхи? – Мзауҷ Арзамеҭ игәы аарыӷәӷәашәа даацәажәеит. Ииашаҵәҟьаны иуҳәозар, Мзауҷ инапы злеикуаз, егьа иус ласызаргьы, егьа иус хьанҭазаргьы, бжамҽам иааныжьны дхьаҵны дацәгыломызт, агәкаҳарагь инирԥшуамызт.
Ақәа ахьауаз уазыӡырҩыр, ашшыҳәа ашьҭыбжь уаҳауан. Абри ахәы ҳаракыра иқәкьасаны инеиуаз аӡы зегьы акәара иаламло иҟамызт, уигьы ашьҭыбжь еиҳа-еиҳа иацнаҵон.
– Сабгьы уаха аизараҟынтәи макьана дмаацзар ҟалап, – Арзамеҭ иаб дааигәалаиршәеит. Иаб абра дыҟазҭгьы, еиҳа иаарманшәаланы, иаарласны аҩны инкылигарашәа игәы иааинаҭеит. Ус акәзаргьы ҟаларын.
– Урҭ уажәы аизараҟны аҭагалара ус еимҵакуа иалацәажәозар акәхап, арахь амш еилагеит. Асҟатәи мхырҭа иҟоу изахьӡома? Аӡынра ианакәӡам иаакылсыргьы ауеит. Ҳаргьы ашкол аҟынтәи ҳрыцхраауазар акәхап, ҵыԥх еиԥш.
– Ҳаргьы ҳрыцымхраауеи, – иҳәеит Арзамеҭ. Урҭ есышықәсагьы, аколнхацәа рус рымч анақәымхалак, рҽеибаркны ирыцхраауан, акырынтәгьы урҭ рҟынтәи аҳамҭақәа роухьан, ибзианы ирыхцәажәахьан. Аха уажәы Арзамеҭ, ақәа ахьхымкәоз, игәалаҟара еиҳа-еиҳа иԥхасҭанатәуан.
Убри аамҭазы, Арзамеҭи Мзауҷи ахьгылаз, амҩа ианыршәланы иааиуаз иҽышьапышьҭыбжь рлымҳа иааҭасит. Ишыԥшуаз, лбаантәи ихалоз ҽуаҩык алашьцара дналырбааит. Уи еиҳа-еиҳа дырзааигәахон, аха дызусҭаз иеилкаара уадаҩын. Уапоушәа акы ихы иҭарԥаны, иҽырхәашәа иҽы дақәтәан.
– Шәарбанқәоу, уара, араҟа игылақәоу? – игәеиҭазар акәхап, ихы маҷк иҩышьҭыхшәа, ибжьы нарықәиргеит данынарзааигәаха, дааҭгылашәа. Арзамеҭи Мзауҷи уи ибжьалагьы дырзеилымкааит дызусҭаз. Дуаҩбзиазу, дуаҩыцқьамзу иеилкаара цәгьан. Абнауаҩы иеиԥш дцәышәшәӡа, иҽы дақәызза раԥхьа дгылан. – Шәарбанқәоу, уара? Шәабаҟаз арахь? Ари ижәго закәызеи? – иҟамчы ааирххашәа иуит ауардын ахь, убри иақәыз аилкаара иҭахны. Аха цқьа иҿы еилгомызт. Аҽгьы рацәак ааҭгылара шаҭахымыз удырратәы, ашьапы шьҭшьуа, иикыз аӷәра иаханы, имнаҟьарц аҭахызшәа уажәы-уажәы ԥхьаҟа еихон, аха иара аӷәра аҿархханы иоуижьуамызт.
– Ари џьықәреиуп, ҳара иаҳтәуп, аҩныҟа иаагоит, – иниаҭеикит Арзамеҭ, ишҟа иҿы ҩарханы, иаша диҿаԥшуа.
– Аџьықәреи!.. Аџьықәреи!.. Аԥсуа ичеиџьыка, аԥсуа ибысҭа!.. Ахәлареи амшцәгьеи шәыхьӡеит акәу?!. Ачу! – иҽы днаҵаҟьан, иҿынеихеит.
Арзамеҭи Мзауҷи уи дырзеилымкаакәа акыраамҭагьы ишьҭаԥшуа игылан. Аҽышьапышьҭыбжь гон анаара иаҿаланы иахьнеиуаз. Уаҟа дзазамазо, ихы уажәы-уажәы инхьадышьшьуа дақәтәан уи ауаҩ. Аҽы аидара иаҵан, аха аҟәышра мырӡкәа, алашьцара иалсны ицон аҩныҟа, убри ишахыццакуаз ҩашьомызт,
– Мзауҷ, даҽа маҷк ҳнаскьароуп, егьа џьабаа аабаргьы, уаҳа ԥсыхәа ҳамам, – Арзамеҭ даахьаҳәны ацәқәа раԥхьа днагылеит. Ацәқәагьы ргәаарҽаниҵеит, ибжьы нарықәырганы. Иҿынеихеит.
Акәара аӡы еиҳа-еиҳа ацлара иаҿымкәа иҟамызт, ашшы ахга ииаҩрны ацара иаҿын. Хыхь, анахь-арахь иқәнаҟьоз зегьы лбааҟьаны иара иацлон, иазнарҳауан. Ақәаура ишаҿыц иаҿын, ихкәарцгьы агәы иҭамызт.
– Ишԥаҟаҳҵари? Ҳазмырыр? Аӡы еиҳа-еиҳа аҽышьҭнахуеит, – Арзамеҭи Мзауҷи руардын ааныркылан, ихарахаԥшуа акәара иӡыхгылоуп. Арахь илашьцоуп, акәара ӡиасхан, еилаҩры илеиуеит ихәашьны, игәамҵ-хамҵуа, ажәытәтәи аҭра иҭамӡауа.
«Иара уи ахаҵагьы, аӡы шәаныруа, шәымшәааит ҳәагьы имҳәеит. Дызусҭадаз? Аҵх лашьцара иҽалакны... – игәы
дынҭацәажәеит Арзамеҭ. – Аха иара дырзар, ҳара ҳашԥазмыруеи? Абнахь, аӡыӷьӷьарахь ала дырзаргьы ҟалап. Иара сабгьы даанызкылазеи уаха?..» – Арзамеҭ, хәыҷык аҟара даанаскьан, аӡыӷӷарахь днықәԥшит, аха иубахуеи? Ергьҳәа, гәанхәҵысҭалоуп иҟоу шеилирго. Уахь еиҳагьы аҽырҭбааны инеиуеит. Ихы ларҟәны дӡааԥшылоит, дыԥшуеит нырцәтәи аҟәарахьы. – «Иҟалои иара ҳуардын абраҟа иаанҳажьыр? Ацәқәа наҟ иноуҳашьҭыр? Уиазы аӡәгьы ҳаишьуам... Аха... Мап, мап!..» – Арзамеҭ Мзауҷ иахь даахьаҳәит. Мзауҷ дазыԥшын Арзамеҭ иахиҳәаашаз. Араҟа зегь шәатәын, изатәын, рацәак аццакра аҭахымызт.
– Ишԥоубеи? Ҳзыруама? – Мзауҷ ацәқәа раԥхьа дахьгылаз аҟынтәи Арзамеҭ днаиазҵааит. Арзамеҭ ииҳәоз акәын уажәы ахи аҵыхәеи.
– Сара сшазхәыцуала, ишәарҭахарым ҳәа сыҟоуп, ҳуардын аидара ақәуп, абырсынтәи ҳҿынаҳхап, абри аӡыӷӷара шыҟоу, ҳуардын ишԥахыҵәари, араҵәҟьа ҳахьӡыхгылоу иҵаулоуп, иумбои, еилыҩры-еилыҩруа ауп ишцо...
Арзамеҭи Мзауҷи рҽаадырмазеит. Уажәраанӡа икыдҿаҳәаланы ирымаз ауардын абырбалгьы ахы иақәиҭыртәит. Нас, ашьшьыҳәа ацәқәа инарыҵаҟьан, еиҳа аӡы маҷуп ҳәа ргәы иахьаанагоз ала ирырц аҟәара иқәланы рҿынархеит. Уаҟа ианнеи, ауардын аадырҵәиин, ацәқәа ишыргәамԥхоз аӡы иналарцалеит.
Арзамеҭи Мзауҷи ауардын аԥхьаҟа иааскьаны иақәгылоуп. Ацәқәа ирыҵаҟьоит, ацәқәа аздырхаҵоит џьара гәкаҳарак рмыхьырц абри аӡиас арраҿы. Абраҟа изыманшәалахар, нас, закәыхи? Аха аӡы еиҳа-еиҳа иагәыдыҽҽалоит ауардын. Абырбалқәа рыбжаранӡа инеирц егьагым. Ачарҭ ашьҭахьтәи аган ӡаасылозар ҟалап, аха...
– Ашь!.. Ашь!.. Уахь иабацои?.. Аҳаҳаи, акы шәацәымшәан. Абраҟоуп ахаҵара ахьаҭаху! Ҳат, Ҷаԥшь хаҵа, шәыҽшәырӷәӷәа! – Арзамеҭ ибжьы ҿацаӡа ацәқәа инарықәиргеит. Ацәқәа иахьцо рбом, аха, рыхқәа шьҭыхны, иргәыдыҽҽало аӡы агәхьаа мкыкәа, ауардын иахоит.
Убри аамҭазы дырҩегьых иаалырҟьаны ажәҩан ахь инҭагәыргәырын, иаадыдит, иаамацәысит. Амацәыс лаша-лашо
аӡы инхыҷҷалеит. Аӡы хәашьӡа илеиуан, ақәа цәыкәбарқәа аттаҳәа иахьалаԥсоз улаԥш нарықәшәон.
Арзамеҭи Мзауҷи рҽааидрыӷәӷәалан, рышьҭыбжь мгаӡо рҽаадырҭынчит. Ацәқәагьы ааҭгылашәа руит, акы аарныршәа. Аӡы иаратәы ҟанаҵон, ачарҭ иадыҽҽало иаҵкьасаны ицоз ԥықәсыларас иамаз араҟа уажәы ауардын заҵәык акәын, амч ақәхагәышьар...
– Шәымшәааит, уара, шәымшәааит!.. Арзамеҭ!.. – убасҟан иаалырҟьаны ҿыҭбжьык аагеит, аҳа иахьынтәигаз узеилыргомызт. Арзамеҭи Мзауҷи, мчык нарыҵгәазшәа иаалҟьан иаанаԥшы-ааԥшит. Азныказы, уи ана-ара иаҿаланы инеиуаз аҽуаҩ иакәыз џьыршьеит, аха...
– Шәымшәааит, уара!.. Зҿышәымҭуазеи!.. Ацәқәа шәрыҵаҟьа, ацәқәа! – дырҩегьых уи ибжьы аагеит раԥхьаҟа шыҟаз, уажәы еиҳа еилыхха, уаҩы идырратәы.
– Саб!.. Мзауҷ, саб!.. – Арзамеҭ... ибжьы нҭиргеит. Гәырӷьарак иахьабалак инахысит иԥырԥыруа, акагьы иазнымкыларашәа. Раԥхьаҟала, фонарк кны ирлашо, дааиуан Арзамеҭ иаб, Алмысхан. Уи цәгьалаҵәҟьа дшыццакуаз ҩашьомызт иныҟәашәала.
– Ашь... ашь! – Арзамеҭ иҷын нархханы, ацәқәа, днарыҵаҟьеит.
Ауардын, еиҳа-еиҳа аҽышьҭыхуа, аӡы ахьыҵәҵәа аҟәара иазааигәахон...
...Усҟан саб иӡбахә ахьымааҩуаз, дгьыл харак аҿы, аибашьра мцабз қьоуқьад далагылан, деибганы дзалҵуоу, дзалымҵуоу уаҩы изымдырӡо... Аҩны иахыз сани, сареи, саҳәшьеи заҵәык ҳакәгәышьан.
Иахьеиԥш исгәалашәоит:
– Нана, амла сакит, амла!.. Уаҳа ибмаҳаӡои?!. – саҳәшьа дуалуашо, лыбла қаруа хәыҷқәа ҭырхаха, акәакьҭахьшәа икҿагылаз адулаԥ дназыԥшит.
Сан, уи лыбжьы лмаҳаӡазшәа, лҽырдагәаны дтәан, илхапапаз ахәыцрақәа дызрылҵуамызт. Ишԥаҟаз, ишԥахьанҭаз,
уҳәарауазеи, усҟан ан лҭагылазаашьа!.. Иҟалҵара, лхы зқәылкра данақәымшәоз, лаагарҭа анмаҷӡаз!..
Саҳәшьа еиҳа-еиҳа деилнашьаауан амла. Амла уанакуа, зегьы ухы инҭыԥшшаны, иарада хәыцырҭа умамкәа уаақәнархоит. Саргьы сгәы ҵнашьаауан, аха ҿымҭӡакәа, исычҳауеит ҳәа саҿын.
Усҟантәи аамҭазы амла зымҳәоз ҳәа ҳҳаблаҿы хәыҷ дубашамызт. Амла рҳәон Ҭебра лхәыҷқәагьы, Ерына лхәыҷқәагьы, Хьылқан лхәыҷқәагьы.
Ҭебра фҩык ахшара лыман. Рызынтәыкгьы ианаацәырыргалак, илура лзымдыруа, абри згәы кыдгылаӡахьоу аԥҳәыс гәаҟ леиԥш: – Шәысԥырыцқьа наҟ, шәысԥырыцқьа, шәара зыкәыкәылах ықәынҵәаша! – лыԥсахы еиҟәыҷҷо днарықәцәҟьон. Нас, лхы кны, шәара шәҟны иҟам ибаргәызеи ҳәа адәахьы дындәылҵуан, даргьы еибарҳәаганы уи иналышьҭалон. – Шәабазгари!.. Шәабазгари, сара иқәынҵәаша, адунеи ианыӡааша, шәара шәеибганы, шәеизҩыданы!.. Иара ихы ҟәаҟәаса иааргааитеи!.. – лԥыраҳәа кны ашәырҵлақәа днарымҵалон. – Нана, уажәы аҳа жәны иаҳфома?.. Есымша аҳа, аҳа!.. – иналықәҵәиашон лхәыҷқәа. – Аиеи, аҳа!.. Аҳа жәны ишәҿасҵар, шәыԥнажәап уахь! – инарҿалырхьуан.
Зегь убас акәын ишеилаз. Аӡәк иеиҳа аӡәк деицәан. Аӡә дургәыбзыӷыр, егьи иаацәыригон, дааӷызыӷызуан. Згәы ушьышьрыдаз, зхы ушьышьрыдаз!..
– Нана, ишԥаҟаҳҵари, ҳабацари иабихәа?.. – саҳәшьа дааскьан, сан лхы кны ахәышҭаара дахьыҽҳәатәаз лҽыналывалкит. Сангьы уи даарыцҳашьашәа, дналыхан, дылгәыҵаҳәҳәа дналгәыдлырӷәӷәалеит.
...Ҳахьымцацыз, ҳахьымнеицыз иҟаз! Ҳмакәанқәа ҳҩыҵракны, згәы ҵкапуаз алақәа рыцқәа хырџьаџьа ишынаҳацрыхоз шаҟаҩ рашҭа ҳанҭалахьаз!
Ари аԥхынразы ҳҭагылазаашьа, егьырҭ иаҳхысхьоу аԥхынрақәа иреиԥшымкәа, оумашәаҵәҟьа ицәгьахеит. Еиҳа-еиҳа ақыҭа амч-алшара ҵыкәкәаны ицон. Ақыҭа, ахацәа рмахәҿеилҳәақәа ракәын ахаҿра ҭыганы, уаҩ деигәырӷьартә иаазгагәышьоз. Аха ахацәа аныҟамла ишԥаҟалоз?
– Шәабазгари, шәара, иқәынҵәаша!.. Шәабазгари?! Изышәымҳәои, изышәымҳәа?! Зҿышәымҭуазеи, шәара, аубыџьырқәа?!. – сан, лгәамҵрақәа зегь хыжжуа, лгәы еилаҵәаны сара днасыхәаԥшит, лажәақәа рҭакҟаҵара сара исылшарызшәа. Иахьҿысымҭуаз лгәы еицранарсуазшәа, еибанарфозшәа збон, аха исылшараны иҟаз?.. Ахәышҭаара анаҟтәирахьтәи аҽҳәаҿы стәоуп сеиқәшьшьы, сқәықәмашәықәмаха, иахьа макьаназы чаӷьак сҿы ишынҭасмыршәыц наснубаалартәы.
– Шәабазгари?!. Иҟасҵарызеи?.. Шәаргьы саргьы ҳашԥанеидхалеи?!. – сан лхы-лҿы еиҳа-еиҳа еицрашәон, лдақәа зегьы еибархханы, уажәымзар-уажәы лшьа тҟәацны иналҿықәларашәа ҩныҵҟала акы деихәланагәон, аха ашьҭахь, ишызбоз, илызнымкылакәа, лылаӷырӡқәа аахаҟәҟәалеит, иҟәаз-ҟәазӡа, аӡаӡа цәыкәбарқәа иреиԥшха, ихьанҭаӡоу гәыԥжәарак ишахылҵуаз удырратәы. Саб арра дыргеи уажәи рыбжьара асҵәҟьа лгәы еибакны, лгәы еицрасны дҳақәмыцәҟьацызт. Амла ҳҳәаргьы, џьара акала инахылга-аахылгон, ҳгәы аалырӷәӷәон, ҳлыргәыбзыӷуан. Лылаӷырӡқәа акакала инеицыла-неицыло, лыӡӷқәа ацәаҳәақәа ҩалырдан, инеишьҭаланы илҿыкьаса рҿынархеит. Лыблақәа еиҳа-еиҳа алаӷырӡ рхыҵәалон иҭырҭәаауа, ирхәаҽырц ргәы иҭазшәа.
– Уааи ара, уаасыдтәалеи!.. Ус хара узтәоузеи, уара аубыџьыр? – сан даасыхәаԥшшәа луит, аха лыблақәа цқьа уаҩы ибартә иҟамызт...
Саргьы, лажәа ҩбамтәыкәа, сҩагылан, сҟәардә хәыҷы наганы сналыдтәалеит.
– Шәара рыцҳақәа?.. Ишԥашәзызури?.. Шәабазгари? Изумҳәои, Џьықә, уара?.. Иузеилымкааӡои акагьы?.. Зынӡаск ухәыҷӡоума?.. Шәаргьы-саргьы ҳагәнаҳа зықәшәаша!.. – лгәы зынӡаск иааилаҵәан, лҽылзымҟажакәа даақьызқьызит, уаанӡа ишаҳамбацыз ала деиҵасуа. Арахь, наҟ-ааҟ, ҳҩыџьагьы ҳалгәыдрыӷәӷәала, лнапқәа ҳакәыршаны ҳалкуп, џьара ҳлыцәцар ҳәа дшәошәа. Уи збаз ҳаргьы, ҳгәы ааԥшқахан, иаҳзымычҳакәа инеимаҳҭәеит. Аха ашьҭахь, лҽааиҭалкын, лкасы акьыԥшьқәа рыла лылаӷырӡқәа аалрыцқьеит, аусура, аџьабаа хьанҭа еиҟәнарддхьаз лнап џьаџьақәа ҳаргьы инаҳҿылшьит.
Ҳазынтәыкгьы ҳаԥсҭазаара иаҵаз аҵаҵӷәы ааԥҵәаны, абри ҳаҩнаргәаҿы ҳнықәнажьызшәа, ҳаблақәа ҭыҟаԥшьааӡа ҳаидтәалан. Ишԥаҭацәыз, уҳәарауазеи, усҟан ҳаҩн хәыҷы? Еиԥынгалашьак амаӡамкәа...
Ашьҭахь, ус ҳаштәаз, даалҟьан:
– Шәымшәан, аҳаҳаи акы шәацәымшәан!... Убри ҳаԥсы ҿнахыргьы ҟалап... Аа, ишәымбари ҳаԥсы ҿнамхуазар!.. – нҳаҭалкит, иҳацхраашаз, акы шылӡбаз ааудырратәы.
– Изакәи, нана?.. Ҳабацои?.. Џьаракыр ҳцома?.. – саҳәшьа сан лнапы дахьынҳалан дааӷьаҵәыӷьаҵәит. Уи уажә џьара ацара акәын дзызхьаауаз. Ма Мамсырраахь, ма Бинаҟәраахь ҳлыманы днеир, урҭ ҳрыцҳашьаны акраҳҿарҵагәышьон. Аха шаҟантәгьы уахь ҳалгарызеи?..
– Шәыҩнал арахь, – инаҳадылҵан, абжьаратәи ашә аартны, егьи ауадахь ҳныҩналгалеит… Уи илыхҭашәараз макьаназы аилкаашьа ҳзаҭомызт.
Ҳаҩны ганҩыншәа иҟан, џьара хӷәын, џьара хыӷәӡамызт. Саб арра дыргаанӡа, абра анхара напы анаҳаркыз идыргылаз акакәын, ихәхәаӡа, аԥенџьыр хәыҷқәа аҭаны...
Аҭӡаҿы, сан лымаҭәақәа ахькыдыкнаҳалаз днадгылан, лполта аарылылхит. Днахәаԥш-ҩахәаԥшит. Илшәылҵеит, илшәылхит.
– Ибзиагәышьан, аха... – иҵаулаӡаны даақәԥсычҳаит. Илҳәашаз рацәан уи иазкны, аха егьлымҳәеит.
– Иазыбуеи, нана?.. Џьаракыр бцома? Иабыкәу бахьцо?.. Ҳаргьы ҳбымгаӡои?.. – саҳәшьа уи длыдгьыжьыло ҭахак лылҭомызт.
– Исҭахуп... Саанӡа абра шәыҟаз, машәыр ҟашәымҵан... Сара уажәыҵәҟьа сааиуеит... – Сан лыхҭашәарақәа, сара сеиԥш, саҳәшьагьы дааиҵанарӷәӷәеит.
– Бабацои?.. Изҳабымҳәои бахьцо?.. Ҳаргьы ҳцоит, иахәа, ҳаргьы?.. – ҳналышьҭахахеит, ҳаибархьусууа.
Аха лара:
– Иабыкәу шәахьцо?! Абра ашьшьыҳәа шәаатәа!.. Сара уажәыҵәҟьа сааиуеит сымҳәеи, ишәмаҳаӡеи?! – ирымкьыкьны дынҳақәҵәҟьеит.
Лполта лыманы лҿыналхеит, аха...
– Ара иҟаз, уахь изызгахуазеи... – лҳәан, акаруаҭ ахаҿы инахшьны дындәылҵит. Ҳара егьи ауадахь ҳныҩналан ҳнатәеит, ҳаиқәышьшьы, ҳан дахьцаз ҳәа еилкаарак ҳамаӡамкәа...
...Ас атәара саҳәшьа илзымычҳазар акәхап, дҩагылеит, лхы ахьлырхаша, изқәылкша дақәымшәо. Аха лылаԥш ҳәаҵәыҳәаҵәуа адулаԥ ахь икыдхалоит. Адулаԥгьы аҿы еихымԥхьаӡо, аԥсы ахаҳан икҿагылоуп. Иҟан аамҭакы – сан уажәы-уажә днадыххыланы илҭахыз анааҭылгоз, саси-ԥшәымеи ҳаиламырсӡакәа ҳҿы анарцәажәоз. – Бнеишь, бара, џьара фатәык ааҳазцәыргеишь! – шаҟантә саб уахь дыԥшуа, сан иналыдиҵахьаз.
Уи адулаԥ, акырӡа аџьабаа збахьаз, ҭаацәара гәарҭак еиламырԥшӡакәа иныҟәызгоз, акрызхыҵуаз, саби саб иашьеи анеиҿыҵуаз ҳанду ԥсаҭашкәакәа иҳалҭаз акакәын. Иара хьатәын, иагьхәыҷӡамызт. Амала, алҩақ иашәызшәа, еиқәаҵәахахьан. Аԥхьаӡа, сандуи сабдуи рыԥсы анҭаз, ианҿыцыз, санду лакәгәышьан уи иахылаԥшуаз. Уаҟа иҭагыламыз ҳәа иҟаз: асаанқәа, аҵәцақәа, амсатә мҳаҵәқәа, ахырҵәырҵәыгақәа, абҟәылқәа – ашә ихылхуаз зҭалҵоз... Зегь абон иара. Ицқьа-шәқьа иныҟәылгон. Сара исгәалашәоит хазы афатә ахьҭалыргылоз. Ашәаӡа, ашәырҩа, ажьҵаа... Избахьан сара уаҟа абысҭа еиқәҵақәа, еихырсса-еихырсса ашәса аҿыгҳара ҟьаҟьақәа ргәылаҵаны, абысҭа аԥхара анрылслак иргәылҵуаз ахәша ҩежьӡа, хыхь ирқәкәазо. Аныҳәақәа раан – ачашәқәа, акәытқәа жәны, акәац, ачысқәа, ахаа-мыхаақәа. Усҟан зегь ҳанеибгаз, ҳанеиқәшәаз, анаԥшҩы дҳаҵашьыцыртә ҳаныҟаз...
Саҳәшьа уажәы, ашьшьы-шьшьыҳәа инеихылган, днеины, адулаԥ ашә аартны иныдылҵан, дынҭаԥшит: ашә анаауртуа, гәамҵрак шамоу удырратәы, ҷыжьжьыҳәа абжьы гахуеит. Абжьааԥнеиԥш акәымкәа, уажәы иҵегь иласхан, унагәыҵасыр, инкыдҩррашәа икҿагылоуп.
– Џьықә, уааи ара, уааии!.. Ари убо!.. – дгәырӷьан, иаразнак лхы-лҿы еиқәара хәыҷы, мра шәахәацк нықәхәмарызшәа иаалхалашеит. Саргьы, ари џьара мгьал сак кҿаханы иахьыҟаз лылаԥш нақәшәазаап насгәахәын, сҩаҵҟьеит.
– Иббеи араҟа? – сналыдыххылеит.
– Уԥши, иубо арҭ?.. Аӡәгьы иҳамбаӡакәа!.. – Адулаԥ сынҭаԥшызар, акәындхәахьшәа, икҿаханы иҟаз картош цырақәаки ҳақәаки сылаԥш нарықәшәеит. Ахьышәҭҳәа иааҭысԥааит. Урҭ жәын, аха ԥыҭк рхыҵуан, еиқәыхьшәашәа. Аџьыкахыш уеизгьы иҳамаӡагәышьамызт. Акартошқәа рцәақәа цқьа ишырхымҵуаз инархыкәкәааны, ус иаҳфагәышьеит. Иҿызла-ҿызлаӡа, хаара гьамак наҳзадымбалеит.
Изыԥсоузеи, уҳәарауазеи, кацхыр мгьалк уажәы? Иԥхаҟәаҟәараӡа, ихааҷкәакәараӡа... Амца аԥхара иаҳа ибзианы иахьаншуа икылҟаԥшьааӡа, амыҵмыџь еиԥш иуаркалеиуа. Ишԥахаахоз иара уеизгьы усҟантәи амгьалқәа?..
Сан, ҳара ҳшылзыԥшыз еиԥш, ирласны дзыхнымҳәит. Саҳәшьеи сареи ҳдәылҵны Мамсырраа ахьынхоз ахь аԥшра ҳалагеит. Цәгьам-цәгьам Мамсыр иԥҳәыс лакәгәышьан маҷк иааҳацхраауаз. Мамсыр ицәӡаны ма аԥш ҳалҭарын, ма ашыла, ма ашә. Мамсыр аӡынразы иишьыз аҳәа, ахы ацәа ахыхны иалаҳхыз аимаа акәын алӡынрак исышьаз. Амш бзиақәа раан икәымхьарханы, сшьапқәа ахьеидыкшалоз, иааԥнаҟома уҳәаратәы, иснархьуан. Убри аҳәа ахы ацәагьы, аблақәеи алымҳақәеи ахьамаз, икылыҟҟа-кылхханы, аимаа алҵып ҳәа згәы иаанагодаз?..
Аибашьра мышьҭацәгьа ауаҩы дызҭанамыргылоз ҳәа иҟаз? Хәыҷгьы дугьы азеиԥшын. Иалахәызгьы, иалахәымзгьы. Иахьабалак алаӷырӡқәа леиуан, анацәа ашәеиқәаҵәа нрышәнаҵон...
...Иахьеиԥш исгәалашәоит... Ерына лыҷкәын аиҳабы, ибжьы гәаҩаӡа, ашҭа ианҭымыҩуаз ыҟаӡамызт.
– Ди, амла сакит, амла!.. Амгьал ҳамаӡами? – уи дгыргыцәӡа, ҳҳаблаҿы иҟаз ахәыҷқәа зегьы дҳаиҳабын, аха амгьал анимоулак, азаара изаазшәа, ибжьы ихарззала аҩны дааҩнагьежьуан.
– Уԥсрахы збааит, уԥсрахы, Мыдгәа!.. Иусҭаз узымхаӡеи?! Ашҭа уҭыҵ наҟ, ашҭа!.. Сыла уҽаумырбан!.. – днаиқәҳәҳәон, аха иара, уи имаҳаӡазшәа, ииҳәац еиҭеиҳәон.
Ҳҳаблаҿы, маҷк иналгашәа инхоз, Сариа лхәыҷқәа ракәын, хар змамкәа, зыԥсы ааиҭакшәа иҟаз. Урҭ макьаназы ирфашаз рыман. Сариа лхаҵа дахьыхьчоз аҟынтәи ихашәалоз иҭаацәа еиланамырԥшӡакәа иныҟәнагон. Ҳара урҭ рыҟны ҳаннеилак, мгьалк ркызаргьы, ҳҿы аӡы аауа ҳашрыхәаԥшуаз акәын ишырфоз.
Хаԥҭинагьы дгәамҵуан усҟан цәгьалаҵәҟьа, Хьылқангьы, Ерынагьы...
– Быҩнал арахь, Сырма, быҩнал! – сан Мамсыр иԥҳа длыцны ашә даалаххит. Лҽеиҭакӡаны дыҟан, ҳара иаҳзеиӷьхашаз ус бзиаӡак анагӡара дшахгәаҟәаз удырратәы.
– Баатәеи ара, сара арахь иаазгап... – сан егьи ауадахь дныҩналан, лполта лыманы даадәылҵит.
– Аа, бахәаԥш цқьа!.. Бара ибымдыруеи изеиԥшроу... – сан лполта уи лышҟа иналырххеит. – Ибышәҵа... Сара ус аламала аӡәы исҭап ҳәа сгәы иҭамызт, аха...
Сырма – уаха-уаҵәы хаҵа ицаша. Лыбла қаруақәа ҟәаз-ҟәазӡа, лхы-лҿы аазыгьежьны, лыхцәԥарақәа еиқәаҵәамҳаҳараӡа.
Сан лполта уи ианылшәылҵа, убас илнаалеит, уазымҵаан... Џьара ацара анлықәшәоз, сан длыҳәаны, шаҟантә аполта уаара лгахьаз!.. Сангьы уи мап лцәылкуамызт.
– Ари сара абарҭ ахәыҷқәа раб саниццоз исзаархәаз акакәгәышьан, Очамчыра ақалақьаҿ. Саҵаҽырбо исшәысҵагәышьон. Усҟан ари аҩыза аполта аиура цәгьан, изшәызгьы маҷӡан. Убриаахыс, абжеиҳан, сеиҷаҳаны, исшәымҵаӡакәа иаазгон. Аха уажәы иббоит закәытә ҭагылазаашьоу сызҭашәаз. Исымҭир ада ԥсыхәа сымам. Ианысҭихгьы, тәымуаҩык илысҭар сҭахым. Бахәаԥш макьаназгьы ишҿыцу иҟоуп. Ишԥаснаалоз сара рыцҳа усҟан...
Сан лполта заҵәы уи илыдлырҽхәалон, лгәы ҭыӷьӷьаа, лыԥсы ҭыӷьӷьаа. Сан лполта ас дахцәажәо смаҳацызт. Абжьааԥны, ус иҭаҳәҳәаны, аҭӡаҿы икнаҳан, иабаздыруаз ас ҳаҭыр зақәылҵоз...
Уи аӡӷаб, сан зда лымаӡамыз лполта заҵәы илышәҵо-илшәыхуа иахьынӡагәалҭоз, сан лхаԥыцқәа аҿҿа рыҵгозаргьы ҟаларын, аха, лгәы еиқәҳәаланы, арахь илынлырԥшуамызт.
– Нана, ари Сырма илыбҭома?.. Излыбҭои?.. Бара ибшәыбҵои нас?.. – саҳәшьа даалҟьан, сан лкалҭ днахьынҳалт.
– Ааи, Сырма илысҭоит... Илҭахуп!.. – лҳәеит сан, иаахжәашәа. Уаҳа лыгәхьаагь лымкит.
Еҳ, ишԥацәанаалаз сан лполта!..
Сырма иахьылшәыз улаԥш надымхаларц залшомызт.
– Нас... ибзақәи?.. Шаҟа ибкуеи?.. – дҵааит агәыла ӡӷаб, рацәак имырхьаацәакәа, сан егьа лҳәаргьы дақәшаҳаҭхарашәа.
– Шаҟа искыхуазеи?.. Амалагьы ибыҭазароуп, аха... Схәыҷқәеи сареи ҳазҭашәаз ббоит уеизгьы... Ишԥабасҳәари... ԥуҭк аԥши хышә мааҭ аԥареи...
Сан уаҳа акагь ацлымҵеит. Ԥуҭк аԥши усҟантәи хышә мааҭ аԥареи анбанӡаҳазхоз, аха... – Илыбымҭан, нана, илыбымҭан!.. Нас бара ибшәыбҵои?.. – убасҟан сҭынчра саалҟьан, уи аӡӷаб илкыз сан лполта, аԥхьыжәҳәа сналымҵасын, илымпыҵызжәарц салагеит, аха лара еимлагәа иахьылкыз иоулышьҭуамызт.
– Мамоу, аполта баҳҭаӡом!.. Уи ҳара иаҳҭахуп, сан лтәоуп, сан илымазааит!.. – сгәы ааилаҵәан, акьажыҳәа инеимасҭәеит. Саҳәшьагьы, уи дазыԥшызшәа, исҳәоз инацлырӷызын, аполта дахьынҳалеит. Аӡӷаб наҟ дахоит, ҳара – арахь. Инеимҿҳарххеит.
– Уԥши иҟарҵо!.. Урыхәаԥши!.. Иоушәыжь наҟ!.. Закәызеи шәызҿу?!. Сара аӡӷаб илысҭеит, ижәымун шьҭа шәара!.. – лыбжьы аарҿацаны днаҳаҵаҟьеит. – Уиакәын исыгыз! – инҳампыҵылжәан, аӡӷаб иналлыркит.
Аӡӷаб, лгәы ҭгәырӷьаауа, ҳашлыхәаԥшуаз, илыман дындәылҟьеит. Сангьы, саргьы, саҳәшьагьы, ҳахьгылаз ҳадырсызшәа, ҳзеиҭамҵуа, ԥыҭраамҭак ус ҳгылан...
Дук хара имгакәа аӡӷаб ԥуҭк аԥши аԥарақәеи лыманы даакылсит. Касык илаԥсаны кьылак аҟара аҟәыдгьы лкын.
– Шәымшәан, уажәшьҭа егьҳахьуам, – ҳгәы аарӷәӷәашәа даацәажәеит сан, уи аӡӷаб уиаҟара лылаҿымҭкәа. – Уажәыҵәҟьа крышәзыҟасҵоит, сызкәырбанқәоу! – даақәгьежьааит.
Уажәшьҭа иҳабаргәыз! Иҳаман аԥш, иҳаман аҟәыд, иҳаман аԥара!..
– Нана, амгьал ҟаҳҵап, бзиоума? – саҳәшьа лыхшыҩ аҟыԥыҳәа убри иназцеит.
– Ибзиоуп, нан, ибзиоуп, амгьалгьы ҟаҳҵап. Амла шәасмыргеи иахьа!..
Аӡлагараз уеизгьы хара ҳцомызт. Ацаҵаҟа аҵар аахыкәласуа, алу ҳзыкҿан. Араҟа имлагацыз дарбаныз! Ҭебрараа ԥшхәыҷык аароур, арахь иаауан. Хьылқанраагьы арахь иаауан, Ерынараагьы. Рхәыҷқәеи дареи неихҟьашо...
– Шәнаскьа, шәнаскьа, зыкәыкәылах ынҵәаша!.. – Ҭебра лхәыҷкәа дахьрықәцәҟьоз лыбжьы еицаԥаӡа ҳцаҵаҟа иныҵҟьон...
Сан, ахьхьаҳәа агәыблаа аԥш нанылԥсалан, ацахьы ҳҿынаҳхеит. Аҵарақәа ҳшырбазҵәҟьа аԥхьыжәҳәа иныҩныԥрааит. Аха, хара имцакәа рҽааԥхьакшәа, икылԥш-кылӡырҩуа иҳахәаԥшуан, ҳанакьаҭа ҟалеит ҳәа. Ҳлаганы ҳаздәылҵгәышьар, нас алу инахалозар акәхарын, иҵкәапалеиуа.
Сан, алуқәа ашьшьыҳәа иааихылхын, лҩымсаг хәыҷы нарывҵшьуа, иахьабалак ицқьакәакәараӡа иаалрыцқьеит. Ахаҳәқәа убриаҟара иххаахьан, иахькәаз ашьҭақәа рныҵырц егьрыгмызт. Аԥхьа ишыҟаз еиԥш еиҭааиқәлыршәеит. Нас ашьшьыҳәа, акакала аԥш нахәлаԥсо, аху-ахуҳәа алагара дналагеит.
– Нана, сара исыркы!.. Сара сзымлаго џьыбшьома! – снылхьынҳалеит сан, абри лара леиԥш ирманшәаланы слагарашәа сгәы ааҟалан. Уаанӡагьы цқьа сзылагомызт, аха...
– Ибзиоуп, нан, уцаны уҟәардә хәыҷы аага, – уиаҟара иамалымкцәеит сан. Напыла уанылаго умахәар ааҿнаҳәаӡоит.
Ахьышәҭҳәа снабжьҟьан, сҟәардә ааганы снықәгылеит. Саҳәшьа хәыҷгьы, сан дналыцхраан, акәакьҭахьшәа дынкыдҟәыҟәлеит, абри алу ашыла шахәлыҵуа дахәаԥшларц лҭахны.
– Акәараз иуцәахымҟьааит, Џьықә. Алабагьы цқьа уахәаԥшла. Аԥш маҷ-маҷ иахаԥсала. Сара, сычуан ааӡәӡәаны, амгьал злаҳкәаҳаша ӡык аасырҟәандап, – лҳәан, днаҳадҵны дцеит.
Сара уаанӡагьы слагахьан алу аҿы. Араҟа ишәарҭаз акызаҵәык акәын – алуқәа еихҟьаны, руак ықәҳәазаны аҿынанахар... Мамзаргьы, иуку алаба изҭагылоу иҭҟьаны, ишакәым икыдыкшаларгьы алшон.
Алу иахаз акәараз акыр иххаахьан, аҳаҭыр башәа акәын сшахоз. Аха амцхә анахауԥсалак, еихәлагәа иакуан, ахара цәгьахон, нас аԥшцырақәа цқьа имлагаӡакәа, ихәахәа-чахәаны иахәлыҵуан. Усҟан саҳәшьа аҳәҳәара далагон, ашыла ԥхасҭаутәит ҳәа. Сара хыхь-хыхь иахыҳәҳәаны, аџьаџьарақәа наҟ еиҭанахасыԥсон...
Мап, ашыламгьал иацназго иарбану иҟоу! Амца иҽҳәаргыланы, хаа-хаа, иҟаԥшьӡа иӡны...
Ҳаҩнаҭа дырҩагьых гәырӷьара хәыҷык ныҩналашан, иаалахҿыххеит...
Иахьеиԥш исгәалашәоит:
– Бымшәан, ас мацара ҳцарыма, џьара акы шԥаҳмоури, – иҳәалон саб, дыбжамҽамны аррантә даныхынҳә ашьҭахь, сан уи лполта аӡбахә анаацәырылгалак. Иара уеизгьы исолдаҭ маҭәақәа ракәын ишәыз... Заанаҵы илаиҵаз аԥш аҽаҩра бзиа ҳнаҭан, Хьылқангьы лкалаҭ кны ҳашҭа дааҭалеит, Ҭебрагьы, Ерынагьы.
Саб урҭ мап шԥарцәикуаз.
Ркалаҭқәа ирыҵаланы, ҿымҭӡакәа агәашә инҭыҵит. Рылахь шеиқәыц еиқәын...
Абриаҟара аамҭа шцахьоугьы, абриаҟара аамҭа шыбжьысхьоугьы, иахьа уажәраанӡагьы сыбла ишыхгылац ихгылоуп, раԥхьаӡа акәны, убасҟан избаз сан лылаӷырӡқәа, саҳәшьеи сареи ҳаибарҵәуо ҳазхьынҳалаз сан лполта, сҩызцәа-сықәлацәа абжеиҳараҩык еибацәаны иаанзыжьыз урҭ ашықәс хьанҭақәа...
– Иаҳцәыбылуеит, Хәыхәыт, ирласны игатәуп... Аха ишԥаҟаҳцари? Арахь Алҵыкә дмааит. Даанызкылазеи иара? Ашьыжь, аусҳәарҭаҟынӡа сымцар ауам, снабжьысны саауеит,
иҳәан, ихабар ыҟаӡам, – иҳәеит абригадир Даҭа, ачаикапанҩы Хәыхәыт днеихагылан. Хәыхәыт, аҭӡы иадҟаҵалаз астол хәыҷы дадтәаланы, акы ахҩылаара даҿын. Ихы дааҩахан, Даҭа днаихәаԥшит, нас, иҩыга нықәиҵан, итетрадгьы неикәеиԥсан, дҩагылт.
– Ишԥаҟаҳҵари?
– Ишԥаҟаҳҵари, умбои, даҽа знык аҟара иааилаҳарҩынтроуп, – иҳәеит Даҭа.
Иахьа иҿырхыз ачаибӷьы иаҵәҟаҟараӡа аказарма иҵаԥсан. Уи аказарма азбжак амҽханакхьан. Ачаиҿыхцәагьы ачаирҭақәа ирхубаауан, ркаҵкәырқәа рҭәны иааиуан уантәи. Алҵыкә иакәын ари абригадаҿы иҿырхуаз ачаи трақторла адкыларҭахь изгоз.
Хәыхәыти Даҭеи ачаибӷьы еиларҩынтуа рҿынархеит. Агәҭахьы џьара-џьара акыр ишхьан.
– Зыԥшра аҭахым, ианаҳамга, иаҳцәыбылуеит. Џьара ԥсыхәак ҟаҳҵароуп, – дааиԥхьхәыцааит Даҭа. – Сара Ардица сналазҵаап, Алҵыкә ихабар ҳәа крылдыруазар... Уара убас ачаи ааиларҩынтла.
Ардица ԥыҭк инахарашәа, лхәыҷқәа лываргыланы ачаиҿыхра даҿын, лхы ақәырԥсны, арахьгьы дхьаԥшуамызт. Амра ԥыҭк ихалахьан. Ашоура еиҳа-еиҳа иацнаҵон. Ачаирҭа агәы, иахьынтәиааз узымдырӡо, зны-зынла ԥша ҟәандакгьы нықәслон. Зегьы инарҿахәыҭхәыҭны, рхы-ргәы инҭахәмарны инарԥырҵуан.
Даҭа арадбжьара дыбжьаланы Ардица лахь иҿынеихеит.
– Ардица, Алҵыкә даанызкылаз ҳәа ибдыруазеи? – дшыналыдгылазҵәҟьа, дналазҵааит Даҭа.
Ардица, ачаиҿыхра дааҟәыҵны, лхы ҩышьҭылхын, днаихәаԥшит. Аԥхын мра иашәны иҟаз Ардица лхәыҷқәа Наҳари Наурызи, еиҟара-еиҟараӡа, ран илыдеибаҳәала аус руан. Урҭ акы иацәымшәоз, зыбаҩ иацәымаашьоз хәыҷы еилҟьақәак ракәын, уажәгьы, Даҭа акы даргәаҟны дшааз аҟара гәҩарас иҟарҵан, еиқәыӡырҩуа иаагылт.
– Сыздыруам даанызкылаз... Иахьа ашьыжь ахантәаҩы иҟынӡа сцароуп ҳәа даҿын. Ииҭахызгьы цқьа исеимҳәеит.
Ҩнык ҳзыргылозар ҳәа ҳгәы иҭоуп, џьара цхыраарак ҳаиҭозар... Ибӷагьы, иацы аидарақәа ахьышьҭихуаз еихасма сыздыруам, ихьуан, аҳақьым иҟынӡагьы снеироуп ҳәа даҿын.
– Иҳаԥсыхәоузеи шьҭа, ҳчаи былуеит, гашьас иаҳҭоузеи? Иара ҳшизыԥшыз аамҭагьы цеит. Ма данцоз, заанаҵы сзаауам иҳәар, акы ҳашьҭамлози. Чаи гәарҭак ҳшахәаԥшуа инеилабыл ицар, нас уи хызхыз ираҳҳәаран иҟоузеи? – Дахьгылаз дааҳәыҵәыҳәыҵәит Даҭа. Алҵыкә ус ҟаиҵомызт, аха акы шиԥышькласыз аҟара гәҩарак иман.
Ардица ус дгылан дихәаԥшуан, аха иахылҳәаарыз лыздыруамызт.
– Атрақтор аҩны игылоума?
– Ааи, аҩны игылоуп, – аҭак ныҟалҵеит лара.
– Уи атәгьы цқьа издыруандаз иҳабаргәыз, – Даҭа даақәгьежьаан, арадбжьара дыбжьаланы иҿынеихеит.
Трақторла ада даҽакала гашьа амамызт ачаи.
– Ҳара ҳаҟами, ҳара иаадыруеит атрақтор арныҟәашьа! – убри аамҭазы иаалырҟьаны Даҭа ишьҭахьҟала Наҳари Наурызи рыбжьқәа аагеит.
Даҭа иаразнакала ихы-иҿы аалашеит. Ачаи наган, адкыларҭаҿы инышьҭарҵаз аҟара игәы ааӡеит.
– Ҳаи, шәқәақәра згааит! – даагәырӷьеит Даҭа. – Ус акәзар, шәласы!
Иара даныҩараԥыза, ахәыҷқәагьы ишьҭаԥало рҿынархеит.
– Машәыр шәымуааит, нан, машәыр! – Ардица лхәыҷқәа лыбжьы нарықәлыргеит.
– Атрақтор атәы жәдырҵәҟьоу, ус баша шәгәы иаанагауоу? – ԥыҭк инаскьахьан еиԥш дааҭгылт Даҭа. – Џьара иакәымк сышәмырҟаҵааит!
– Уаажьома, нас, ҳара!.. – ргәы иалсны инаихәаԥшит ахәыҷқәа.
– Бзиоуп, бзиоуп, шәымгәаан, шәыгәра згоит!
Иццакы-ццакуа рҿынархеит.
Алҵыкәраа ахьынхоз рацәак ихарамызт. Акәара хәыҷы унырны, уахьнаваҵәиуаз ибжьагалаз агәарабжьара иаша дара рҟны ункылнагон. Атрақтор Алҵыкәраа ргәашә аԥхьа ал ду иамҵагылан. Уи Т-16 ҳәа иашьҭан. Уаҟа акәын Алҵыкә амш анбзиоу иахьиргылоз. Уи иҟанамҵоз иҟаз? Ицәаӷәон, ичалтуан, ауац ақәнаԥсон, ачаи аанагон. Уажәы ашьҭахь иацраҳәоу алафеҭ хәыҷы аҟынгьы, аԥхьагьы ачаиаагага акалаҭ дуқәа ақәгылан.
Даҭараа шааиуаз, иаша атрақтор инадгылан, инахәаԥш-аахәаԥшит.
– Аҳа, аҷкәынцәа, уажәшьҭа зыԥшра аҭахым, – атрақтор зегь рыла еиқәшәоу-еиқәшәаму ангәарҭа, аишьцәа ааирццакит Даҭа. Аҷкәынцәагьы иаарласны аус надыруит атрақтор.
Даҭагьы, абарбал ишьапы наҿаргылашәа дыҩхалан, Наҳар днаиватәеит. Наурызгьы днақәтәеит. Атрақтор ашьшьыҳәа аҿынанахеит, аныҟәашәа иацҵо. Наҳар аԥсҟы икуп иҽыриашаны, ирӷәӷәаны, ихы шьҭкәыцәаа иаԥхьаҟа дыԥшуеит.
– Аа, уара!.. Нас уара!.. Абри ами афырхаҵара! Ишышәҭаху атрақтор ныҟәшәцозар... Уажәраанӡа изышәымҳәоз? Шәара уажәшьҭа атрақторқәа рыла аус жәуртә шәыҟазаап... Ижәдыруоу шәара уи ала ацхыраара ду ҟашәҵар шшәылшо аԥхынра шәаноушьҭу? Ишәзырҵада, уара, иаа? – амҩа иахьықәыз уажәы-уажәы урҭ дразҵаауан Даҭа, ацхырааҩцәа хәыҷқәа ахьиоуз гәахәарас иҟаҵаны.
– Ҳара иаҳҵеит... Ҳаб даҳхылаԥшуан, иахьаҳзымдыруаз ҳирбон, иҳаиҳәон... Абри алашара иамоугьы ҳара ҳауп иҟазҵаз, иԥхасҭаханы иҟан... – Наҳари Наурызи инеихҳәаало уи атрақтор атәы иалацәажәон. Даҭа илымҳақәа рзышьҭны, аҷкәынцәа дырзыӡырҩуан. Атрақтор ҭагәҭасуа, зны ахы нышьҭыхуа, зны инакәажьуа инеиуан, абжьы ԥагьаӡа ақыҭа иалыҩуа.
– Уабаҟаз уажәраанӡа? – лҳәеит Ардица, Алҵыкә ачаирҭаҿ данааи. – Асҟаамҭа уаанызкылазеи? Аус еиҵаурхеит умбаӡои?
– Саанызкылазеи зыбгәахәуа?.. Ахантәаҩы сизыԥшын. Ашьҭахь аҳақьым дсыхәаԥшуан: сыбӷа ԥҵәаны ицоит. Нас шьапыла сҿаасхан... Машьынакгьы аасықәымшәаӡеит.
– Утрақтор ахәыҷқәа ақәтәаны иуԥымлаӡеи? Даҭеи дареи ачаибӷьы ақәырҵан ирыман ицеит. Ирыхьуа здырхуада!..
– Урҭ атрақтор атәы рдыруеит, бара бырцәьшшәан!
– Агәаҩара изҭысуама анҭ? Абыржәыҵәҟьа урышьҭалан уцароуп! – Даҭа иҟны уиаҟара лызҳәозма дыԥхашьаны, аха Ардица ахәыҷқәа ак рыхьыр ҳәа дшәон. Алҵыкә ихәыҷқәа рыгәра игон азы игәы рҭынчны дыҟан. Ардица лажәақәа уиаҟара хырҩаа римҭеит. Ачаирҭа иагәылгаз амҩахь дынхьаԥшит, аха атрақтор уажәшьҭа иубарҭамызт. Дналыдҵын, ачаидкыларҭа аказармахь иҿынеихеит, ихы ларҟәы-ларҟәуа.
«Анаара изаҿысма? – дааиԥхьхәыцит Алҵыкә иаалырҟьаны. – Акәара ихыз ацҳа маҷк иуашәшәыроуп, изықәсымашь?»
Алҵыкә ас, шамахамзар, ихьааимгацызт. Аха уажәы иаалырҟьаны убри ихы инҭагьежьит, дамырҭынчуа.
Алҵыкә дҩагьежьын, уахь иҿынеихеит ашаца-шацаҳәа. Иаразнак ала ачаирҭа агәы днықәсит, адәеиужьра ду ааихиҵәан, амҩаду днангылеит.
Шьыбжьаара рацәак агмызт. Амра ажәҩан агәышҵа иаҵаланы еиҳа-еиҳа аҽыҳаранакуан. Хәыхәыт дқәацәӡа акапанга дадгылан. Аҳәсахәыҷқәа акатаҳәа иааины, ихырхыз капанны, индәылҵны ицон...
… – Ҳашнеиуаз акәымкәа, иаша, агәаҩара ахықә ҳанхықәгылеит, – даҿын ацәажәара Даҭа. – Азныказы иаасцәымыӷхеит. Агәаҩара санынҭаԥшы, ҳатрақтор ҳазнымкылакәа ҳаман убрахь инҭаларашәа сгәы нҭыԥсааит. Арахь аԥхьагьы ашьҭахьгьы акалаҭқәа ақәгылоуп, иеиҵарпапа чаибӷьыла ирҭәны.
– Иаанышәкыл, иаанышәкыл! – сҳәеит сара.
– Избан? – инасыхәаԥшит аҷкәынцәа, сызҵаара џьашьаны. Исҳәаз агәхьаагь рымкӡеит. Наҳар ахьышәҭҳәа атрақтор аныҟәашәа ааиҭеикит. Нас ашьшьыҳәа аҿынаирхеит.
Алҵыкә дгылан урҭ дырзыԥшуан. Наҳари Наурызи ажәжәаҳәа аусура иаҿын, акалаҭқәа ирывагьежьуа. Атрақтор уажәы аказарма аҿаԥхьа игылан, аус ауан.
– Наҳар аԥсҟы иҽақәырӷәӷәан икын, аганахь, еиҳа иадрыххыла игон. Наурыз аԥхьаҟашәа дақәтәан, уажәы-уажәы иашьа иахь даахьаԥшуан, нас абарбалқәа днарыхәаԥшуан. Абарбалқәа еергьҳәа акәын алыра ишахагьежьуаз. Акы еимлагәаны иакын, ус аламала иоунамышьҭыртә еиԥш. Ус, ҳашнеиуаз, атрақтор ҩаҭрысит. Нас. ичаразны аҿынанахазшәа збеит.
– Ушьапы ақәырӷәӷәа, ушьапы! Атормоз ҟаҵа, атормоз! – Наурыз ибжьы наиргеит Наҳар иахь.
Сара иҟалаз сзымдырит.
Наҳар еиҳагьы аԥсҟы иҽақәрыӷәӷәа икын, Наурыз ҳашҟа дааскьеит. Ҳатрақтор ҩаԥхьа абарбалқәа ашьшьыҳәа игьежьуа аҿынанахеит.
– Ушәама? – сҟазшьақәа ргәамԥхазар акәхап, инасазҵааит.
– Сзыршәахуаз, аха... – сҳәеит сара. – Убра џьара ицәаакырашәа иҟами, аӡы алыжжы, атрақтор «ашьапы» азымкызаап, иқәҵәрит. Аха убас идырманшәалеит, акгьы ҳмыхьӡакәа ҳаиқәхеит. Ацҳагьы ҳақәсит, хыхьгьы ҳманшәалан ҳхалеит... Изхысҳәаауа, Алҵыкә, урҭ уажәшьҭа уаҩ дрықәгәыӷыртә иҟоуп. Иааумыздаша ааудгылеит... Аферымқәа! Иахьа ацхыраара ду ҳарҭеит.
– Абри акәын иуасҳәоз, абри акәын. Агәаҩара шәарҭами. Ҳара иаҳҳәо ак хашәҵома! – Ардица, Даҭа иажәабжь лгәы иныҵаххын, лхаҵа днеизыԥшит.
– Ҳоҳ, баҟәыҵишь, џьушьҭ. Бырцәымшәан урҭ бара. Уигьы ԥышәароуп дара рзыҳәан. Раԥхьатәи аԥышәара... Ирбазааит... Иҷкәынцәоуп, – иҳәеит Алҵыкә.
Даҭеи Алҵыкәи неицхыраан, акалаҭқәа наган атрақтор инақәдыргылеит, икамҳартә еиԥш иааидырӷәӷәалан иааҟарҵеит.
– Шәара уажәшьҭа шәан шәлыцхраала, ҳара ари ачаи ганы ҳаауеит, – иҳәеит Алҵыкә.
Урҭ ргәы хьаблаауа атрақтор иазыԥшуан. Уи адық-дықҳәа абжьы хагала, амҩа ианылан инеиуан.
Ҭамелраа зҭатәаз автобус ахаҵәирҭақәа рҿы инхьынаа-аахьынаауа, ашьха ҳауа цқьа иагәылҵәрааны, ааҭгыларак амаӡамкәа, ишзахәо ацара иаҿын. Аҽаҳаранакыцыԥхьаӡа, аҳауа еиҳа-еиха иҿыхьшәашәаахон. Урҭ алаҟәра иаԥырҵижьҭеи даара акрааҵуан, шьыжьаахыс амрагьы тәамҩахәк амамызт, акыр ихалахьан. Ажәҩан гәыцқьара кеикеиуа, иарлашон иахьабалак. Аныҟәаҩ изыҳәан иацызго мыш убашамызт, икаххаа. Иахагьы абри акәын изызхәыцуаз абра иҭатәақәоу. Амш бзиахар, рымҩагьы маншәалахон. Ҭамел акакала ари ахәымшк ихигахьаз дназхәыцит. Зегь бзиашәа иҟан, зегьы хаарак рыҵазшәа. Амҩан иахьаауаз иахьааҭгылақәаз ибла иныхгылеит аӡхыҽҽара ду, нас аԥаҩқәа ирыҵкьасо ицоз уи ахаҳә ду, Гәындеи иареи халаны, рпатреҭқәа ахьҭырхыз. Ипатреҭҭыхга иханы хыхь иахьықәыз дназыԥшит. Аҭыԥаҿ иҟан. Аҩны изнагар, урҭ зегьы иани, иаби, иаҳәшьеи алаиргәырӷьон, сахьыҟаз аҭыԥқәа жәбома ҳәа. Ари аҩыза аҭыԥқәа рахь дунеихаан дымныҟәацызт. Дахьтәаз, иҵаҟа, ишьапқәа рзааигәара иҟаз иеидара зымҩа ишьапы надирӷәӷәалеит. Уи еиқәыҿаҳәа, егьа икаҳаргьы, акагьы ахьуамызт. Уаҟа иҭан иара амҩан иифашаз, ихы иаирхәашаз амҩаныфақәа. Ихьанҭан, аха, амҩаԥызаҩ излаиҳәаз ала, есымша иагхалар акәын. Убригьы дназхәыцит уажәы, избанзар ашьхараҿы аидара, егьа имаҷзаргьы, ихьанҭоуп.
Автобус аҩныҵҟа ашәа зҳәақәоз рҽааныркылан, зегьы зымҩа-зымҩа ахышәқәа иркылԥшны, адәахьы иԥшуан. Аҷытбжьы умаҳауа иааҭынчрахеит. Аха Ҭамел илымҳақәа, акы еиманаџьгәазшәа, ашшы рыхгоит, изакәу изеилкаауам. Зны-зынла акагьы имаҳаӡозшәа дааҟалон.
Автобус, амҩа агәы иашара ианнықәла, уажәы аҽырманшәалаӡаны, аҳауа иалоу аҳаирплан еиԥш ицон иҭыгга. Аха
зны-зынла убас иубон, аҽмырҵысӡо, ашьшьыҳәа ицозшәа, аха уигьы аццакыра аман.
Тамел ахышә дахьадтәалоу иавҵышәшәо аԥша хьшәашәа ихахәы еиқәара еиланаршәшәон, зны иҿанаԥсон, зны зымҩа иԥхьанаҳәон, илахь шкәакәара аарԥшуа. Асаркьа далԥшны иибо аԥсабара, маӡала игәы арцәажәон. Адәахьы дыҟаны, абри зегьы дыҩуа дзахысуазҭгьы!.. Аха... Аха иабаҟоу, ус ҟалашьа амаӡам! Агәаҳәара хызҽуа аҭагылазаашьа аныҟалогьы ыҟоуп. Аԥсабара, аԥсабара!.. Лбааҟа ҵыхәаԥҵәара амаӡамкәа, ииаҵәҟаҟараӡа, амшын цәқәырԥареиԥш, џьара лаҟәыроуп, џьара ҳаракыроуп, нҵәара амаӡам.
– Шаҟа иԥшӡоу ббо, Гәында, шаҟа иԥшӡоу! – Ҭамел иватәаз Гәында уахь дынхьаирԥшит, лҭынчра даалхны. Убригьы лылаԥш нахылгар иҭахын. Илымбакәа илаҩлыжьыр ҳәа даацәшәеит.
– Цәгьалаҵәҟьа иԥшӡоуп!.. Ас сара исымбацызт!.. Папа, уԥши, уԥши! – лаԥхьаҟа хәыҷык днеиханы, лаб иахь лыбжьы налыргеит. Уи раԥхьашәа иҟаз аҭыԥаҿ дтәан, уажәраанӡа дызхәаԥшуаз ажурнал иаԥхьа иқәҵаны.
– Аԥснытәи аԥсабара излеиԥшым ҳәа акгьы ыҟаӡам. Аха иара уеизгьы шәахәаԥши ишеиҿартәу! Иблахкыгоуп! Асахьаҭыхҩцәа абрахь ауп иахьааша! Шаҟа шәыга рацәала еилаԥсоузеи! Аԥсабара уаҩы иааџьеишьаратәы абаҩхатәра дуқәа анаанарԥшуагьы ыҟоуп!.. – Гәында лаб Ҭемразгьы гәахәарак инаҭон ари амҩеи, ари аԥсабареи. Уи ҿык-бзык ала еиҭаҳәашьа амамызт.
– Ее, быԥши быԥши, Гәында! – Ҭамел уажәы иаалырҟьаны, Гәында аҽаџьара дынхьаирԥшит. Шьоукы, реидара хьанҭақәа разқәынҵа, еишьҭагыланы, имыццакӡо, ашьха ҳаракырахь ихагалаз амҩапа ианыланы инеиуан. Инеибеиԥшны маҭәа хәаԥшшәалақәак ршәын, еиқәҟаца. Рызқәа икыду рааҵәақәа рҟны ашьхараҿы рхы иадырхәаша амаругақәа рыдҿаҳәалан.
– Урҭгьы, ҳара ҳаиԥш, ашьха иаҿоуп. Рымҩа харазар акәхап, зегь рыла еибыҭоуп, бымбои!
– Урҭгьы ҳара ҳахьцо аума иахьцо, Ҭамел? – днаиазҵааит Гәында.
– Уи сыздыруам сара, – аҭак ныҟаиҵеит Ҭамел.
– Аҵыркантқәа ркуп, геологцәазар ҟалап!..
Ицон автобус ус акыраамҭа, инаваҵәи-ааваҵәиуа, џьара аныҟәашәа ырццакуа, џьара-џьара – иаармаҷуа. Раԥхьаҟа иҟаз ацҳа ҿыц, ацҳа кахәхәагьы инықәсит. Уажәы еиҳа-еиҳа ацаҟьа аҽадкыланы инеиуан. Ацаҟьа ҿыцәааны илашьҭын амҩаҟынӡа, ахаҳә ҟьаҟьа дуқәа алыҳәҳәо, аҵлақәа рԥашәқәа алыҳәҳәо. Џьара-џьара аӡхыҽҽа хәыҷқәа алҟьаны, ахаҳәқәа иахьыргәыдҽҽалоз рыцԥхьқәа раӡныԥсараха илбааҟьон.
– Ҳааит ҳара, – иҳәеит аԥызаҩ. Автобус хәыҷык иҟьаҟьарашәа иахьыҟаз иааҭгылеит, уи уаҳа ицомызт. Ҭамел игәалаҟара аҽакалашәа иааҟалеит, амҩан имаз агәырӷьара хәыҷы абра инеимпыҵԥраазшәа. Зегь рымаҭәақәа инарышьҭалеит. Ҭамелгьы уи ифатә зҭаз аашьҭихит. Аӡәаӡәала аҭыҵра рҽыназыркит.
Автобус иааҭыҵыз зегьы џьарак иааикәагылеит, аԥызаҩ иааизыԥшны. Макьаназы рхы ахьдырхара рыздыруамызт. Иахьгылоу ихарахаԥшуеит. Раԥхьаҟа, еиуеиԥшым хаҳәла еилаԥсаны, цаҟьараны илашьҭуп, ахыцәқәан аԥсаҵлақәа еикәаӷӷа иқәгылоуп. Уи инаваршәны, хыхь иҵегь иаҿаԥҟаны, ҿыц ишыҟарҵаз мҩашьо, абӷанҷ цәхаԥшь аныԥсаланы амҩа аҿагалоуп, аха уахь амашьынақәа зхалаӡом. Амашьынақәа абраҟа иааины иаахынҳәуеит.
– Иахьа уаҳа ҳамцаӡои, Ҭемраз Арсана-иԥа? – Ҭамел дааскьаны, Гәындеи Ҭемрази ахьгылаз днарыдгылеит. Урҭ реидарақәа раԥхьа еикәагылан, Ҭамелгьы иеидара уаҟа инаиргылеит.
– Мап, уаха абраҟа ҳаԥхьоит, нас ҳаԥсы аашьаны, уаҵәы дырҩегьых амҩа ҳақәлоит, – иҳәеит Ҭемраз, уи идыруазар акәхарын иахьааҭгылақәоз.
– Еҳе, аҩызцәа, уажәшьҭа зегьы ҳнеишьҭагыланы, лбааҟа ҳҿынаҳхароуп, ҳааит...
Аԥызаҩ аԥхьа днагылеит иҽаармазеины. Нас – Ҭемраз, Гәында, Ҭамел, егьырҭгьы. Реидарақәа наразқәнырҵан, рҿынархеит.
Амҩаду аҟынтәи унаԥшны иубон, рацәак ихарамкәа, лбаа, аԥсара иагәылашьшьы иҭагылаз ахыбрақәа. Урҭ руакы, амҵәышә еиԥш ахыб қәацәӡа, шәыга иаҵәала ишәны, иԥшӡаҟәаҟәараӡа егьырҭ иаарылукаауан.
– Уаха абраҟа ҳаԥхьоит, ишԥажәбои? Џьанаҭ ҭыԥми? Аҳауа ҿыхаӡа!.. Аӡы жәжәу?.. Шаҟа ихьшәашәоузеи, унацәкьарақәа хнаҵәҵәап!.. Ари аҩыза аҭыԥ сара исымбацызт. Шәахәаԥши иара ари аҩнгьы шаҟа иԥшӡаны иҟаҵоу! Зегьы – абри зыдгьылу, изџьынџьу рҟазшьа, рхаҿра анубаалоит. – Ҭемраз Гәындеи Ҭамели ахьгылаз днарыдгылеит. Гәахәарак инаҭон дназдыԥшылоз зегьы. Араҟа маҷк илаҟәырашәа иҟан, аҩнқәа аԥсара ирыгәҭылакны, ашьха ҳаракыра аарҿыкәыршашәа. Аҵлақәа рымҵан – атәарҭақәа, ахәмаррҭақәа, аԥсшьарҭақәа. Иахьабалак ицқьаны еилыргоуп, аиаҵәара иагәылшьшьы. Ҭемраз иибоз иблақәа изрыҟәгомызт.
– Аӡынразы араҟа асы иҭаланаҳауазар акәхап? – убри дназҵааит Ҭамел, избанзар дара ахьынхоз зны-зынла асы амуӡакәа аӡынра зегьы анахнагозгьы ыҟан. Усҟан Ҭамел иҩызцәеи иареи шаҟа асы иазхьуаз! Џьара хшәашәарак ҟаланы, қәабаасабаак наҿыҵышәшәаргьы, – асы ауандаз, асы ауандаз! – рымшхакын.
– Аӡынразы араҟа, уаҩы иааџьеишьаратәы, ас ду ауеит, абарҭ ижәбо зегьы асы иҭаланаҳауеит, рааигәара узымнеиуа. Аԥсабара усҟан еиҳагьы иԥшӡахоит, иблахкыгахоит. Аха аӡынразы араҟа аӡәгьы аус иуӡом, – иҳәеит Ҭемраз.
– Усҟан арахь амшәқәагьы лбаауазар акәхап, – дааԥышәырччашәа ҿаалҭит Гәындагьы.
– Амшәқәагьы лбаауеит, аха аӡынраҵәҟьазы рҭыҩрақәа ирҭаланы ицәоит, ааԥынранӡа. Нас иҳәасқьалеиуа рыфатә иашьҭалоит, – иҳәеит Ҭемраз, Гәындеи Ҭамели убри агәра дыргаҵәҟьаны. Аиашазы, даргьы аӡынразы абра аҟазаара даҽа дунеик ахь ацәырҵра еиԥшушәа иназхәыцит. Аԥсабараҿы, аԥсабара амч ала иҟалақәо аиҭакрақәа зегьы макьаназы дара ишырҭахыз ирымбацызт, рхаҿы иҟаз шәҟәыла изыԥхьақәахьаз ракәын. Урҭ уаҟа кыраамҭа еидгыланы еицәажәон, нас дасу рҭыԥқәа рахь рҿынархеит, маҷк аҟара рыԥсы ааиҭаркырц.
Амш абас шьыбжьагәы инахысхьан. Ҭамел ихала заҵәык аԥенџьыр иадгылаз астол дадтәалан. Егьырҭ рыԥсы аныршьа, адәахьы ицахьан. Иҩыга аашьҭихын, иаԥхьа иқәыз итетрад жәпаҿы аҩра дналагеит.
«Нана!..» Нана ҳәа дзышьҭаз иан лакәын. Уи илеимҳәоз акагьы имаӡамызт. Еиҳарак, хәыҷык ианааицәыхьанҭахалак, ибла дныхгылон. «Уажә ҳахьыҟоу быздырӡом бара... Маиҟәаԥ иахьа ашырԥазы иаанҳажьит. Уаҟа ҳара хәымш ҳаҟан, атурбазаҟны. Арахьтәи ҳныҟәара акыр ҳхы иҭагаланы ҳазыҟарҵеит. Араҟа арҵаҩцәа, аҳақьымцәа, анџьнырцәа, еиуеиԥшым ақалақьқәа рҟынтәи иаақәази ҳареи ҳаицуп. Гәындеи сареи ҳреиҵбацәоуп урҭ. Абраҟа, Маиҟәаԥ иакит ҳара ҳныҟәара ашьапы. Аԥызаҩ инаҩс, Ҭемраз Арсана-иԥа иоуп еиҳабыс иҳамоу. Ҩажәи-жәохәҩык рҟынӡа ҳаицуп. Маиҟәаԥ – ари адыгьаа ираҳҭнықалақьуп. Уи ҳара ишаҳҭахыз ҳалаԥшны иаабеит. Ҳахьцалакгьы Ҭемраз дҳацуп.
– Сара ҟабардаа рахь сныҟәахьеит, рышьхақәа, рыӡхыҽҽақәа, реиҩхаақәа збахьеит. Ҳашьцәа ашәуаа, ауаԥсаа рышҟагьы акыр сныҟәахьеит, аха абрахь смаацызт. Арҭ зегьы ҳашьцәа роуп, рҭоурых ҳазынтәыкгьы иаадыруазароуп – уажәы-уажәы убри дналацәажәоит. Ҳахьнеилакгьы зегьы дразҵаауеит, еиликаауеит рынхашьа-рынҵышьа. Зегьы дрызҿлымҳауп. Аӡә дибар, днаилаҵәаны, акыраамҭа дзиԥырҵуам: – Аҭоурых змоу ажәлар маҷқәа, ижәдыруоу ирхыргахьоу абарҭ рыдгьыл хәыҷқәа реиқәырхаразы? Аԥсадгьыл!.. Аԥсадгьыл акы иузалаҵом, уи иԥшьоу дгьылуп иахылҵыз изыҳәан. Аҽакала иузыԥсахуам. Ҳаӷоу ԥсадгьылдагьы дынхааит!..
Нана, уажә ҳахьыҟоу Лагонаки ахьӡуп. Шьхароуп. Ҳаԥсы ахьаҳшьалоз Гагра еиԥшым. Иҟам амшын. Ахацәа, аҳәса, аҷкәынцәа, аӡӷабцәа шьха маҭәала рҽеилаҳәаны, ана иаҿоуп, ара иаҿоуп, рҵыркантқәа кны. Ҳара ҳаԥсы анаҳшьа, зны ҳахәмарит, ампыл ҳасит, нас ҳазынтәыкгьы ҳцан, амҿы аагеит, ҳхәы ҳара ҳаицхырааны иҟаҳҵароуп. Ахәыҟаҵаҩцәа есҽны ирыԥсахуеит. Ҳазынтәыкгьы мчыбжьык иҳазхаша афатә
ҳаҵоуп. Иаҳзымхо афатә абрантәи ҳанцо иҳарҭоит. Аидара аныҟәгара ашьхараҿы ицәгьоуп, аха...
...Гәындоу? Гәында лтәы басымҳәаӡацт. Ашьха каԥкаԥ еиԥш дынкаԥа-аакаԥо ҳахьцалакгьы дҳацуп. Закәызаалак акагьы хьаас илымаӡам лаб дахьицу, ажәҩан ахь иԥыртәызаргьы, дԥыруеит. Уи уажәы аџьынс еиқәа лышьаҵаны, аҷкәынцәа реиԥш ауп дшеилаҳәоу. Џьара ҭыԥ ԥшӡарак, ҭыԥ ссирӡак лбар, ахьышәҭҳәа днасыдыххылоит: – Иуҭахӡами упатреҭ ҭухыр? Ҳыҳ, шәихәаԥши уара?.. Изуҭахыми? – Аха, схы аарҵысны, санааԥышәырччалак, лаб иахь ҿылҭуеит: – Папа, уааи, ҳпатреҭ ҭыхи! – Ҳпатреҭ анҭихлак, нас дара рпатреҭ сара иҭысхуеит. Мамзаргьы, џьара схала сышгылоу анылбалак, – уаала ампыл асра! Папагь уа дыҟоуп, уԥши! Абри аҩыза амшха!.. – инасыдылҵоит.. Нас ҳаибарыҩны, уахь ҳцоит. Ашьхара ҳанаҿоу леидара хәыҷы шылцәыхьанҭоу гәасҭоит сара, аха слыцхраар Ҭемраз Арсана-иԥа иуам: – Улҟәаҵ, дашьцылааит аидара хьанҭа аҵалара, уи лԥырхагаӡам, – иҳәоит. Саргьы сҽааныскылоит. Зны-зынла ишԥаалцәыхьанҭахои?..»
Ҭамел абранӡа днеихьан еиԥш, иҽааникылан, даахәыц-хәыцит, уаҳа ианысҵарызеи ҳәа. Ианиҵашаз рацәаӡаны иман, аха изеиԥштәуамызт. Урҭ рахьынтәи иалԥшаатәқәаз ыҟан. Дҟәызгаӡа, ииҩышаз наимҵәазшәа, иҽирҵысуамызт. Иани, иаби, иаҳәшьеи ибла иныхгылеит. Ибоит рыҩны, рашҭа, ргәара. Аха уи зегьы ҳамҭакы акәын. Аԥенџьыр далԥшны адәахьы дынхьаԥшит, аха уажәы уахьгьы ҭацәыран, аӡәгьы дықәимбааит. Иахьабалак иааҭацәырахазшәа, ихала заҵәык иакәушәа иаанхаз, игәы иааинаҭахит. Иҩыга зхы иқьышә инадкыланы, абри ашкол аҿы, ихьанҭоу ҳасабтәык имҵаҵаны, ипарта данахатәоу ишыҟаиҵалоз еиԥш, ахы аахиҟаҟааит. Нас ишьҭахьҟа данаахьаԥш, Гәында ашә даалаххит: – Узҿуи араҟа? Иуҩуа закәи? – днаиазҵаант, лхы ааркьакьашәа, лыџьымшь ҟьаҟьақәа наҳаракшәа. Лыбла ӷрақәа рҽырҭынч ихәаԥшуан, лхы-лҿы гәкыра ааԥынразы игәылпытырц згәы иҭоу ашәҭ иаҩызаха.
– Асалам шәҟәы зыҩуеит аҩныҟа, ибҭахыз? – даахьаҳәит лышҟа.
– Аизара ҳамоуп азал аҿы, зегь еизахьеит уара уда, – лҳәеит Гәында. Ҭамел дызҿыз наҟ иныԥхьаикын, Гәында длышьҭаланы иҿынеихеит.
Ҭамел дзыҩналаз азал рацәак идуцәамызт, аҭыӡқәа рҿы еиуеиԥшым ахсаалақәа кыдҵаны, ицқьаӡа еилырган. Зегьы ҩналаны, рҭыԥқәа ааныркылахьан. Ҭамел днеин, Ҭемраз инаҩсшәа иҭацәыз аҭыԥаҿ днатәеит. Гәындагьы уаҟа дтәан.
Раԥхьа игылаз астол аҟны аԥызаҩ, нас даҽа ҩыџьа аҷкәынцәа ахатәан. Урҭ рхырҿсахьақәа еилаҟаца, аиқәара иаманакуа, иаарыланы иҟан. Ус ҷкәына ҟатак дааҩналан, иқьаадқәа астол инықәҵаны, итәақәаз дрылаԥшуа, даагылеит.
– Аҩызцәа, уажәы ҳара алекциа даҳзаԥхьоит атурбаза аинструктор Иури Васили-иԥа Гарин, – аԥызаҩ дҩагыланы инарылеиҳәеит. Зегьы, рыблақәа ҭырхаха, уи инаихәаԥшит. Иара хышк иакәын, шкәакәак. Ԥыҭраамҭак ус дгылан, ихы ларҟәны, иқьаадқәа дрылаԥшуа. Нас иаԥхьа итәақәаз рахь ихы наирхан, даацәажәеит:
– Аҩызцәа, ишыжәдыруа еиԥш, уажәы ҳара ҳаҟоуп атурбаза Лагонаки аҟны. Уи амшын аҟынтәи иҳаракуп ҩнызқьи хәышә метра рҟынӡа. Абрантәи ауп иахьалаго шәара шәныҟәараҵәҟьа, ашьха ҳаракыра шәара ишәзыԥшуп. Уи зегь реиҳа ихьанҭоу, иуадаҩу акы акәхоит. Абраҟагьы иаарԥштәуп шәара шәымч-шәылша, шәгәымшәара, амаҷазы ахьамҵра, агәкамыжьра, аицхыраара. Ари амҩа, изламҩахьанҭоу ала, шьаҿацыԥхьаӡа иаҭахуп агәҽанызаара. Аҩыза изы аҩыза иҟазаара зеиԥшроу абраҟа иааԥшуеит. Убри аҟынтәи аӡәи-аӡәи аихылаԥшра шәымазароуп...
Даҿын уи ацәажәара дныҭгыла-ааҭгыло, ажәа ҟәышқәа налаҵо. Зны-зынлагьы ивараҿы иаартыз аԥенџьыр ахьгьы дынхьаԥшлон, ахьышәҭҳәа ибла иааҵашәоз ашьха ԥсабара ԥшӡа илаԥш нахигон. Зегьы еиқәыӡырҩуа итәоуп, наҟ уаҳа иҳаиҳәарызеишь ҳәа.
– Ишыжәдыруа еиԥш, уажәы шәара шәыҟоуп Лагонаки, – еиҭа нациҵеит уи аҷкәын иажәахә. – Ари аҭыԥ аӡбахә акыр
инаҩхьеит, аӡәырҩы аҭаахьеит, аӡәырҩы ирбахьеит. Шәара шәымҩаԥыргоит ашьха ныҟәара иазҟазоу агәымшәақәа, урҭ абра итәоуп, шәеибадыруаз, – иҳәан, уаҟа итәақәаз аҷкәынцәа рыхьӡи рыжәлеи нараҳәаны инадирдырит. Даргьы, раԥхьа итәақәаз ирыхәаԥшуа, рыхқәа аадырҵысит.
«Саргьы абарҭ реиԥш исыланы, сыӷәӷәаны сыҟазҭгьы...» – игәы иааинаҭеит Ҭамел. Урҭ иара дышрыхәаԥшуаз, – зегь реиҳа иӷәӷәаӡақәоу, акы иацәымшәақәо, иаҭаххаргьы, иаарԥыло амшә ҳәынҷаны, еиларҟәҿы илазышьҭқәо реиԥш акәын. Убас иԥхьаӡон. Иара дхыцәӡа, дпаӡа дахьтәаз убарҭ дреиҵашьыцны дааҳәыҵәыҳәаҵәит. Гәындеи Ҭемрази рахьгьы дынхьаԥшит, ҳамҩаԥызгақәо зеиԥшрақәоу жәбо, урҭ уаҩ дрықәгәыӷыртә иҟоуп иҳәарашәа. Аха урҭ ҿымҭӡакәа, раԥхьаҟа иԥшуашәа аниба, иаргьы иҽааникылеит.
Араҟа иааиуа атуристцәа уахык, ҩаха рыда иаанҿасӡом, – дналагеит уи ажәахәҟаҵаҩ ацәажәара. – Урҭ араҟа рыԥсы ааиҭаркуеит, рҽеиқәдыршәоит, нас амҩа иқәлоит, – иҳәан, днеины аҭӡы икыдыкнаҳалаз ахсаала днадгылеит. – Арантәи ҳамҩа абас аҿынанахоит, – ахсаала иалгаз цәаҳәак илаба хәыҷы нақәикит. – Ҳамҩа еисааира аҽаҳаранакуеит, аҽышьҭнахуеит. Ус ҳашнеиуа, ашәаԥыџьаԥра ааҳамҵәоит. Ҳаԥхьа иҟоу ашьхара ҳхыҵуеит... Аҟәаԥаҿаԥара, акыӡӷы, ацәҳәыра. Ҳамҩа ишәарҭоу аҭыԥқәа амоуп. Уҩыза ишакәым ишьапы еиҭеигар, иалшоит еицу зегьы рзы ишакәым иҟалар. Убри аҟынтә, дасу ишьапы дацклаԥшны иргылозароуп. Аццакра – мап, уи араҟа иаҭахӡам. Ацаҟьақәа шәахьрыҵсуа ҟалоит, рызқәақәа шәахьрықәсқәо ҟалоит, аӡхыҽҽақәа шәахьрывсуа, аҩхаақәа шәахьрыбжьысуа. Мышкы шәара шәныҟәароуп ҩажәи-ҩба километр. Насоуп шәаннеиуа аҳаракыра Цице ҳәа иахьашьҭоу. Уи аҭыԥ амшын аҟынтәи иҳаракуп хнызқьи хәышә метр инареиҳаны. Ауха уа шәыԥхьоит. Иахьа идәықәлаз уаха уа иҟазароуп. Урҭ уаҵәы шәара шәрыхьӡаӡом, рымҩа иацырҵоит. Цице хәыҷык ишәарҭоу ҭыԥуп. Иҟалар ауеит амшцәгьа, ақәа, асы. Ахыцәқәан уеизгьы асы ықәшәны иқәжьуп, ԥсасирак амаӡамкәа. Амҩа шәшықәу анаҟә ныхчылар ауеит. Усҟан џьара шәаанҿасроуп, инхыҵаанӡа. Шәҽаарманшәалан џьарак шәтәароуп.
Ари амҩаҿы ҵыԥх иакәымыз ахҭысқәагьы ҟалеит, амшцәгьа иахҟьаны. Иҭахеит жәааҩык, цхыраара ҳәа акагьы аармоуӡакәа. Асы, ахьҭа, аҵаа – иҟарҵо иақәымшәо. Ааигәа иҟаз ҭыԥк ахь еихеит. Ахьча имца иақәлон зегьы, еижәыланы, аӡәи-аӡәи ҭыԥ рибамҭо... Аха уажәы еиҳа уаҩы адырра злаҟаиҵаша, ацхыраара злаиоуша ала еиқәыршәоуп. Аҷкәынцәа рхы иеигӡом, ирылшо зегьы ҟарҵоит шәымҩа маншәалахарц азы. Арҭ ашьхақәа ибзиацәҟьаны ирдыруеит. Аԥыхьа, еиҳа ицәгьаз, аныҟәаҩцәа ирцәыхьанҭаз амҩала Цице икылсуазҭгьы, уажәы аҽамҩакы азырԥшаахьеит. Аԥыхьа уи ашьхара иахыкәшозҭгьы, уажәы, уи амҩа ишәарҭоу, асы зқәыжьу ашьха зымҩа иааныжьны иавсуеит.
Уи аҷкәын маҷк дааҭгылеит, дааскьан, астол даадгылеит. Ихы-иҿы шкәакәара уажәы аҟаԥшьра уаркалеиуа иқәхәмаруан.
– Ишысҳәахьоу еиԥш, Цице шәара уахык ауп шәахьаанҿасуа. Адырҩаҽны дырҩегьых шәымҩа иацышәҵоит. Уи аҽны шәара жәаф километр шәныҟәароуп. Шәнеиуеит атурбаза Бабук аул аҟны. Уа шәрыхьӡоит шәаԥхьа идәықәлаз шәҩызцәа. Уи, илакә-ссирха, иԥшӡаҟәаҟәараӡа, зегь рыла еибыҭоу турбазоуп. Араҟа шәара ҩымш шәаанхоит. Нас амашьынақәа рыла амшын ахь, амшыни амреи шәара ишәзыԥшуп!..
Амшыни амреи аниҳәа, зегьы ачча нарҿықәлан, гәырӷьарак иаашьҭнаԥааит. Еиҳараӡак, абри аныҟәараҿы ргәы ҿызблаауаз аҵыхәтәаны рыԥсшьара мшқәа амшын – ҿықәаҿ иахьырхыргоз акәын. Гәындагьы, Ҭамел ишҟа даахьаԥшын, – Амшын!.. Амшын аҿы ҳҟалоит! – нҭлырҟьеит. Акыраамҭа еицәажәон ара итәақәаз. Акыр зҵаара ирҭеит уи аҷкәын. Аҵыхәтәаны, зегьы еиманы, адәахьы индәылҵит. Амш ахәлара аҽазнакхьан, аҳауа ҿыхьшәашәааӡа иҟан.
Амузыка абжьы аҵх лашьцара иалсны хара ицон, ицәшәшәӡа, аԥсуа уапа еиԥш, ирыҽԥынгылоу ашьха иаҿаланы, аԥсабара аҭынчра, ашәаԥыџьаԥра, зегь еиԥхьышьшьаауа. Аҽа бжьык уаҳаӡомызт. Ажәҩан агәышҵаҿы аеҵәақәа кыдыӷӷа иаҿаԥсан.
– Уаҵәы амш бзиахоит, ҳамҩагьы маншәалахоит, ахи аҵыхәеи шаҟа ҳазныҟәо ауп, – иҳәеит Ҭемраз, дахьтәаз убри дазымхәыцуа дыҟамызт. – Ашьыжь заанаҵы ҳгыланы ҳҽеиқәҳаршәароуп.
– Амш цәгьахар алымшои? Аҽааиҭанакыр? Усҟан ишԥаҟаҳҵои? – Ҭамел убри дналацәажәеит, уаанӡагьы убри дшамырҭынчуаз ҩашьомызт, уи ауп изаацәыригазгьы.
Ицәгьахаргьы ауеит, ашьхараҿы аҳауа ирласны аҽаԥсахуеит, аҽеиҭанакуеит. Аха ҳара уи ҳацәымшәозароуп. Иԥышәатәуп зегьы. Амш цәгьахеит ҳәа ҳашьҭахьҟа ҳхьаҵуама? Ауаҩы аус хьанҭаҿгьы, ацәгьараҿгьы, игәы камыжькәа, аԥықәсыларақәа иауа дыриааиуазароуп. Убасҟан ауп афырхаҵа анизырҳәо.
Тамел ҿимҭӡеит. Иара аԥсҭазаараҿы иҟалақәо аԥықәсыларақәа цқьа дрылаԥшны ибартә еиԥш аҭагылазаашьақәа дрықәымшәацызт. Урҭ дышрызхәыцуазгьы хыхь-хыхь акәын.
– Уаҵәы амш бзиахондаз! Амш бзиахар, ашьхақәа ишаҳҭахыз ицқьаӡа иаабон, – Гәында, дырҩегьых ашьхақәа дрызхәыцуан. Убарҭ раҳаракырахь анеира гәҭыхас илыман. Убра дхаланы абрахь дааԥшыр, зегьы лбарашәа, гәалаҟарак лыман. «Ашьхақәа, ашьхақәа!.. Шәарҭ ашьхақәа! Сыла шәеиқәшәы, зегь реиҳа шәҳаракны, арахь шәыхьшәашәаӡа. Зегьы шәара ишәызхәыцуеит, – игәы инҭиҳәааит Ҭамел. – Абри аӡӷабгьы ашьхақәа дрызхәыцуеит, абарҭ икәашогьы!..»
Амузыка абжьы гоит, угәы ҭшьаа-ҭшьаауа. Шьоук кәашоит, шьоук тәоуп еицәажәо, еибарччо, хьаабаак рымаӡамкәа, рыгәқәа ҭынчуп. Шьоукы, нахьхьи, ахәыҟаҵарҭа ақьалаҟны еиқәу амца иадтәалоуп, алаф неилаҵо. Ахьҭа аҿоуп.
– Исхашҭыз, шәара шәзымкәашои? Акәашашьа шәзымдырӡои? Шәкәаша, шәыԥхамшьан! Нас аԥсуалагьы шәҳаркәашап! – рышҟа даахьаҳәит Ҭемраз.
– Уаала, Ҭамел, уаала, ҳкәашап! – Гәында ахьышәҭҳәа дҩагылан, инаидылҵеит Ҭамел длыцкәашаразы. Ҭамел, иҭахшәа-иҭахымшәа, дҩагылеит. Иҭацәырашәа иахьыҟаз аҭыԥ ахь рҿынархеит. Амузыка абжьы гоит илахҿыхӡа, аԥсабара ҭынчра ыҵырцәажәаауа, абраҟагьы ԥсҭазаара хәыҷык шыҟоу уаҩы идырратәы.
Ҭемраз, хәыцра ҵаулак дынҭанагалазшәа, иблақәа еихмырсыӷьӡакәа, иҽырҭынчны икәашақәоз дрыхәаԥшуан...
Акәашарақәа рышьҭахь дасу руадақәа рышҟа рҿынархеит, ашьшьыҳәа инеицәажәо. Иахьабалак ҷытбжьык умаҳаӡо иааҭынчрахеит. Атурбаза иахыкәыршоу ашьхақәа ицәышәшә-цәышәшәӡа, акы иазыӡырҩуашәа, рҽырҭынчны игылоуп. Ажәҩан гәыцқьара аеҵәақәа еилыџьџьаауа иаҵаԥсоуп. Зны-зынла акы налшәаны, ижжаӡа аҿынанахалон, аха уажәы ус егьыҟам.
Ҭамелраа руадаҿы аԥхьа иҩналақәаз ашьҭалара рҽыназыркит, дасу ркаруаҭқәа инарықәтәаны, рҽеилыхуа. Ари ауада – уада ҭбаан, абас ҩажәаҩык раҟара рҭыԥ аман. Еиқәыхьшәашәа, ԥхаррак џьара ианыԥшуамызт. Акаруаҭқәа рызынтәыкгьы, еергьҳәа унарыбжьало, еизааигәаны игылан.
Ҭамел днеин, аҭӡы иавагылаз, заанаҵы иалиххьаз икаруаҭ днахагылеит, хыхь иқәқәаз днарых-аарыхеит, ашьҭалараз иааирманшәалеит. Уи дызҭаиараны иҟаз ахыза гәаҩа аҳәынҵәрақәа ааԥиртлан, дынҭаԥшит, аха еиқәыхьшәашәа, еиқәыцәашь иҟоуп. «Егьаҩы араҟа иҭаиахьеит, сара сеиԥш, егьаҩы. Ршьапы мыӡәӡәа, рнапы мыӡәӡәа, алымт рыхьтата», – Ҭамел ихы ларҟәны днафҩышәеит, аха иҟаиҵоз, уаҳа ԥсыхәа имамызт уаха абри иҽалаимыгӡар. Аҩны акәзар, ари ааҵәа душьыргьы дҭаиомызт.
Ари уажәы ҩынтәуп Ҭамел абри аҩыза аҭагылазаашьа дақәшәоижьҭеи, абри аҩыза ааҵәа ихы иаирхәоижьҭеи. Раԥхьаӡа ибеит иара Маиҟәаԥынтәи аҽазыҟаҵаразы ианыргаз иахьыԥхьаз. Бнаран, ӡиаск ахықәаҿы. Мшьамбатә қьалақәак гылан. Адәахьы, аҵла амҵан, лашарада, ӷәқәак еидсаланы, рыкрыфарҭа ҟаҵан. Ақьалақәа рыҩныҵҟа, маҷк иҩаҳаракны, астол хәхәа еиԥш, аӷәқәа еидыԥсаланы, рықәиарҭа ҟаҵан, ҵаҟа анышә, асаба ықәппы, аварақәа аҳаскьынқәа авҵиааны. Абраҟа ибеит иара раԥхьаӡа акәны атуристцәа зҭаиоз ааҵәақәа. Иагьџьеишьеит, иагьицәымыӷхеит. Убри ауха хәыҷыкгьы ахьҭа дакит. Аӷәы илсын, дзышьцыламыз аҭыԥаҿ цқьа дызмыцәеит. Игәалаҟара ԥхасҭахеит. Адырҩаҽны иблақәа ҭыҟаԥшьааӡа дгылеит. Ари амҩа дызқәылаз дахьнархәыма уҳәаратәы акыр дархәыцит, аха иҟаиҵахуаз, иҽанираалеит. Ари раԥхьатәи ԥышәаран иара иԥсҭазаараҿы. Усҟан игәаланаршәеит аҩны иан шаҟа игәцаракны, ихаҵкы дцауа дзынлыриалоз икаруаҭ, ииарҭа тата днылашьшьы, ихчы бымбыл...
– Ҭамел, уџьемпыр ушәумхааит, уеиқәагьы ус иушьаз, ахьҭа уакып, ухы акы ақәҵа. Уахынла араҟа ахьҭа адыруеит, – Ҭемраз Ҭамел ишҟа даахьаҳәын, днаиабжьеит. Уи дышьҭалахьан, дызҭаиаз ихы кылыҳәҳәо, арахь дааԥшуан. Ҭамел уи аниба, маҷк аччара наиҿықәлеит. Ас дыхәхәаӡа, ақыдуахәа еиԥш, рырҵаҩы акаруаҭ дықәианы димбацызт, зегьы убас ишьҭан.
Ҭамел ахьышәҭҳәа уи дызҭаиараны иҟаз дынҭалан, ишьапаҟынтәи ихаҟынӡа иааибаиркит. Даақәарқәашьеит, аха ԥыҭрак ашьҭахь маҷк дааԥхазшәа ибеит.
Аҵыхәтәаны ишьҭалоз, алашара ырцәаны дышьҭалеит. Ауадаҿы иԥыҭҳаӡа алашьцара нахатәан, иааҭынчрахеит. Дасу рхәыцрақәа инырҭаргалеит. Шьоукы ахьышәҭҳәа ацәа инҭанагалеит, хыр-хырҳәа, еиқәтәарак рымаӡамкәа, рыхәда ашьҭыбжьқәа гоит.
«Иахьа арантәи идәықәлақәаз рҭыԥаҿ изымнеизар? Ахәлара рыхьӡаны, рымҩа иқәхазар?.. Ишԥарыԥсыхәоу анаҟә ныхтәалазар? Ихыҵаанӡа уа џьара итәазароуп, аха лассы ихымҵыр? Ус иштәоу ихәлар, нас ишԥаҟарҵои?.. Ма рҭыԥ аҿы инеины уа иҟоу?.. Қьалак иҵаиазар акәхап лашарада, ахьҭа иакны...»
Ҭамел, егьа иҽанишәазаргьы, дзыцәом. Аҷыҷмаса еиԥш ахәыцрақәа еишьҭагыланы иҭаауеит. Зны анахь днаҳәуеит, зны арахь дааҳәуеит, ишиҭаху иҽизеиҵыхуам, ишиҭаху диам. Ихы-иҿы иҿацаӡа ахьшәашәара аныруеит. Знык дзыцәар... Аха ишԥаҟаиҵари, дзыцәом.
«Жәааҩык ҭахеит... Жәааҩык... Рхы изамыхәаӡакәа, ахьҭа иаганы, ԥхаррак аармоуӡакәа. Рхы иахәаратәгьы изыҟамлазар аҟәхап... Нана, ибдыруоу ашьха шаҟа ицәгьоу? Абри ҳахьцо убас иҟоуп, иҟало уздырӡом. Амш бзиашәа ишыҟоу, иаалырҟьаны аҽааиҭанакыргьы ҟалоит. Амшгьы иахылымҵуа иҟоузеи, амшцәгьа...»
Ҭамел дышхәыцуаз, ацәа дынҭанагалеит. Аҭынчра, аҭынчра. Аҵх гәгәаӡа иқәҳа ацара иаҿын.
– Шәымшәааит, уара, уажәшьҭа егьҳагым, уажәыҵәҟьа ҳнеиуеит. Асгьы уаҳа амур ҟалап, шәымбои, амрагьы аакылԥхеит. Ҳара агәымшәақәа ҳауп! Ас асы азыруз, анаҟә инхтәалаз ауп, анаҟә хыҵит.
Иахьабалак уахьынаԥшы-ааԥшуа ашьхара зегьы цырцыруа сыла ихҟьахуп. Аԥхьа Ҭемраз дгылахуп, илаба наиҵарсуа, асы ԥуа днеихуеит. Уи иаамышьҭахь – Гәында, нас – иара. Реидарақәа ирыҵақь, асы илхо ицошәа ибахуеит. Аԥша иқәсуа, ас ԥалқәа ықәыршәшәаны, ирблаҟьо ирҿанагалахуеит.
«Гәында, амшә, амшә! Иббо амшә аҿаланы ихьааиуа! Ҭемраз Арсана-иԥа, ижәбома ани амшә! Ахьҭа иакит, царҭа амам... Ҳара ҳахь иаауеит амшә, ҳара ҳахь!..» – ибжьы рыӷәӷәаӡаны инаиргар иҭаххеит Ҭамел, аха ибжьы изҭкаауам. Абри хьааигоит, ихьааигоит, дҳәыҵәыҳәаҵәуеит дахьышьҭоу. Нас ыҳҳәа даауазырит, ибжьы уаҳартә еиԥш.
– Иухьи, Ҭамел, ахьҭа уакуама? Укьаҿ хыхь иуқәҵа! Цқьа еибауркыма ухыза, узҭаиоу? Уаха ахьҭа ыҟоуп, ҳахьыԥхьақәахьоу иреиԥшым араҟа, – Ҭемраз Ҭамел ибжьы наиқәиргеит, иныҵакшәа, даагәцаракны. «Гәындагьы ахьҭа дакызар ҟалап», – игәы иааинаҭеит.
Ҭамел дырҩегьых дааҳәыҵәыҳәаҵәит. Даалҵит дызлаз аԥхыӡ, иблақәа аахитит. Уажәы ашьхарагьы ыҟамызт, асгьы ыҟамызт, амшәгьы. Илашьцоуп. Алашьцара угәы нҭнархьшәашәаауеит.
Нас акыраамҭагьы дызмыцәаӡакәа дааԥшуан Ҭамел. Уахеиԥш ас ахәыцрақәа иҭамаацызт. Ашьыжь данааԥшы, иҩызцәа аҽеибыҭара иаҿын, иара дырҩегьых маҷк аҟара иҽаашьҭеикыр иҭаххеит, абри аҩны ишыҟаиҵалоз еиԥш, аха...
Зегьы дәылҵны адәахьы ицахьан, ашьыжьтәи абыҩрҵәра мҩаԥыргон. Ҭамел дындәылыԥшны игәеиҭеит, аха уахь дымцаӡеит. Амшгьы рацәак уааигәырӷьаратәы иҟамызт, анаӡараҿы ԥсҭҳәақәак хын, урҭ ирҭаххар иахьабалак рҽахьырыгӡон. Аҳауа ҿацаӡа иаауныруеит.
Ҭамел ихалазаҵәык ауада дааҩнахеит. Имаҭәақәа ааизикын, асумка илҭаҵаны, ахы еихарӷәӷәа иааҿеиҳәеит. Икаруаҭ акьыԥшь аҿы илықәиргылеит иаарманшәаланы.
Ҭамел аԥенџьыр дадгыланы, адәахьы аԥшра даҿын, дҭынчӡа. Аԥсабара иаҵәарагь, иара иеиԥш, иҭынчӡа иааԥшуан, иахеижьҭеи изакәызаалак еиҭакрак аныԥшуамызт.
Убри аамҭазы, ашә ааимԥааны, дааҩнашылеит Гәында, лӡамҩа шкәакәақәа ҿыҟаԥшьааӡа, деилыхха, лыбла ӷрақәа лхаччауа.
– Иҟалеи, Ҭамел? Иухьи? Умаалои адәахьы? Абаҩрҵәра иаҿуп зегьы. Нас ирласны ҳдәықәлоит.
– Сара сымцар ҟалап, Гәында, сгәы рахәымшәа збоит, – даацәажәеит Ҭамел, Гәында лышҟа маҷк дааскьаны, иҽырҭынчны.
– Иухьи? Ахьҭа улалазар?
– Исыздыруам.
Гәында, уаҳа мҳәаӡакәа, дындәылҵит. Ҭамел ашә дадыԥшыло дгылан.
– Ишԥаҟаҳҵари? Игәы иацәымӷзар, дзымцозар, мчыла дҳазгом. Игәалаҟара ҽеимзар акәхап, дыҟазааит, – иҳәеит агәыԥ аиҳабы, аԥызаҩ дахьтәаз днаихәаԥшны.
– Аиеи, дыҟазааит, – иҳәеит аԥызаҩгьы, Ҭамел ихы рҟәны дахьгылаз ахь дынхьаԥшын. – Ҳамҩагьы хароуп, амҩан аҵкыс деицәахар аасҭа... Шәара шәгәы ишԥаанагои, Ҭемраз Арсана-иԥа? Иахышәҳәаауазеи? – аԥызаҩ уажәы Ҭемраз ихы наиқәикит, игәаанагара зеиԥшрахоз аилкааразы. Ҭемраз даахәыцхәыцит. Ҭамел ас иаалырҟьаны иҽеиҭакра змааназ ҳәа акгьы изеилкаауамызт. Уи иҟазшьақәа бзиаӡаны идыруан, мап аникы икит, уаҳа алацәажәара аҭахымызт.
– Иахысҳәаагәышьозеи, дзымцозар, дыҟазааит, – иҳәеит Ҭемраз. Ишԥеиҭахыз Ҭамел дара дрыцзар, аха... Ишәҟәқәа ааиқәдыршәан, инеидыркит.
– Ухала узцома уажәшьҭа? – дҵааит аԥызаҩ.
– Сцоит, сышԥазымцои?! – аҭак ныҟаиҵеит Ҭамел, ибжьы аармаҷны. Гәында уи акала дрыцҳалшьозшәа акәын дышихәаԥшуаз. Егьа лҳәандагьы, ас мҩабжара иааныжьны, дхынҳәып ҳәа лгәы иаанагомызт.
– Ухала узцозаргьы уца, амашьынақәа ааиуеит уажәы иаарласны. Маиҟәаԥынӡа ургап. Нас адәыӷба улақәтәаны, аҵыхәтәаны ҳахьнеиуа, Лазаревсктәи атурбазаҟны уаҳзыԥшуеит, уа урыдыркылоит. Ҳара ахәымш рыҽны уа ҳҟалоит.
Ҭемразгьы акыр диабжьеит Ҭамел – иҽырҟәышны дышныҟәаша, амҩан машәыр шимыхьша, нас Лазаревсктәи атурбазаҟны даннеилак, ихы шымҩаԥигаша, аҩныҟа иани иаби ашәҟәы шырзиҩыша наиаҳәаны. Нас инеиԥырцит. Амҩа иқәлараны иҟаз аҽеибыҭара иаҿын, зегьы ццакы-ццакуан.
– Папа, Ҭамел дзыхынҳәи, акагьы уаимҳәаӡеи? – Гәында дырҩегьых убри хьаас иҟалҵеит.
– Акагьы саимҳәаӡеит, убас ихы иҭашәазар акәхап, игәалаҟарагьы ҽеимызт, – налаҭеикит Ҭемраз. Иикыз аидарақәа ааиган, иахьыманшәалаз ҭыԥкаҿ инаиргылеит. Рҩызцәагьы аӡәаӡәала иааиуа, амҩа ақәларазы рҽырхианы иаагылеит. Ашьыжьтәи ахьҭа макьаназы аԥсабара иаԥырҵуамызт.
...Ҭамел урҭ, реидарақәа разқәынца, еишьҭагыланы иахьнеиуаз акыраамҭагьы дгылан дырзыԥшуан. Гәындагьы дырҩегьых дааҭгылан, лнапы лҟьеит. Ус дгылан иара, урҭ ибла иабонаҵы, иаԥхьаҟа дызкыдыԥшылоз ахәы ҳаракыра инхыҵаанӡагьы. Иааҭынчрахеит араҟа, иууаӡа, амузыка абжьгьы уаҳауам, аӡәгьы дықәубаауам. Ҭамел иеидара днаҵалан, амашьынақәа ааины иахьхаҵәиуаз аҭыԥ ахь иҿынеихеит.
Ара хәыҷык иаахаргьежьшәа, иҟьаҟьараны иҟан. Амашьынақәа абраҟоуп иахьааҭгылауа, наҟ уеизгьы уаҳа ицаӡомызт. Иҭацәыроуп, амҩа каххаа ҵаҟа илбаауеит, нас наҟ инаваҵәиуеит иумбаратәы.
Ҭамел уаҟа, амҩа аҿықәаҿ ишьҭаз ахаҳә ду ишәыра наваиргылан, иаргьы иҽнадҵашәа даагылеит, амашьына ааира дазыԥшны. Абыржәы заанаҵы Маиҟәаԥ днаганы дыҟазҭгьы, наҟ шаҟа дманшәалан дцарыз, адәыӷба днақәтәон, уи иқәҟьа, ахыкәаала еиԥш даман аҿынанахон. Аха, цасҳәа иҟанаҵозшәа, иҟам амашьына. Дыԥшуп, дыԥшуп, нас, уаҟа ишьҭаз ахаҳә ҟьаҟьа даахан днықәтәеит, егьи ахаҳә ду ибӷа надҵашәа, ихы кны амҩахь дыԥшуа.
«Изыҟасҵазеи сара абас, изыҟасҵазеи?» убасҟан маӡала игәы нцәыҵахәыҭхәҭит дахьтәаз. Иааикәыршан иҟаз зегьы рҽырҭынчны, даҽа хәыцрак ахь диаргон, уажәраанӡа ихахьы имааицыз, дыззымхәыццыз. «Ииашан иҟасҵама? Исызҭода сара аҭак?.. Изыхҟьазеи?.. Сшәама?.. Сшәоу?.. Ари аҩыза сахьашьцыламыз акәзар? Ирҳәои сҩызцәа, ари раҳар? Ирҳәои сани саби? Гәында дхынҳәыр зегь лҳәозар акәхап, ашьха ҳаракыра дацәшәан ҳәа... Шаҟа исеигәырӷьоз арахь сандәықәлоз?» – Ҭамел уажәы акакала зегьы ибла ихгылауан.
– Еҳе, Ҭамел, исоуит апутиовка, акы уацәымшәан, сара сызцом, аха уара урыццап Ҭемрази Гәындеи. Урҭгьы ироуит. Узхара иубап ашьхара, узхара уныҟәап, цәгьалаҵәҟьа ибзиоуп, амшынгьы ацуп, – Ҭамел иаб деигәырӷьон абри аҩыза апутиовка ахьиоуз. – Уимоу, саргьы сшәыццандаз ҳәа сыҟоуп, аха, иабаҟоу, арахь смаҵура соунашьҭуам, – нациҵеит. Аиашазы, Ҭамел иаб дцаратәы дыҟамызт, уи ашкол аҿы ддиреқторын, аԥсшьара аамҭа имоуӡацызт. Аԥхынразы, арҵаҩцәа зегьы рхы ианақәиҭыз, иара ашкол аҿы дыҟазар акәын. Ҭамел Ҭемраз инапы данырҵеит, иан рацәак илгәаԥхомызт лыҷкәын ашьхарахь ныҟәара дахьцоз. Зегь рыла деиқәдыршәеит.
– Акы шәацәымшәан, Гәындагьы дызгоит сара, – иҳәеит Ҭемраз. – Ҳазхара ҳныҟәап, бла иабо, хы иаԥсоуп, – нациҵеит. Ҭемраз аныҟәарақәа бзиа ибон.
«Исыхьи сара?.. Сшәама?.. Амаҷ азы сшәама?.. Ишԥасзырҳәои?..» – дарҭынчуамызт Ҭамел уажәы. Ашьхарахьгьы дынхьаԥшит, аха иҩызцәа уажәшьҭа акыр инаскьахьазар ҟаларын, уаҩы ибарҭамызт. «Жәааҩык ҭахеит, арыцҳақәа, цхыраарак аармоуӡакәа... абри амҩаҿы...» – дырҩегьых убри дназхәыцит. Ибла иныхгылеит шьоукы, ашьха цәҳәыраҿы асы илхошәа, рыԥсеиқәырхара иазықәԥошәа, аӡәи-аӡәи еибакеибашьҭуа амҩа ианушәа.
Автобус ахаҵәирҭа иаавҟьан, ишааиуаз, Ҭамел иаԥхьа иаақәгьежьны иаагылеит. Аџьџьаҳәа аҷкәынцәеи аӡӷабцәеи
аҳәиҵәҳәа инҭыппит, игәырӷьаҵәа, реидарақәа рыххо. Ҭамел дгыланы дрыхәаԥшуеит, аха аӡәгьы игәхьаа ркым. «Ари ишәаны ихынҳәқәаз дреиуазар ҟалап ҳәа исызхәыцуазар акәхап», – наигәахәит Ҭамел. Ҩаԥхьа атурбазаҟны ԥсҭазаарак нықәлашеит.
– Еи, арԥыс, уцоума арахь! – амашьынаныҟәцаҩ имашьына аус ааирун, Ҭамел ибжьы наиқәиргеит.
– Мап, сара уахь сцаӡом! – Ҭамел иеидара днаҵалан, ашьхара иаҿагалаз амҩа ианыршәланы иҿынеихеит. Уи уажәы еиҳагьы дыццакуан, иҩызцәа дрыхьӡар иҭахын.
– Изыҟаумҵеи аҩныҟатәи удҵа? Изумҵеи уурок? Иухьи, ас уҟаӡамызте!
Нуца Арсана-иԥҳа дааины днасыдгылеит. Уи сџьашьаны дсыхәаԥшуеит. Сылзеилкаауам.
Зегьы ӡыӷә-ӡыӷәӡа, рыхқәа шьҭыхны сара исзыԥшуп ииҳәарызеишь ҳәа, цәгьарак рзызузшәа.
– Даҽа знык абас уҵатәқәа мҵаӡакәа уаа, нас ҳаицәажәап уареи сареи. Ус ҳзеибашьҭқәо џьушьозаргьы ҟалап! – лгәы сзеибакны дцәажәон лара.
Сара ҿысымҭӡеит. Сгылан схы сыкәаҽны, садырсызшәа, сылаԥш апарта акьыԥшь аҟны џьарак иқәырҟацаны. Убас ҿымҭӡакәа сгылазар еиҳа еиӷьызшәа збон. Исҳәарыз уеизгьы, сара исхаран.
– Утәа, ихәарҭам! – лҳәеит сырҵаҩы.
Спарта амаа кыдымҟьакәа, ашьшьыҳәа снатәеит. Схы сназхәыцит. Схы аарыцҳасшьеит убасҟан, сҩызцәа зегьы срылкьны хазы сыҟоушәа сгәы иааснаҭеит... «Мап, зегь зхароу Шьана лоуп. Шьана лакәымзар иахьа «ҩба» смоургьы ҟаларын, – схәыцуан сара. Уи аӡӷаб акгьы лхарамзаргьы ҟаларын, аха сара уи лгәаӷ сыкны сагон. Зегь убри илыхҭнысҟьон. – Аиеи, Шьана лоуп, Шьана, уаҳа дарбану?» – сыблақәа ҵархәны лышҟа сынхьаԥшит. Лара деиқәшьшьы, харарак лхы
иадылкылазшәа, аԥхьатәи апартаҿы дтәан, лхы лықәжьны. Иҟалаз гәалсрас иҟаҵаны дазхәыцуазар ҟаларын.
Уи зегь шыҟалаз абас ауп.
Аҩбатәи аурок анынҵәаз акәын. Ахәыҷқәа зегьы адәны ихәмаруан аџьџьаҳәа. Амра ԥхон, ажәҩан агәы цқьаӡа, иҵамҵамуа илбааԥшуан мшын гәеиужьроушәа. Саргьы сҩызцәа сышрыцыхәмаруаз, аҳаҷаҳәа иаасгәалашәеит Нуца Арсана-иԥҳа аҳасабразы иацы адҵа иҳалҭаз шыҟасымҵаз. Иаасцәымыӷхеит. Ахьшәҭҳәа саахынҳәит. Амардуан сыҩхалан, акласс сныҩналеит.
Акласс ҭынчӡа иҟан, сааира иазыԥшызшәа. Уаҩ дыҩнаӡамызт. Аԥенџьырқәа рҟны ашәҭқәа ықәгылан игәазырҳагаха. Аҭӡқәа рҟны ахсаалақәа кнаҳан. Зегь амра аԥхара рнырны иҟан.
Снеины спартаҟны снатәеит. Стетрад ныҵызгеит, смиланҭрагьы нықәсыргылеит. Аҵәҵәа аҟаларазы ԥыҭк агын макьаназ. Уи сгәы ааиқәнаҳәалеит. Уаанӡа ишԥасызхымҩылаарыз?.. Аха убри аамҭазы, акласс сшыҩналаз лаҳазшәа, лыхцәԥара хәыҷқәа кьатрацә-кьатрацәӡа, абант рылаԥаны, ашә даалагылеит Шьана. Лыблагәқәа ҭбааӡа, ҵкы ԥшӡак лшәуп, ахәда ашкәакәа хҵаны.
Уи иахьа ари акласс хылаԥшра азылуан ҳәа сыҟоуп, ахәыҷқәа зегьы адәны ихәмаруаны сара араҟа санылба, иаалзымбатәбарахеит. Лыблақәа ажьа блақәа реиԥш иааԥаҭԥаҭеит.
– Иҩнухуазеи уажә араҟа? – сахьыҩналаз лгәамԥхазар акәхап, лхы ркьакьаны днасыхәаԥшит.
Сара уи дсымбаӡазшәа ҟасҵеит, сыԥсы ӡаны, схы ақәырԥсны, хыма-ԥсыма аҩныҟатәи адҵа ахҩылаара саҿуп, аҵәҵәа сыхьӡаанӡа сзалгандаз ҳәа.
Шьана дааины спарта днадгылеит. Саԥхьа иқәыз атетрад снапы нақәсҵан, иаахызҩашәа зуит. Сара уи илбар сҭахымызт. Аха лара дысԥырҵуам, дысхагыланы дсыхәаԥшуеит. Уи сара саргәааит, аха ҿысҭуам, схгьы сҩахом.
– Ари узҿу закәи, Хәыма? – днасазҵааит.
– Сызҿу закәыхи, ибымбои сызҿу? – налаҭаскит. – Иахьа дышԥасазҵаари сгәахәын, аҩныҟатәи сыдҵа ҟамҵаӡакәа сааит.
Шьана дгылоуп лҽеихаршәны. – Иузҭада? Иузҭада ари атетрад? – лыбжьы аалырӷәӷәеит.
– Исызҭахда?.. Тәымуаҩык иҵганы исиҭарымызт. Сара сакәхап изыԥшааз...
Шьана ишызбоз дныхшәааит. Уи ианакәзаалакгьы лтетрадк ишакәым уаҩы икыр лҭахымызт, дахӡыӡаауан. Ус ҟазшьас илыман лара. Аӡәы икыр митәык ахьрашәа лбон.
Уажәы, лгәы иаанагаз здырхуада, ахьышәҭҳәа спарта днықәсын, саԥхьа иқәыз лтетрад нықәылԥааит. Сара исыхьыз сзымдырызт, сыблақәа ҭраа сналыхәаԥшит.
– Умҵаа-умԥшаа, угәамгәамуа спарта уҵала ҳәа уазҳәада? Аҩны иузыҟамҵози аҩныҟатәи адҵа? Узҿыз?.. Уабаҟаз иацынтәаракгьы?
– Сабаҟахыз?..
Сара ажәа хаақәак сҳәарц сҭаххеит лара илызкны, сара сзы дымгәаарцаз, аха исҳәара сҿамшәеит. Ас деицраланы бзанҵыкгьы дсымбацызт. Сгәы иаанагомызт лтетрад ыҵганы аҳасабразы аҩныҟатәи адҵа ахьхызҩылаауаз лгәы иалсып ҳәа. Лыблақәа ҵырхәны акәын уажәы дышсыхәаԥшуаз. Угәы иаанагарын абри аӡӷаб хәыҷы лхы-лҿы ччаԥшьк нықәмыхәмарыц, еснагь абас лҽеихарԥсны дыҟоуп ҳәа.
– Ҽазны... ҽазны абри спарта уҵаланы, стетрадқәа ыҵуго збааит, нас иҟало умбари!..
Сара уи дысзаӷьуан лҽырзажәны, аха сара исычҳауан.
Ашьҭахь лтетрад аҭыԥ аҟны иныҟалҵеит. Иааҭынчрахеит ауадаҟны. «Бара беиԥшгьы аӡәы аҩныҟатәи адҵа ҟаиҵахьеит, бара быда уаҳа аӡәгьы аҩныҟатәи адҵа изыҟамҵаӡо џьыбшьома?» – сгәы инҭысҳәааит.
Стетрад ахьықәыз снахәаԥшит. Уи бжамҽамны иҟан, рыцҳарак ишаниаз мҩашьауа. Иҟасҵарыз? Адәахьы сындәылҵит...
Амра ԥхоит... Амра кахха иԥхоит, аблақәа узырхымԥшылауа. Зқьышәахәала икаԥхоит. Адгьылгьы арԥхоит, ауаагьы, ашәаԥыџьаԥгьы. Уи аԥхара зегьы ирымоуп... шаҟантә иԥхахьоузеи амра!.. Амра аныԥхо, Шьанагьы илгәаԥхоит. Уи сара издыруеит.
– Еи, иубауоу? – лҳәон, шьыжьла ашкол ахь ҳанаалоз. Ашьхарахь лнапы лырххон, уахь дыԥшуан, дазыԥшуан амра, акы дазхәыцуазшәа, деинаалаӡа.
Амра агылара иаҿуп игьамгьамуа, иҭбааӡа, игьежьӡа, абни иаабо ашьхара ду иавҵны.
– Ибзиоуми, Хәыма? – дсазҵаауан лара.
– Ибзиоуп, – сҳәон саргьы.
Сара абас амра ангылауа бзиа избоит...
Уажә аурок ахьынтәи ҳандәылҵ, ҩаԥхьа амра снаҵаԥшит. Уи акыр ихалахьан, ашьыжь еиԥш акәымкәа, ихәыҷны иааԥшуан, аха ацԥхь аҿыдды, ицымцымуа аблақәа узырхыԥшыломызт.
Насҭхашәа, аԥсаҵлақәа рымҵаны, класск аҿы иҳацтәоу аӡӷабцәа еизан, иеибарччауа акы иалацәажәоит. Шьана уаҟа дрылагылоуп. Сынцәыҵԥшшәа сналыхәаԥшит. «Мап, зегьы зхароу Шьана лоуп, Шьана лакәымзар иахьа «ҩба» смоургьы ҟаларын...»
Шьана лзыҳәан ас сгәы иаанамгацызт, аха уажәы иахьынтәаауаз здырхуада, хәыцрак сҭаауан, хәыцрак сагәыланахалон хәыҷы-хәыҷла.
Аҵатәхәқәа рышьҭахь ҳҩыџьагьы аҩныҟа ҳаауан, маакы акәын иҳамаз уеизгьы, аӡәы арахьтәи ажра ахықә ҳхықәгыланы, егьи – наҟтәи ажра ахықә. Ҳҩыџьагьы ҿаҳҭуамызт, ашкол инаркны дасу ҳаҩнқәа рҟынӡа шаҟа-шаҟа шьаҿа бжьоу маӡала аԥхьаӡара ҳаҿушәа...
Шьанараа ахьынхоз рацәак ихарамызт. Урҭ ргәарбжьараҟны игылақәаз аҵлақәа ракәымзар рыҩны ишуҭаху иубарҭан.
Дара аҩнеихагыла ду рызгылоуп ибаашха. Убри аҩнаҟны Шьана хазы иалхны ауада бзиа лымоуп, ауада хәыҷы, аԥенџьыр ԥшӡақәа аҭаны, ашәҭқәа ықәгылоуп есымшагьы. «Уи шьҭа дҭыԥҳауп», – рҳәоит лани лаби. Лыда дрымаӡам. Илыхӡыӡаауеит. Зегь лара илтәуп, зегь лара илыхҭнырҵауеит.
Шьана ашкол ахьынтәи данааилак, лышәҟәқәа убри ауадаҿы лыстол инықәлҵоит. Аҭӡахьы дынхьаԥшуеит. Уаҟа асаркьа ду кнаҳауп, днаныԥшылоит. Лыхцәԥара кьатрацәқәа шылнаалауа гәалҭоит, лхы-лҿы гәыкӡа. Аха днадҵуеит. Днеиуеит аԥенџьырқәа рахь. Акыдыршәылақәа днарыханы, иҟьаҟьаӡа
иаалыртуеит, аҳауа цқьа ҩналартә еиԥш, амырхәага ххаӡа иаша иҩнаԥхартә еиԥш. Нас ҵаҟа дналбаауеит, дԥыр-ԥыруа, илакьылакьуа инагоу амардуан даҿаланы.
Шьана астол дадтәаланы аҩныҟатәи лыдҵақәа рыҟаҵара даҿызар акәхап, – схәыцуеит сара. – Уи есымшагьы убасоуп, аҵатәхәқәа рышьҭахь данааилак, лыԥсы ааиҭакны, лҵатәқәа днарылагоит.
Ус лан дааҩналоит, касы еицарсак ала лхы ҵакны, лышьҭыбжь мыргаӡакәа. Уи ианакәзаалакгьы бзиа илбоит, Шьана абас астол дадтәаланы лҵатәқәа аныҟалҵауа. Длеигәырӷьауеит, длыцхраауеит. Нас длазҵаауеит иахьа аклассаҿ иҟаз, излацәажәаз, ирҳәаз атәы. Лара аҷҷаҳәа зегь лзеиҭалҳәоит.
Иахьа «2» шсоуз атәгьы лалҳәозар акәхап уажәы, илалымҳәар луӡом уеизгьы, усоуп дшыҟоу. Лан есымшагьы уи дҭылҵаауеит сара сыӡбахәала. Уи сара издыруеит.
– Бицхраар акәын, изымдыруазар ибырбар акәын, бара ибымдыруази уи аҳасабтә шырҳасабуаз, – лҳәашт ан.
– Сара издыруан, аха иара дысмазҵааӡеит, дсазҵаарауаз? – Шьана лҽааиқәыршәшәа даацәажәашт. Усҟан лхы лалырҟәуеит лара, лан лыхәаԥшра дацәыԥхашьошәа.
– Ариабжьарак Хәыма арахь дықәмлаӡацт, игәыҵалазеи?
Шьана ҿылҭӡом. Уи лан дандәылҵлакгьы дтәоуп убас акыраамҭа».
Амра ԥхоит... Шаҟантә иԥхахьоузеи амра!... Сара амра аныԥхо бзиа избоит.
Ахәыҷқәа еизаны ихәмаруеит, ампыл иасуеит рҽеиҩшаны. Убарҭ снарылахәмарындаз ҳәа сааҟалеит. Сгәы насыхеит убрахь, убри ҳаԥхьа иҟоу адәышкәаӷьаз ахь. Шьац мацараха иааԥшуеит ииаҵәаӡа.
Ашҭа снықәлеит.
Шьана ахәыҷқәа дрылагылоуп деинаалаӡа, дышшәырӡа. Урҭ акы ралҳәозар акәхап, ахәмарра иаҟәыҵын, зегь лыкәшаны иаагылт. Лара зны дыччоит, зны дыхәмаруеит. Ахәыҷқәагьы ччоит рхы-рҿқәа лашаӡа. Лара сышҟа дааԥшуеит, лгәы шҭынчу слырбарц лҭахушәа, убриала сгәы салыргарц лҭахушәа. Сара акы сааннакылан сгылоуп, сылаԥш уахь икыдхаланы. Сгәы
еисуеит, еисуеит, ҭахак снаҭауам. Маӡала акы иалацәажәоит... Аха нас сышьҭахьҟа сынхьаҵит. Схы сазгәааит. Снеины сыстол снадтәалеит.
Ԥыҭк ааҵхьан снаԥшызар, Шьана агәашәаҿ дгылан.
– Хәыма дыҟаӡами? – дҵааит лара.
– Дыҟоуп, нан, ауадаҿы дтәоуп, бааи арахь! – лҳәеит сан.
Шьана, уажәада дмааиӡацшәа, дыԥхашьаԥхаҵо агәашә дааҭалеит.
Сара уи дызбоит, аха дсымбаӡозшәа ҟасҵоит.
– Нан, Хәыма, ундәылҵи! – сан лыбжьы аалыргеит.
Сҩагылеит. «Илҭахузеи уажә араҟа? Дзышьҭоузеи? Иараби ҭаха шԥасылымҭауеи сахьцалакгьы?» Шьана дхыцәӡа ашә даалагылт. Ҵкы ӷра хәыҷык лшәуп. Санылба дааԥышәырччеит.
– Снеир ҟалару? – лҽырҩысҭааны, иахьа гәалсрак аӡәгьы иаҳмоуӡазшәа лҽыҟаҵаны, днасыхәаԥшит.
– Бааи, – сҳәеит сара. Уаҳа ишԥасҳәарыз. Аха акы сгәы ишалаз удырратәы сыҟан.
– Сара суцхраарц сааит, – лҳәеит лара. Дааины астол днадгылеит. Уаҟа атетрадқәа еиԥхьытта иқәын. Лылаԥш нархылгеит, игәаҭ ҳәа ласҳәаз џьушьап.
– Сара ацхыраара сҭахӡам...
Шьана уи дазԥшымзар ҟаларын, даақәҵәиааит. Лхы ркьакьашәа днасыхәаԥшит.
– Ишуҭаху! – лҽырԥагьашәа, акгьы лгәы иалымсызшәа даагылеит.
– Нан, дуцхраарц даазар, дуцхрааит, – лыбжьы аагеит сан. – Митә ҟалома, аӡәи-аӡәи шәеицхыраароуп, нас ишԥа? Аицхыраара бзиоуп ианакәзаалакгьы. Аа, уажәшьҭа ишәыгузеи?.. Сынтәа быжьба шәалгап, ҽааны ааба...
Шьана ҿымҭӡакәа дгылан. Саргьы ҿысҭуамызт. Аха лара лыблақәа ҭааӡа днасыхәаԥшит, уажәымзар уажәы лгәы ԥшааны аҵәуара дналагарашәа. Нас даакәанызанит, аха лхы налыкәаршәны, дхьамԥшӡакәа амардуан дналбааҟьан, ашҭа дынҭҟьеит.
– Шьана!.. Шьана!.. – слышьҭаланы абарҵаҟынӡа снеины саахынҳәит. Сангьы илзымбатәбарахеит.
– Ишәыхьзеи? – лҳәеит, аха лылаҿысымҭӡеит.
...Сара стетрадқәеи сышәҟәқәеи сыргәылоуп сгәы сахаԥжәо. Урҭ аҳасабтәқәа, иацы игәцарасымкқәоз, рымаӡақәа рыҵысхырц сҭахуп. Еиҳа-еиҳа сыргәылархалацыԥхьаӡа сыриааиртә еиԥш мчык сылалауашәа збоит.
Сыштәаз илашьцеит. Аԥенџьыр салԥшны избоит Шьанараа рыҩны. Уаҟагьы алашара каххаа иаркуп. Шьана лҵатәқәа дырҿызар акәхап.
Ашьыжь амра гьамгьамуа ашьхақәа инарывҵын, иҩагылеит ицқьаӡа. Аҵар рышәаҳәабжь гоит иахьабалак. Ааԥынра аауеит, ааԥынра иаԥылоит аԥсабара. Ашколаҿ снеит.
– Еснагь уҩныҟатәи адҵақәа абас иҟаҵала! Дҵак ҟаҵаны, даҽа дҵак ҟаумҵар ҟалома? Удҵақәа зегьы ибзианы, еиԥшны уҽырзыҟауҵалароуп. Иааги умшынҵа!..
Сыблақәа неихаччеит. Сымшынҵа наганы Нуца Арсана-иԥҳа лаԥхьа инықәсҵеит.
– Даараӡа ибзиоуп, убас иҵала!.. – саалырҽхәеит.
Убасҟан сласӡа, еидара хьанҭак снаҵыҵызшәа сааҟалеит.
Шьана сналыхәаԥшит, абри бара быда уаҳа аӡәгьы аҩныҟатәи адҵа изыҟамҵаӡо џьыбшьома, абри бара быда уаҳа аӡәгьы аҵара изымҵаӡо џьыбшьома ҳәа сҳәарашәа. Лара сара ахәшьара бзиаӡа ахьсоуз лгәы иахәаны, лыблақәа лхаччауа, сышҟа дааԥшуан.
Адәахьы амра ԥхон, зқьыбла аманы, барфын шәахәала иҩычаны, иххаччо.
Ақалақь ахьтә сааит абыржәыҵәҟьа. Аха дырҩегьх аколнхара аправление ахь сцараны сыҟан аҟнытә, смашьына аҭыԥ ахь иҭамыргылакәа, ашәшьыраҿ иахьааныскылаз игылан.
Саргьы уи ааигәара ашәшьыраҿы сиан, сгәы аҩада иҩарханы, ихьыссы изҿаз аҵәа амахәқәа срыҵаԥшуа.
Ахьажьқәа рыбжьы амхырҭахьы сынхьадырԥшит. Амхырҭа мшынҵас изазо иҭагылан, аԥшлапҟьақәа еилышьны иҿалахьан. Урҭ алапҟьақәа ракәын уажәы ахьажьқәагьы еимаркуаз... Ахьажьқәа ԥхаҵаны сааин, сҭыԥаҿ снаиеит. Амхырҭа еиҭасгәаланаршәеит хашҭра зқәым сара схәыҷрашықәсқәа ирыдҳәалаз хҭыск.
Аибашьра аан акәын.
– Нан, Базрыҟәараа рҟынӡа уцарауазеи, ҳџьықәреи хәыҷы урҭар иааугарын. Сара сумышьҭын... – лҳәеит сан ҽнак зны.
Сан амаҵурҭа дыҩнан лҩымсаг кны. Уи арымӡ ду, ахәышҭаара авараҿы игылаз, еснагь ҳара амцахь ҳааханы ҳзықәтәалоз, зны-зынлагьы ҳзықәиалоз, уажә аҭӡахьы днаханы иналыргылт. Саҳәшьа хәыҷы дҷышәшәаараӡа, хазы ҟәардә хәҷык дықәтәан, лшьапқәа еидыԥсаланы, лызнапык лыцламҳәа иаҵаргәаны, сан длыхәаԥшуа. Сан гәыгәымла аӡы аалган, инхлырпҟҟалеит, асаба мгыларцаз. Ҳаҩнаргәы ианакәзаалакгьы ибахҵәаӡа иҟан, егьа аӡы кауҭәаргьы, иналаба ицон. Уажәгьы избошәа сыҟоуп, иҭаҟәаҭаҿараны, сан аҩны лыԥссацыԥхьаӡа анышә ыҵыппны ицошәа, ҳаишәа хәыҷы џьарак ирманшәаланы иахьаҳзықәмыргылоз...
– Унеины аҟьымсаргага сзааги! – лыбӷа ааиҵыхны инасыдылҵеит сан. Аҩны акәзааит, аҽаџьара акәзааит, уеизгьы зегьы рзыҳәан сара сакәын илырыҩгәышьоз.
Аҟьамсаргага сыман санааи, иаасымхны, аҟьамсар нанылыԥсалан инаслыркит, икамԥсакәан ига наҟ ҳәа. Уи ахьынкасыԥсаз, иаанханы иҳамаз ҳакәҷара хбыџқәа, уажәы афатә рзаазгаз џьушьап, еибаргәырӷьаҵәа инылахәмарит.
Архнышьна еиқәаҵәаӡа амца иахакнаҳан. Аха иахьынҳалаз ачуан акгьы ҭаӡамызт. Ачхәар икыдыз кыдаҳхын, аҵа ӷьашӡа иааԥшуан. Саҳәшьеи сареи зны-зынла уи ачхәар анеимаҳклоз ыҟан. Сан, игәаҩаӡа ачуан ианҭылхлак иааиҩшаны, ҳаишәаҿы иқәыз ҳбысҭаҿахра хәыҷқәа инарывалҵон. Ишԥахааз уи ҳачуан иҭыҵуаз ачхәар! Аиԥш гьама змаз џьара иубашамызт. Зегьы сгәалашәоит сара. Ҳачуан ачхәар анҭымҵуазгьы ыҟан. Усҟан аӡы ҭаҭәаны, џьара шылак ҳауаанӡа ҳәа икнаҳан.
Сан акҿыҩра дныкҿалан, жәаџьара иқәыршәыз, акыраамҭа џьықәреи цырак зҭаҳамԥсацыз ҳааҵәа аацәырылгеит. Адәахьы индәылылган, аанда инанылҟьа-ҩанылҟьан, иаалыршәшәеит.
Аха шыла цыракгьы нҭымышәшәеит. Нас, икәаԥӡа иааикәалырҽын, инаслыркит.
– Аа, усҭ, нан, Аҭма, уца ашацаҳәа. Ирласны иуманы уаа, аӡлагара аҟынӡагьы ҳцароуп.
– Саргьы сцоит, ди! – саҳәшьа хәыҷгьы дҩагылеит, лшьапы хырҟьаҟьа. – Саргьы сцоит!..
– Иабыкәу бахьцо? Уа алацәгьа рымоуп, ибыцҳап, ара быҟаз! – Сан уи даалар лҭахымхеит. Саҳәшьа хәыҷы лакәын, сан усура данцалак, аҩны сара ҩызара сзызулоз. Сахьцалакгьы дсыцын, амҿы аазгозааит, аанда ҟасҵозааит, срашәозааит, дхахаӡа, лыҵк хәыҷы кьаҿӷәаӷәӡа дсывагылан.
Агәашә сҭыҵаанӡагьы, амаҵурҭа абарҵаҿы дгыланы дысзыԥшуан сан. Уажәы уи лгәы иаанагоз сара издыруан, аҩны ҳанаатәалозгьы илҳәалон, хәыҷык иузҳандаз, хәыҷык удухандаз ҳәа. Сан уи дахыццакуан цәгьалаҵәҟьа...
– Ала умыцҳааит, нан, ҿыҭы агәашә аҟны. Лабак шьҭых!.. – лыбжьы насықәлыргеит, сгәы рыӷәӷәо.
Базрыҟәарааи ҳареи рацәак ҳабжьамызт. Ҳгәарабжьара уныбжьысны уанааваҵәилак, амҩа нкәараҵа-аакәараҵо, адәышкәаӷьаз инықәсуан. Аҵыхәан кәара хәыҷык ииасуан. Уи ҳара Дабакәыр ҳәа ҳашьҭан. Абри акәара уахьныруазҵәҟьа акәын Базрыҟәараа ахьынхоз.
Раԥхьаӡа араҟа улаԥш назықәшәоз Базрыҟәа игәашә акәын. Ианаамҭаз уи гәашә бзиазар ҟаларын, аха аамҭа цацыԥхьаӡа иара еиҳа аҽеиҭанакуа мацара, ацәабахьқәа ақәлан, ицәыҩҩажәӡа иааԥшуан. Хыхь иамаз ахыб хәыҷы аҟауар абӷа ҭапало иалагахьан. Наҟ-ааҟ иаҵагылоу ашьаҟақәа хәахәахеит, Базрыҟәа иԥҳәыс леиԥш, ԥша ӷәӷәак насыр, инықәнаԥаап уҳәап. Уи еиҿаԥсо агәашә ду авараҿы агәашә хәыҷы аҿоуп, ҳара есымша акы анаҳҭаху ҳазланеиуа. Уи ахаҿы ҭелк ырҵәины иахаршәуп, ҳанҭало иаахаҳхуеит, нас инахаҳаршәуеит. Иааухашҭыр, уналахәаша уцеит ауп. Базрыҟәа аҩны дыҟазар изгәамҭар ҳәа умшәан. – Ушьҭахь унапы мнеиуеи, џьым!.. – инаугәыдиҵоит иажәа хжәақәа. Еиҳараӡак, ҳара ахәыҷқәа ҳзы жәа хаак уи иҿшәомызт.
Агәашә снадгылеит. Амҩан ишьҭысхыз лабакгьы скуп сызнапык ала. Сааҵәа сгәыдкылоуп. Ааҵәа кны сахьаауаз,
аӡәы сибаргьы идыруан сара Базрыҟәараа рахь схы шхаз. Ариабжьарак уа сызбахьаз рацәаҩын. Џьара акы аҳәара аԥсра ахыскаауан, аха иахьазы сгәы зҟажозгьы акы ыҟан...
Базрыҟәа имаҵурҭа алакҭа ҭылашьцааӡа иааԥшуан, аԥхьатәи аганахьала ԥенџьыр хәыҷқәак ҿан, кәытҵара бзиак ашә иаҟараны. Анкьа убас акәхарын ишыҟарҵоз. Амаҵурҭа ашә иаҿазгьы иара ахаҭеиԥш еиқәаҵәаӡа иҟан. Икәасқьа рацәак иҳаракымызт. Хьатәын, аха ианбатәи хьатәыз здырхуада, аамҭа иахнагахьаз аныԥшын, ицәҩажәӡа иҟалахьан. Абарҵа аԥхьа инеимазакны аӡахәа ахьынҳалан, ажьымжәақәа ҟәаз-ҟәазӡа. Шаҟантә саҵаԥшхьаз! Уахь ухаларгьы, Базрыҟәа рацәак игәаԥхомызт. Абарҵа ахьаанҵәоз ацәардаӷәы кҿан. Базрыҟәа шаҟантә шьыбжьонла игәышҵа хәбабисаӡа аҭуан даҵаԥшуа, абырқьҳәа аҭаҭын дахо дшықәиаз збахьаз. Ҳара ахәыҷқәа уахь ҳазхаломызт. Ашҭа ҳааҭалар, Хьылқан лнапы рыхханы иаҳлырбон, шәыбжьы шәмырган, ари дааны, абна абарҵаҿы дықәиоуп, иԥсы ишьоит ҳәа. Уи дахьыҟазаалакгьы аҩышьыбжьон аҩны дааны иԥсы ишьалар акәын. Усҟан ҳҷытбжьы заҳауадаз! Шәыркгьы ҳзахьынҳаломызт.
Уажәы сҽааларҟәшәа агәашә сынкылԥшит, аха аӡәгьы дсымбаӡеит. Амала, амаҵурҭа ашә аартны адәахьала идын иҟьаҟьаӡа. Ала ахьҿарҳәалоз ахь сыԥшын, иқьақьаӡа ииан, ахы ҟәазӡа, ашьапқәа ирынҵаны. Зынџьырк ахәда иахан. – Хьылқан! – сыбжьы насыргеит. Аԥхьаӡа сыбжьы ала алымҳа инҭасит, ахы ҩышьҭнахит, аха схәыҷнашьазар акәхап, иааҟрым-ҿрымшәа аун, иахьтәаз имгылаӡеит, аблақәа хымҩаӡакәа сара сахь иааԥшуан.
– Хьылқан! – дырҩегьых ҿысҭит.
– Аа, нан! – амаҵурҭа абарҵахь даацәырҵит лара, лԥыраҳәа хәхәаӡа. Нас, агәашә аҿы сгылазшәа анылба, лԥыраҳәа лнапы нахьылшьын, сышҟа лҿаалхеит.
– Уҭал, нан, арахь, уҭал! Ала уацәымшәан, иҿаҳәоуп...
Сыԥхашьаԥхаҵо ашҭа сынҭалеит.
Хьылқан Базрыҟәа иаасҭа хәыҷык деиҳабын. Ирҳәоит уи амазара лыман азоуп иара дзааигаз ҳәа. Аха уиаахыс ииасхьоу аамҭа лықәӷәӷәо аҿаанахан, лоура иагхеит, лхы-лҿы акаҷырақәа нанпыҟҟалеит, уажәшьҭа уаҳа иузанымхӡо. Лыжәҩахырқәа хьыдышьшьит, аха лгәыцқьара лгәыҳалалра шлымаз даанхеит.
– Уааи, нан, арахь, амаҵурҭахь!
Зны-зынла санааилоз, лнапы џьаџьаӡа схы инықәылшьлон сыргәыбзыӷуа. Нас ашәырқәа срықәылҵон, Базрыҟәа даныҟамыз, ианҿысхлак, аҩныҟа иуман уца ҳәа салҳәон. Усҟан сара сшьапқәа сыҵԥраауан, избанзар ҳара аҩны иҳазгылақәаз ашәырҵлақәа зегьы ҿарақәан, ирҿамлацызт. Саб дҿыцынхаҩын, иҳамаз-иҳахӡыз, уаҩы дназхьыԥшра ҳәа егьыҟамызт.
– Уааи, нан, уааи, арахь уҩнал!
Ашәхымс сшьапы нахызган сныҩналеит. Слабеи сааҵәеи шыскыц искуп. Ахәышҭаараҟны мца хәыҷык еиқәын. Ачуан икнаҳаз уажәы аакьыскьа абысҭа шҭаруз ҩашьомызт. Ачхәар кыдрымхуазар акәхарын, аӡы ҭаҭәан.
Раԥхьаӡа саныныҩнала, сылаԥш назықәшәаз Базрыҟәа иакәын. Ихы пашӡа, иқәыршәны исан. Иблақәа ҟәаз-ҟәазӡа, ахәышҭаара азааигәарашәа игылаз аишәа дадтәалан, ихала заҵәык, ишьапқәа еимырҿаҿаны. Аишәа ҩыџьа рхәы анын. Урҭ ианакәзаалакгьы абысҭа рхәыҷны акәын ишыруаз. Иззыруадаз, рхала заҵәык ракәын аҩны иахыз. Рыҷкәын аҽаџьара дыҟан, аҵара дҭан. Уи мацқьашьацқьа дныҟәыргон. Иҩныҟа данаалак, ҳара ҳиҵашьыцны ҳихәаԥшуан.
– Аа, Аҭма уоума? – днасҿаԥшит Базрыҟәа. Искызгьы днахәаԥшит. Сара схы ааласырҟәит.
– Утәа, нан, убра утәа!
Сывараҿы икҿагылаз амҿтәы каруаҭ снықәтәеит. Сааҵәа насывасҵеит, цқьа Базрыҟәа илаԥш нақәшәартә еиԥш... Сшьапқәа еидыԥсалан стәоуп. Зны-зынла схы ҩышьҭыхны Базрыҟәа снаихәаԥшлоит. Шаҟа игәарԥханы акрифозеи! Иаԥхьа иқәгылаз асаан абысҭа ӡааиҵан иааиҵаиршьшьит. Урҭ зегьы сара избоит. Базрыҟәа аҩны даныҟамлоз, саҳәшьеи сареи сан ҳлыцны ҳанааилак, шәгәы арбааӡап ҳәа Хьылқан саанла аиҵарҟәаҟәа ҳҿалҵалон. Исгәалашәоит уи амсатә мҳаҵә, ахәы паӡа, иауны, иҵаӷаӡа. Сара сацәшәо акәын схәы шалаҩазгоз.
– Иҟоузеи? Бзиароума? – иқьышә жәпақәа инапы нархьишь-ҩархьишьын, дҩагылеит Базрыҟәа. Хьылқан аишәа нықәлрыцқьааит. Саргьы днасыхәаԥшит, аха лҽаанылкылеит. Аишәа зымҩа иныԥхьалкит. Уи унапы ӡәӡәа ҳәагьы салымҳәеит.
Сара схы ларҟәны стәан ус акыраамҭагьы.
– Аҷкәын ааҵәа иман дааит, аԥш иҭахызар акәхап.
– Хоҳ, аԥш иаҳамҭар ҳәа бшәома? – иааигәамырԥхашәа даацәажәеит Базрыҟәа данындәылҵуаз.
– Уаалеи арахь, уааҵәа уманы! Уеизгьы есымша аԥш шәаҳәалароуп. Шықәсык ма аԥш шәзаамрыхите уаҩҵас? Илашәҵаӡом иабашәоуеи?..
Сара иқәҿысымҭӡеит. Иқәҿысҭыртә еиԥшгьы иҟамызт. Сани сареи иҳалшоз ахәыҷы ала амхы лаҳҵон, аха ахаҵа инапы здым шԥаҟалои? Саб... Саб уеизгьы дыҟамызт. Зны иӡбахә ааҩуан, зны иааҩӡомызт. Сан дшаҟь-шаҟьо, есҽны аԥошьҭамҩангаҩ, диазҵаауан. Уахынла ҳанааидтәалалак, уи аҵыхәтәаны иҭыхны иаҳзааишьҭыз апатреҭ аацәырганы ҳнахәаԥшуан. Ар рымаҭәа ишәҵаны, ишәақь кны, иҩызеи иареи еидтәаланы иҭыхын иара. Уи апатреҭ иахьагьы иҵәахны исымоуп, санахәаԥшлак, схәыҷра иадҳәалоу ашықәс гәаҟрақәа аасгәаланаршәоит.
Базрыҟәа аца шыҟаз иҿынеихеит. Аца амаҵурҭа ашьҭахьшәа игылан. Бжьынҵ быцала ишшны, еиқәҟаца. Аԥхьа иҿаҟәа-ҿаҟәаны иҟаҵаз кьыбак кыдгылан. Ашә саԥаҭ дук аҿан. Базрыҟәа дынкыдгылан дынкылԥшшәа дынҭаԥшит. Шшаӷьычкгьы ҷырҷыруа инҭыԥрааит, митәык абазшәа. Нас, акы ааигәалашәазшәа, Базрыҟәа ишьҭахьҟа даахынҳәит. Саргьы сишьҭоуп дахьцалакгьы, сааҵәа кны. Ибла ҟәазқәа анаасыхәаԥшлак, сгәы нҭыԥсаа ицоит.
– Бара, аԥш бырмазеихьоума? – Хьылқан лахь ҿааиҭит ибжьы гәаҩаӡа.
– Ыы, иухашҭма, исырмазеихьеит ҳәа уасымҳәахьеи...
Акәасқьа абарҵа ҳанхалеит.
Абарҵа аҩаӡараҿы аԥш ҿырпны, ирмазеины, шьыршьаф шкәакәак ианны ишьҭан. Хьылқан ԥчаҭлала иҿлырпызар
акәхарын, хазы игылан аԥшӷәынҵә зҭаԥсазгьы. Базрыҟәа ианакәзаалакгьы аҩнусқәа рацәак иҽрыдицалацәомызт. Зегь ҟазҵоз Хьылқан лакәгәышьан, иахьа хәлаанӡа тәамҩахәк лымамызт.
– Бара, ари излаисҭозеи сара? – дырҩегьых ибжьы наиргеит амаҵурҭахь. Уахь дыԥшуа дгылоуп иҽыриашаны, ибӷа амсҭхәага аларсушәа.
– Излаҭоуԥсауоу?.. Агаз ведра ыҟами!
– Аиеи, аведра, аведрагьы...
Сара абарҵа сыҵыԥшны аҩны авараҿы иҟоу амхырҭа еиужьра ду сҭаԥшуеит. Азнашәа ашьҭахь, ацәаакыра анааигәышьа, – адгьыл бзиамзи, – аԥш абӷьы еиқәаҵәаӡа, иҭыԥраа ицон. Закәытә џьабааузеи инҭаабаз сани сареи абри амхырҭа. Базрыҟәа уеизгьы ибӷа лаҟәуамызт. Ҽнак ашьыжь ҳгәашә днадгылеит. Ҽыхәак дақәтәоуп, абӷа ҭарпаланы...
– Иарна, уа Иарна!..
Сан данындәылҵ, ҳаргьы ҳналыцдәылҵит. Уи лкалҭ ҳахьынҳалазар акәын дахьцалакгьы.
– Ишәҭахыз? Шәмааиуеи арахь?
– Бара, Иарна, сыԥш уажәшьҭа арашәара аҭаххеит, ибзымрашәарыз? Газ ведрак азна аԥшгьы набысҭарын... Акы иаабыхәап, бхәыҷқәеи бареи...
– Исрашәап, џьым, исрашәап... Афатәгьы ҳамоума? Исымрашәакәа...
Сан лхы деигӡомызт ҳара ҳзыҳәан, амра шуазааит, асы ауазааит, раб даанӡа амла исцәамкындаз ҳәа ахаҵа усгьы, аԥҳәыс усгьы лара даҿын.
– Аԥш ҳаиҭозар изаҳрашәап, нан, Аҭма, – сара днасыхәаԥшит сан, уи данца ашьҭахь. Ганкахьалагьы, гәахәарак лнубалон сан, ирашәаны, аԥш иҳарҭаз ааҵәа инҭаԥсаны, иҳазқәынҵа иаагозшәа.
– Изаҳрашәап, изаҳрашәап... Ишԥаҳзымрашәои?!.
Есышьыжь, сҭахәхәа сшыцәоу акәымкәа, сан ацәа саалылхуан...
– Уаала, нан, ашоура ҟалаанӡа ԥыҭк ҳзырашәозар...
Шаҟа исцәыцәгьаз ашьыжь агылара, шаҟа исцәыхьанҭаз! Мчыбжьык анҵы, сҽага сымпыҵшәаны икаҳауа иалагеит.
Снапқәа хьанҭахеит, исывыԥсааит. Ҳара ҳаннеиуаз, Базрыҟәа дыцәан. Данҿыхалак, – Ҳоҳ, шаанӡагьы шәгылазаап, – ҳәа дааҳадгылон, ихарԥ шкәакәаӡа.
– Аԥш шьапқәа, абааԥс, аԥш шьапқәа!.. Ишәасҳәарызеи!.. Ари ахәыҷы цқьа изырашәом ҳәа сыҟоуп...
Сан акгьы лҳәомызт усҟан. Даахьаҳәны, сара иахьысрашәахьаз ҩаԥхьа дышьҭрақәланы лҿыналхон. Базрыҟәа ҳара иаҳрашәоз хәыц-хәыц ибла иҵигалар акәын есымша. Ҳанааԥсалак, ҳҽагақәа нкаԥсаны ҳнеидтәалон. Нас схы наган сан лкалҭ инылалҵон. Усҟан дзызхәыцуаз здырхуада, санылҿаԥшлак, лыблақәа шыцәаакхоз збон...
Ҳшьапқәа хырҟьаҟьа, ашьыжь анышә цәааки аӡаӡеи иадыԥсалоз, аимаа хәҩагақәа ҳашьоушәа иҟанаҵон, аха амра халацыԥхьаӡа, урҭ хәыҷы-хәыҷла иамышәшәа ицон... Мчыбжьы наҟьак...
– Шәыгәнаҳа дыхнарҵәааит ҳара абри аҩыза ҳҭазырԥшыз!.. Абри аҩыза аамҭа ҳҭазыргылаз!.. Иа Анцәа уҟазар, ирласны аибашьра еилырга, ахәыҷқәа раби дареи еибарба!.. Имаалықьцәами!..
Уахынла ҳанаатәалак, ҳан убри акәын дызлацәажәоз. Ибыхҭыбгахьоузеи, сан рыцҳа!..
– Бмааиӡои бара? – Базрыҟәа ибжьы наиргеит дырҩегьых.
– Снеиуеит, снеи! – Хьылқан газ ведраки, гәыблаа хәыҷыки кны амаҵурҭа даадәылҵын, ҳашҟа лҿаалхеит.
«Абра ишьҭоу аҟара аԥш ҳамазар?» – сгәы инҭысҳәааит.
Хьылқан данааи, Базрыҟәа дналымҵасын, уи лгәыблаа хәыҷы налымхны, агаз ведра аԥшҭаԥсара дналагеит. Сара сааҵәа скын ирмазеины. Уажә аԥш нҭарыԥсар, саҵаланы аҩныҟа изгагәышьон. Аҩны ианаазгалак, сан деигәырӷьон, уи здыруан сара, ԥыҭраамҭак иҳазхагәышьон...
– Ианбыкәыз уара аԥш анҭоуԥсахьаз, исыҭишь арахь! – ибӷа цқьа ишизынамырҟәуаз лбазар акәхап, Хьылқан лхаҵа агәыблаа ааимылхын, лара аҭаԥсара дналагеит. Аԥш арыц шкәакәақәа ҟьаҟьа-ҟьаҟьаӡа, агаз ведра иахьҭалыԥсоз ахьхьаҳәа абжьы гон. Ас аԥш бзиа ҳаргьы иҳаулон саб даныҟаз, аха саб арра дцеи уажәи рыбжьара аԥшгьы аҟалара
иаҟәыҵит... Сани сан лҩызцәеи есԥхынра рааҵәақәа кны аколнхара аконтора ашә инылагылон.
– Уа шәабаагари, ишԥашәзааури, иҟаҳҵарызеи?!. – ахантәаҩы, уи ацыркь, қьаад бӷьыцқәак ҩны инариҭон, ацахьы шәца, убраҟа крыҟазар еизшаны ишәырҭап ҳәа. Ԥуҭк аҟара анлоулак, сан уи дшаҵаз, усынтәи аӡлагарахь илгон. Шьыбжьон даакылсуан:
– Абри сара сыҟамкәа наҟ ишандаз, амла шәынсмырҵәеи иахьа! Шәымшәан, уажәыҵәҟьа краауп...
Ацыфа азыҳәангьы ҳмаџьанан. Иабаҟахыз ацыфа! Аҳәасақәа ҳара ҳажәхьақәа ҳәа акәын ҳашрышьҭаз... Аҳәаса какалқәа рчапанқәа хшәаанӡа ҳнарықәырҵон... Хьылқангьы маӡеи аргамеи шаҟантәы дҳацхраахьаз!..
– Иазхоуп уажәшьҭа, иазхоуп ҳаԥш зегь ибымҭозар!..
Базрыҟәа ихы аалаирҟәын, аведра ҭәаанӡа инапы нҭишьын, иааиҟаратәшәа иааҟаиҵеит. Хьылқан лгәыблаа аалырҭәын, иахьаашьҭылхыз уа даанхеит.
– Баҟәыҵ сымҳәеи, баҟәыҵ, ибаҳауазар!.. Инҵәар, нас иаабгахра быҟоуп, сара мыжда. Уахьгьы шәыбӷа ԥҵәами. Акы шәоугәышьар, ишәыбаргәузеи? Инҵәап ҳәагьы шәыҟаӡам!..
Базрыҟәа иажәақәа сгәы кылырҵәон.
– Уара, азна рҭәны иаҳҭап, уи азы ҳара егьҳахьуам. Насгьы, газ ведрак аԥш ҳәа акәӡамыз ишлоуҳәахьаз?
– Газ ведрак, газ ведрак!... Дыгә сара ԥуҭбжак ҳәагьы исзирашәон...
– Нас усҟан ус злоуҳәазеи уи аԥҳәыс, ведрак аԥш ҳәа.
– Бара уи хьаас иҟаҵа ҳәа аӡәгьы ибаимҳәеит!..
Сааҵәа насымпыҵшәан, ҵаҟа инкаҳаит. Ашацаҳәа сналбааны сҿынасхеит.
Базрыҟәа ицәымӷхазар акәхап, дгылан дысзыԥшуан.
– Ҳаҳ, шәихәаԥши уара, уеилагама, уааи арахь, ведрак азна усҭоит!...
Аха сара исаҳаӡомызт уи ииҳәоз...
– Уааԥши, уара арахь, уааԥши! Ахәыжәлацәгьа! Умкьыкьӡа, уаб уиеиԥшхап, уаҳа узакәхои?!. – исышьҭеиҳәон сахьцоз.
«Саб дыҟазҭгьы, уашҭа зынӡа сҭаижьлаӡомызт аԥш азыҳәан. Умхгьы сиррашәаӡомызт. Саб дыҟандаз!.. Саб дыҟазҭгьы...» Акәара санҭыс, сыҩт аҩныҟа.
– Ахацәа аибашьра ицеит, ахацәа еибашьуеит, иара абра дышԥаҳалахеи? Дқарымҽо ақыҭа далоуп, имгәацәада хәыцырҭа имаӡамкәа... – сан аухантәарак убри дизаӷьуан. Лгәы изыԥжәон Базрыҟәа. Аха илкыз... Илылшагәышьоз!..
– Шәымшәан, нан, ас мацара ицарыма, аибашьрагьы еилгахып, шәабгьы даап. Знык шәаб дааны дҟаландаз!..
Агәашәаҿ алашбжьы аагеит.
Сан дандәылҵ, ҳаргьы ҳналышьҭалеит.
Хьылқан ааҵәак лазқәынҵа агәашәаҽ дгылан.
– Ҳаи, нанхеит, абни уизхәыцуама? Ани сара сгәы кыдиххьеит. Ишԥыкәу, уааҵәа кажьны ушааз!..
Сан днеин, лааҵәа аалымылхит.
– Иазыбуаз, Хьылқан, ауадаҩ балаҳҵеит, сара снеины иаасымгози.
...Уиаахыс иҵӡозеи? Шаҟа ааԥынра аахьоузеи? Шаҟа ааԥынра ииасны ицахьоузеи? Саб рыцҳа... Аибашьра изыннажьыз ачымазара дсымнахын, аб дызмаӡамыз иеиԥш саанхеит...
– Ди, ибгәалашәауоу? – уахынла ҳанааидтәалалак иаацәырызгоит сара. Сыбла ихгылоуп схәыҷра.
– Ишԥасгәаламшәои, нан? Исгәаламшәакәа?.. Закәытә аамҭацәгьаз ҳазҭагылаз!..
Убасҟантәи лџьабаақәа лзеизыкәкәазар акәхап, сан ирласны деихәлаҳаит: лыбласаркьақәа лымамзар, харантәи иааиуа днаԥшны дылзеилкааӡом...
– Адырра ҟасҵоит, нас шәаргьы шәнеип имҳәази? – Заур игәы хьухьууа иаб днаизхәыцит. Ибла дныхгылеит. Иаб аҩны дыҟамижьҭеи абар ҩымчыбжьа инареиҳауп. Аха Заур урҭ амшқәа амзақәа раҟара идуузшәа ибон. Есҽны
аԥошьҭамҩангаҩ днаимазҵаакәа ҭынч аҩны дызтәомызт. Уи иангьы игәалҭеит, иандугьы игәалҭеит.
– Уажәы аԥышәарақәа дырҿызар акәхап. Аԥышәарақәа цәгьами. Ара иаҩызоу џьушьома. Уаҟа адырра аҭахуп... – лҳәон иан.
Заур иаб дызҭаз аинститут аҟны аҵара шымариамыз, аџьабаа ду шаҭахыз атәы иаб иҟынтәи акырынтә иаҳахьан. Уи иусура иахашәаланы изаанхоз аамҭа зегьы, хҩахак ҟамҵаӡакәа, ашәҟәқәа ирыдирӡылон.
– Сынтәаки ҽааныки роуп, нас иаргьы дырҵаҩхоит, – лыҷкәын игәы лырӷәӷәон Заур иан Мадина.
Заур иҭахын иангьы, иабгьы, иаргьы есышьыжь ашкол ахь еиццалозарц, еицаауазарц.
– Аԥышәарақәа дшаарылгалак, адырра ҳаиҭоит, усҟан еиҳагьы аамҭа иоуеит. Ҳаргьы уахь ҳаигап.
Заур иҽырҭынчны дтәан, ҿиҭӡомызт. Аха иаргьы игәы иҵхоз убрахь ацара акәын.
Аӡынтәи аԥсшьарамшқәа рзы акәзааит, аԥхынразтәи аԥсшьарамшқәа рзы акәзааит, Заур иаб Загә иани иареи иахьимгацыз ыҟаӡамызт. Заур урҭ анааигәалашәалак, дшаҟь-шаҟьо џьарак дузыртәомызт.
Мадина ауадақәа реилыргара даҿын. Уи ианакәзаалакгьы аҩны уаҩҵас, ицқьакәакәараӡа еилыргамкәа ҭынч лыԥсы лызшьомызт. Заур аԥхынраз ианоурышьҭуаз, абиблиотека аҟынтәи иааигақәаз ашәҟәқәа акы аарылихит даԥхьаразы. Аха убри аамҭазы ипатреҭҭыхга ахьықәыз илаԥш нақәшәеит. Днеин, аҭра иааҭыганы днахәаԥшит. Иҿыцҳараӡа, зыҽны изаархәаз аҽны еиԥш иҟан. Зны-зынла ашкол ахьгьы игалон, аха уи аныҳәақәа раан акәын. Иҩызцәа ирҵаҩцәа рпатреҭқәа ҭихуан. Иани иаби роуп уи изаазхәаз, имшира аназгәарҭоз аҽны. Усҟан Заур игәырӷьара ҳәаак амамызт. Раԥхьаӡа иан лпатреҭ ҭихит, нас – иаб, нас – ианду.
– Сара зегь рҵыхәтәаны аума спатреҭ анҭухуа? Уара сара зегь раԥхьа спатреҭ ҭухыр акәын, убриаҟарагьы угара сырҵысхьан, – лҳәеит Заур ианду усҟан, даахәмарны.
– Нанду, акы бацәымшәан, ибзианы аҭыхшьа анысҵалак, нас зегь раԥхьаӡа бара бпатреҭ ҭысхуеит. Ишҭысхуа бдыруоу? Идуӡӡаны... – налаҭеикит иара.
Заур ипатреҭҭыхга абарҵаҟны зҽеиҵыхны амырхәага ицәиалаз ацгәы инақәикит. Ҷахҳәа инеиқәикшеит. Аха аҩныҵҟа акгьы шҭамыз дназхәыцит.
Заур џьара данцоз, ипатреҭҭыхга зегь рыла еиқәиршәон. Нас иааигәаԥхоз зегьы рпатреҭқәа ҭихуан. Еиҳараӡак аҭыԥ ԥшӡарақәа, аҩн бзиақәа, ажәытә ргыларақәа, ашәаԥыџьаԥқәа, аԥсаатәқәа. Урҭ нас иҩызцәа идирбон, рҭоурыхқәа рзеиҭеиҳәон...
Заур цаха цқьак ааиԥшаан, апатреҭҭыхга ааирыцқьан, иара есымша дзыдтәалалоз истол инықәиҵеит.
Заур акыраамҭа дшаҟь-шаҟьо ауадақәа дрыҩнан, ихы зқәикра изымдырӡо. Игәалаҟара хҽны, гәахәарак имаӡамшәа акәын дшыҟаз. Аха нас даалҟьан, ус иҳәеит:
– Ди, сара аԥошьҭа аҟынӡа сцоит. Агазеҭқәагь аазгап...
Мадина илдыруан ариабжьаракгьы Заур уахь ихҭакны дызцалоз.
– Уца, аха ирласны уаа, – инаидылҵеит. Заур ахьышәҭҳәа дналбааит. Ашҭа дынҭҟьан амҩа ианыршәланы ақыҭа агәы шыҟаз иҿынеихеит. Уаҟа акәын аԥошьҭагьы ахьыҟаз.
Заур аԥошьҭаҿы днаӡарҩын акагьы шигмыз ауп наҟстәи дшааиԥылаз иҩыза ҷкәын Мыџьа. Уи дахьибаз дааигәырӷьеит.
– Заур уажәыгь шәымцаӡаци? – Мыџьа Заур днаиазҵааит, избанзар Мыџьа идыруан Заур иани иареи ныҟәара ицараны ишыҟаз.
– Макьана ҳамцаӡацт, – аҭак ныҟаиҵеит Заур.
– Иҟалеи? Адырра шәимҭаӡаци уаб? – Мыџьа уи ихы наиҟәикит дырҩегьых.
– Иҳаимҭаӡеит... аха ҳазыԥшуп, – иҳәеит Заур, ҵаҟа дышьҭаԥшуа.
Мыџьагь уаҳа ақәҿимҭӡеит, иҩыза зегь рыла деиликаауан.
– Аԥошьҭамҩангаҩ макьана дмаацт, хәыҷык аҟара ҳааизыԥшыроуп, – иҳәеит уи. Еиманы ашкол ашҭа инҭалеит. Ашкол
ашәқәа аркын иҵарбаҟаны. Инеины аԥсаҵла иаҵаҟаҵаз атәарҭаҿы инықәтәеит.
Ус, аусҳәарҭа аҿаԥхьа иааҭгылаз автобус деималеиҿалаха дааҭыҵит аԥошьҭаныҟәгаҩы. Заури Мыџьеи ахьышәҭҳәа иҩаҵибырҟьан, уахь рҿынархеит.
– Аа, Заур, иахьа сара усыргәырӷьар ҟалап, – иҳәеит аԥошьҭаныҟәгаҩ, урҭ шааидгылазҵәҟьа, – уаб уихамышҭзаап.
Заур иблақәа иаразнакы агәырӷьара мцабз нрыҵахәмарит. Атрымҳәа дышьҭыԥарц егьааигымхеит. Мыџьа днаихәаԥшит.
– Уажәы абарҭ сыцнажәгеи абнанӡа, нас шәареи сареи иҵегь ҳаицәажәап, – иҳәеит аԥошьҭаныҟәгаҩ.
Заури Мыџьеи ахьышәҭ-сышәҭҳәа уи иеидара аашьҭырхын, ишьҭаланы уахь рҿынархеит. Заур дызҵаз ԥыҭк ихьанҭан, уаҟа еидарак агазеҭқәеи ажурналқәеи ҭан, аха иара иласызшәа акәын ишибоз.
– Ди, о, ди! Нанду! – Заур, агәашә дшынҭалазҵәҟьа, ибжьы наиргеит аҩныҟа. Дыҩны дшааиуаз ҩашьомызт, иӡамҩақәа еибакны, аԥхӡы илыҵәҵәа.
Иани иандуи абарҵа иааҵагылеит.
– Ари жәбо! Ари жәбо! – инапқәа рхахо Заур қьаад бӷьыц хәыҷык харантәила инахәаирԥшит урҭ.
– Изакәызеи, мшәан, ариаҟара узыргәырӷьо? – инаиазҵааит урҭ.
Раԥхьа ашырҳәа ианду дналгәыдхахалан, дааигәыдиҳәҳәалеит. Нас – иан Мадина.
– Да исырбеи, уара? – Мадина Заур ателеграмма иикыз ааимхны днаԥхьеит. Уаҟа ианын: «Аԥышәарақәа срылгеит. Сышәзыԥшуп. Ирласны шәааи! Москва, асасааирҭа «Россиа». Ацанба Загә».
– Ҳцома, ди? Ҳцома? Дәыӷбала ҳцап, шаҟа бзиа избои сара дәыӷбала аныҟәарақәа! Папагь ателеграмма иаҳҭап даҳԥыларц. Бзиоума? Абилеҭ ҳмоур ҳәа бшәома? Абыржәыҵәҟьа ҳдәықәлоит!
Заур убриаҟара дааӷьаҵәыӷьаҵәит, мап ицәукыр, акьыжыҳәа инеимеиҭәар ҟаларын.
Мадинагьы уи игәалаҟара даԥықәсылар лҭахымхеит.
– Ҳцоит, ҳцоит... Аԥышәарақәа бзианы ириҭазар акәхап... Ҳҽеибаҳҭароуп! – ларгьы гәырӷьарак даашьҭнаԥааит.
Заур ахьышәҭҳәа иуада дныҩнаԥалан, али-ԥси рыбжьара иҽеилеиҳәеит. Имаҭәақәа исумка инҭеиҵеит. Ипатреҭҭыхга аашьҭихит. Мадинагьы лҽааиқәлыршәеит. Уаанӡа илырхиахьаз амаҭәақәа нҭаҵаны, лчамадан аашьҭылхит.
– Нан, машәыр шәмыхьааит амҩан. Ахәыҷы бихылаԥшла. Арахь акагьы хьаас иҟашәымҵан. – Заур ианду урҭ акыр инаскьалгеит. Дныҳәаныԥхьан амҩа иқәылҵеит.
...Адәыӷба ықәҳа ацара иаҿуп. Заур аԥенџьыр дадтәалоуп. Адәеиужьрақәа, ашәаԥыџьаԥқәа, ақалақьқәа...
– Хара ҳнеиаанӡа идәықәаҳҵаз ателеграмма имоуеи, ди?
– Ишԥаимоуеи? Уи уа даҳԥылоит. Ҳдәыӷба аннеиуа идыруеит...
Заур игәҭакы ирласны инанагӡарц аҭахызшәа, адәыӷба аныҟәашәа еиҳагьы иацнаҵоит.
Мизан ашкол ашҭа анаӡараҿы игылаз аԥсаҵла дамҵагылан, иаԥхьа ихәмаруаз ахәыҷқәа дрыхәаԥшуа. Шаҟа ргәы рҭынчны, ргәы каршәны, илахҿыхӡа ихәмаруазеи ахәыҷқәа! Аамҭа хәыҷык шаароулакҵәҟьа, ампыл неимҵԥаауа ирыманы инықәлоит адәы. Нас иршәны амҵәышә еиԥш икнаҳау акаҭа хаха ирызҭаршәыр, закәытә гәахәароузеи ироуа! Рыблақәа нырхалашоит, иҭыџьџьаауа...
Мизан класск аҿы ицтәоу иҩыза Заур днеизыԥшит. Уи дахьыхәмаруаз ихы-иҿы еицраланы, аԥхӡы иҿыҵәҵәа дцон, ихьшьыцба блақәа џьарак иҭамгыло. Зегь реиҳа убри ампыл акаҭа изҭаршәыр, афырхаҵа ззырҳәоз иара иакәызшәа игәы иабон. Ампыл, егьаџьара ицаргьы, ахьышәҭҳәа инапаҿы иааиуан. Иԥсы шԥаӷроу уҳәарауазеи абри ампыласра! Ампыл азыҳәан иаҭахызар, аҵла дықәымлои!.. Аурок аҿы дантәоугьы, ампыл ауп ихы иҭоу...
Мизан, урҭ илаԥш нарҟәиган, даахьаҳәны аанда днавалеит. Дааҭгылан, ишәҟәы инацәа ахьыбжьакыз иаартны аԥхьара
далагеит. Ԥыҭрак ашьҭахь ишәҟәы неикәеиԥсан, дхәыцуа иҿынеихеит.
«Уажә дшыҟоу здырхуада сан? Деицәахазар?.. Деицәахазар, сара дабазбои? Сара дызбаӡом... Иацуха еиԥш дысзыӷьаҵәыӷьаҵәуазар, сааигәара уааи, нан, ҳәа? Сара ара сыҟоуп... Наҟ инҵәандаз иара аурокқәагьы!..»
Мизан даахьаҳәын, ашкол аанда иавсны ицоз амҩаду ахь дынхьаԥшит. Аха амҩа ҭацәын, аӡәгьы данӡамызт. Амҩа нымҩахыҵ аклуб гылан, аклуб анаҩсан – ахәышәтәырҭа, уи иаҿаԥшуа аамҩахыҵ – аколнхара акантора.
Мизан, убарҭ зегьы илаԥш нарҟәиган, насҭхашәа игылаз аҵлаҿы днеин, ижәҩахыр надҵашәа, ихы ларҟәны ашәҟәыԥхьара дналагеит. Ашкол ашҭаҿы ихәмаруаз ахәыҷқәа рышьҭыбжьгьы иаҳауамызт. Убас дышгылаз ауп, ахьышәҭҳәа, рацәак ихарамкәа, ахәышәтәырҭа аԥхьа машьына ласык шаангылаз. Ишәҟәыԥхьара дааҟәнахын, уахь дынхьаԥшит.
«Ди деицәаханы, ахәышәтәырҭахь дыргозар?» – аҷкәын ихы инҭашәеит.
Амашьына акыраамҭагьы ашәқәа аатуамызт, аӡәгьы дҭыҵуамызт. Шьоукы аҩныҵҟа иҭатәаны аицәажәара иаҿын. Ашьҭахь ашәқәа руакы аатын, аӡәы дааҭыҵт, аха уи иаб иакәӡамызт. Акантора шыҟаз иҿынеихеит. Игәы хәыҷык уи иааиқәнаҳәалазшәа ибеит.
Мизан иан дычмазаҩхеижьҭеи, дахьцалакгьы ибла ихгылаз лара лакәын. Ашкол ахьынтәи данааилак, дналԥырҵны шьаҿак ҟаиҵаӡомызт. Лара уи дахьихәаԥшуаз, лгәы еиқәыннаҳәалон. Данаалхагылалак, – нан, Мизан, ара саԥхьа уаатәеи, – лҳәон. Лаԥхьа дналыртәон. Лнапы ихы иналылшьуан. Ихы-иҿы еиқәара хәыҷы, ибла гәаԥшь кәеикәеиқәа блала иааимылдон. Нас диазҵаауан: ашкол аҿы жәабжь ҿыцс ирҳәаз, изиазҵааз, хәшьарақәас иоуқәаз ртәы. Лара урҭ рзыӡырҩра бзиа илбон. Мизан имшынҵа цәырганы, ахәшьарақәа ахьырныз лирбон. Аҵаразы уи игәра лгон иан. Иҵатәқәа мҵакәа мышкгьы ашкол ахь дымцаӡацызт.
Лара дахьышьҭаз акаруаҭ ахаҟны ҟәардәк гылан. Уи аҟәардә аҟны ариабжьарак илыдыргалахьаз ахәшәқәа ықәгылан, ашьушьа хәыҷқәа ирҭаҭәаны, қьаад шкәакәа хәыҷқәак рыдырҷабланы. Мизан урҭ анлыржәтәыз идыруан. Амҳаҵә ианҭәалан иналиркуан, нас аҵәцала аӡгьы налиҭон. Избанзар, ахәшәқәа иааузымчҳартә еиԥш иашақәаз ыҟан.
– Умшәан, нан, умшәан, сара сыбзиахоит, – лҳәон лара уажәы-уажәы, Мизан игәы каҳар ҳәа дшәаны.
Мизан иан дрыцҳаишьон цәгьалаҵәҟьа. Уи ибон иан данычмазаҩхоз лыԥштәы шеиҭалкуаз. Лара хәыҷык агәабзиара азыҳәан дуашәшәыран. Усҟан иара аказыҳәан ихы деигӡомызт. Ҩнгьы-гәарагьы иара иакәын избоз...
– Ушьҭал, нан, ушьҭал! Ацәа угымхеи, аҵх акыр цахьеит, нас ашьыжь узгыларым! – лҳәеит иаха данааԥш, Мизан аԥенџьыр иадгылаз астол дадтәаланы ашәҟәы даԥхьошәа анылба. Иара ианакәзаалакгьы ашәҟәқәа уахынла акәын данрыԥхьоз. Аҵхгьы акыр инаскьеигон ашәҟәы дшаԥхьоз. Ашәҟәқәа рыԥхьара бзиа ибон. Ианакәзаалакгьы шәҟәы ҿыцк ишәыра ианҭамыз ҟалаӡомызт...
Мизан иҽааилыхны днышьҭалеит, аха акраамҭагьы дзыцәомызт. Иблақәа ҟәызгаӡа иааԥшуа аҭуан даҵаԥшуан. Лара зны лыблақәа нхылҩон, зны иаалыртуан.
Уахынла ауадаҟны алашара дырцәаӡомызт. Мизан иан данычмазаҩха нахыс ишаркыз иаркын илашаӡа. Иара уахынла данааԥшлак, дҩагыланы днеины иан дналыхәаԥшуан. Нас деиҭанышьҭалон...
Мизан иаб Ҭарыҟәа, ашара адәы ишнықәлалак, дҩагылон. Амаҵурҭаҿы амца неиқәиҵон. Арахә кырриҭон, еилиргон...
– Да, уааи сара сҟынӡа, нан, – лҳәеит Мизан иан ашьыжь.
Иара дгыланы, иҿы ӡәӡәаны иҽеилеиҳәахьан.
– Какалк аакны уца ашкол ахь! Уагымхааит. Сара уажәшьҭа акагьы сыхьуам, сыбзиахоит, – лнапы мчыдақәа неихьылшьит. Лыбла ӷрақәа разӡа иара ихәаԥшуан, дунеихаан нҵәара зықәӡам лгәаҳалалра, лгәыцқьара, лгәыразра рхыҳәҳәыла. Мизан уи длыхәаԥшуа дгылан ԥыҭраамҭак, ашьҭахь, лажәа ҩбамтәыкәа, какалк ааикын, ишәҟәыҭра аашьҭыхны ашкол ахь иҿынеихеит.
«Исарҳәо сеидру? Аҩнгьы исымҳәаӡеит уи аӡбахә ала акгьы. Сара иацы арахь саартә сыҟаӡамызт. Сан лгәы бааԥсын, дааныжьны сзымааит. Сара иеилыскаауеит, саарц сыхәҭан. Сара саауан, ихашәҵару? Аха сан?.. Нас ишԥаҟасҵарыз? Ари сара сыхәҭаа акәхап... Сара зныкыр исыдырҵахьоу намыгӡакәа иаансыжьхьома? Уажә шәара аҽакала шәгәы иаанагозар ҟалап... Сара аиаша сҳәоит... Амалахазгьы сҩызцәа аус ахьыруаз иаансыжьырц сгәы иҭаӡамызт. Сзымааз шәара ишәзымдыруазар ҟалап...»
Мизан ашкол ашьҭахь дгылан ишәҟәыҭра кны. Ашкол ашьҭахь зегьы баҳчараны инашьҭын. Еиуеиԥшым ашәырҵлақәа еиҭаҳан, еилфаҷа еилыхны, иеиҟараӡа. Урҭ рацәак рхыҵӡомызт. Ԥхарра хәыҷык роугәышьар, ибыбышӡа иааҟалоит уажәшьҭа. Араҟа акәын ашколхәыҷқәа есышықәсагьы уҭраҭыԥс иахьрымаз, иахьҭаарыхуаз. Классцыԥхьаӡа хаз-хазы иалхны аҭыԥқәа аанкылан ирыман. Араҟа дара ирбаҳауан, иркәакәон, идрашәон, иеицлабны алаҵатәқәа ларҵон, ауҭраҭыхқәа аадрыхуан. Уажә Мизан дахьгылаз дара рыкласс иахьаҵанакуаз аҭыԥ аҟны акәын. Илаԥш адырхалан дахәаԥшуан. Оумашәа иубашаз, иахьабалак ибаҳаны иҟаҵан џьарак ада.
«Ари сара сыхәҭаа акәхап иаанрыжьыз», – Мизан уи дназхәыцит. Аха иҩызцәа абас ҟарҵарызма? – Убри изеилкаауамызт.
Иацы, амҽыша, афбатәи аклассаа еизаны, абри дара ирыҵанакуаз адгьыл анырбаҳауаз, иара дахьрылахәмыз игәы иалан. Иан хәыҷык аҟара дааиӷьхар, иаргьы даарц игәы иҭан. Уи аӡбахә ала аӡәгьы акагьы иеимҳәаӡацызт. Аха ус изыҟамлеит аусқәа. Иахьа уажәшьҭа арҵаҩгьы дышԥеиҿаԥшуеи?
Амра абз ашьхара иаавҵнаган, иахьабалак инықәыҷҷеит. Абырфын рахәыцқәа реиԥш амырхәага шәахәақәа нканаԥсеит. Ашкол аԥенџьырқәа инрыдыҷҷалеит ицырцыруа, еилыбзаауа.
Мизан, рыкласс ашә аартны даныныҩнала, Асида лыда аӡәгьы дыҩнаӡамызт. Асида заанаҵы даан, аклассӷәы дадгыланы арыцқьара даҿын. Асида ари акласс аҿы старостас дыҟан. Егьырҭ рҩызцәа макьаназ имааицызт.
– Шьыжьбзиа! – иҳәан, днеины ипартаҿы иныҵеиҵеит ишәыра. Асида даахьаҳәын, уи днаихәаԥшын, аҭак ҟалҵеит. Аха иара, абжьааԥны еиԥш акәымкәа, дҭынчӡа дыҟан.
– Уабаҟаз иацы, Мизан? Узымааи ашкол ахь? Уара уда зегьы ыҟан. Зегь рыхәҭаақәа ҟарҵеит.
Асида аклассӷәы аалрыцқьан, акьынтыжә аклассӷәы авараҿы инхылшьын, дааины Мизан днаидгылеит.
Мизан ихы ларҟәшәа икын, аха ашьҭахь иҽыҩеиҵыхны дналҿаԥшит.
– Сара сзымааит, Асида, саартә сыҟамызт. Сан лгәы бааԥсын...
Асида ианакәзаалакгьы агәра лгон Мизан ииҳәоз. Амалахазгьы лхахьы имааицызт Мизан амц иҳәоит ҳәа. Уи иҟынтәи амц ажәа аӡәгьы имаҳацызт.
– Нас уажәы дышԥаҟоу? – днаиазҵааит лҽаарҭынчшәа.
– Санаауаз деиӷьын, аха...
Ус аҵәҵәабжьы аагеит. Аџьџьаҳәа акласс иааҩналеит рҩызцәагьы. Зыблақәа ҵархәны Мизан инаихәаԥшқәазгьы ҟалақәеит...
Акласс аҟны ҭынчран. Амҵ ԥыруазар иуаҳарын. Ари акласс напхгара азызуаз арҵаҩы Ҭанас Бинагә-иԥа ахәыҷқәа зегьы бла-бла иааимидан, днатәеит. Уи аҵатәхәқәа анымҩаԥигоз ианакәзаалакгьы аӡәгьы иҷытбжьы уаҳауамызт. Иаргьы убас акәын ишиҭахыз. Ажурнал ҟьаҟьаӡа иаартны инықәиҵан, днаныԥшылеит, Нас ихы ҩышьҭхны Мизан иахь дынхьаԥшит, акы ааигәалашәазшәа. Мизан, уи илаԥш иқәшәаанӡагьы ицәа иалашәахьан, рырҵаҩы иахьа димазҵаакәа ус дшаанимыжьуаз. Урҭ зегьы зыхҟьақәоз ауимдырхуаз.
– Мизан, угыли! – инаидиҵеит уажәы. – Уабаҟаз иацы? Асабшаҽны иеибаҳамҳәахьази, абри ҳара иҳаду аҭыԥ хәыҷы баҳаны иҟаҳҵароуп ҳәа. Иухашҭма?
– Исхамышҭӡеит, аха... – ихы ларҟәны дгылан.
Иҩызцәа зегьы рылаԥш иара изхан.
– Нас иҟалазеи? Иухьзеи?
– Ҭанас Бинагә-иԥа, сан лгәы бааԥсын...
– Амц иҳәоит, амц иҳәоит! – Заур дахьтәаз дҩыҵхахашәа ибжьы наиргеит. – Сара иацы дызбеит, амаланыҟәа дақәтәаны, дыҩуа абрахь дыбжьан.
– Усоума, Мизан?
– Ус акәӡам. Сан лгәы бааԥсын. Ахәышәтәырҭа аҟынтәи ахәшәқәа аазгон... Аҳақьым исиҭан...
– Ииашоуп ииҳәо. Мизан амц иҳәаӡом, – лҳәеит Асида дҩагылан. Зегьы днарыхәаԥшит.
Уаҳа ажәакгьы рымҳәаӡеит. Асида днатәеит.
– Ибзиоуп. Уара ухәҭаа аанханы иҟоуп...
– Уи сара избаҳауеит, – иҳәеит Мизан. Акласс аҿы ҩаԥхьа иааҭынчрахеит.
Мизан дахьтәаз Заур ииҳәаз дназхәыцит. «Избан уи изиҳәаз сара амц сҳәоит ҳәа? Зныкыр дызжьахьазма?!» – игәы иналакьакьеит Мизан ихьухьууа. Уҩызцәагьы уанырзеилымкаауа ыҟазаап...
Аҵәҵәа аныҟала, зегь акласс иныҩнбӷьыжәааит. Мизан ашьшьыҳәа ишәҟәҭра аашьҭихын, дындәылҵит. Асида Мизан днаихәаԥшит, аха акагьы лымҳәаӡеит, Мизан иҩызцәа акы иалацәажәо, ашкол ашҭа иқәланы илеиуан.
– Уа шәаанҿаси, ак шәасҳәоит сара, – Асида лыбжьы нарықәлыргеит. Асида дыҩны днарыхьӡеит. Ак ралҳәо далагеит. Иара урҭ днарыхәаԥшын, ашкол днавалеит.
«Иахьа хәыҷык аҟара сбаҳап, нас аҩныҟа сцап. Сан дшыҟоу здырхуада?..»
Мизан ишәыра нышьҭеиҵан, ашкол ашьҭахь икыдгылақәаз абаҳақәа акы аарылихын, ихәҭаа ааныжьны иахьыҟаз днахагылеит.
«Сара сзымбаҳауа џьышәшьома? Избаҳап ари сара. Абасоуп шәара аҩызара шеилышәкаауа?..»
Убри аамҭазы наҟынтәи Асида дааидгылеит:
– Мизан, уца уара аҩныҟа, ҳара иаабаҳауеит.
– Ҳара иаабаҳауеит, уи иаразнак ала ҳалгоит, Мизан! – иҳәеит Заургьы иҩызцәеи иареи ааины иахьгылаз даарылҵшәа.
– Уца, Мизан, уца! – инаиқәрыԥсеит. Мизан урҭ иреиҳәашаз издыруамызт. Зынгьы даанҿасыр иҭахын, аха... Иан шьыжьаахыс дшыҟалаз здырхуадаз...
Ишәыра аашьҭихит. Дгәырӷьаҵәа иҩызцәа днарыхәаԥшит. Дахьеилыркааз гәахәарак ааинаҭеит. Рыкласс аҟны ианакәзаалакгьы аицхыраара рыман. Агәашә дныҭҟьеит...
... – Хар сымаӡам, нан, уажәы еиҳа сеиӷьуп, аҳақьымгьы дыҟан араҟа, уажәшьҭа ирласны быбзиахоит, иҳәеит...
Мизан иан лаԥхьа дгылан дылҿаԥшуа...
Лара лыблақәа лхаччо дихәаԥшуан...
Адамыр акыраамҭагьы астол дадтәалан, изнапык ицламҳәа иаҵаргәаны, иаԥхьа иқәыз ашәҟәы даԥхьо. Аха ашьҭахь даагылан, ауада дныҩнаԥшы-ааҩнаԥшит. Аԥенџьыр дналԥшын, адәныҟагьы дынхьаԥшит.
– Сара ххылақәак сыҟәшәароуп, – дҩагылеит Адгәыр ианду. – Уани уаби аанӡа џьара ҟәыдк рзаҳчаԥар, иаҳџьыршьап, – днеины, аҟәџьал хәыҷы ахәараҳәа ишуа ахәышҭаара иахьыҽҳәагылаз днахаԥшит. Нас дындәылҵын, ауҭра шыҟаз лҿыналхеит.
Убри акәын Адамыргьы ииҭахыз. «Шәара ара шәыҟаз, сышәҟәқәа! Шәыԥсы ааиҭашәк!» – ахьышәҭҳәа дындәылҟьеит. Аха агәашә аҟынӡа дымнаӡацкәа, имшынҵа анааигәалашәа, дџыхӡа дааҭгылеит. Уи иахьа уаҩ даныԥшылартә иҟамызт. Ишьҭахьҟа даақәҵәиааит. Аҩны дшааизҵәҟьа, хымаԥсыма имшынҵа ишәҟәҭра иааҭиган, ианду дахьышьҭалоз акаруаҭ ашьапаҿы агәабанқәа дҩарыхан инаҵеиҵеит, аӡәгьы имбартә. Иахьа уи иандуҵәҟьагьы даныԥшылар иҭахымызт.
– Уабацахуеи уажәы? Ухы иабаҭашәеи? – Адамыр дандәылҵуаз аамҭазы ианду лылаԥш дныҵашәеит.
– Сааиуеит, нанду! Уажәыҵәҟьа сааиуеит! Акы бысцәымшәан, хәыҷык саахәмарроуп! дааҭгылашәа иун, ибжьы налықәиргеит ианду.
– Нан, Адамыр, уҵатәқәа ухамышҭааит, уҵатәқәа! Уани уаби уажәшьҭа ирласны иаауазар акәхап, рацәак уҽнумырхацәан! Иуаҳама?
Аха Адамыр уи иаҳауа дыҟахызма! Уажәраанӡа ҭаха изымҭоз ахәыцрақәа дыртәыртәын, акагьы дакӡамшәа, ашҭа дныҭҟьеит.
Ианду лхы рҵысуа уи дизыԥшуан.
– Ианду дикәхшахааит, иахьа ашкол ахьынтәи дааи уажәи рыбжьара хҩахак ҟаимҵацт. Иҵатәқәа дшырҿу дырҿӡоуп. Шаҟа дрыԥхьахьоузеи? Насгьы шаҟа рырҭозеи аҩныҟатәи адҵа ҳәа? Уиаҟара ахәыҷымоу, адугьы изышьҭыхрым... – Адамыр ианду даалырҽхәеит иани иаби рҟны ауха, крыфаншьҭахь, зегьы ашьшьыҳәа ианааилатәа. Уи ус акәын, Адамыр ихаҵкы калыршәуамызт. Џьара лҳәатәы хаимҵаргьы, ианалыжьуан, иани иаби рҟны ицәырылгомызт. Адамыргьы уи атәы даараӡа еилкааны иман. Џьара акы лҳәаӡарц лгәы инҭалкхьазаргьы, иара лхаҵкы-лыԥсаҵкы дцо, дааиргәыбзыӷуан.
Аб ахәышҭаара азааигәараҿы, ишьапы еиқәыршәны, газеҭк даԥхьон. Ан хазы аҩнытә усқәа дырҿын.
Адамыр уажәы иҽырҭынчны дахьтәаз даахырсасит. Иблақәа ҭааӡа, ианду дналыхәаԥшит.
– Нанду, ацәа сакит сара, – иҳәеит иҽеиқәырпатаӡаны. Иани иаби иахьраҳауазгьы рацәак иҭахымызт.
– Уҵатәхәқәа ҟауҵахьазар акәхап? – Адамыр иаб ихы дааҩахан, днаиазҵааит, рацәак имырхьаацәакәа, аха уи иҵаашьа злаҟаз ала иудыруан ус аламала илакҭа ушынҭаимырԥшуаз.
Адамыр иаразнак акы дааилнашьаазшәа ибеит. Ииҳәара иҿамшәеит. Ианду лҟны еиԥш, иаб иҟны дызцәажәомызт. Ишԥаҟаиҵари, ишԥаиеиҳәари иаб?
Ианду ахьышәҭҳәа иԥсы дааԥшәмахеит:
– Иҵатәхәқәа ҟаимҵакәа, иахьантәаракгьы ԥхьароуп дызҿу, – анду дҩагылеит, нас Адамыр лхы наиқәлкит: – Ушьҭасҵап, нан, ушьҭасҵап, укарамхеи. Ас есҽны ариаҟара ашәҟәы уанаԥхьа, упрафесархап, уаҳа узакәхои? Ҳара ҳхаан заҵа ашәҟәы ҳадмырԥхьарыз, ҳамԥан иқәыргалозма? Уажәы зегьы рыблақәа ааҭнахаанӡа шәҟәыԥхьароуп изҿу. Уԥсы шьа,
нан! Уааи арахь, укаруаҭ хазынахә ахь! – днеин, акаруаҭ аҿы ахыза ныԥхьалыршәҭын, ахчбаба днас-ҩасын, иаалырҽеит.
– Сара цәгьалаҵәҟьа ацәа сакит, нанду, – Адамыр астол дҩахыҵын, уахь иҿынеихеит, ихы кажь-кажьуа.
– Умыцәои, нан, умыцәои!..
– Шаҟа бзиа избозеи сара ацәара. Нас, нанду, ани ак сыбымҭалози... аџьынџьыхәа... – ибжьы ныҵакшәа ианду ллымҳа дынҭахәыҭхәыҭит Адамыр.
– Ибзиоуп, уанду дукәхшахааит, уҽеилыхны ушьҭали, сара уажәыҵәҟьа иузаазгап уи, – анду ашьшьыҳәа, лышьҭыбжь аӡәгьы имырҳакәа дындәылҵын, лҿыналхеит.
– Закәи, ари ахәыҷы даазқәылаз заанаҵы дышьҭало далагеитеи? – Адамыр иаб даацәажәеит, аха Адамыр ахыза ихы иақәиҵахьан, иаб ииҳәаз имаҳаӡазшәа ҟаиҵеит. Адамыр ианду данааи, маӡала лџьыба џьынџьыхәак ааҭылган, ашьшьыҳәа ахыза дааҩахашәа, Адамыр иахь лнапы нхәыҵалҵеит. Адамыр уи дазыԥшымзи, дгәырӷьаҵәа иаалымиԥаан, лнапы наигәыдирӷәӷәалеит.
– Уцә, нан, уцә! Аԥхыӡ бзиа убап. Цәамҭхаа бзиа уоуааит! – ихыза наҟ-ааҟ инаивалыџьгәеит.
Адамыр игәы ҩарханы дахьықәиоу илацәақәа еиқәԥсоуп, аха акы игәы ишҭыхауа ҩашьом, иқьышәқәа қәац-қәацоит, инапала ахыза иҵганы инаирхаха-ҩаирхахоит... Ианду ахәышҭаараҿы дтәаны ахахара даҿуп, Адамыр иҟаиҵақәо макьаназы илбом.
– Иаа? Изакәызеи зышәҳәа?.. Ишԥа?.. Шәызусҭқәада, уара, шәара? Ишәҭахузеи сара сҟны?.. Сароу?.. Сара сышьҭалахьеит шәымбаӡои? – Адамыр ибжьы изҭкаауам. Дыхәцәырххо шьоукы рацәажәара даҿуп, аха изусҭцәоу цқьа изеилыргахуам.
– Ҳара уҩызцәа ҳауп, ҳаузымдырӡеи, уҩызцәа. Ҳааит узҿу гәаҳҭарц. Егьаџьара уҽуҵәахыргьы, зегь дара роуп, уҳаԥшаауеит. Уаҳзымԥшаауа џьушьозаргьы ҟаларын!.. – быжьқәак иаҳауеит. Уамашәа ибоит Адамыр. Гагақәоушәа шьоукы иаԥхьа игылахыуп.
– Ишԥа? Сҩызцәа шәакәзар, изакәызеи арҭ ишәхарԥақәоу? Ишәкқәоу закәызеи? Алабақәа кны шәзысхагылоузеи сара? Иҟасҵазеи ус цәгьарас? – Адамыр ихыза ныԥхьаиршәҭын, дынхықәтәалеит. – Сызлоу закәызеи, мшәан? Ԥхыӡума? Лабҿабоума? – инапқәа иаԥхьаҟа инаирххеит. Пылҳаҭрак далоуп уаҳа даазалымҵуа.
– Угыл уажәыҵәҟьа, угыл! Узыхәцәырххозеи? Ҳуацәажәарц ҳҭахуп ҳара ҳнуҿагыланы. Иазхоуп уажәшьҭа иахьынӡаҳачҳахьоу!.. Угыл, угыл, ҳамҳәеи!..
– Ишәҭахузеи, уара, сара сҟны? Шәсыдызцалазеи? Сызшәыршәозеи ааҵәақәа шәхарԥаны, абынуаа реиԥш шәҽыҟаҵаны? – Адамыр дҩагылахуеит. Иаԥхьаҟа дшәо-дӡыӡо шьаҿақәак неихигауеит, аха иблақәа изыхтуам.
– Ҳуазҵаауеит уҵатәхәқәа зегь ҟауҵахьоума уара? Избан ас заанаҵы узышьҭалаз? Иарбан шәҟәқәоу уара уҵатәхәқәа ирхаршәалан узыԥхьақәаз? Мамзаргьы акгьы уамыԥхьаӡоу? Ирлас, ирласны аҭак ҳаҭ! Уиаҟара аамҭа ҳамам. Ҳара иҵегь ҳаԥхьарц ҳҭахуп, иҵегь ҳҵарц. Аха уара?
Адамыр ахы наихәлашәазшәа дгылоуп. Дзықәшәазеи, уҳәарауазеи?
– Уара, иугәалашәома, аакьыскьа ашкол аҿы, зегь ҳаԥхьа угыланы, ажәа ҳауҭахьан. Абасоуп ишыноугӡо уажәа? Ҳара ҳҩызара уаԥсамхеит уара. Ҳара ҳҩызара ныҟәзго деилҟьазароуп, дмаашьозароуп, аҵарагьы бзианы иҵозароуп. Аха уара?.. Уҳаԥыс абыржәыҵәҟьа!.. Уареи ҳареи даҽакала ҳаицәажәароуп уажәшьҭа! Уаҳагь ԥсыхәа амам! – уажә урҭ абжьқәа еиҳагьы иӷәӷәахеит. – Уаазқәылаз ахәмаррақәа ухаргало уалагеит, заанаҵы ушьҭалоит, уҵатәхәқәа цқьа иҟауҵом! Нас абри иахьӡума ламысла аҟазаара уҩызцәа рыгәҭаны? – Аҷкәынцәа Адамыр еиҳагьы иааигәаӡаны инаидгылазшәа ибеит, рлакҭақәа ҵыршәааны.
– Шәсыламкьысын, сҵатәхәқәа ҟасҵоит!.. Есымшагьы иҟасҵоит!.. – Адамыр ибжьы изыҭкаауам.
– Мап, мап! Ҳара угәра ҳзымгауа аҟынӡа ҳноугахьеит! – игоит абыжьқәа.
– Уажәшьҭарнахыс сыгәыра жәга, аиаша шәасҳәоит... Шәызжьом... Нанду!.. Нандуаа!.. Бабаҟоу?.. Шәсыцхраа!
Ижәымбои, сҩызцәа сыгәыра шырымго!.. – Адамыр ибжьы акаҩҳәа инҭиргеит. Дҩаҵҟьан, дгьежьуа ауада дааҩналеит.
– Иухьзеи, нан, иухьзеи? Уанду иԥсыша, иҟалазеи? – дшәеит анду.
– Исышьҭоуп, нанду, исышьҭоуп, ибымбаӡои? Наҟ сыргарц рҭахуп, рлабақәа кны... Аха сара изуам!.. – Адамыр ауада агәҭа игылаз астол дакәшоит, дакәшоит. Ианду лнапқәа ҟьауа уи дишьҭоуп. Дихьӡаны даанылкыларц лҭахуп, аха дызихьӡом.
– Умшәан, нан, умшәан! Сара ара сыҟоуп, умшәан! – анду лыбжьы гоит.
– Иҟалазеи уаха? Иҟауҵо закәызеи, Адамыр? – дааҩнашылеит Адамыр иаб.
– Сыҷкәын, нан, сыҷкәын, иухьзеи? – Адамыр иангьы ари анылба, ишҟа днаҭрысит. Ан, анду, аб зегь Адамыр ишьҭоуп, еиқәҟьашо, аха дырзаанкылом. Астол иахагьежьуеит рызынтәыкгьы.
– Сҩызцәа зегьы рлабақәа кны исхагылазшәа збеит, уара уеиԥш иҟоу иҩызара ҳҭахым, ҳара иаҳҭаху ҳҩызарагь илшозароуп ҳәа. Сан, шәара ишәасымҳәаӡацт... Саазқәылаз ихәарҭамкәа сҵатәхәқәа сҽырзыҟасҵо салаган, аизара сыдҟарҵалеит акласс акны. Сара ажәа рысҭахьан... Сан, сара соуп зегь зхароу... – Адамыр иблақәа лаӷырӡыла иҭәны, иан дналыҵаԥшит. – Шьҭарнахыс сара сҵатәхәқәа ҟамҵакәа ашкол ахь сцом... Исԥырхагахаз сара издыруеит. Уи сара сымч ақәхоит. Аа, ишәымбари? Иабаҟоу сышәҟәқәа!.. – Адамыр уажәы ишәҟәқәа днарызхьааит. Уахь иҿынеихеит.
Иани иаби шанханы, игыланы Адамыр изыԥшуан.
– Ҳаи, нан, аҵара ус имариоума? Ицәгьами? Аха уара уацәымшәан... Арҭ аҵара дуӡӡақәа зҵақәаз ус мариала ирҵаз џьушьома? Уаԥхьала, нан, уаԥхьала! – анду Адамыр ихы шьышьуа, астол аҟны днаган дналыртәеит.
Адамыр иблақәа инапы нархишьылан, иааирыцқьеит...
Амҩа, амашьынақәеи аҽуардынқәеи аӡынразы иҭӷәыхаа иҟарҵан, џьара-џьара макьаназы аӡытҟәақәа ҭатәоуп игазго,
аха аԥхынразы, урҭ аӡытҟәақәа анҭабалак, адгьыл ушнеиуа ууардын нҭаҳартә еиԥш, иҭагәаҩа-ҭаҩаҿаӡа иаанхоит. Ари амҩалоуп ҳарҭ аԥхынразы ӡҭалара хәа Кәыдрыҟа хәыҷи-дуи ҳаибарҳәаганы ҳазлацо.
Ашәаԥыџьаԥра уҵашьшьы... Мап, уажәы уахь рацәакгьы сымцеит. Саамҩахыҵын, саби сареи ҳашҭа ахкааразы абжьынҵ быца ахьаҳҿаз снылалеит. Араҟа макьаназы, егьа узҿозаргьы, абжьынҵ быца аман. Абна аҷытыбжь ылгом, икаууа, иҭынчраха, еиқәыӡырҩуа еикәагылоуп зегьы, иаацәырҵыз амш ҟәандақәа дара рзыҳәан иԥсыршьагаха, игәыҟаҵагаха.
Абжьынҵра илагылаз ахьаца ду амҵан сҽааныскылеит. Уи аԥашә дуқәа еиқәырхәаны, адгьыл иалыҳәҳәон ицәеиқәа-цәеиқәараӡа, икылгәыгә-мылгәыгәӡа. Иахьабалак ашыцламшә хәымбабисаӡа иақәын. Аҽеимыртаӷа, даараӡа акрызхыҵуа шакәыз удырратәы, амахә ҩыз дуқәа еиужьны игылан. Амҵан, саб аҽага хәқәеи абаҳа хәқәеи ахьиҟыцәҟыцәыз, ацәыцә еикәырҳәы-еикәырҳәны, ицәхаԥшь-хәаԥштәылаха икаԥсан. Ԥыҭк сааҭгыланы, саанаԥшы-ааԥшит. Убасҟан, ҵууҳәа зыбжьы гоз аԥсабара аҭынчра еилаганы, зхы зыхьуаз ҵларкәыкәк, ҵлак амахәҭа ҩара инадтәалан, атыгә-тыгәҳәа ишалшоз ахы наннаҟьеит, нас абжьы ҵарыхәҵәаӡа инхаланаҵеит. Нахьхьынӡа, хара, хьажьы ҭаҟьаҭаскгьы уи инақәҿнаҭит. Аԥсабара маҷк иаадырлахҿыхит.
Ԥыҭрак ус сгылан, сууаӡа. Ҩаԥхьа абнара аҭынчра нахатәеит. Абна аҭынчра сазыӡырҩуеит, сгәы азыбылуа.
Абыца ахьаҳҿаз, инкылырхаа-аакылырхааны, абжьынҵ хҿарақәа кьацә-кьацәӡа иааԥшуеит. Закәытә быцаз, иҿаҳәа-ҿаҳәаны, усҟан абра, ахьаца хажәаа ашьапаҿы инеиқәҳажьыз! Ара ишышьҭаз ицәеит, иканӡеит, итиуа, иманшәалаханы, аанда иахоуҵартә еиԥш иҟалеит. Нас ауп напы анаҳаркы. Саб илаԥш џьеи исыхижьрын убри аанда ҳахьынӡаҿыз. – Абас иҟаҵала, умыццакын, абас, еиқәырӷәӷәаны, еивҵарыԥхны, еилымшәо... Ушьапгьы нақәыргылала, – иҳәаларын, илаԥш аасыдырхаланы. Ус иҳәон, аха ишыҟасҵоз игәы иахәон, уи иныԥшуан. Саргьы аандаҟаҵаразы уаанӡагьы ԥышәа дук змаз иеиԥш акәын схы шымҩаԥызгоз. Аус аҟны амыццакра зегь арманшәалоит.
Ааԥынразҭгьы уажәы... Ааԥынразҭгьы... Абжьынҵқәа рхышәҭқәа чқәырҭыл-чқәырҭылӡа, иҩежь-ҩежьӡа, егьа афҩы хаа рхылҵрын! Шаҟантә, ашкол ахьынтә ҳанаауаз, амҩан иҟақәаз абжьынҵ хышәҭқәа ҿыхны ҳарфыҩхьааз! Рхышәҭ хәыҷқәа рыҩныҵҟа ацха амоуп ҳәа инаҳҿаҳкуан, ҳнаҿыцәацәон, нас аигәыдҵара ҳналагон, амҩа зегьы ицҟьашәҟьа инанаҳаԥсалон, иԥшӡа-ԥшӡаӡа...
Ааԥынразҭгьы уажәы... Егьа ҷыввыҳәа ашьхыцқәа нарықәтәарын урҭ...
Омашәоуп дара абжьынҵ шьапқәагьы шеибыҭоу, ишеиҿартәу. Икәыкәымдра-кәыкәымдраӡа, рԥашәқәа џьарак еилаԥаны, рымҽхак рацәак идуцәамкәа, рҽеиларҵәины. Урҭ ршьапы кәыкәымдрақәа ирхылҿиаауеит аҟатара қәыԥшқәа. Нас, ашьшьы-шьшьыҳәа, маҷ-маҷ ирызҳауа рҿынархоит. Рызҳарагьы ус имариам, убри азы акәхап рынҵырагьы здуу. Ихыжәжәахьоу, насгьы иҩоу еигәышәла уасит ҳәа иаразнак иузыхҵәом, ацәымса иаҩызоуп.
Ԥытрак сыԥсы анааиҭаск, схы ларҟәны, сеигәышә нцәыҵарсуа, илырхааны иахьыҟаз, амаӷқәа насыцрыхо сынцәыҵалеит. Абжьынҵ еилачыра... Рымахәқәа еилышьны, наҟ уаҳа срышьҭуам. Сеигәышә ырманшәаланы аҿынасырхеит.
Аҩны, зегь ҳаикәшаны, амца азааигәараҿы ҳтәоуп. Амца аԥхарра макьаназгьы ихаауп. Сан аӡы сызлырҟәандан, сҿи снапи сыӡәӡәарц, иааганы, сывараҿы иналыргылеит. Сахьынатәаз сааԥсара еиҳа-еиҳа исныруа иалагеит. Ас санааԥсалак, – макьана ухәыҷуп, уааԥсазаргьы, иаразнак иахьца умбо иноухҟьап, уи уацәымшәан уара, – иҳәоит саб. Сҩагылоит, сҿы ӡык нақәысҭәап, сҽаасрыцқьап ҳәа. Сеигәышә, амаӷи аҷын ссақәеи ахьаҿыхоз, ахәда цәӷәыхаа, абарҵаҿы ишьҭоуп. Уигьы ари ахымшк акыр аџьабаа абахьеит.
– Убри илысхыз наганы иҳамазҭгьы, иазхаргьы ҟаларын... Иазымхар, иҵегь ылысхуан... Маҷкгьы иааԥштәуп, иааԥшшароуп, – саацәажәеит, дук иеиԥш, аҟәыӷара аҵаҵаны.
– Уигьы ылаагап... Ацәқәа сара Уармаҭ имысхуеит, нас ҳнабжьысны иаагап. Зныкҟьарала ишԥаҳзылымгарыз?.. – саб убри дналацәажәеит. Алгарагьы ҳара ҳзыҳәан иусын:
излалаагашаз азы ҳаиқәшәамызт, иҳамамызт ацәқәеи ауардыни. Урҭ рзы саб ҳгәыла Уармаҭ диҳәар акәын. Уармаҭгьы ус импыҵхра мариамызт. Унаидгылар, нас далагон ицәқәа рыӡбахә аҳәара, уааирҳәацәар акәын. Ақыҭаҿы ацәқәеи ауардыни змам иусқәа иара ишиҭаху ианыманшәаламхогьы ыҟоуп. Усҟан ауаа урыҳәалароуп, унышьамхышланы рхаҵкы уцароуп...
– Зныкҟьарала иаҳзылымгаргьы... Иҿаҳәа-ҿаҳәаны ишьҭоуп... Иҳазхаргьы ҟаларын...
Ус анысҳәа, саб игәы иаахәахит. Ихы-иҿы ҵаӷа ааихалашеит, избанзар, ахи-аҵыхәеи абыца армазеира акәын. Уажәшьҭа абыца мазеиуп. Аус абжа ҟаҵоушәа иуԥхьаӡартә иҟоуп.
...Уардынк азна абжьынҵ быца!.. Изыԥсоу удыруоу уардынк азна абжьынҵ быца?!. Ацәқәа, рыхқәа шьҭацаланы, аҿҿаҳәа ауардын ианахо, ауардын ашьҭақәа ҭыҿҿа-ҭыҿҿа адгьылаҿ иананхало, ацәқәа ҟазцо ибжьы ҵарыхәҵәаӡа, агәырӷьара аҵаны, абна-шәаԥыџьаԥра ианылго...
Сҿы аасыӡәӡәан, иаарбаны, сшьапқәа аӡы инӡааскылеит. Сшьапқәа цәкәыкәы иахьыҟаз, амаӷ ахьаҿыхақәаз аӡы анынахьыс, иааиланырбза-ааиланырбзааит, снапы нахьшьны исзымыӡәӡәартә еиԥш иаасыцралеит. Сгәы нҿнырҳәацаашәа иааҟалеит. Исныԥшызар акәхап.
– Унан, уан иԥсыша, амаӷ уцәнаԥԥызаап, – саарыцҳашьаны, сшьапқәа днарыхәаԥшит сан. Егьаџьара сыҟазаргьы, сан лаҟара срыцҳазшьо аӡәгьы дсымаӡам сара. Амаҷ азыҳәангьы лгәы лыхьуеит, аду азыҳәангьы.
– Уи бацәымшәан бара, маӷ хәыҷык наицрыхеит ҳәа... Абна уанылала, амаӷгьы науцрыхароуп, нас ишԥа! – акгьы ҟамлаӡазшәа, иаахьаиршшеит саб. Уи сара сзыҳәан игәы шԥамбылуеи, аха сыргәыбзыӷра, инаҿаршәны мап ацәикхьоушәа, иагьааиҿаиршәуам иара усгьы исықәнагахаша ажәа ҟәандак. Уи сара сашьцылахьеит аҟнытә абарҭ ииҳәақәо ажәақәа ыргәыбзыӷга ажәақәоушәоуп ишсыдыскыло.
Сшьапқәа алагьан иахьӡаагылаз, аӡы нарықәҭәаны, снапы нарыхьшьшәа, иааҿысыӡәӡәаагәышьеит. Исыцралан, ибызбызуа исыхьгәышьоит, аха ишԥаҟасҵари? Ихымжьыжькаауа
иалагар ауп санҭаха. Иаасырбан, сшьапқәа сеимаақәа инарҭасыркьакьоны, сан, цаха хәыҷык илаҳәаны, хәшак аацәырылган, инаслыркит, иҭаҵәахны исыман, ушьапқәа инарыхьшьы, ибзиоуп ҳәа. Уи џьма хәшан, иаарыԥханы, иҟәыԥсҟәыԥсуа сшьапқәа инархьысшьын, амца иныҽҳәакшәа, инарыласырбеит.
Сахьтәоу уажәы-уажә сыбла иныхгылоит уи, иахьа хәлаанӡа амаӷқәеи сареи ҳааилыхо сызлаз, абжьынҵ быца ахьысҿаз абнаршәыра. Егьа еиқәылашьца иҟоуп уажәы! Атыҩарҩар, ахәлара сзырбаз ҳәа, аблақәа ԥсеиԥсеиуа, џьара иқәтәаны, абжьы зегьы иахьабалак иахьнагӡозар акәхап. Абгахәыҷы гызмалқәа, рҵыхәақәа бабаӡа, егьа ифҩышәоит, џьара акы ҳԥыхьашәозар ҳәа, абнара иахьылоу. Исҿаз абыцақәа убри ацәыҵлашьцараҿы ицәыҵаԥсагәышьоуп. Уаха згәы ҭынчым напы мыцқьақәак ицәыҵыԥшааны иргахыргьы, аха уи азыҳәан зыламыс зҟьашьуа дарбану? Уаҵәы саб ацәқәеи ауардыни изеиқәыршәар, нас инаган инкаҳаԥсон. Нас аҵәҩанқәа рырмазеира акәын, урҭ сара аҩны исымоуп иҳәахьан Таҳар... алакациа ҵәҩанқәа...
Ашарԥазӡа дгылеит саб. Иаразнак амаҵурҭаҿы амца ахы ааихәлаикын, ибжьы насықәиргеит:
– Угыл, Ташь, угыл, иумбаӡои ишшаз?! Заанаҵы иаҳзылгар, ҳманшәалахон. Нас ашьшьыҳәа уа уаҿызаарын. Аҵәҩанқәа аурсуанаҵы, мракгьы нақәԥхарын... Саргьы уеизгьы усура сымцар ауам. Аандаҟаҵароуп ҳазҿу. Шыҭгәын уажәнатә ихаҳамкаар, нас ҳамч ақәхауам...
Сҽааилаҳәаны амаҵурҭа абарҵа санааҵагылоз, саб заанаҵы иеиқәиршәахьаз ауардын, аҵаргыла аҵаргыланы, ацәқәа акакала инаган ауӷә нарықәҵо, аӷьатамақәа реибаркра даҿын. Ацәқәа рыхқәа ҿаша-ҿашаӡа, ртәыҩақәа рацәак идуцәамкәа, ихҟәашаа-хҟәашааӡа, аӡынразы, хар рымамкәа ишӷыҵсыз удырратәы, ибақьа-бақьаӡа иҟан. Иахьа ахкаараҿы аԥҳәаҟәа иахьаҵатәаз, рҟәаҟәа быбышрақәа рҿы аӡаӡа цәыкәбарқәеи, аҳәынаԥқәа аԥҳәаҟәа аҿынтәи икәыкәы-цыкәны инарышьҭқәаз абӷьы ссақәеи рықәԥсан, макьаназгьы ирықәмышәшәацкәа.
Саб ес-иҟалалакгьы сааимырццакыр игәы иамуит. Агәашә ҳанынҭыҵҵәҟьа, ауардын ҳнақәтәеит. Ацәқәа уи иазыԥшызшәа, ршьаҿақәа сса-ссаны еихго, иццакы-ццакуа рҿынархеит, амҩа ианыршәланы.
Аԥхӡы сылхәаҭа, ԥсшьарак, хҩахак ҟамҵаӡакәа аус ахьызуаз ҳаннеи, исҿаз абыцақәа кәаԥӡа, иахьнышьҭасҵаз кьыс рымаӡамкәа ҳнархагылеит.
– Ҳаи, рыцҳа, аӡәгьы имгазаап! – сааигәырӷьеит. Иаха, ацәа саалҵыцыԥхьаӡа сыбла иныхгылон, аӡәы игарашәа. Нас, ихәыцраха инасызцәырҟьон, аха уахь изулакгьы, ҿымҭӡакәа сҽааиқәысҳәалон.
– Ҳаҳ, дарбану зхызтәым? Абри уара илухыз згауа, уи дуаҩума?! Игаӡаргьы, иабаигап зугәахәуа, ажәҩан ахь дымԥыруазар!.. – сгәы ааирӷәӷәеит саб, ус акы ҟаларгьы, уи аҩыза мҩаԥызгоз хара дышзымцоз аҟарагьы аасирдырит.
Ауардын ақәыргьежьааразы иаԥырхагақәаз ныҵиҟаан, ауардын наганы, абыцақәа ҿаҳәа-ҿаҳәаны иахьышьҭаз, ақәҵаразы иманшәалахартә, инадиргылеит.
Ишақәнагоу абыца ауардын ақәҵарагьы ус имариам. Хыхь сахьақәгылаз, саб акакала исеиҳәон иахьақәсҵашаз, ишақәсҵашаз. Зегьы рҭыԥ рзыԥшаатәын, ирманшәалатәын. Аидара, наҟ-ааҟ ауардын иазеиԥшны, ацәқәа рыхәдагьы рацәак иақәмыӷәӷәартә иҟаҵатәын.
Ауардын еивҵаԥах, еиқәыркәаԥны иааҳарҭәит. Ацәаакыра иахьыкәкәоз макьаназгьы иақәымбацызт.
– Уажәшьҭа иазхоуп, Ташь, иазхоуп, – иҳәеит саб, гәырӷьарак иҿықәҳәҳә, датәнатәын. – Уиас ауардын ахәдахь! – инасыдиҵеит. – Ацәқәа ашьшьыҳәа унарыҵаҟьала. Аҷын рхумҟьааит!.. – Ацәқәа раԥхьа днагыланы иҿынеихеит саб. Ацәқәа сыбжьы рықәсыргаанӡа, реидара шмаҷмызгьы, уи ишьҭаланы, аҿҿаҳәа ауардын иахо рҿынархеит. Убасҟан, сааԥсара зегьы схаршҭуа, гәырӷьарак саамҽханакит иаразнак...
– Ҳоҳ, аа, уара!.. Нас, уара!... Шаанӡа шәагьгылеитеи!.. Аферым, Ташь, аферым!.. – Сара соуп зегь раԥхьаӡа илаԥш назықәшәаз. Агәашәаҿ, хымаԥсыма, иаагаз абыца ақәхра
ҳшаҿыз, дааҳадгылеит. Ихы-иҿы ихалашон. Илаԥш ҳәаҵәыҳәаҵәуа џьарак изышьақәкуамызт, зны икаԥсаз абыца дахәаԥшуан, зны – ауардын, зны – ацәқәа.
– Абыца бзиагьы ҳамазаап макьаназы... Ҳабна рыцҳа, ҳныҟәнагагәышьоит... Уажәшьҭа акгьы сацәшәом, саанда ҟаҵоушәа исыԥхьаӡоит... – ихы насықәкны иааирҵысит, уажәшьҭа уара уоуп аус злоу ҳәа аанарго.
Усҟан сара ҳашҭа иакәыршоу аанда санаҿыз акәын. Таҳар, ҳгәашә аԥхьа диасыцыԥхьаӡа, дааҭгыланы, ихы рҵысуа, абри аанда сызҿыз днахәамԥшыр игәы иауӡомызт. Иеигәышә хәыҷы ныҵаркьакьаны, иахьабалак илаԥш нахигон, абри сызҿу гәаҭатәыс инапы инанырҵазшәаҵәҟьа. Нас, дааскьаны аҵәҩанқәа гәаиҭон, абыцақәа гәаиҭон, реихацалашьа, реилаԥашьа џьашьауа, дааины ааскьа икажьыз ақыдҩа днықәтәон, ари аҩыза аанда шшышьа абауҵеи, Ташь, иузырҵада, унапала угәырӷьааит, иабихәац, ас аԥҳәыс бзиагьы лыхцәқәа лзеиламԥар ҟалап ҳәа. Аҵәаԥшь иаҩызаха, еиҵыхәхәо ҭаҭын ххык иқьаса иааҭигон, иҭаҭынжәга инахаџьгәаны, амца наиркуан, днаҿыхон. Нас ихы ҩышьҭихуан:
– Иабаԥышәҟеи абри аҩыза абыца, иабамаз иара?.. Рацәа ибыцоуп... Абжьынҵ быца иацназго иҟоузеи?! – уи днахыҽхәон. Нас, уи аӡбахә цәырганы, акыраамҭа днарыхцәажәон, ажәытәан ҳабдуцәа, урҭ рабдуцәа рхаан уаҩы ихамышҭуа иҟаҵақәаз, анҵыра дуӡӡақәа зоуқәаз аԥсуа ԥацхақәа, аҩнқәа, ацақәа, ананырақәа, аандақәа, акәытҵарақәа... Абжьынҵ быцала акәаҷалап еиԥш ишшны, еиқәҟаца иҟақәаз. Хьҭа иацәымшәоз, ԥша иацәымшәоз...
– ...Абри шәаанда шыҟаҵоу еиԥш... Уаҳа акгьы сҭахымызт... Сыԥсы шҭоу... Абжьынҵ быца!.. Еҳ, абжьынҵ быца!.. – уаҳа акгьы мҳәаӡакәа дҩагылан, иеигәышә ныҵакшо, днасԥырҵны дцеит. Уи абжьынҵ быца игәаланаршәақәаз рацәазар акәхарын...
Ауардын иақәыз абыца, акы аанмыжькәа ианақәаҳх, саб ацәқәа раԥхьа дҩагылан, иаақәыргьыжьааны, ҳазлааз амҩахь ахы рханы иааиргылеит.
– Еҳе, Ташь, уақәла умԥшыкәа, уиаҟара аамҭагьы сымам, иаанхазгьы ахьышәҭҳәа иаабжьҳарҟьароуп, – инасыдиҵеит. Иаргьы иеигәышә аашьҭиԥаан, ауардын ақәлара иҽыназикит.
– Ишԥа, дырҩегьых шәцома?! – иаҳаз гәахәарак инаҭан, иааџьеишьеит Таҳар. Асҵәҟьа дақәымгәыӷуазаргьы ҟаларын.
– Аиеи, даҽа знык ҳцароуп, иаанхазгьы аагатәуп, – инаиаҭеикит саб имырхьаацәакәа, аха аус аҟны ҳноугар ҳашбашақәам агәра угаратәы.
Таҳар уи иахиҳәаарыз издыруамызт. Аус маншәалахарц иалагар акраҭахума ҳәа аанарго, ихы ааирҵысит.
Саби сареи, уи рацәак ҳаҽидмырхалакәа, иаҳзыԥшны игылаз ауардын ҳнақәтәеит. Ацәқәа, ҳабжьы рықәҳаргаанӡа, ахәацаҳәа, ҳазлааз амҩа ианыршәланы, рҿынархеит. Реидара рцәыласхан, рныҟәашәа еиҳагьы иаадырццакит. Ауардынгьы маҷк аҟара иааӷәарӷәарит. Убасҟан акуҳәа Ҭаҳа даасгәалашәеит. Сыбла даахгылеит, ихахәы илахь иҭассы, дышшапаӡа, ибӷа хамҟәалаӡошәа, иҽыриашаны. «Дабаҟоу Ҭаҳа? Дзысымбазеи, мшәан? Аҩны дыҟаӡамыз? Аха амҩан уи аҭак сызҭодаз. Аҩбатәи ауардынгьы, рацәак иҭәымызт аха, ҳманшәалаханы иаагеит. Ажәжәаҳәа иааҭаҳарцәит. Саб ауардын днақәтәан дцеит. Ҳирманшәалеит, анцәа ииныҳәаша, Уармаҭ! Уи ицәқәеи иуардыни ракәмызҭгьы, иахьагьы иҳазкылгомызт. Аха Таҳар уи акәӡамызт уажәы дзызхәыцуаз.
– Анцәа ииныҳәаша, уахьааз шаҟа сеигәырӷьазеи! Сышԥауркьаҭеи!.. Абыцаз, уазымҵаан, уажәшьҭа иҟалеит саанда!.. Рацәа ибыцоуп, иагьалуԥшааитеи!.. Уааи арахь, аҩныҟа уааи, уԥсы ааиҭак!..
Таҳар ашҭа сынҭеигалеит.
Таҳар, ихы асы ықәнаузшәа, ишлаӷәаӷәаӡа иҟалахьан, аха макьаназы еилшәарак аныԥшуамызт. Ибла ҭацалақәа акыр рыҽшеиҭаркхьазгьы, инымҵәаӡоз агәыцқьара, агәыразра рнубаалон.
Ҳқыҭан Таҳар еиҳараӡак дызлардыруаз иҟазшьа, иуаҩышьазы акәын. Макьаназы еиқәырханы иааигон иара иԥсы зыҿҳәараз, игәы ззыбылуаз инхара-инҵыра, иаԥсуа гәараҭа.
Уи рацәак иаҩцаны дынхомызт, аиӷьтәразгьы аҭагылазаашьа бзиа имамызт. Ижәытә кәасқьеи имаҵурҭеи ус ишгылац игылан, акы неизацымҵакәа.
Таҳар иԥҳәыс даныԥсы нахыс акыр шықәсагьы иԥеи иареи рхала заҵәык аҩны иахын, ируа иақәымшәо, ирҳәо иақәымшәо. Изықәшәаз даараӡа игәныргеит. Ирныԥшит. Лара бзиаӡак лакәын рҳәоит дыздыруаз. Аха ашьҭахь, ԥҳәыс дааимгар ада ԥсыхәа имамкәа даныҟала, ԥҳәыс дааигеит. Иҷкәынгьы иарԥысра аамҭа дҭагылан, даалаган, ақалақь ахь днықәхәаша дцеит.
Таҳар уажә имоу иԥҳәыс лылоуп иԥсы злаҭагәышьоу. Изынасыԥхан, ҩыџьа ахшара илахьынҵахеит, аӡәы Ҭаҳа ихьӡуп, егьи – Сырма. – Са стәы макьаназ дгылахуа дыҟахума? Таҳар акәасқьахь дынхьаԥшит, Ҭаҳа дааигәалашәан. Аха Ҭаҳа ихабаркгьы ыҟаӡамызт.
«Дыцәазар акәхап, гәаҟрас имоузеи шаанӡа дгыларатәы...» – насгәахәт сара.
Амаҵурҭа абарҵа ҳанныҵагылоз, Таҳар дырҩегьых игәы иамукәа, – Ҭаҳа, уабаҟоу уара, ари иаҳҭааз думбаӡои?! – ибжьы наиргеит акәасқьахь. Аха изаҳауадаз!
Амца аԥхарраҿы стәоуп.
Ус Таҳар иԥҳәыс Хаԥҭина, Сырма длыцны, дааҩналеит. Сырма дгылахьан заанаҵы, аха макьаназы лыхцәы еилылмыргацызт, дкахәхәа, лыблақәа ҭбаа-ҭбааӡа.
Снархаҵгылеит.
– Асас даҳҭоуп, шәымбои, шәабаҟоу, иаарласны ҳаҭыр иқәшәҵароуп, – инарыдиҵеит. Даргьы, уи иажәа ҩбамтәкәа, шьыжьхьа аҟаҵара рҽыназыркит...
– Абри аанда иахыҵӡо удыруоу, Ташь?.. Оумажә ахыҵуеит. Абжьынҵ быца акаамеҭ амчҳауеи... Аха, сара сеиԥш иаргьы амчқәа каԥсан, уажәшьҭа уаҩы имыхәо иҟалеит. Мзыҭ Ҷыта исзыҟаиҵагәышьан... Зныкгьы иахасышшааит, ҩынтәгьы иахасышшааит, аха, умбои, илаҟәуа, илаҟәуа мацара, еимышәшәаны аҿынанахеит. Уахәаԥши џьара-џьара ахәыҷгьы дахыԥартә ишыҟалаз!.. Аҵәҩанқәа ҵәӷәырԥсаӡа... Анҭ анаҳарсуаз, анс, уажәы ишаабо еиԥш, иҟаз џьушьома. Мзыҭ
Ҷыта дадынҵәалаха убри аҩыза ҵәҩанқәак аирсит, усҟан ас иҟалап ҳәа згәы иаанагарыдаз!..
Таҳар ҵәҩанк ахы аанкыланы ианааирҵысы, ишыԥсыдахахьаз, ишхәарҽхахьаз ааинардырит. «Ари имч шмаҷугьы, ишимчу днагәыҵасыр, инеилаҳауазаап», насгәахәт.
Таҳар, игәы азыбылуа, илаԥш иахьабалак инахиган, дынхьаҵын, аҵәагәаҩа ду ахьгылаз акәакьҭахь иҿынеихеит. Уа даннеи, дааҭгылеит, даақәыԥсычҳаит, аилаҳара иаҿыз иаанда шигәҭыхаз удырратәы.
«Абас акәхап сџьабаақәа зыдсырӡылахьоу сынхара хәыҷгьы, сара иансылымшо, ишеилаҳауа... Раԥхьаӡа аанда ала напы анаркуазар акәхап, нас – аца, нас – амаҵурҭа... Мап, сылақәа шааԥшуа, сыԥсы шҭоу сашҭа арахә нҭаҳауа исзыҟаҵом...» – Амшқәеи амшқәеи неицыло, дызҵымҵрыз еидара хьанҭак наиқәҳазшәа, ԥсеивгара-гәыҭгарак ирҭомызт иааизцәырҵуаз ихәыцра пылҳаҭқәа.
«Еҳ, анкьа еиԥш... Анкьа еиԥш исылаӡақәоз сылаӡо сыҟандаз, сызлымҳак ҿамхгьы», – шаҟантә игәы иҭиҳәаахьаз маӡала. Қәеи, си, ҷыхьи, зегь изеиԥшны, арахә, ашәахә, ауааи еиламырсӡакәа акыр шықәса иаазгоз, зегьы ирыцклаԥшуаз, ирыхӡыӡаауаз, уажәы ашықәсқәа, игәхьаа мкӡакәа, ирҭахыз иларыгӡан, аандаҵәҟьагьы изыҟамҵо даақәдырхеит.
«Ас мацара сцарыма џьушьҭ? Уаҵәы еиҳа сышԥеиӷьымхари? Сымч иацлап, сымахашьаха рҽааибырҭап...» – арҭ игәы анирӷәӷәоз иҭаақәоз ахәыцрақәа ракәын. Усҟан, ихы-иҿы ихалашо, зегьы илшарашәа игәы иааинаҭон. Аха уи аамҭала акәын. Ихы шижьоз ихаҭа изымдыруа дауҟахыз...
Аанда акәакьҭаҿы дгыланы, иҽырхәашәа, агәашә ахь дааԥшуан. Азныказ, ари дызҿу закәызеи ҳәа сгәы иааснаҭеит. Аха иара иеидихәыцлоз сара иабаздырхуаз, – Еҳе, сарԥыс, уааскьеи арахь! – ибжьы хәанчаӡа инасықәиргеит. Саргьы, иажәа ҩбамтәыкәа, уахь сҿынасхеит. Уажәшьҭа иааиҳәо зегьы насыгӡалароуп. Арҭ абыргцәа реилкаара, ргәаԥхара убриаҟара иҳаракуп, сара сакәхума уи аҟынӡа инаӡауа, аха...
Иааигәара снеины саагылеит.
– Уажәшьҭа, сарԥыс, абра напы аҳаркыр еиҳа еиӷьхап. Абра инаркны, агәашә аҟынӡа. Ҳашҭа аԥхьатәи аган ҳзыҟаҵар... Абри ажәытәтәи ашьҭа инықәырххны...
Таҳар, хаҵа наӡак диацәажәошәа, ихы сеиарханы напы ахьаҳаркыша сирбеит. Сара ҿымҭӡакәа сизыӡырҩуан. Сылаԥш уажәы-уажәы саԥхьа иҟоу аанда инахызгоит. Шаҟа қәеи, шаҟа си, шаҟа ҷыхьи ахнагахьоузеи! Аҵәҩанқәа хаха-хахаӡа, иӷәыԥс-ӷәыԥсӡа, ргәыцә заҵәқәак ирхаанха игылоуп. Урҭ ирхоу абыцажәқәа уажәымзар-уажәы инеилышәшәап уҳәап. Џьара-џьара, арахә ҭамлартә, Таҳар быца ссақәак нахаркьакьашәа иҟаиҵан, аха уи абахәарҭагәышьаз.
Уажәы, Таҳар излеиҳәаз ала, абра инаркны агәашә аҟынӡа аанда рбгатәын, иқәгатәын. Нас аҵәҩанқәа арсны, иҿыцны ишштәын, анкьатәи аанда еицәамкәа... Аус дуқәа саԥхьа ишьҭагәышьоуп, иагьа инасырха-ҩасырхаргьы.
Аҵәеи агәашәи рацәак рыбжьамызт. Урҭ ирыбжьгаз аанда ашәара иахсырҵгәышьоз. Ашәара шымариахарыз, ус аҟаҵара мариахондаз. Ҩ-ҵәҩанк рхы кны санаахалак, егьырҭгьы, уи иазыԥшызшәа, рҽаарманшәаланы урҭ инарышьҭалон.
Дук хара имгакәа, уи аԥхьатәи аанда ҳшәан, ақәгара ҳшаҿыз ауп Ҭаҳагьы дшааҳадгылаз. Иблақәа ҭчаа, ихы-иҿы ҟәызгаӡа.
– Ҳаи, иабихәац, уара бзиа збаша, унҵәеитеи, абыржәраанӡа уцәазар! Иумбаӡои ари дызҿу? Уаргьы уааҳацхраарауазеи?!.
Таҳар, Ҭаҳа уажә дибазшәа, дџьашьаны дихәаԥшуан. «Ах, узлаҟақәоузеи, уара, аубыџьыр? Маҷк уааилыххахар, адгьыл уҵабгар ҳәа ушәома! Уара уҩызцәа ирылымшо иҟоузеи! Уихәаԥши ари аҷкәын, уихәаԥши, иҟаиҵо убап», – игәы ишҭиҳәаауаз ҩашьомызт. Насгьы, убри аҩыза лаԥшык ҳәа илаирҟацеит, уааилнашьаарын, аха Ҭаҳа зегь изеиԥшызшәа дгылан. Саб ус илаԥш сныҵеикыр, сныҵууаа сымцози, аха Ҭаҳа, уи дашьцылахьазар акәхап, дгылоуп ус, ибӷа хамҟәалаӡозшәа. Аха ашьҭахь, аусура анапаркра шицәымӷыз удырратәы, иаанханы, ихахаӡа игылаз ҵәҩанк ааҵихын абыцажәқәа ахькаԥсаз ирууаа инарылаижьт. Нас дырҩегьых ус деиҭаагылеит, иҟаиҵаз азырханы. Уи аԥхьыжәҳәа сгәы ааихьнашьит...
Убри аамҭазы Таҳар ашьшьыҳәа днаҳадҵын, амаҵурҭа днаваҵәины, аца ахьгылаз ашҟа иҿынеихеит. Сара азныказ уи змааназ сзымдырит. Аха ашьҭахь, сшыԥшыз, аца аҵаҟа ицәны, ирмазеины иҵаз ҵәҩанқәак иазқәынҵа, ашьшьы-шьшьыҳәа ишьаҿа неихго дааин, агәашә азааигәара, ашҭа аҩныҵҟала инкаиԥсеит. Ари збаз Сырмагьы, ҩ-ҵәҩанк шьҭарҳәазо лҿаалхеит. Наҟ-ааҟ иахьылкыз, рышьҭақәа хәхәа-хәхәаӡа, ашҭаҟны адгьыл цәыԥԥны инанхалеит.
– Узгылоузеи араҟа? Унеины уаргьы ҩбаҟа ҵәҩан аашьҭухыр! Уи азыҳәан акгьы ухьӡом, уацәымшәан! – блаҵархәла инаидиҵеит. Иаргьы, иаб ииҳәақәоз игәамрԥхаӡакәа, уахь иҿынеихеит.
Урҭ аҵәҩанқәа даараӡа акрырхыҵуан, лакациатә ҵәҩанқәак, икәамхьарӡа. Таҳар аӡәы илирхын, убрижьҭеи аца аҵаҟа иҵаҵәахны иман.
Егьа џьабаа збазаргьы, шьыбжьышьҭахьынӡа аҵәҩанқәа арсны салгеит. Рызынтәыкгьы еиҟарыхәҵәаӡа, рҽыриашаны игылоуп. Таҳар уажәы-уажәы сышьҭра дықәланы, аҵәҩанқәа цқьа иарсу иарсму гәаиҭон. Аҵәҩан арсра аасҭа ашшра еиҳа еиӷьысшьагәышьоит. Изысымҳәари, аҵәҩан анаурсуа, унапқәа ҿнажәжәоит, аӡаӷьақәа пҟыш-пҟышӡа инарыҵанаргылоит, џьара-џьарагьы ашьа нҭанартәоит. Урҭ зегьы ухы иқәукып. Наҵкьарк ааузгәамҭаӡакәа, аҵәҩан шаурсуа, аҟаҵәыҳәа унапсыргәыҵа иналаҟацар, уԥсы ааухнахуеит. Ухаԥыцқәа еихарӷәӷәа ианалухуа, аҵәырҳәа ашьа ҩалҵәраауеит. Нас, уԥсы рмаҷуа, ихҭәасаауа аҿынанахаргьы ҟалоит.
Аха уԥсы икылхны, излаулшо ала уацклаԥшны иҟауҵо аанда маҷ-маҷ ианышьҭыҵуа, ианазҳауа, ухьаақәа зегь ухаршҭны, убри аҩыза гәахәарак, гәышьҭыҵрак унаҭоит, зегь реиҳа ибзиаӡоу ус дуӡӡак уара инаугӡазшәа. Усҟан ублаҿы иубоит еицакрак ақәӡамкәа, уџьабаа иалҵыз. Маӡала инаужәланы, уааԥсара зегьы ухаршҭуа, уагьаргәырӷьоит.
Мышкы... ҩымш... хымш.. Сманшәалаха аус зуит. Ахәылбыҽха, скараха, сыблуз скьаҿ иахьаҵоу, сҟәаҟәа иадҷаблауа аҩныҟа сцоит. Аха ашьыжь, ашара сзыбзиаханы, сҿыцҳҳараӡа, ҩаԥхьа Таҳар иашҭа сынҭалоит. Амш еилгоуп, аҳауа
агәышьҭыхра аҵоуп, ицқьоуп. Сара сааира Таҳар игәалаҟара шьҭнахуеит, иблақәа ихалашоит, абри зыхкаара саҿу иашҭа сара исырлашошәа. Џьашьахәысгьы имоуп абас ашара сахьацгыло. Сара сеиԥш иаргьы ашара дацгылоит. Амца еихәлеикуеит, амца еиқәиҵоит. Иҭаҭынжәга ахәышҭаара иныҽҳәышьны, днаҿыхауа, ашҭа днықәгылоит. Сара ҩаԥхьа абыцақәа ҩеилыԥшаауа, аҵәҩанқәа инархашшаауа, инеихарыӷәӷәо сҿынасхоит.
Ус, Таҳар иҭаацәара зегь гылоит, дасу русқәа рнапы нарыларкуеит. Сара сахьгьы зҿаазхо дубап.
– Уихәаԥшларауазеи, уара бзиа збаша, уихәаԥшларауазеи! Џьара акы улҵыргьы уздыруамеи! – Таҳар, Ҭаҳа игылашьа игәамԥхакәа, аҽыԥныҳәа наииҭеит. Аха иара, ахара зду иеиԥш, ҽырдагәа ҟаиҵоит, иҽырмашьцаны.
Ҭаҳа данныҟәауа, адгьыл иҵабгар ҳәа дшәошәа, ашьшьы-шьшьыҳәоуп ишьаҿақәа шеихигауа. Дааины дсыдгылоуп, аха уи сара иабасыхәарҭоу? Инапқәа кахәхәа-кахәхәа иваԥсаны...
– Умбои ишишышуа, абыцақәа шеилеиҵо, абригьы аҵара аҭахуп, иҵатәуп, иҵеит азыҳәан ауп абас изиқәманшәалахо. Абыцақәагьы наиркла, уагьихәаԥшла! – инаидиҵеит. Таҳар, абри сара сызҿыз, Ҭаҳагьы идыруан даҿызар иҭахын. Аха Ҭаҳа, иаб ииҳәаз иара изкымызшәа, илымҳахь ишааимгоз удырратәы, ҽырхықәымҵа дхәыцуашәа дгылан.
– Ташь сара сицхраауеит, сара исыркуеит абыцақәа! – Сырма даасыдгылеит. Сырма уи азыҳәан илуҭахуазеи, уара иуҳәаанӡа, лара зегьы еилылкаауеит. «Сҟәыбҷа, исҳәо баҳауама, бара боуп сара сзықәгәыӷуа!» – иҳәалон Таҳар зны-зынла, игәы иахәаша уск аныналыгӡалак. Лара усоуп дшыҟоу, егьа иус ласызааит, егьа иус хьанҭазааит, зегьы лхы рынрааланы иаалырԥшӡоит. Лыбаҩ дацәаашьом.
«Ацхырааҩ дсоуит иахьа, уажәшьҭа иҵегь сманшәалахоит», – иахьынтәиааз сзымдырӡо, сгәы иааснаҭеит. Ииашаҵәҟьаны, иахьа, абжьааԥны еиԥш акәымкәа, иҵегь сманшәалахарашәа сназхәыцит. Иудгылоу длахҿыхӡа, дласӡа даныҟоу, уаргьы уласхоит, улахҿыххоит, уусгьы маншәалахоит.
Таҳар дааԥсазар акәхап, ԥыҭраамҭак ус дгылан дҳахәаԥшуа, аха нас ҿымҭӡакәа днаҳадҵны дцеит, арҭ сара срыдгыламзаргьы уаҩ дрықәгәыӷыртә иҟоуп игәахәзар акәхап. Гәыбӷанс иуҭагәышьозеи, уаҳа илшагәышьом...
– Иааги арахь, сара исыркуеит абыцақәа! – Ҭаҳа, иаҳәшьа аԥхьыжәҳәа дналымҵасын, илкыз абыцақәа налымикәыцәааит. Игәы ааицрасызшәа збеит. Иара дышгылоу Сырма абыцақәа ахьслыркуаз хьымӡӷишьазар ҟалап. Убасшәа сылаԥш иныҵашәеит.
– Ибзиоуп, Сырма, Ҭаҳа исирклааит, – сҳәеит сара, Сырма дымгәаарц азыҳәан. Аиашазы, Сырмагьы дгәаар сҭахымызт.
– Ус акы илшозар, мап зҳәода! – лҳәеит Сырмагьы, лҽаамаратәшәа, Ҭаҳа иахь лхы нарханы, аха маҷк аҟара иаалнырит уи ихҭашәара дшеицранарсыз.
– Баҟәыҵишь, баҟәыҵишь... Быбыз ҵәызӡа!.. – иналҿаирхьит иаахжәашәа. Уи сара иаасгәамԥхеит. Аиашаз, ус дызцәажәарыз...
Сара рҩыџьагьы сзеиԥшын, рҩыџьагьы еиԥшны избон, аха Ҭаҳа иҵегь деиӷьзар сҭахын, иҵегь длахҿыхзар, иҵегь деилыххазар...
Таҳар иԥҳәыс Хаԥҭина, шьыбжьон ҳхәы лырмазеин, ҳазынтәыкгьы ҳнадлыԥхьалеит. Ҳаргьы мап ҳамкит. Ҳнапқәа ааҳаӡәӡәан, амаҵурҭаҿы игылаз астол хәхәа ҳнадтәалеит. Таҳаргьы аханы дтәоуп.
Хаԥҭина уажәы-уажәы акрахьысфоз дысхагьежьуан, исымҵоу акы аанмыжькәа исфарцаз.
– Нас шԥа, акрызуа акрифароуп, насоуп даныӷәӷәахо! – нсаҭеикит Таҳаргьы, сыкрыфашьа цқьа игәамԥхазар акәхап.
Афатә бзианы иҟаҵагәышьан, иарбаныз иуҭахыз – абысҭа, аҟәыд акәац алаҵаны, ажьҵаа, ашә, ахырҵәы. Арыжәтәгьы ықәгылан, аха уи, сыхәҭаахь ала, зҿахьы иназгодаз. Днасыхныҳәаны ҩбаҟа фырџьан ижәит Таҳар. Акрыфараз хар рымаӡагәышьамызт, ирыман, ирфон, ҳара ҳаиԥш аҟәыд мацара иадтәаламызт. Ҳаагарҭақәа убасҟан убас иҟан. Аибашьра ашьҭахьтәи ашықәсқәагьы иаҳцәыхьанҭан аԥсҭазаара азыҳәан. Уаанӡагьы амамзаара иаҳашьклаҳәуа ҳаунашьҭуамызт, бӷеиҵыхрак ҳнаҭомызт. Аӷар итәы шубац. Шьоукы ус ргәы иаанагахуан, аӷарра наунагӡа лахьынҵас ҳара иҳарҭазшәа, аха мап, урҭ ргәы иажьагәышьон.
Сара акрыфараз сауфраҭхыз, самаԥхашьауа ԥыҭк сфан, ишырымуаз сҩагылеит, снапы ӡык нақәысҭәеит. Адәахьы сындәылҵын, аҳамҵаҿы иамҵаҟаҵаз аҟәардә хәхәа снықәтәеит.
Ус, дук хара имгакәа, Ҭаҳагьы даадәылҟьеит, ибзи иқьышәи неихьшьуа. Дааины даасыдгылан, иаша дысҿаԥшуа днасазҵааит:
– Уара ампыл асра бзиа иубо?
Дарбану ампыл асра бзиа изымбо, еиҳараӡакгьы даныҷкәыноу, данқәыԥшу, зегь анизеиԥшу, иахьа хулаанӡа ампыл дасуазаргьы ианинмыруа, данымааԥсаӡо.
– Аи, бзиа ишԥазымбои ампыл асра, – сҳәеит сара. Уи сыԥсы аҿҳәарагәышьан, аха... Есыхәылбыҽха ампыл асразы ҳаизалон ҳарҭ, ҳҳаблаҿы иҟаз аҷкәынцәа, Шаҭ иҿаԥхьа ишьҭаз адәҳәыԥш аҿы. Избанзар, Шаҭ иҷкәын убри аҩыза асахҭан мпыл иман, зыԥшаара даараӡа иуадаҩыз. Шаҟантәгьы ҳиҵашьыцхьааз! Уаха ҳнышьҭаларгьы, ҳаԥхыӡ иалан. Амза ҭҭәаа еиԥшха, икәымпылӡа, ишьҭыԥа-шьҭыԥо ҳабла ихгылан. Шаҭ иԥа акырӡа дҳаиҳабын ҳара. Уи ҵарак дҭан ақалақь аҿы. Аԥхынразы, аҩны данааилак, ҳаицрыԥсса ҳнаишьҭалон. Аха иара даҽа ҟазшьакгьы иман. Ахәмарра аниҭаххоз акәын ҳанирхәмаруаз, абжьааԥны иҵәахын. Зны-зынла, иара даныҟамыз, иаҳәшьаду дыргәыбзыӷны илымаҳхуан, аха ианҳаҵих, уаҳа ахацәа ҳақәимырԥшит. Усҟантәи аамҭа азыҳәан ампылгьы аахәара даараӡа ицәгьан, ус аламалагьы иуоуамызт. Шаҟа ҳаибаркароз, шаҟа ҳнадынҵәалоз! Ҳабжьы абанӡахалоз! Аԥхӡы ҳҿашы, алашьцара иааҳамнахаанӡа ҳзаҟәыҵуамызт. Шаҟантәгьы, ҳаԥсы шахьыхәхәоз, ҳгәы шеилаҵәоз иааҳамхны игахьааз Шаҭ, Уи ианахҳарҟьацәоз акәхарын.
– Сара есымша ампыл сасуеит... Уажәшьҭа адгьыл хбаррахо иалагеит, ампыл уасыртә иҟоуп. Иудыруоу, ампыл ҿыцгьы сымоуп сара! – дгәырӷьаны ауп ишсеиҳәаз Ҭаҳа уи ампыл ҿыц аӡбахә. Аа, уажәымзар-уажәы днышьҭыԥоит угәахәрын.
– Иузҭада ампыл ҿыц? – убри агәырҩа сагошәа сиаиазаҵааит.
– Саншьа исзааихәеит, Аҟәа... Ҳасып, бзиоума? – инасыдиҵеит, игәы хыҭхыҭуа.
– Уажәы ҳзамысыр ҟалап, Ҭаҳа. Уашьҭан, аамҭа ансоулак...
Аха уи, сара исҳәаз иаҳауазма, ахьышәҭҳәа акәасқьа дынхаԥалан, иҵәахны имаз ампыл аацәыригеит. Бзиаӡак акәын, сахҭантәын, шәыга еилаԥсала ишәын.
– Иубома шаҟа ибзиоу? – иаасымаирҽхуеит. Иршәны аҿааирхеит. Саргьы сҩаҵҟьеит. Инеимаада-ааимаадеит. Гәеицҳарак, гәышьҭыхрак насызцәырҵит. Сызҿыз аусгьы аасханаршҭит. Аха убри аамҭазы Таҳар абарҵа дааҵагылеит. Дааимҳәеит. Нас илаԥш наҳақәикын, цәымыӷхарак наҵаҵашәа, ибжьы нҭиргеит:
– Иаацәыругахт уажәы, уи ада уаҳа ус ҳамамшәа. Иҵәахы, сымҳәеи, наҟ!..
Сара сҽааныскылеит. Таҳа дааиқәышьшьит. Импыл ишьапы ақәыргыланы дгылоуп, иаб ииҳәаз игәы ишалакьакьаз удырратәы, иқьышәқәа қәацқәацоит.
– Аԥсшьахагьы иуҭомеи аҷкәын, уара уеиԥш амш иго џьушьома, аус иуеит! – ари Ҭаҳагьы изкын, аха саргьы исызкын. Аусура, сара сшыхәыҷыз, схәыҷра сымнахыртә еиԥш аҭагылазаашьа снаҭахьан, аха, егьа ус иҟазаргьы, ԥсгахак анаасоулак, уи схы алсырхәдаар сҭахымызт. Аӡәы ишьҭахьгьы сгыломызт. Ҭаҳа ихәыҷра аҽакалашәа имҩасуан, уиаҟара аџьабаа шацмыз уаҩы ибартәы иҟан. Аха уиҵәҟьагьы уаҩ дазхыхуамызт, уаҩы игәы аҳәынҷартә иҟамызт.
Ҭаҳа дгылан ус ԥыҭраамҭак, абраҟа абас угылазароуп иахьынӡаулшо ҳәа иарҳәазшәа, дзынеиҭамҵуа, иусқәа зегьы иаб иахьхирбгалаз деиланаршуа. Уажәы иаб дицәымӷзаргьы ҟаларын. Аха сара сахьибоз дацәыԥхашьаны акгьы иҳәомызт.
Нас, дааскьан, ибжьы аармаҷны слымҳа дынҭахәыҭхәыҭит иҽаарыцҳатәшәа:
– Уаала, ашҭа ҳанҭыҵып, ара уеизгьы ируам...
– Избан? Ҳазҭыҵуеи ашҭа? – уи змааназ сзеилымкаауазшәа, снеиҿаԥшит.
– Анаҟа, адәаҿы, ампыл абжьы раҳар, Манчараагьы аауеит. Иудыруоу ампыл ишасуа?! – уаанӡа идсымбалацыз аилыххара, аҳаҵҳаҵара неиҿықәызбааит.
Аха сара ари сақәшаҳаҭхартә еиԥш сыҟамызт. Ԥыҭрак ашьҭахь, абри сус напы анынасыркуаз аамҭаз, сышҟа дмааиӡакәа, импыл ивакны, маӡа-маӡа ашҭа дышҭыҵуаз снеихьыԥшит. Уи сара даараӡа сгәы иналакьакьеит, аха исҳәагәышьоз!..
Ахәылбыеха, дкараха, аԥхӡы иҿашы, аҿыҟаԥшьаара дамҽханакуа, ашҭа дааҭалеит.
– Уааит уажәы ара уқьыԥаха!.. Абас аума уара ушхәыцуа? Ушаҟарахаз умбаӡои, уҭыггаӡа!.. Иабаҟоу уеилкаара?.. Еҳ, аҷкәын!.. – Таҳар уи илаԥш дныҵашәан, днаиқәцәҟьеит.
Иара ҿымҭӡакәа днаҳаҩсны, ахәаца-хәацаҳәа акәасқьахь иҿынеихеит ихы иқәыжьны, уажә ҳара ҳакәу џьушьап ахара зду, дагьҳазхьамԥшит.
– Амла дыбцәамкааит, бара, абри ҳусуҩ хәыҷы! Дзакәытә усуҩу быздыруам! Закәытә ҟыбаҩузеи иааирԥшуа! – алаф насылхуа даасхасамырҟәыллоит Таҳар, иԥҳәыс дааины данааҳадгылалак, ихы налықәкны. – Шаҟа инапкымҭа цқьоу бахәаԥши!.. Адуцәа ас ирзыҟаҵарым... Насгьы, абжьынҵ аанда!.. Уи ус, егьырҭ аандақәа реиԥш, иузышшуама?..
Ианбасҵеи сара абас аанда ҟаҵашьа?..
Саб арра даныҟаз, схәыҷра ахәыҷра ианеиԥшымыз, шьапеимаада, схьыжәкәыжә, аҩнаҭа иаҭахыз, сымч уиаҟара иҟамкәа, сыԥсы салԥшны ианынасыгӡоз, сани, саҳәшьеи, сареи ҳамацара, ҳқәықәмашәықәмаха аҩны ҳанахыз аамҭазы акәзар?.. Ишԥаҟоу уҳәарауазеи абри аԥсҭазаара! Шьоукы-шьоукы рхәыҷра, рқәыԥшра, алакә дгьылаҿ еиԥш, агәырӷьареи абӷеиҵыхреи шацу имҩаԥысуеит. Иандухалакгьы убас. Иҿаҿкәыз-ҿаҿкәызӡа. Сара саныхәыҷызгьы сандухагьы, џьабаа згым ҳәа сыршазшәа, сахьцалакгьы инасԥышьклаҳәуа, инасыцрымшәаӡо исхьынҳалоуп аџьабаа. Зны сылахь неиҵнахуеит, зны инеиқәнаршьшьуеит, аха гәыҭгарак надызбаалахуеит.
...Уажәы, схала заҵәык аусура сшаҿыз акәымкәа, аӡы зжәып ҳәа амаҵурҭахь сҿынасхеит. Амаҵурҭа рацәак сазааигәамхацызт. Ҭаҳа иан лыбжьы слымҳа инҭасит:
– Уҽхәумжәеи, нан, иахьа! Абриаҟара аӡәы ампыл дасуа убахьоума? Насгьы шаҟантә иуасҳәахьоузеи, убарҭ маҟаҿамҳәараа урмыцыҩлан ҳәа, аха уи уара иуаҳауам?..
Сааҭгылеит маҷк, акы насԥышьклаҳәны сашьаҳазшәа. Исаҳауаз ажәақәа рыгәра сызгомызт. «Изахьӡузеи «маҟаҿамҳәараа»1.. Изусҭцәада урҭ?.. Ҳара ҳаума?.. Дара – «маҟаҿаҳәараа», ҳара – «маҟаҿамҳәараа»?! – ахымҩас насӡывасызшәа, ахьышәҭҳәа уи лажәақәа саашьақәырҟьеит.
– Иабауҭаху урҭ уара? Ршьапқәа хырҟьаҟьа!.. – лажәақәа ҷыхьаӡа дырҩегьых инаишьҭалҵеит. Абыржәоуп уи дзеиԥшраз еилыкка ианыздыр. Абжьааԥны илҳәақәоз зегьы башазаарын!
– Уихәаԥши ани аҷкәын, аус шиуа, шаҟа ибаҩ ицәыласу! Уихәаԥшыр, уаргьы ак умҵои!.. Убас ауп зегь шынхауа, аӡәи-аӡәи еихәаԥшуеит, еицхыраауеит. – Ари Таҳар ибжьы акәын. Иԥҳәыс лажәа днаԥыҩлан, иаахьеиршшеит. Уи абзиеи ацәгьеи изымдырхуа дыҟахызма.
– Исҭахым сара уи!.. Урҭ уи ауп ирдыруа, уи иазкуп!.. – иажәақәа хыжәжәа-хыжәжәаӡа, хәыцра-ҟәышрак рыҵаӡамкәа, Ҭаҳа ибжьы слымҳа инҭасит. Иҭаҷкәым рыхха сқьышә дынҭасызшәа, снеилууааит... Дареи сареи ҳабжьара, уажәраанӡа исзымдыруаз еилаԥыҭҳарак наҳабжьаҳазшәа збеит. Шаҟа иҽеимкәа иҳәазеи?! Уи сақәгәыӷуамызт. Ус сара исҳәаны саб иаҳазҭгьы, егьа иҟамчы аԥҵаҵа сыҵихрын...
– Ус зуҳәои уара? Урҭ уи амгәарҭа иҭыргаз џьушьома? Аус руазар, рхы иахәоит, уи ԥхашьараӡам. Акрызымуа иоуп ирыцҳау ҳәа!.. – Таҳар инақәырӷәӷәаны инеиҿаирхьит, илакыҵа амца ҩыҵаланы. – Уихәаԥши дышцәажәо?.. – уи иажәақәа Ҭаҳа иеилкаараҿы џьара ҭыԥк ааныркылар, рҽышьақәдырӷәӷәар иҭахын.
– Ирулааит, нас, аус, шаҟа рҭаху, шаҟа рызуа! Уи азыҳәан аӡәгьы мап рцәикуам... Уиазы ишоуп...
Аӡы ымжәӡакәа, ашьшьыҳәа, ажәҩан иалырҩны еидара хьанҭак сҟәаҟәа илықәҳазшәа, сеиҵаӷәӷәа, сышьҭахьҟа саахынҳәит. Ишԥаԥхасҭаитәи, уҳәарауазеи, иаалырҟьаны сгәалаҟара?.. «Уи азы ишоуп...» Ус игәы изаанагозеи? Иабантәаауеи арҭ ажәақәа? – Иан? Иаб? Изхарада?.. – ҭахак снаҭомызт схы иахьҭагьежьуаз. Џьара сазышьақәымкуа сарҳәыҵәыҳәыҵәуан, истәымыз, исҭахымыз, сзышьцыламыз акы
аӡәы инасхьнирҳалазшәа. Ашҭагьы, сара сзыҳәан иааҭшәахан, сазымкуа санҭыҵуаз сышҭыҵуаз ҳәа акгьы сызгәамҭаӡеит. Аԥшәмацәагьы, ас сымҵаа-сымԥшаа сахьцаз аарзымбатәбарахазаргьы ҟаларын, аха иҟарҵахуаз. «Аҩныҟа дцеит, аха дышԥацеи ас», – ргәамхәкәа иҟамызт...
Аухантәаракгьы, ҿымҭӡакәа аҩны сахьтәаз, сгәалаҟара аҽеихнагомызт. «Ииашаҵәҟьаны, абас ҳахьхабыхацо, ҳанцәыҵакьакьо аус ахьаауа азыҳәан акәзар абас изҳахәаԥшуа?.. Мап, мап, уи сыхшыҩаҿ исзаагом!..»
Ашара даҽа мыш ҿыцк ҳашҭа инҭанагалеит. Ашьхара инавҵыԥхаз амра ашәахәацқәа сахьышьҭаз аԥенџьыр инадыҷҷалеит.
– Уагхеитеи, нан, уан дукәыхшааит! Уааԥсаӡазар акәхап... – сан даасхагылеит, ашьыжь сахьлыргылоз шылҭахымыз удырратәы.
– Сара уахь уаҳа сцаӡом... – налаҭаскит, хаарак наҵамҵаӡакәа, абри даараӡа акы згәы иалоу аӡәы иеиԥш сҽыҟаҵаны.
– Иҟалеи? Иухьи?
– Акгьы.
– Нас узымцои? Уааԥсама?
– Смааԥсаӡеит, аха... исҭахым...
– Ус шԥоуҳәои, нан, ԥхашьарами? Ибжамҽамны иаанужьуама узҿу? Уи аҩыза уаб иумырҳан, игәы иалсып...
Сгәи-сгәи шеилаԥшуаз, исыхьыз, иҟалақәаз сан иламҳәаӡакәа ашҭа сынҭыҵит дырҩегьых. Амаҷ ауп зегь ԥхасҭазтәуа, амаҷ, аха уи сҽасымҭеит сара. Ачҳара аасырԥшит, сиашазаргьы, сиашамзаргьы. Сара стәала ус аҭахызшәа збеит.
Аҽны амш, шьыбжьышьҭахьынӡагьы, хар амамкәа, еилгашәа иҟан. Аха ашьыбжьышьҭахь ԥсҭҳәа цәыҩҩажәқәак ҩхылан, ажәҩан иаҵаланы, инеилҩры-ааилыҩруа, ашьхарахь шыҟаз рҿынархеит. Мап, урҭ ирзеиламгеит амш, рымч шақәымхоз рдырызшәа, аҽаџьара рхы дырхеит. Аҳауа ааиҭакшәа, ԥша хьшәашәакгьы наҵалан, аха уигьы ашәаԥыџьаԥқәа инарҿахәыҭхәыҭны, иааргәыбзыӷшәа, уаҳа иаарызхьамԥшӡакәа, ахы ахьынахаз инықәхәаша ицеит.
– Ҭаҳа, нан, иуку умпыл наҟ иҟаҵаны, унеины ани аҷкәын быцақәак неиуркларауазеи, еиҳа дманшәаламхои! Иара усгьы уихәаԥши, шаҟа иԥшӡаны, шаҟа ибзианы, еиҿартәны иҟаиҵо убап! – Ҭаҳа иан амаҵурҭа абарҵаҿ дыҵагылан. Илҳәақәоз ажәақәа уиаҟара сгәаҵаҿ имнеит, аҿраԥшраз ишылҳәоз удырратәы иҟан. – Уара узыҳәан ами зегь зыҟаҳҵо, уара бзиа збаша! – нацылҵахит. Илҳәаз уаҟа иаазлырхан, наҟ дныҩналеит. Иара дхаԥшшала дгылоуп, ихахәы еилыжәжәа, акгьы агәхьаа икӡам.
«Дышԥаҟоу уҳәарауазеи, ма ус даасыдгылан днасацәажәар... Схазыҳәан аума сзаҿу?.. Мамзаргьы сиҵаиршьыцырц аума абас зыҟаиҵо?» – сгәы иныҵаххит. Схы сҩахан снеизыԥшит, уааи арахь, уааи ҳәа изҿысҭыр цәгьа исымбо, аха акы сеиқәҳәаланы сашьҭуам.
Иара, дырҩегьых имырхьаацәакәа, илаԥш насхигеит, уаҿыз уа, убри ауп уара иухәҭоу, убри ауп уара узызку, иуқәнаго иҳәарашәа. Ус, сшыԥшуаз ахьышәҭҳәа акәасқьа дыҩхалан, иуада хәыҷы аҟынтәи шәҟәык ааҩниԥаан, амардуан днаҿатәаны аԥхьара дналагеит, ихы-игәы зегьы азышьҭӡаны... Уигьы саҵаиршьыцуеит. Сара саҟара ашәҟәыԥхьара бзиа избода, аха...
Ишьапқәа кахәхәа-кахәхәа, инеиқәиршәын, ибӷа абыркьыл инадиҵеит, ҭауад хылҵшьҭрак диеиуоушәа. Аҽырԥагьара, аҽырзажәра неинызбаалеит.
Убасҟан, иахьынтәиааз ҳәа акгьы сызгәамҭаӡакәа, хҭашәарак акуҳәа иаасызцәырҟьеит. Саргьы сыҷкәынами, акгьы сзеилымкаауа, акгьы сынмыруа сауҟаху. Сгәы неицрасит:
«Саҟәыҵны сцоит, сгәы ԥижәарц аума дызҿу?.. Нас иара иҟаиҵалааит ишиҭаху!.. Сцоит! Сцоит!.. Иабыкәу уахьцо?.. Абни уизхәыцуама? Уи иеилкаара убас иҟоуп. Мышкызны ихы дамысшеи!..» – сгәы сзыҟажомызт. Икыдырҳәацаланы, иҿибарҳәацәаауа аиҿыхара иаҿын.
Иаашьҭысхуа абыцақәа сымпыҵышшаны икаҳауеит, сыггаӡа, сшанхазшәа... Аха нас, быцак аашьҭысхын, сахәамԥшӡакәа, аанда иналаркьакьашәа аҵәҩан инахганы, инахасырӷәӷәап ҳәа сҽаныназыскуаз абыца, изхасҵоз аҵәҩан
илахҟьан, иҩалԥаны, аҿаҩҳәа иласҿасит. – Аа! – ҳәа сыбжьы нҭыскааит. Сааилышша-ааилышшеит.
– Аа, нан, иухьзеи, иухьзеи?! – аԥшәмаԥҳәыс, иҟалаз лбазар акәхап, дахьынтәиааз сымбаӡакәа, ахьышәҭҳәа даасыдххылеит, илзымбатәбараханы. Убри зегьы али-ԥси рыбжьароуп ишыҟалаз. Саргьы цқьа исызгәамҭазаргьы ҟалап. Сҿы еимларӷәӷәа икны снатәеит.
– Ухы уҩахи, ухы уҩахи! Исырбеи иҟалаз!..
Схы санааҩаха, сҿы лнапы нахьылшьын, иааиԥхьылшьшьааит. Илцәымӷхан, азныказ иҟалҵара дақәымшәеит. Сырма лахь лыбжьы налыргеит, ирласны аӡы лыманы дааирц. Сырма ахьышәҭҳәа аирыӡ лыманы амаҵурҭа дныҩнҟьеит. Ҭаҳагь дҩаҵыззан, ишәҟәы шикыз, ашьшьы-шьшьыҳәа иҿааихеит.
Таҳар иԥҳәыс иаразнак ала сҿы ааҿылыӡәӡәааит, иҿалҳәеит лкасала. – Умшәан, абыца уҿасит ҳәа егьҟамлеит, – лҳәан, сгәы аалырӷәӷәашәа луит. Ҭаҳа дгылан ус дсыхәаԥшуан, акгьы ҟамлаӡазшәа.
«Уара уоуп зегь зхароу!.. Уара иухҟьаны! Уара сышузхәыцуаз!..» – сгәы иныҵаххит. Схаԥыцқәа неихасырӷәӷәеит, иркаланы аҿаҩҳәа сиҿасып ҳәа. Аха дырҩегьых сҽысҟажеит. Сырма цәгьаӡа ихьаалгеит иҟалаз. Уаҟа иааԥҵәеит сызҿыз. Ибжамҽамны иаанхеит.
– Ҳаи, иабихәац, ҳаи, иабихәац!.. Иҳахьзеи? Дабааҳазкылԥши аҩсҭаа?.. Амашәыр... Абас ауп амашәыр шыҟало, аха уара акгьы уацәымшәан!.. – Таҳар даараӡа игәы иалсит исыхьыз, аха иикгәышьаз.
Ахәылбыҽха, сан схы еихаҿаҳәа ашҭа саныналызҭала, уиак амца лнаркит. Дыҳәҳәарц маҷк ауп иаалыгхаз.
– Раандагьы даргьы неиқәыӡааит! Инеиқәыхәашааит! Иҷкәынцәа рыбӷа ҟәуама, амысҭхәага рыӷрагылоупеи! Ишырҭаху иҟарҵааит уажәшьҭа!.. Ахәыҷы днадмыԥсылози!.. – Аиаша уҳәар ами, сан цәгьалаҵәҟьа лгәы лнархьит. Уахь уаҳа сшьапы еихызгар шылымуаз аҟара наслырдырит. Дрызгәааит рызынтәыкгьы. Сабгьы авба наилҭеит. – Уара уоуп ахәыҷы уахь ицара зыхҟьаз, уара зегьы ргәы ушаҭоит, – лҳәан, дизаӷьит, лҽынхыршәааны.
– Ҳоҳ, бымшәан бара, егьҟамлеит, – иҽаарыџьбарашәа дналҿаԥшит сан. Гәыҩбарак шаҵамыз убон. – Абжьынҵ быца ԥҟьаны иҿасит ҳәа, дамшьит уи. Аус анууа, абыцагьы уҿасроуп, аихагьы уӡывасыроуп, нас ишԥа?.. Уи уацәшәома уара? – сышҟа ихы ааирхеит. Аиашазы, дсықәгәыӷуеит саб. Акы насыцрасыргьы агәхьаа икымшәа насирбахуеит.
– Дацәымшәакәа... дышԥацәымшәои? Уихәаԥши дшыҟоу? – сан, уи дыхҭакны, диҟәаҵырц лгәы иҭамызт. Лхьаақәа зегьы уиала илҟычуан.
– Дышԥаҟоу бымҳәои? Акымзаракгьы имыхьӡеит. Ани аҩыза аума аҷкәынцәа зықәшәақәо? Аҵла ахыцәқәантәи иалҟьаны ишнеиуа, рхы еиқәдырхоит. Ҵаҟа инышьҭасыргьы, акагьы рмыхьӡошәа, иҩаҵҟьоит, – иаахьаиршшеит, рацәак уаҩы дызҿаапкыша акагь ҟамлаӡазшәа. Аха сыцламҳәеи сқьышәи ҩеибарганы, ихәхәаӡа ашәыта анын. Сқьышә азыбжак иԥахәӡа ичын, ихьыдыҩрны арахь иахьынҳалазшәа збон.
Абри ашьҭахь, рацәак мҵыцкәа, ҽнак, Таҳар иԥҳәыс схәы лыманы ашҭа дааҭалеит сылбарц. Сырма длыцуп, дкахәхәа. Ҵкы ԥшӡакгьы лшәуп дагәылԥхаауа, ахәда, маҷк инарҭбааны, иара еиԥшымыз, иаҷыдаз ҩежьԥшшәалак хҵаны. Аҭыԥҳа наӡа леиԥш лхагәҭа еиҩшаны, лыхцәқәа ԥаны илықәуп.
Сан днарԥылан, аԥсшәа раҳәо, илыманы амаҵурҭа дааҩналеит.
– Ушԥаҟоу, нан? Уцәгьамыцәгьа сара сцааит, ушԥаҟоу? Ҳаанда унақәымӡуази? – лнапы схы инықәылшьит, дсыцәнымхо, сбара дахгәаҟуазшәа.
– Хар имагәышьам уажәшьҭа... Азныказ ила иаԥырхагахазар ҳәа ҳацәшәан... – лҳәеит сан. – Шәара шәышԥаҟақәоу? – дналазҵааит ашьҭахь, рацәак сара сыӡбахә алацәажәара лҽаламхалакәа.
– Ҳараҵәҟьа хар ҳамагәышьам, иаҳбырхьуазеи, аха ари иоуп ишәарҭахаз. Ахьҭа илеиҵама здырхуада, дқәарқәашьеиуа амца дыҽҳәатәоуп. Арахь Ташь ихьыз хьааигоит, уажәы-уажәы дааигәалаиршәоит, аха илшагәышьозеи? – даацәажәеит уи, лҽааиқәырпаташәа.
– Еимҳәахап, уажәы иахьабалакгьы игәароуп, шәааицхраа абааԥсы. Амшқәагьы шыҟалаз бымбои, аԥхынра аазшәа ишоурахеит, ачымазарагьы абаҟамлои, – сан уи днахашшааит.
Аҳәса аицәажәаха аамҭа анроу, инеихҳәаалауа, акыраамҭагьы иаҟәыҵуамызт. Сырма дахьтәаз, ҿымҭӡакәа, инцәыҵакшәа, зны сара днасыхәаԥшуан, зны – дара. Ҭаҳа уеизгьы, цәгьарак изызузшәа, уаҳа сымԥан дықәымлеит. Сара исҭахын дааины сибар, днасацәажәар, аха ихабарк ыҟаӡамызт. Уи сҳәеит ҳәа, дааиргьы дабасыхәоз, аха...
Урҭ агәашә инҭыҵны ицеит.
– Еҳ, афаст, уи аанда ус иаанымхеи! Анҭ роума уажәшьҭа уи ҟазҵо? Угәнаҳа ақәшәааит уи абыца, шаҟа ибзианы уцоз, иԥҟьаны ишԥауҿаси? Убри азыҳәан ауп еснагь иарбан усзаалакгьы аҟны агәаҽанызаара заҭаху, амашәыр ҟамларазы. Шаҟа ибзианы напы ауркыз! Таҳар игәаԥхан, сибацыԥхьаӡа уи далацәажәон. – Саб игәы иалан сызҿыз аус сзынамыгӡакәа иахьеиԥҟьаз. Таҳар игәашә давсыцыԥхьаӡа, уи аанда илаԥш нахигон, игәы акалоушәа, инҭыхьшәашәаауа.
– Ҳаи, Таҳар, уаанда ус иаанымхеи, аха уи ус иаанҳажьуам, – иҳәеит ҽнак саб, убра ҳаиасны ҳашцоз, Таҳар данааҳақәшәа. – Ахәыҷы абра Еснаҭраа рҟынӡа дназгароуп. Сынтәа акы дҳазҭаҵозар ҳәа ҳгәы иҭоуп, шәҟәқәакгьы иҭахуп. Насгьы џьара акы дызицхраауазар... – наиаҭеикит.
Саб Еснаҭраа рҟынӡа ҳәа дызҿыз – уи Еснаҭ Ламшьаҵә-иԥа иакәын, аԥсуа бызшәеи алитературеи ҳзырҵоз. Уи ԥыҭк сазыҟаиҵар иҭахын саб.
Таҳар ихы-иҿы еихаҿаҳәан, иԥаҵа имсеижьҭеи акрааҵуазар акәхарын, ицәхаԥшьӡа еималахьан. Мышқәак рыҩныҵҟала иԥшра аҽеиҭанакын, ублаҿы цқьа дааиуамызт. Днасыхәаԥшын, днасазҵааит сгәабзиараз. Нас, ҟҳы-ҟҳы, – ҳәа дааимҳәан, дынкажьцәеит. – Ааҳ, ааҳ! – даақьит, дааӷызит. – Саргьы сгәы ҽеим, сшыҟалақәо сыздыруам, аха схы сзақәгәыӷцәом...
– Умшәан, Таҳар, убзиахап! Ас мацара уцарыма?.. – игәы ааирӷәӷәеит саб. – Еимҳәак ухьзаргьы инаухгап. Уи шәарҭам, џьбеит...
– Ааи, Сиуарнахеит, уажәшьҭа сара сзыҳәан зегь шәарҭоуп, схәарҽхан, аԥшамҩасгьы сывсуам... Арахь ҳаандагьы умбои ишыманшәаламхаз, ас ҟалап ҳәагьы згәы иаанагодаз. Ҳаанда шәаны, адәыхты ҳақәымхеи!..
– Умшәан, Таҳар, уи ус ишԥаанҳажьуеи? Ахәыҷы машәыр хәыҷык дақәшәеит, аха уажәшьҭа дыбзиахоит. Арҭ аҩымшк рыҩныҵҟала дузаасышьҭып, џьушьҭ. Акы уацәымшәан!..
Сара уи аанда ус иаанысмыжьит, изулакгьы иҟасҵагәышьеит. Ҭаҳар иҩны, иашҭа аҽа ԥшрак, аҽа хаҿрак аанахәеит. Анаԥшҩы диҵашьыцуан.
– Исҭахӡам сара аԥара, исҭахӡам. Аԥара азыҳәан акәӡам изыҟасҵаз!.. – аԥара ансыдыргала, сҩаҵхаханы мап скит. Саахәацыхәаԥшьхеит. Аԥара азыҳәангьы анцәа ишиҳәара ҳауҟахыз!.. Сабгьы макьаназы ар рымаҭәа ишәимхыцызт, иқәыршәҵаршәны ишишәызгьы.
– Ари уара уџьабаа ауп, џьара еимаак алааухәап. Аҵарахьы уцарц угәы иҭами... Ишԥыкәу ишумго!.. – днасықәцәҟьеит Ҭаҳар.
Аха сара сҽынаҿаршәны изымгарц салагеит. Убас еиӷьасшьеит. Уи даргьы ирхашҭуамызт, саргьы сгәы ҭынчхон. Аха Сырма днасыдыххылан, ишызымуаз, скьаҿ аџьыба инҭалыџьгәеит. Схы аҽакалашәа избо сааҟалеит, абри иакәымк ҟазҵаз иеиԥш. Иабаҭахыз, аха...
Ҭаҳа, иблақәа ҭраа, дгыланы дсыхәаԥшуан, иҟасҵақәоз, исҳәақәоз изымбатәбараханы. «Уара умсааит, уеихбаала уцоит, закәыхи. Уеиқәа кылыжәжәа, ушьацәкьарақәа арахь икылыҳәҳәо, уаб имагәыжәқәа ушьаҵаны... Ҳаи, шәихәаԥши, уара, шәихәаԥши, аԥара шиҭахым!» – иҳәозар ҟаларын игәанала, убас иҿықәубаауан.
Аиашазы, исҳәомызт аха, сара фырхаҵарак ҟазҵаз иеиԥш схы сыԥхьаӡон. Таҳар иашҭа уааилҳаратә, икәаԥҷаҷараӡа ихкаан. Игәы ҭынчхеит, игәы аԥсы ашьеит Таҳар. Уажәшьҭа, игәы раҳаҭны, ишиҭаху ихы нықәҵаны дыцәагәышьон, аха...
Ус уахык, абри ашьҭахь дук хара имгакәа, ҳәҳәабжьык акуҳәа аҵх агәы иҩалҟьеит, ухәы-ужьы ааиланаргылартә. Ҳазынтәыкгьы ҳаибарыҩны уахь ҳҿынаҳхеит. Таҳар иԥсҭазаара
аҵыхәтәа абри ауханӡа акәын ҿҳәарас иамаз. Агәыла-азла, згәы иалымсыз ҳәа аӡәгьы дҟамлеит. Иԥсыжра аҿҳәара ԥырҵәан, иуа-иҭахыра иахьабалак, аӡә даанмыжькәа, адырра рырҭеит. Аԥсыжра аҽны сабгьы саргьы аџьабара ҳалатәан, ҳаиқәышьшьы. Ҭаҳа шәык ишәырҵан, дгылоуп иашьеиҳаб ивараҿы, иҟалаз макьаназы цқьа изеилмыргошәа. Иблақәа ҟәызгаӡа, ус, иааиуа-инеиуа дрыхәаԥшуеит. Игәгьы рацәак иԥшаауам, илаӷырӡқәагьы хаҟәҟәалом. Сырма лоуп ирзышьақәымкуа. Лыхцәқәа ԥыртланы илықәԥсоуп, уажәы-уажәы, – саб, саб! – ҳәа, амыткәма зҳәоз аҳәса лыбжьы ҩарылҟьоит. Шьоукы деимырхха дыркуп. Уи лыбжьы ансаҳалак, абыда дахьаанхаз азыҳәан дрыцҳашьаны, аҽырҳәа сылаӷырӡқәа нхаҟәҟәалон, сгәы ԥшаа-ԥшаауа сахьгылаз. Ишрылшоз ала, ҳаҭыр иқәҵаны, дымҩаԥыргон ауаҩ бзиа ҳәа ззырҳәоз Таҳар. Зегьы рхы-ргәы далырхуан аҵыхәтәантәи имш азы.
Сара, насҭхашәа, аанда азааигәараҿ сахьтәаз, ахацәа ахьеицәажәоз слымҳа инҭасит:
– Абжьынҵ аанда иацназго иарбану иҟоу... Ҳара ҳацәаашьоит уи аҟаҵара акәымзар…
– Рацәа ибзианы иҟаиҵеит ари аанда ҟазҵаз! Уажәшьҭа жәашықәсагьы акгьы ахьуам. Шәахәаԥши, шаҟа ибзианы еилеиԥаз!..
– Иҷкәынцәа ракәхап ари ҟазҵаз, уаҳа иҟазҵагәышьодаз?
– Аиеи, иҷкәынцәа абри аҩыза узыҟарҵоит, уԥшыз!..
Абарҭ ирҳәақәоз зегьы, сара сеиԥш, сабгьы иаҳауан, аха џьеи иҿыҵшәарын сара ишыҟасҵаз. Ус иахәҭаны ибозар акәхарын,
...Ицеит абри ашьҭахь акыр шықәсқәа. Сара исызҳаит. Ҵара ԥыҭкгьы сҵан, сқыҭахь схынҳәит. Аха сахьцалакгьы аџьабаа насԥырымшәо исыцуп. Зны аандақәа сырҿуп, зны ашәырҵлақәа еиҭасҳауеит, сгәы рзыбылуа. Сынхоит, сынҵуеит. Нхаҩык иеиԥш сцыхцыхуа акы сашьҭоуп, акы саҿуп, џьара сузыртәом... Аха, изысымҳәари аиаша, Ҭаҳа данаасгәалашәалак, сгәы акы налакьакьошәа збоит. Уи изы иахьагьы сгәы ҭынчым.
Ҽнак, усурантә сшааиуаз, Ҭаҳа иан ҳгәашә дшадгылаз сналыхҭыгәлеит. Сани лареи еибарқәиҭқәиҭуа акы иалацәажәон. Сара уи илҳәоз акыр сазыӡырҩит, аха нас иаасзымычҳакәа инсҿыҵҟьеит:
– Шәаанда каԥсазар, Ҭаҳа иҟаимҵои? Уаҳа дызҿузеи?.. Аандагьы изыҟамҵои?!.
– Ааи, нан, аанда изыҟаҵондаз!..
– Иҟаиҵоит уи, имаха-шьаха еибгоуп, – иналҿасырхьит. Иабасҭахыз уҳәарауазеи? Ларгьы, уаҳа жәа ахымҳәааӡакәа, ахәацаҳәа днаҳадҟьаны дцеит. Сара уи, ақәабаҿ аӡы шеилашуа еиԥш, сеиланаршит.
Ԥыҭракгьы, сзеиҭамҵуа, уи сизхәыцуа сгылан. Аха ашьҭахь, санеихыԥсаақәа, сгәы иамукәа, амҩа инансыршәлан, иаарласны ргәашә снадгылеит. Ан, уаанӡа илҿасырхьхьаз лхаршҭны, дсеигәырӷьаҵәа даасԥылеит. Ҭаҳа быцақәак еизиган, иҟаиҵара дақәымшәо, еиҳа илаҟәрашәа иахьыҟаз аанда дадгылан.
Сара аанда шыршшуаз наирбаны саниԥырҵуаз ус иҳәеит:
– Сара соуп ҳәа... уара ԥыхьагьы аанда бзианы иҟауҵон... Сара?..
Иасҳәарыз... Зегь аамҭак-аамҭак рымоуп. Даныхәыҷыз иимҵаз, ихшыҩ ззимышьҭыз, уажә иааиԥырагылт, ԥхьаҟа дамышьҭуа, арахь ада ԥсыхәа имамкәа...
– Ирласны сеиқәшәыршәа, ирласны! Сымаҭәақәа абаҟоу? Уажәыгьы илбаажәымгаӡаци?.. Даду, аҽы урхиама? – Хьудар, иҿы ӡәӡәаны, аӡы иҿыкәкәа, амаҵурҭа ашәхымс даақәгылеит. Шьыжьымҭанла еилыхароуп араҟа, зегьы уск-уск ирҿуп. Илаԥш нархиган, ампахьшьы ахьыкнаҳаз днеин, иаакынԥааны инеиҿишьит. Ихы-иҿы ааирбеит. Уаҟа аҭӡамц аҟны икыдыкнаҳалаз асаркьа хәхәа днадгылан, ихахәы еиқәара, ахҳәа налшьуа, зымҩа иныԥхьаҳәашәа иааҟаиҵеит.
– Сагхеит, сагхеит, уажәшьҭа уаҟа зегь еизахьеит, сара исзыԥшымкәа иҟам... Шьазина, сымаҭәақәа сзаабгондаз! – амаҵурҭа абарҵа дныҵагылан, акәасқьахь ибжьы наиргеит. Уаҟа иаҳәшьа Шьазина дықәгьежьааны, абжьааԥны ишыҟалҵалац еиԥш, аҩнеилыргара даҿын.
– Иаарласны деиқәшәыршәа, иаарласны! Дагымхааит! Жәлар гәарҭак изыԥшны итәазар? – Хьудар иандугьы даахыццакит уи иеиқәыршәара. Дҩагылан, амаҵурҭа дааҩнагьагьеит. – Какалк ишәыркы, криҿамҵакәа доушәмышьҭын, уа иахьа хәлаанӡа даанхар криҿазҵода? Амла дакып.
Хьудар иан Назира акҿыҩра дныкҿалеит, иаарласны лыҷкәын ихәы аалырмазеирц.
– Уара, уажәыгьы уеимаақәа узушьамҵаци? Ахәыҷы дагхоит умбои, иабаҟоу иара аҽы? – Хьудар зегь реиҳа дыгәцаразкуаз ианду лакәын. Ианду ажәак лызиаҳәар нас аҭыԥ иаақәылҵаанӡа даҟәыҵуамызт. Убас ҟазшьас илыман.
– Иабаҟаху зыбгәахәуа? Ахкаара иҭами... Уи ҳара иаагахьеит, бара бацәымшәан! – Хьудар иабду Зафас, иеимаақәа ааибаиркын, дҩагылеит. Нас дџьыҟә-џьыҟәуа аҿаԥарахь дныҩналан, аӷәра ахькнаҳаз иаакнихын, дындәылҵит. Аҽы, иацы заанаҵы иааганы, ахкаарахь иҭаиҵахьан. Уахь иҿынеихеит.
Хьудар иан астол аҿы фатәык ааганы инықәлыргылеит. Аха иара рацәак акрыфара игәаԥхацәомызт. Иҭахшәа-иҭахымшәа, дышгылаз ҿаҵақәак иҿы инҭеиԥсеит. Уи иан иаагәалҭеит.
– Крыф, крыф уаҩҵас, уи иуҿауршәыз уара иухәарҭаӡам иахьа хәлаанӡа, амла уҽаумырган, – инаидылҵеит.
Убри аамҭазы Шьазина Хьудар имаҭәақәа лыманы дааҩналан, ивараҿы игылаз аҟәардә инахылшьит.
– Зегь аабгама? – дналазҵааит.
– Ааи, зегь аазгеит, иумбаӡои? Цқьа урыхәаԥши!..
Хьудар ахьышәҭҳәа аҽеилаҳәара иҽыназикит. Ажәжәа-жәжәаҳәа инеишәиҵеит урҭ дзышьцыламыз амаҭәақәа. Деилфаҷа, имаҭәа дырҭаҟаца, дласӡа дааҟалеит. Аҟәынақәа зыҟәныҳәҳәы иӡарапа иакәыршаз амаҟа, абз хәыҷы цырцыруа
арахь иааԥшуан, зымҩашәа иахьахьынҳалаз. Хьудар днеин асаркьа днаныԥшылеит. Иҳазырҭрақәа инапы нарыхьшьшәа иаагәеиҭеит. Икаба аҳәынҵәрақәа ихагалаӡаны иааибаиркит. Ихәда ԥшӡаӡа. Хьудар иааигәаԥхеит арҭ амаҭәақәа. Абас есымша деилаҳәазар цәгьа имбо дааҟалеит, аха арҭ амаҭәақәа уааран, аамҭала акәын ишимаз.
Зегь икәшаны игылоуп, иеигәырӷьаны ихәаԥшуеит, ас, ԥсуа маҭәала деилаҳәаны, бзанҵыкгьы дрымбацызт.
– Абас акәын ажәытәан рышҽеиларҳәоз аԥсуа ҷкәынцәа. Еилфаҷа иахьааидгылоз уаареилаҳарын. Аха рыцҳарас иҟаз – ас зегьыҵәҟьа рҽаурзеилаҳәахуаз, – иҳәеит Хьудар иабду Зафас дахьгылаз. Уигьы дахьааҩналаз, илаԥш Хьудар идхалан, дзеиҭаҵуамызт. Уи иеилаҳәашьа гәахәарак инаҭон, игәы хьазыблаауаз акы игәаланаршәон, абри иҷкәынра, иқәыԥшра иадҳәалаз, аха уи уажәшьҭа хнырҳәышьа амамызт.
– Даанышәымкылан, даанышәымкылан... Уанду Хьыкәыр дукәыхшахааит! – лҳәан, Хьудар ианду лнапы хьараџьқәа иҟәаҟәа инықәылшьит. Иаԥхьаҟагьы дааиасын, дааиԥхьылшьшьааит.
– Сара, зегь сырхиан, сышәзыԥшуп, – иҳәеит абду Зафас, иԥаҵа далаччо, иҽаамысҭашәатәны.
Адәахьы иандәылҵ, аҽы кәадырны, ицыҩцыҩуа, зегь рыла еиқәыршәаны игылан. Хьудар днеин, днадгылан, амгәырхақәа дырҩегьых днарыха-аарыхан, иааирххақәеит. Нас аӷәра ахьахаршәыз иаахиԥаан, ахьышәҭҳәа ашькыл ишьапы нкылаиршәын, днақәтәеит. Аҽы, иҩаҵҟьар цәгьа иамбо, иаашаҟьшаҟьеит, аха аӷәра наҿаирӷәӷәан, иоуимышьҭит.
– Аа, усҭеит, ҳаумырԥхашьан! – Абду Зафас иикыз ажәытә шәақь, аԥсуа шәақь иаирххан, Хьудар инаииркит. – Аҽы аҟамчы ахумҟьааит. Амаршәа кны убас иныҟәцала.
Хьудар дԥаџьԥаџьуа ашҭа дныҭҟьеит.
Ҭарсхан Ацанба, амҩаду нымҩахыҵ, анаара иааԥшуа азқәа аҳаракыраҿ дықәынхоит жәытәнатә аахысгьы. Иаԥсуа кәасқьеи, иаԥсуа маҵурҭеи ашәырҵлақәа ирыгәҭылак игылоуп. Иара, урҭ ҳаҭыр рықәҵауа, иааигауеит иахьа уажәраанӡагьы. Акыр аҭоурых хҭысқәа ирхаануп. Иахьагьы иагхауам – агәылацәа, асасцәа, азлацәа. Амҩаду инаркны агәашәқәа рҟынӡа, абӷанҷ аныԥсаланы, амҩа ҩагоуп, машьынала аҿывҳәа ишуҭаху уҩеиртә еиԥш. Ари аҭыԥ аԥсабара аԥшӡара убла хнамкырц залшом. Наҟ, иҵегь инаҳаракшәа, шәаԥыџьаԥла иҩычаны, рҽеиҩырхәа, рҽаҳаракны игылоуп, аҭыӡгәара еиԥш, ашьхақәа, жәытәнатә аахысгьы иара дзыхьчауаз. Иаԥхьаҟа еиҳа-еиҳа лаҟәыроуп, гәаҩароуп, уаҟа ӡынгьы-ԥхынгьы аӡиас еилаҽҽауеит. Нас, уантәи дарҩегьых анаара аҽаҳаранакуа, ашьхара унагәыдыԥшылоит. Абри Ҭарсхан иаԥхьа ииасуа амҩаду, инхаҵәи-аахаҵәиуа, ашьхара иавҵаланы, дара зланхо ақыҭа иалсны ицоит ақалақь ахь.
Уажәы Ҭарсхан иашҭа уаала иҭәуп. Еизеит агәылацәа, азлацәа, асасцәа. Зегьы ргәы хыҭхыҭуа иԥшуп. Ашҭаҿы акиноҭыхра иаҭаху амыругақәа рацәаӡаны игылоуп. Урҭ ирыдгылоуп ауаа. Алашарақәа жжа-жжаӡа акәасқьеи амаҵурҭеи ирыдыԥхалоит. Арежиссиор зны анахь дыҩуеит, зны арахь дыҩуеит, артистцәа ибжьы рықәиргоит, убри даҿуп, акы дахыццакуеит. Артистцәа уи ииҳәо иазыӡырҩуа игылоуп. Нас уи даахьаҳәын, Хьудар иахь иҿынеихеит. Хьудар агәашәаҿ дгылоуп, иҽы дақәтәаны.
– Иеилукаама ишуасҳәаз? Уара, Хьудар уакәӡам уажәы, уара Алиас уоуп. Ақыҭа ҷкәын, аԥсуа ҷкәын, анхаҩы иԥа. Уеилҟьоуп, уеилыххоуп. Ишудыруа еиԥш, Алиас ианшьцәа рҟынтәи ашҭа дааҭалоит. Уахь, иаб излаидиҵаз ала, ажәа мҩаԥгатәык иман, ианшьцәеи иареи уск аҵыхәала абраҟа аҩашаҽны еиқәшәарц азы.
Алиас, уара ашҭа уааҭалоит, уҽы ушақәтәоу, иаарццакны.
Аха ашҭаҿы агәылацәа еизаны иҟоуп. Уи уара иугәаԥхахуам, уҽы аанкыланы унҽыжәҵуеит. Ахьышәҭҳәа уан лахь уҿынаухоит... Нас, уи атеқст ишаҳәо еиԥш... Еилукаама ишуасҳәаз?
– Еилыскааит, – иҳәеит Хьудар. Зегьы, уиаҟара џьабаа мбакәа, иааманшәалахарашәа игәы иааинаҭахит.
– Еҳе, шәыҽшәырхиа! Зегьы шәҭыԥқәа рахь!.. Аппаратқәа!.. – арежиссиор ибжьы наиргеит, абыкь иикыз иқьышә инадкыланы.
Аҭыхҩцәа рмыруагақәа аадырмазеит. Еиуеиԥшым алашарақәа нҭаԥхеит ашҭа.
Хьудар аҽы дақәтәоуп, дыԥшуп агәашәаҿ. Игәы аҭҳара-аҭҳара еисуеит.
– Еҳе, Хьудар, уҿааха, иаарццакны! – арежиссиор уи ибжьы наиқәиргеит... Нас иаԥхьаҟа дынхьаҳәын, – аппаратқәа, аппаратқәа!.. – ибжьы ҿацаӡа инхалеиҵеит.
Аппаратқәагьы ажжыҳәа аусура иналагеит. Иааибарххеит, иааибаршит. Зегьы ԥшуп иҟаларызеишь ҳәа...
Хьудар ашҭа дааҭалеит. Азныказ дааҭгылан, игылақәаз днарыхәаԥшшәа иуит. Нас амаҵурҭа аԥхьа еизаны игылақәаз рышҟа иҿынеихеит. Данырзааигәаха, ахьышәҭхәа иҽы днақәҵит. Иҟамчы икуп.
– Баба дабаҟоу? – дназдыххылаз аԥҳәыс дналазҵааит. Уи анык леиԥш деилаҳәан. Илахь ччаԥшьык ыҵашәом. Иҵаны имаз ажәақәа ихы инҭагьежьит.
– Уаб, нан, дыргеит! – дааӷьаҵәыӷьаҵәит лара, анык леиԥш, леиԥка кахәхәа дахьгылаз. Абжьааԥны иԥшӡаӡа, аӡӷаб цәа зыҟәнышьшьы иҟаз аԥҳәызба, уажәы ан лроль назыгӡоз, изыгны иҟаз нхаҩԥҳәыс ԥшран илымаз.
– Ишԥа?.. Дабаргеи?.. Дызгада?.. – анхаҩ иԥа, аԥсуа ҷкәын Алиас иакәушәаҵәҟьа даашаҟьшаҟьеит Хьудар. Аха, зегь дара роуп, акы дҭаҳәынҷаны дамоушәа ихы ибоит. Иара ишиҭаху еиԥшҵәҟьа иҽизҟьом.
– Наҟсынтәи шьоукы аакылсын, дрыман ицеит, нан, аҩны дшыҟаз раҳан...
– Аах, шәара!.. – ихы ааларҟәны, ихаԥыцқәа неихаирӷәӷәеит. Нас, ахьышәҭҳәа уаҟа игылақәаз днарылҟьан, амаҵурҭа дныҩнаххын, ашәақь ахьыкнаҳаз иаакынԥааны дындәылҟьеит.
– Аа, нан, нан... уабацои? – ан лыбжьы гоит. Ишҟа лнапы рхахауа лҿыналхоит. Аха иара длызхьаԥшуам. Иҽы днақәтәоит.
– Шәаанҿас, шәаанҿас!.. – убри аамҭазы арежиссиор ибжьы аагеит, изҿыз иааҟәнахыртә еиԥш. Дааццакны рышҟа
иҿааихеит. – Иҽеим... иҽеим!.. Ишԥашәасҳәаз! Иабаҟоу аилыххара, аԥсуа итәы? Иҳаҵҳаҵара, игәеибафара?.. Ишԥауасҳәаз, Хьудар, сара?.. – Хьудар ҿимҭӡеит. – Мактина, бара?.. – ихы налықәикит уажәы уи ан лроль назыгӡоз аԥҳәызба. – Дсымбеит сара аԥҳәыс, иӷьаҵәыӷьаҵәуа зыҷкәын ихьынҳалауаз... Иҵагь аус адулатәуп, иҵагь шәырзааигәахароуп, шәреиԥшхароуп убарҭ зрольқәа нашәыгӡауа. Уаҳа ԥсыхәа ыҟам. Шәазхәыц, шәхаҿы иаажәг, шәхаҿы!.. Ҳара, аҟазара знапы алаку, аԥсы ахаҳҵозароуп ҳнапы злаку аус. Уи шәхашәмыршҭлароуп...
Ԥыҭраамҭак ус игылан. Нас, дынхьаҵын, дара ахьгылаз аҭыԥқәа рҿы днагылан, изҿыз арольқәа шынарыгӡашаз дырҩегьых дналацәажәеит.
– Еҳе, иҿыцны!.. Шәҽеиқәшәыршәа!.. Аппаратқәа!.. – ибжьы нхалеиҵеит. Зегьы рҭыԥқәа рҿы иҩагылеит. Хьудар ҩаԥхьа агәашә ахь иҿынеихеит.
– Еҳе, ҳалагоит! – еиҭаагеит уи абжьы. Убасҟан аппаратқәагьы ажжы-жжыҳәа аусура иҩалагеит. Иааибарххеит, иааибаршит. Алашарақәа неилысит.
– Хьудар!..
Хьудар апҟацаҳәа агәашә дынҭалеит... ...Аҽнынтәарак абри иаҿын, даараӡа иалҵны, арежиссиор игәаԥхартә еиԥш иҟалаанӡа даҟәыҵуамызт. Хьудар уаҳа наиламкәа дааԥсеит, аха инирԥшуамызт...
Амаҵурҭаҿы, аҭаацәара зегьы еизаны, Хьудар икәшаны итәоуп. Есуаха, Хьудар дкараха, ишьапы дзықәымгыло дааицыԥхьаӡа, русқәа ахьышәҭҳәа иааилырганы, рҭыԥ инықәҵаны, иааины инаидтәалоит, бла-бла инаихәаԥшуа.
– Да, Хьудар, иҳаҳәишь шәахьынӡазнеихьоу? Уи аԥсуа ҷкәын уаҳа иҟаиҵахьоузеи? Ишԥацои аусқәа? Цқьа ибзианы ирызҭыхуама? – аӡә даҟәҵыр, даҽаӡәы изҵаара аҿынаирхоит. Ишԥарҭаху уҳәарауазеи абри Хьудар дызҿу зегьы еилкааны ирдыруазар. Нас даргьы иамеижьауа гәыӷрак рнаҭарын, уи дызҿу аус аҟны амш шимгауа, иаргьы уажәшьҭа ихьӡырҳәагоу уск инапы шалеикыз.
Хьудар азныказы, рызҵаарақәа имаҳаӡошәа, иҽырҭынчны дтәан, акы дазхәыцуа, абри зықәра наӡахьоу иеиԥш иҽыҟаҵаны. Али-ԥси рыбжьара, ариабжьарак ихҭысхьоу сахьақәак еилаҩеиласуа иблаҿы иҩиаҟьан, шьоукы рцәажәашьҭыбжьқәа иаҳауашәа дааҟалеит, аха уахь уиаҟара иҽаламхакәа, ихы ҩышьҭихын, дналагеит ацәажәара.
– Ариабжьарак ҳара акыр аус ааухьеит, – маҷк дааҭгылеит Хьудар, дааиԥхьхәыцааит, инациҵеит. – Ишәгәаламшәои, уи аԥсуа ҷкәын Алиас, сара зроль насыгӡо, иан иаб дҳәынҷаны дшыргаз атәы аниалҳәа, игәы еибакны, ахьышәҭҳәа амаҵурҭа дныҩнаԥалан, ашәақь аакынԥааны, ашҭа дынҭҟьоит, иҽы дақәтәаны. Ишыжәдыруа еиԥш, уи иаб дишьҭалоит. Аҽы аццышә иаҩызоуп, ахыкәаала еиԥш ицоит.
Агәашә инаркны амҩаду аҟынӡа хар амамкәа сыбжьҟьеит. Ҳҽы уаҟа даараӡа аҽарманшәалеит, иара ишахәҭаз еиԥш ахы мҩаԥнагеит...
– Ҳаи рыцҳа, Қәиқәа уаҩ дарԥхашьом, уи агәра згон сара, – иҳәеит Зафас, Хьудар рҽы Қәиқәа рҽхәаны, дахьахцәажәаз игәы иахәаны.
– Аха, аиаша уҳәарами, изызӡарызеи, амҩаду аҟны азныказы цқьа ҳманшәаламхеит. Ани уара ишуҭаху еиԥш аусқәа анзымцогьы ҟалоит. Усҟан шаҟа уаргәамҵуазеи? Угәахы еибанаркуеит аха, уазымҵаан!..
– Иҟалеи, Хьудар, иҟалеи? – Шьазина дахьтәаз илзымчҳакәа, иажәа днаԥыҩланы днаиазҵааит, маҷк дааҭгылашәа анылба.
– Иҟалеи бымбои... – Хьудар хаҵаҵас акәын иҽырдадны дышцәажәоз, абри акрызбахьоу иеиԥш иҽыҟаҵаны. Аха, аиаша уҳәарами, Хьудар уажәы дызҿу аус аҟны еиликаақәахьаз рацәаӡан. Урҭ зегьы макьаназы дара ацәыхаран, ирыздыруамызт.
– Аҽы шааиуаз, амҩаду иаангылар акәын, иаацых-цыхуа, иузышьақәымкуа. Уи аҷкәын иаԥхьаҟа амҩаду днаныԥшылоит, аха икахха иҭацәыроуп, уаҩԥсы даныршәлам. Ачарҳәаҩцәа, амҩа ааихҵәаны, дрыхьӡар иҭаххоит. Уаҳагьы ԥсыхәа амамызт. – Хьудар иан, иаб, иаҳәшьа, ианду, иабду – зегьы еиқәыӡырҩуа изыԥшуп, иажәабжь наҟ-наҟтәи ацашьа
зеиԥшрахарызеишь ҳәа. Иара даҟәыҵуам: – Ҭарсхан иаԥхьа, амҩаду ахьааихуҵәо, ҵаҟа илбаауеит амҩахәасҭа. Убрысынтәи дҩалбааны, агәаҩара дынҭысны, дрыхьӡар акәын. Уи агәаҩара амҩа аркьаҿуан. Уаҟа албаара ус имариам аҽазы. Амҩахәасҭа ҵәиҵәиуа... Нас уи, аӡы ҳахьҭалало, адәышкәаӷьаз аҟны ункылнагоит... Убри насыгӡар акәын сара, убри аҷкәын иеиԥш схы мҩаԥызгар акәын. Зегьы рҽырмазеины иԥшун, абри акиноҭыхра иалахәугьы, иалахәымгьы. Аха, абри амҩаду аҟны аҽы анааныххылалак, зны апҟацахәа амҩа инаниршәларц ақәикуеит, аха ашьҭахь, аӷәра анааҿаирххлак, аԥхьатәи ашьапқәа аашьҭыхны, маҷк иҩаԥаны аҿынанахар акәын амҩахәасҭахь. Абри аҟны сҽи сареи цқьа ҳманшәаламхеит. Знык, ҩынтә, хынтә... Акырынтә сышьҭрақәланы сҿаасхон. Уи ақәыргылаҩ-арежиссиор ишигәаԥхо анагӡара даараӡа иуадаҩуп, дара уи аҟны аус зухьоу рзыҳәангьы. Сара, аиаша уҳәарами, еиҳараӡакгьы исцәыхьанҭан, исцәыцәгьан, аха убри игәаԥхауа иҟалаанӡагьы уаҟәихӡом. Ааԥсара издырӡом, ихы деигӡаны зыҟалашам. – Аҳы, уҿааха, уҿааха!.. Иҵегь, иҵегь. уҽаалх!.. Умшәан, умшәан!.. – иҳәалап. Мамзаргьы: – Уаанҿас!.. Иазхоуп!.. Ихәарҭам!.. Ма: – Ибзиоуп, ибзиоуп! – ҿиҭлап. Убри даҿуп. Зегь иара иҳәатәы харҵоит, дзакә уаҩу сара исзыдыруам. Уԥсы улихуеит. Аҽгьы уаҳа наламкәа, икараха аԥхӡы налхәаҭароуп...
Аҳа, уи ҳалгеит шаҳҳәоз, ҵаҟа, албаарҭаҿы аҭыхра еиҳагьы ицәгьахеит. Зны иара ус сылбааит, аҽы амҩа арбатәын. – Нас ирццакны. Уи амҩа убас иҟоуп – аҟәаԥаҽаԥара, ашәаԥыџьаԥ рымахәқәа, рдацқәа, ахаҳәқәа. Ушнеиуа џьара унанҟьар – уалгеит ауп. Аҽы ашьапы ахьаргыло иҵԥо ахаҳә ссақәа еибаркәымпылуа иаҿҟьаны ицоит... Џьара-џьара, уаӷеимшхара, хланҵы унҭалап. Ахалара – уи аҵкыс еицәоуп. Аппаратқәа абжакы хыхь иқәгылоуп, абжакы ҵаҟа иҭагылоуп.
– Еҳе, Хьудар, уҿыҩаха! – ибжьы насықәиргоит арежиссиор. Саргьы сҿынасхоит. Аҭыхыҩцәа раппаратқәа зегь сара исықәкуп. Урҭгьы хықәкык ауп ирымоу, шаҟа ирзырманшәало, шаҟа ибзианы ирызҭыхуа. Иҳаҵҳаҵоит, аха шәазымҵаан.
– Ирццак, Хьудар, ирццак!.. – Иурццакыр, аҽы иахьакәым инеиҭаԥар ҟалоит, иахьакәым укыднаҟьар алшоит. Аӷәра аҿархханы искуп. Мчыла иааныскылоит, аха исымпыҵнажәар шаҭаху збоит. Аха аҽанааиқәнаклак, ашьапқәа ашьшьа-шьшьыҳәа инықәргыло инеихнагоит.
– Ирццак, Хьудар, ирццак!.. – уажәыгьы исаҳауашәа сыҟоуп уи ибжьы. Мап, уи абжьы цәгьарак аҵамызт.
Уаҟа сара шаҟантә схалеи, шаҟантә сылбааи! Дарҩегьых игәаԥхомызт. Сгәы аныԥҵәаӡа, иҟалалакгьы ҟалааит ҳәа аӷәра маҷк иааусыжьит. Аҽгьы, ҳҭагылазаашьа зеиԥшраз адырзар акәхап, агәымшәара наныԥшын, апҟацаҳәа аҿынанахеит. Азныказы иаасцәымыӷхеит сара уи ацашьа. «Иҟанаҵозеи, змоурахә мыӡша, еикәым шҳахьуа азымдырӡои?» – насгәахәит. Аха иара ҟәышымзи, агәаҽанызаара аанарԥшуан. Аха, егьа ус иҟазаргьы, ҳашнеиуаз, аҽы ашьҭахьтәи ашьапқәа нықәчаразын, инықәҳәазаны аҿынанахеит. Саргьы, азныказы иаасзымбатәбарахан, сҩаҭрысит, аха иара, иаразнак аҽааибнаҭан, ашьапқәа инарықәгылеит.
– Ибзиоуп, Хьудар, ибзиоуп! – убасҟан иаагеит арежиссиор ибжьы, икылкаа дысзыԥшуазар акәхарын.
Уи сгәы иахәеит сара, сааԥсарақәагьы насханаршҭызшәа сааҟалеит.
Шәара ишәыздырӡом акинофильм аҭыхра шаҟа ицәгьоу, шаҟа аџьабаа ақәырӡтәу. Сахьа хәыҷык ибзианы иҟаларц азы ҩажәи жәафынтә иҭухроуп, нас убрахьынтәи иреиӷьу акы алырхуеит... – Хьудар иажәа абраҟа иааникылт. Аха Шьазина лгәы хыҭхыҭуа дахьтәаз дырҩегьых димазҵаар лгәы иамуит.
– Уаҳа?.. Уаҳа?.. Нас иҟалои, Хьудар? – нас иҟалараны иҟаз ахҭысқәагьы еилылкаар лҭахын. Лыблақәа еихмырсыӷь дихәаԥшуан лашьа, уаанӡа иҵлымбаацыз фырхаҵара уск наигӡарашәа иҽырԥагьаны дахьтәаз.
– Нас иҟалараны иҟоу ахҭысқәа – нас ишәаҳап, уажәазы ари шәызхоуп. Уаҵәы иҵегь аус ӷәӷәақәа ҳамоуп, – иҳәеит Хьудар, иҽаарԥагьашәа. Мап, ицәажәашьала, дыззукуа аус аҟны ихы дамеигӡакәа ишынаигӡо агәра уиргаратә уазирхәыцуан, ихиҿсахьа ҭынчра ианубаалон еиҳа-еиҳа аҟәышра,
аус азхәыцра, такԥхықәрыла азнеира. Абри зегьы иара илшаратәы ихы ибон, хьысҳарак џьара имԥан иқәлартә еиԥш ихы ааимырԥшыцызт...
Уажәы аусқәа зегьы мҩаԥысуеит ҵаҟа, лбаа, адәҳәыԥш аҟны. Адәҳәыԥш иаакәыршаны уаала иҭәуп, аха агәҭахьы анеира азин рымам акино шҭырхуа иахәаԥшырц иааиз. Урҭ зымҩа анаара рҽаҭаны игылоуп, арахь иааԥшуа. Макьаназы еилаҩеиласроуп, аӡәы арахь дыҩуеит, аӡәы анахь дыҩуеит, русқәа ирхыццакуеит.
Хьудар, ԥсуа маҭәала деилаҳәаны, иҽы ԥаџьԥаџьуа дақәтәоуп, уажәы-уажәы аӷәра наҿарххуа иааникылоит, џьарак изышьақәкуам, аусқәа зеиԥшроу цқьа еилкааны ишамамгьы, иҳәаҵәыҳәаҵәуеит.
Адәҳәыԥш, уааилаҳаратәы, ашәаԥыџьаԥ иаҵәара – алқәа, ахьацақәа, аџьқәа, арасақәа рымахәқәа еилышьны, иҭахкааны ирымоуп. Амала ганкы – абри мраҭашәарахь иҟоу, абас хԥаҟа-ԥшьбаҟа метр раҟара иҿыцәааны илашьҭуп. Уаҟа, ҵаҟа, лбаа, иҭагылақәоу аҵлақәа рхыцәкәыкәынқәа роуп иааԥшуа. Арсынтәи уанахәаԥшлак, аԥсабара цәгьалаҵәҟьа улаԥш хнакуеит, убас еиҿартәуп. Наҟ еиҳа-еиҳа, амҩаду ахь, аҽышьҭнахуеит аԥсабарагьы. Аха араҟа, абарҭ зегь реиҳагьы, убла хызкуа даҽакгьы ыҟоуп. Ари адәҳәыԥш аган, иҿыцәааны иахьылашьҭу, рацәак иацәыхарамкәа, арыӷьарахьала иаауа аӡиас, иаамҩахыҵны, аҽҽаҳәа ҵаҟа иҭаҽҽауеит, ацԥхьқәа бырлашԥсараха, иҿыхаӡа, иҿыхьшәашәааӡа. Жәытәнатә аахысгьы абас иҟоуп иара. Нас уаҟа, иахьҭаҽҽауа, аҽааиқәкны, наҟ ашьшьыҳәа, аҽырҭынчны, аԥаҩ иавҵаланы ицоит. Амала, абри аӡы ахьҭаҽҽауа, даараӡа иҵаулоуп. Наҟгьы, убас акыр инаскьоит, аҵа кәеикәеиуа.
Аԥхынразы араҟа ахәыҷқәа иреизарҭоуп, ӡҭаларҭас ирымоуп. Рыбжьқәа абра иҭыҩны ианумаҳауа ыҟаӡам. Хҭацәыхак шаароулак, еибарыҩны зегьы абрахь рҿаархоит. Зны адәҳәыԥш ахь ихаланы ишықәиоу убоит, зны – ҵаҟа, аӡеишьылра азааигәара, амра ахьҭаԥхо, аԥслымӡраҿы. Хыхьынтәи
ишуҭаху, аӡы еизыҵәаны иахьлеиуа уахыԥаны, ҵаҟа улбаауеит. Ҵаҟантәи ишуҭаху хыхь ухалоит, аха, аиашазы, маҷк амҩа ҭшәоуп, иҿаԥҟаны ауп ишылашьҭу.
Араҟа Хьудар иԥарҭа ҳәа иашьҭоуп Хьудар иҩызцәа, избанзар, раԥхьаӡа абри адҳәыԥш аҟынтәи аӡахьы иԥаз Хьудар иакәзаап. Аԥхьаӡа иара ус иаша дыԥон, дкаууа аӡы дазцон, аха ашьҭахь хылагьы дыԥо далагеит. Ҵаҟа уеизгьы иҵаулан, ишиҭахыз далҵәраауан.
Хьудар абас хыла даныԥоз, ахәыҷқәа зегьы еизаны, ҵаҟа илбааны изыԥшуан, аӡы дшалашәкәоз гәарҭаразы. Уи дара ирзымбатәбараханы, гәахәарак рнаҭон, иҵанаршьыцуан, дара реиҳа афырхаҵара ус назыгӡаз иеиԥш дыршьон. Нас, дышнеишнеиуаз, аҳауаҿы, акагьы дацәымшәаӡакәа, ҩынтә-хынтә дгьежьуан иҽеиларҵәины, аха аҵыхәтәаны, иҽаариашаны, аҵәырҳәа аӡмыжьра дналашәкәон. Хьудар иӡбахә иаразнак ақыҭа иналсит. Аха иҟаиҵақәоз аҩны ианраҳа, даараӡа ргәы иалсит, даԥхьдырҟәҟәарц иалагеит, аха акгьы рылымшеит.
– Ааи, сыԥоит! Иҟалеи нас сыԥозар? – ираҽԥникуан иара. – Уи азы хьаас иҟашәымҵан шәара. Сара схы агәра згоит...
– Шәиҟәаҵ нас, имуазар, дыԥалааит ихәда хжәаанӡа, – иҳәеит иаб, игәы аныԥҵәаӡа...
Хьудар иҽы ықәргьежьаауа дахьгылаз, арежиссиор дааидгылт.
– Уԥши, иҟаҳҵеит, ицәгьам ҳәа сыҟоуп. Ари иаҟароу аԥынгыла ишԥазахымԥари? Уажәшьҭа аҽы иаурбароуп, амала, уахыԥаӡом макьана, ус унадгылоит, унахыкәша-аахыкәшоит. Аҽы игәанаҭааит, иашьцылап.
Хьудар харантәила игәеиҭахьан урҭ иахьантәаракгьы иадынҵәалаха изҿыз ари аԥынгыла. Хар амамкәангьы иҟарҵеит. Уи ахьдыргылаз рацәак ихарамызт. Арантәи дныҵҟьар, ишиҭахыз ахьышәҭҳәа днахыԥон.
Уи аԥынгыла иҟарҵаз змааназ шьахәлаҵәҟьа еилкааны иман Хьудар. Уажәы-уажәы, дыԥаны, дкаууа дцошәа ибла иныхгылон, аха уи азхәыцра рацәак иҽагәылеихалацәомызт.
Иҽы аӷәра наҿаирххан, аԥынгыла ашҟа ахы рханы даагылеит, нас чоуҳәа днаҵҟьан, абри аҽыбӷаҟазацәа ишыҟарҵо еиԥш, иҿынеихеит. Дышнеиуаз, аԥынгыла дазааигәахозшәа аниба, аӷәра наҿаирххан, дахымԥакәа иҽааникылт. Зегь гыланы ихәаԥшуеит. Уи ахыԥарҭа цәгьа ибзианы иҟаҵан, ианахыԥалакгьы, абӷьынҵә сса каԥсаны, цәгьа ирманшәалан. Хьудар днахыкәша-аахыкәшеит. Аҽы алаԥш нахнагеит.
– Абнаҟагьы абас ауп ишыҟало, инаганы ахықәаҿы инықәҳаргылоит, уаҳа акагьы аҭахӡам, уи уацәымшәан уара. Аха, уажәшьҭа иаршьцыла, уахыԥала. Ари иара уссгьы иакым ҳәа сыҟоуп.
Хьудар ари аԥынгыла дырҩегьых днахыкәша-аахыкәшеит. Аҽгьы, уи шшәарҭамыз агәра агазар акәхап, рацәак иӡыӡымкуамызт. Хьудар ҩаԥхьа ишьҭахьҟа акыр днаскьаны даагылеит. Аԥынгыла ааигәасигәа игылақәазгьы наскьа-ааскьақәеит, аҽы амҩа дырманшәаларц.
Хьудар чоуҳәа днаҵаҟьеит.
Аҽы каууа уи аԥынгыла инахыԥеит. Агәхьаагь амкӡеит. Убас знык, ҩынтә, хынтә... Аԥышәара цон иманшәалаха.
– Ибзиоуп, Хьудар, ибзиоуп! – арежиссиор ибжьы ааиргеит. – Уажәшьҭа убри наганы, аԥаҩ ахықәаҿы иқәшәыргылоит, абра ишыҟоу еиԥш иҟашәҵоит... – инарыдиҵеит уаҟа игылақәаз.
Уи аԥынгыла убас иманшәаланы иҟаҵан, ԥыҭҩык надгылан, икәаԥӡа ишыҟаз иаашьҭырхын, ахықәаҿы инаганы инықәдыргылеит. Азымҩарахьтәи аганахьгьы дырҩгьых абӷьынҵәқәа ақәԥсаны иныҟарҵеит, аҽы иазымдырыртә еиԥш, идәушәа, ишьацран инашьҭушәа.
Хьудар дахьгылоу, абжьааԥны еиԥшымкәа, игәы аҭҳара-ҭҳара еисуеит. Ихала дыҟазҭгьы, абрантәи дыҩны, ахықәаҿы днықәԥаланы, ишиҭахыз хыла аӡиас дазцон. Аха уажәы... ишԥаҟалари?.. Арахь аҽы, арахь иара!.. Игәы акы иааиҵанарӷәӷәоит маӡа-маӡа... Иҟаларызеишь?.. Изыманшәалахома?.. Аҽы цқьа измыԥар?..
Аҽы, арҭ зегьы рҽазҵәылхны изышьҭаз, хықәкыс ирымаз аздыруамызт макьаназы. Ус ирыхәаԥшуан, иҟарҵақәоз алаԥш иҵмыршәакәа.
Ахацәа зҿыз аус аадырманшәалеит. Аԥынгыла ашаха нацрарҳәан, унахар, иахьуҭаху иугартәеиԥш иааҟарҵеит. Ашаха аханы шьоукы рҽырмазеины игылоуп, аԥынгыла аҽы анахыԥо, ахьышәҭҳәа иааҵыргартә еиԥш.
Арежиссиор Хьудар дидгылоуп.
– Акы уацәымшәан, Хьудар? Угәы рҭынчны, аԥхьан ушахыԥаз еиԥш, уахыԥоит аԥынгыла. Наҟ дәушәа иҟаҵоуп. Аҽы уи аздырӡом. Аҽы уи ианахыԥо, ҳара уи аԥынгыла арахь иаҵҳарҟьоит ахьышәҭҳәа, акадр аҿы иҟамларцаз. Шәарҭа ҳәа акымзарак аҭахӡам. Аҽы каууа ицоит аӡахьы. Уара ушақәтәоу уақәтәоуп. Аҽы аԥхьатәи ашьапқәа рылоуп аӡы ишазнеиуа. Аӡы ҳара игәаҳҭахьеит, уаргьы иудыруеит, иҵаулоуп, ишәарҭаӡам... Ишуасҳәаз уаҳаит, уҽырҟәышны, абри ҵәыргылак уанахыԥо еиԥш...
Нас дынхьаҵит.
– Аппаратқәа, аппаратқәа! – ибжьы ҿацаӡа инарықәиргеит урҭ ирыдгылақәаз.
Аппаратқәагьы ажжыҳәа аусура рҽыназыркит. Зегьы рҽырманшәаланы иԥшуп. Арежиссиор дырҩегьых зегь лаԥшыла иааимидан, џьарак иҽаашьақәикит.
– Еҳе, Хьудар, уҿынаха! – ибжьы наиргеит Хьудар иахь.
Аҭыхра иналагеит.
Хьудар, ибжьы ҵарыхәҵәаӡа, ахыкәаала еиԥш иҿынеихеит.
Зегьы-зегьы ԥшын, иҟаларызеишь ҳәа, рыгәқәа хыҭхыҭуа. Аппаратқәа рыбжьицон ада аԥсабара ҭынчраҿы аҽа бжьык уаҳауамызт уажәы. Аӡхыҽҽагьы ашьҭыбжь аӡазшәа. Зегь рылаԥш, рхы-ргәы, рыӡырҩра зызкыз Хьудар иакәын.
Убри аамҭазы Хьудар иабду Зафас, абри смаҭа абраҟа дызҿу збап ҳәа иааины, ауаа ахьеилагылаз анаараҿы иааҿагылаз, Хьудар аҽы дшақәтәаз, аԥынгыла дахыԥаны, дкаууа аӡмыжь ахь иҿанынеиха, дахьгылаз акәукәуҳәа дыҳәҳәеит, уаҩы ишимбац ала.
– Хьудар!.. Хьудар!.. – ауаа рыжәпара еимгәыцҟьаауа аӡыжь ахь иҿынеихеит. Ауаагьы, иҟалаз аабап ҳәа, еижәыланы уахь еихон, аха иоурышьҭуамызт. – Уа шәаанҿас, уа шәыҟаз! – ҳәа аӡәы дрықәцәҟьон.
Убри аамҭазы Хьудар аҽы дшақәтәаз аӡы аҵаҟынтәи дҩалҵәрааит, аҽҽаҳәа аӡы ихьыҵәҵәа. Аҽы ахы ишзахәоз еихеит ахықә ахь, аԥсеивгара ацәмаҷны. Аӡы еимгәырҽҽа иааҭыҵын, аԥслымӡра инықәгылт. Абду Зафас Хьудар днеихьынҳаланы дааникыларц ақәикит, аха иааигәара днарышьҭуамызт.
– Ибзиоуп, ибзиоуп!.. Иҵегь унаскьа, иҵегь унаскьа!.. Умԥшын!.. Умԥшын, умԥшын! – игон арежиссиор ибжьы. Аҭыхра еиқәымтәацызт. Уи иахәаԥшуаз уахь еиҳа-еиҳа инаскьон еижәыланы, аха аҭыхра ахьымҩаԥысуаз макьаназы уаҩ днарышьҭуамызт. Хьудар даанымгылаӡакәа ацара даҿын, аҽгьы иаргьы аӡы рхьыҵәҵәа.
– Иҟашәҵозеи, уара иҟашәҵозеи?!. – Хьудар иабду дырзышьақәкуамызт.
– Ибзиоуп, ибзиоуп! Иазхоуп! – арежиссиор ибжьы аагеит. Зегьы уи иҳәатәы инацныҟәеит.
Убасҟан Хьудар иабду днарыжәлан, днарымпыҵҟьаны, иҽхыршәаа, аҽы аӷәра днамҵасит. Хьударгьы илакҭа ырмышьцаны днеиҿаԥшит. Нас акакаиҳәа днаиқәҵәҟьан, аҽы длақәицеит. Ируа иақәымшәо, зегь шанханы ихәаԥшуеит абду Зафас.
– Усаԥыз абыржәыҵәҟьа, усаԥыз!.. Уҽушьуазма араҟа, уҽушьуазма?!. Уаҳа акагьы шәзеилымкааӡои, изакәызеи шәызҿу? Ас уаҩы ибахьоума?.. Дышәшьуазма ахәыҷы!.. Усаԥыз абыржәыҵәҟьа, усаԥыз!.. – ибжьы ааирӷәӷәеит Зафас. Иҽааихаршәны уаҟа игылаз арежиссиор днеиҿаԥшит, аха уаҳа акагь иаимҳәаӡеит. Дынхьаҵын, иҽы аӷәра кны иҿынеихеит, аӡәгьы игәхьаа мкӡакәа. Хьударгьы ахәацаҳәа уи днаишьҭалеит, ихы ларҟәны. Ауаа гыланы ирзыԥшуеит иахьнеиуа, ирҳәо рҿамшәо, иҟалаз ирзымбатәбарахан иазхәыцуа.
– Иҟалозар, иҟалозар минуҭк аҟара... Жәақәак шәасҳәарц сҭахуп!.. – арежиссиор уи ишҟа инеихигеит, аха Зафас дхьамԥшӡакәа ацара даҿын...
– Изакәызеи исаҳауа, изакәызеи?.. Уара иаасымысхыша, аҩны уазымки?.. Изакәызеи узҿу? Ҳаԥсы шҭоу ҳаушьырц
ақәукыма? Ацәгьеи абзиеи узеилмыргауа уҟалама? Иааубалак зегьы урхьынҳалоит... Иуарҳәо зегьы агәра ганы уҽаҿушьаауеит. Ажәҩанахь иԥыртәуп рҳәаргьы, уԥыруеит, уҽы ушақәтәоу!.. Уан улмазҵаа, уаб уимазҵаа, уанду улмазҵаа, уабду уимазҵаа, ухы иааҭашәо ҟауҵоит, ухы иааҭашәо наугӡоит. Уи аҩыза ара иаҳмаҳароуп. Уҩны уамкуеи, џьым уҩны... – Хьудар иан деихашәны, илҳәо лҿамшәо, лгәы ԥжәаны дцон. Лхы-лҿы шкәакәара уажәы еиҳагьы еицралеит, лыбла ӷрақәа амца рхылан иҟаԥшьхеит. Лҽылшьыр лҽылзымшьуа, илаҳаз амца лыцранаҵан, лҽылзеиқәкуамызт.
– Аиеи, уаҳа арантәи ушьапы еихуго ҳамбароуп!.. Изакәызеи изҿқәоу уҳәарауазеи? Ахәыҷы аҽы дақәыртәаны, аӡы даларыжьуан!.. Ари аҩыза уаҩы ибахьоума?.. Уи шәара ишәымбеит. Иабажәбагәышьоз, уа шәыҟамызт. Сара убри анаараҿы саҿагыламзи, саныԥшы, аҽы ббаӡа аҿаанахеит. Аԥхьаӡа ус ахала иԥоз џьысшьеит, аха ашьҭахь, Хьудар дақәтәазшәа анызба, уаҩы ишимбац ала сыҳәҳәеит. Срыжәлан сдәықәлеит уахь, аха соурышьҭуама? Ишызбоз аҽы аӡы инӡаакәкәалеит, ирласынгьы изымхалеит. Сыҳәҳәеит, сҟааит дырҩегьых ишсылшоз, аха соурышьҭуамызт. Егьи, дара абри иааҟало зегьы аҭыхра иаҿызаарын... Хьудар иԥсы ихыгга... Аҽы ашьапы изықәымгыло... Уаҳа уи аӡбахә ала арантәи ишьапы еихиго сымбароуп. Мап, мап, изакәызеи избо? Аҽгьы ршьуан, ахәыҷгьы дыршьуан!.. Ас уаҩы иаҳахьоума? Акино ҭырхуазар, иҭырхааит ишырҭаху!.. Уара ашьшьыҳәа абра аҩны уаакы!.. Уамкуеи аҩны?.. – Абду даараӡа игәы еиланархуеит иахьа дназлаԥшыз. Даараӡагьы игәы иҵаланы ауп дшахцәажәоз.
– Аҳа, ибиоуп уажәшьҭа, еиликааит, шәиҟәаҵ, – иҳәеит аб дахьтәаз. – Уи дхәыҷым уажәшьҭа, жәохә шықәса ихыҵуеит.
– Абас уҳәоит уара есымша, убри азоуп ииҭаху зыҟаиҵогьы. Уара акагьы уацәшәаӡом... – инеиҿалырхьит Назира лхаҵа. Иаргьы, уаҳа рацәак иамамкцәакәа, иҽааникылеит.
– Нан, абарҭ, уани уаби рҳәатәы аахаҵа, урҭахуп азоуп абриаҟара зуарҳәо... Аха, изакәызеи исаҳауа, ишԥыкәу ушыԥоз, аҽы уақәтәаны, атымитышахь?.. Абра ашьшьыҳәа
уаатәоит, уаҳа акгьы!.. – андугьы лҿахәы лымҳәар лгәы иамуит, аха уи лажәақәа еиҳа аҳалалра, аргәыбзыӷра рныԥшуан.
Ауадаҿы иааҭынчрахеит. Хьудар ихы кны дтәан. Уажәы-уажәы ибла иныхгылон, аҽы каууа даманы хланҵы ицошәа, нас дкакәкәа, аӡы аҵанӡа данца, арахь алҵра ицәуадаҩны, днапҟьа-шьапҟьо аӡеилаҩынтра далахазшәа. Нас уи арежиссиор, – ибзиоуп, Хьудар, ибзиоуп!– ҳәа ибжьы иаҳауазшәа.
Аухагьы уаҩы ишимбац ала ицәа ҭынчмызт Хьудар. Илацәақәа шеиқәԥсоу акәымкәа, даалҟьаны жәақәак иқьышә инықәххуан, нас акыраамҭа дзыцәомызт.
«Уажәшьҭа ишԥарыԥсыхәоу? Ишԥаҟарҵои?.. Даҽаӡәы дрыԥшаауазар акәхап. Дышԥарзымԥшаари?.. Сара уеизгьы уахь уаҳа сықәрмыжьлозар акәхап... Шаҟа ибзианы ицоз аусқәа?..» – Хьудар дахьышьҭаз игәы ҳәаҵәыҳәаҵәуа, ҭахак инаҭомызт. Зны, аԥхьаӡа иара дшырԥшааз, дшалырхыз, дшыргәаԥхаз атәы игәалашәеит, нас иабду аҽы анимырхуаз закәытә џьабаау ирыхҭигаз игәалашәеит. Аҵх ықәҳа ацара иаҿын...
Амра, Хьударраа ахьынхоз арымарахьала ирыҽԥынгылаз ашьха ҳаракыра инхыҵын, зқьышәахәа аҿыдды ақыҭа иналаԥхахьан. Ақыҭа ԥсабара ацәа иалнахын, аҳауа иҟәанда-ҿыхаӡа иҟанаҵахьан.
Хьудар дахьышьҭаз, инапқәа ахыза иныҵихын, иҽааирххеит. Амра ашәахәақәа ҟәандаӡа, аԥенџьыр иалыԥханы, ауада иҩнаԥхон, игәазырҳага-игәыҟаҵагаха.
Хьудар дҩагылан, имаҭәақәа ажәжәаҳәа иааишәхаирԥан, иеимаа чхьаркқәа наишьхарԥаны, ҵаҟа дналбааит. Наҟ, амаҵурҭахь иҿынамхакәа, абарҵа дныҵагылеит. Иабду Зафас ашҭаҿы иҳәуа иҭаз рҽы дадгыланы дахәаԥшуан, илаба наиҵаргәашәа. Нас днеиҭаҵын, ахы инапы нахьишьит, абӷа инапы нықәишьит, ихы ларҟәны днаҵаԥшит.
– Иҟалеи, бабаду? – Хьудар ашьшьыҳәа уахь инеихигеит.
– Иҟалахуаз? Алымҳақәа аӡы рҭалеит ҳәа сыҟоуп, ахы уажәы-уажәы иаҟьоит, егьирахьҟа макьаназы егьадызбалом, аха аҩныҵҟа шыҟоу здырхуада? Иҟәаҟәоу?.. Ас аҽы уаҩы
ишьуеит ҳәа смаҳацызт. Насгьы абриаҟара иахьыҳараку аҽы дырԥома?.. – даагәынқьит Зафас. Иҵагь иҳәар иҭахын, аха иҽааникылеит. Аҽы ахахьы длиасын, алымҳацәқәа ааирҟәҷит. Ианаауишьҭ, аҽы ахы афыр-фырҳәа иааҟьеит. – Аа, умбои иҟанаҵо, алымҳақәа ахьуеит... Уцаны, аԥш ҿырпы, агәыблаа ианыԥсаланы иаагеи, – инаидиҵеит. – Исхашҭыз, арыцқьага аҳәҳәагагьы ухоумыршҭын, – инаишьҭеиҳәеит. Хьудар ахьышәҭҳәа амаҵурҭа иаҿаҟаҵаз аҿаԥарахь иҿынеихеит.
Изакәытә ҽы бзиаз Зафас иҽы Қәиқәа! Икалаӡа, имыцхәны жьымдырк ақәӡамкәа, ахәда ҭҳәаны, аԥырцәқәа шьқьыруа, аҽеиқәа, аҽеинаала замана. Ақәыԥшраамҭа ианаскьаҳәымҭазҵәҟьа иҭагылан. Дарбаныз иамеилаҳарыз, иамеиҵашьыцрыз! Ицыҩ-цыҩуа... Ибжьаны, раԥхьаӡа ашҭа ианынҭеиҵа нахыс илаԥш шахыз иахӡан Зафас. Ашьҭахь, аҽырыҩрақәа раан, Хьудар данақәиртәа, Хьударгьы дицәшәон. Хьудар аҽы дыҟәннашьар ҳәа агәаанагара иоуаз хәыҷы-хәыҷла аҽанаҵәах, Хьудар ида аӡәгьы ааигәара днаишьҭӡомызт. Хьударгьы иабду иҳәатәы дахыԥомызт.
Хьудар уажәы-уажәы ианигәаламшәо ыҟаӡам, аицлабрақәа раан, Қәиқәа дақәтәаны, аҽы ҭоуӷанқәа данрыцыҩуаз закәытә гәырӷьа-гәахәараз уи инаҭоз. Усҟан аҽқәа зегьы дрылԥааны дахьнанагоз, дкаууа ажәҩан ахь дханагалозшәа акәын ихы шибоз...
Хьудар иааигаз аԥш аҽы инамҵаиргылан, агәыблаа ақьышә аншьуа, ӷәырҿ-ҟәырҿҳәа афара иаҿын. Иара, уи аҳәҳәага ахьшьуа, давагьежьуан. Иацтәи ахҭыс анааигәалашәалак, ирыцҳашьаны ахы, ахәда, агәышҵа, аԥырцәқәа ааиԥхьишьшьаауан. Иаргьы, уи ииҳәарц ииҭахыз еилнакаарц аҭахушәа, ахы иҩаханы, аблақәа шамшамуа инаихәаԥшуан. Маҷк аҿы анааихнахлак, аҿыҵа аԥш цырақәа ыҵышәшәаны, ишкәакәа-шкәакәаӡа агәыблаа инаныԥсалон, ашьацра инылаԥсон.
– Зафас, о Зафас!.. Зафас, уҟоума? – абри аамҭазы агәашәаҿ аҿыҭбжьы аагеит.
Зафаси Хьудари агәашә ахь ианынхьаԥш, ақыҭа анапхгаҩцәа, акиноҭыхра знапы ианыз аиҳабацәа, арежиссиор уҳәа аӡәырҩы агәашә иадгылан.
Зафас арҭ зегьы еиԥхаҟәҟәа араҟа иахьибаз азныказы иааицәымыӷхан, даашанхазшәа, дахьгылаз дзымеиҭаҵуа даанхеит, аха ашьҭахь, игәы иԥсахзар акәхап, илахь ҩеиҵыхшәа, – шәҭамлои арахь? Шәҭал, уа шәызгылоузеи? – иҳәан, днарԥылеит. Даргьы еиманы ашьшьыҳәа ашҭа иааҭалеит.
– Ҳара араҟа ҳаззааиз уцәа иалашәахьазар акәхап, Зафас, – иҳәеит ақыҭсовет ахантәаҩы Шьмаҭ Нарықьба, Зафас днаихәаԥшны, хәыҷы-хәыҷла уи инапаҿы дааигарц игәы ишҭоу мҩашьауа. Иара иуаҩыбжара дҭагылан, еиқәакы, ихы-иҿы аҭаҩаҿарақәа анпыҟҟала, аха аус азы аилыххара, аҳаҵҳацара инубаалон. Амаҵурҭаҿы еикәшаны итәоуп аҭаацәара зегьы, аха Шьмаҭ зегь раԥхьаӡа Зафас ила напы аиркит иара зынагӡара дахыццакуаз аус, избанзар араҟа макьаназы Зафас иакәын аҩнаҭа еиҳабыс ирыԥхьаӡоз. – Аус зеиԥшроу уажәшьҭа уазхәыцуазар акәхап, Зафас, иубоит жәлар гәарҭак ҳаизаны ҳудтәалоуп. Анс-арс ҳәа уҽааурххаргьы иауам. Арҭ аҷкәынцәа, арҭ ҳасасцәа рнапы злаку – уи ус мариам, ҳара аԥсуаа ҳҭоурых аҟынтәи хҭысқәак акино иадырбарц ргәы иҭоуп. Абарҭ ҳара излаҳалшо ала ҳрыцхраауазароуп. Изхысҳәаауа, иҟалақәаз уаргьы иудыруеит, ҳаргьы иаадыруеит. Уаҟа, шәара шәшахәаԥшуа еиԥш, шәарҭа ыҟамызт. Уи дара игәарҭахьан, иршәахьан, ирзахьан. Ус иахьшәарҭоу аҭыԥ ахь аҷкәын днарышьҭрымызт. Аха абраҟа уара уццакцәеит, Зафас, – Шьмаҭ маҷк дааҭгылашәа, ихы дырҩегьых Зафас инаиқәикит, рацәак имырхьаацәакәа. Егьырҭ макьаназы ус итәоуп, ақәҿырҭуам.
– Аиеи, сара сыццакцәеит, аиеи!.. – иаарымчшәа даацәажәеит Зафас, инцәыҵарҩысҭаашәагьы днаихәаԥшит уи, – сара сыццакцәеит, ус шәгәы иаанагоит шәара зегьы, ус ами?
– Аццакра ахьӡми... Иаразнак аҷкәын дрымпыҵжәаны арахь дааугеит, уагьырзымхәыцит. Изҿыз рус ибжамҽамны уа иаанхеит. Шәазхәыци шәара, иан, иаб, – зегь ара шәыҟоуп, – урҭ рахьгьы дынхьаԥшит, урҭгьы налархәны ирҳәо еиликаарц.
– Мап, мап!.. Ахәыҷы уаҳа уахь дцо ҳамбароуп! Уи аӡбахә ала уаҳа егьышәымҳәаӡан, ҳаԥсы шҭоу ҳхәыҷы дҳазшьуам. Абахә аҟынтәи ҽыла дырԥо, аӡы далажьуа! – Хьудар иан ҭынч дгыланы дшырзыӡырҩуаз, ахьышәҭҳәа дааицрашәан, дааҵҟьеит. Иаразнакала Шьмаҭ дызҿыз ихықәкы ԥхасҭалтәырц егьаалыгымхеит.
– Баангыли, бара! Зны бырзыӡырҩ, ирҳәо баҳап! Ара бара быдагьы аиҳабацәагьы ыҟоуп! – уи иналҿаирхьит Хьудар иаб. Аха лара лыԥсы лгәы икылаханы, акыраамҭагьы лҽылзеиқәкуамызт.
– Ҳара ари зегьы ишәаны, игәаҭаны ауп ишыҟаҳҵаз, ус ишәарҭаҵәҟьазар, ҳаргьы ари аҩыза ашьаҿа ҟаҳҵарымызт, уи сара агәра шәсыргоит. Аха абыржәы дырҩегьых ацхыраара анҳашәымҭа, ҳусқәа ԥхасҭахоит. Убри аҟынтә, абра зегьы ишраҳауа, аҳәара ҟаҳҵоит абри аус ҳалгаанӡа шәыҷкәын даҳхышәымбаарц. Усҟан уи аҭыԥ, аиашазы, маҷк ихьанҭан, аха ҳманшәалахан, ибзиан иҭаҳхит, уажәшьҭа уи еиԥш иҟоу аҭыԥқәа ҭаҳхӡом, уи еиԥш иҟоу аԥықәсларақәагьы ҳауӡом. Уи шәара шәацәымшәан, шәыҷкәын ҳаҷкәын иеиԥш ауп ҳашихәаԥшуа, ҳара даҳхатәушәаҵәҟьа, акы шәицәымшәан, – дӷьаҵәыӷьаҵәуа даацәажәеит арежиссиор дахьтәаз. – Абарҭ зегьы, абра исыцу сыманы сзааз шәара ҳшәыҳәарц ауп, абри ҳазҿу аус ҳалгаанӡа шәыҷкәын даҳхыжәымбаарц, – еиҭанациҵеит уи, иажәақәа неиқәыԥхьаӡо. Нас иҽааникылан, иаша Хьудар иан дналыхәаԥшит, убри џьара цхыраарак сылҭозар наигәахәын.
– Ак ихьыр, нас схы абазгои, сҽабасшьуеи? Исыԥсыхәоузеи усҟан сара? – дырҩегьых иааҭлырҟьеит, лажәақәа мкьыкьӡа, уаҩы иҳәатәы хазҵарц згәы иҭам леиԥш лҽааҟаҵаны, Назира.
– Ус шԥабҳәои, Назирахеит. Арҭ ирҳәауа бмаҳауеи? Ишәарҭазар, аҷкәын уи аҩыза ашьаҿа идырҟаҵозма? Уи бацәымшәан, бара баасҭагьы ихылаԥшуеит уаҟа, – даҽаӡәгьы иҽналаирхәт ари аилацәажәара.
– Аиеи, аиеи, Назира, уи базхәыц бара. Арҭ аус ду иаҿуп. Ҳара аԥсуаа ҳҭоурых аҟынтәи акиносахьа ҭырхуеит, аԥсуа ҷкәын ифырхаҵара иазкны. Уи аҟны ҳара зегьы иҳалшо ала ҳрыцхраароуп, – наҟ алацәажәара уиаҟара иҽазымкуа, абраҟа
иҽааникылеит Шьмаҭ, аха егьырҭ иҵегь иналамцәажәар рымуит. Акыр еимаркит, еимҵаркит, аха аҵыхәтәаны рызынтәыкгьы акаҿы иааибагеит... Хьудар игәы хыҭхыҭуа уи дазыԥшын...
Амш акыр инаскьахьан. Лбаа, аӡхыҽҽаҿы акиноҭыхыҩцәа русқәа акыр идырманшәалахьан, рымаҭәахәқәа зегьы ҵаҟа илбаарган, дасу иахьрықәманшәалахаша аҭыԥқәа рзалырххьан. Хьудар иҽы дақәтәаны дгылоуп, иахьатәи амш дазхәыцуа, дзыманшәалахар... Гәыргәырҳәа аӡхыҽҽа абжьы гоит, еиқәтәарак амаӡамкәа.
– Хьудар, ишуасҳәаз еиԥш, ҳусқәа зеиԥшроу удыруеит, акымзарак хьаас иҟаумҵан. Араҟа зегь реиҳа иаҭаху аццакра ауп, аилыххара, абри аԥсуа ҷкәын иеилыххара. Уи ус анагӡара уара иулшап ҳәа сгәы иаанагоит. – Нас, егьырҭ рахь дынхьаԥшын, ибжьы нарықәиргеит: – Еҳе, аҩызцәа, шәҽеибышәҭ! – Убасҟан егьырҭгьы ари арежиссиор ибжьы рҽақәдыршәан, арахь иааԥшуа иаагылеит. – Аппаратқәа, аппаратқәа!.. – Аппаратқәагьы ажжыҳәа аусура иаҿын. Арежиссиор днаскьан, еиҳа иахьыманшәалаз днагылеит. – Еҳе, ҳалагеит!.. Хьудар!.. Уҿааха, Хьудар!..
Абри акәын зегь ззыԥшыз, иаразнакала абнара нцәыҵлашеит, даҽа ԥштәык нархылазшәа иааилыбзааит. Хьудар иҿынеихеит, алашарақәа иҿаԥхауа. Азныказы даауалуашашәа дааҟалеит, аха акгьы агәхьаа мкӡакәа, иаԥхьаҟа дыԥшуа дцон.
Абри аӡҭыҽҽара инаркны акәын аусқәа еиҳагьы иахьыхьанҭаз. Амҩахәасҭа ҵәиҵәиуа, ахьацақәа, аџьқәа, алқәа инархыкәша-аархыкәшо, анаара ҭаҿҿара иаҿаланы, хыхь инкылсыр акәын. Араҟа аҭыхра ус имариамызт. Аҭыԥ аҭагылазаашьа уԥырхагамхарц залшомызт.
Хьудар, ҵла махәҭак иҿамсыртә еиԥш, ихы ларҟәны, амҩахәасҭа ҭӷәыхаара ианыршәланы дцон, уаанӡа игәаиҭахьаз амҩа дахымҟьакәа. Егьырҭ зегьы рылаԥш иара ихын, аппаратқәа иара ишҟа рхы хан, арежиссиор уи ибла дыҵиршәомызт, уажәы-уажәы ибжьы наиқәиргон:
– Ирццак иҵегь, ирццак!.. Уажәақәа ухоумыршҭын, уажәақәа!..
«Зегь дара роуп, сшәыхьӡоит... Егьаџьара шәцаргьы сшәыхьӡоит!.. Шәарҭ саб дзырбаандаҩызтәыз, ус хара шәзымцаргьы ҟалап!..»
Аха Хьудар дахьҩеиуа хәыҷык аҟара игәы шыҭрыс-ҭрысуа инумбааларц залшом. Усҟакҵәҟьа иҽеиужьны дышзымцо убоит.
– Ихәарҭам, Хьудар, ихәарҭам!.. – арежиссиор ибжьы иқәырганы дааникылоит. Акы дазхәыцуа дгылоуп, Хьудар даахынҳәуеит.
– Аҽы иҵегь ирццактәуп, Хьудар. Уаҳа ԥсыхәа амам. Уи уара уацәымшәан, аҵлақәа урыннаҟьом. Иҟәышуп. Ииашоуп, араҟа иҭыԥманшәалам, ахалара цәгьоуп, аха уи уара иулшоит ҳәа сгәы иаанагоит. Абри абжьааԥны, угәы рҭынчны, аҽы уанақәтәоу еиԥш, ухы мҩаԥугароуп... – Еҳе, иҿыцны!.. – аҷкәынцәа рахьгьы ибжьы наиргеит.
Хьудар ҩаԥхьа аханатә иҿынеихар акәхеит. Дааины аԥхьатәи иҭыԥаҿ иҽаашьақәикит. Нас, аԥхьан аасҭа аилыххара ааинубааларатәы, ашькылқәа ишьапқәа нҭарыӷәӷәаны, аҵлақәа дырнымҟьартә еиԥш, ихы икәаршә, апҟацаҳәа иҿынеихеит. Игәы ҭыԥа-ҭыԥо ҭахак инаҭомызт, аӷәра рацәак ахы иақәиҭымтәкәа, изнапык ала икын. Дԥырны дахьнеиуаз ихахәы еиқәара еилышәшәауа арахь иҿаԥсон.
«Зегь дара роуп, сшәыхьӡоит сара, егьаџьара шәцаргьы сшәыхьӡоит!.. Шәара, саб дзырбаандаҩызтәыз, ус хара шәзымцаргьы ҟалап!.,» – ибжьы рацәак имырдуцәакәа инҭикааит.
Аҽы гәаҟҵәаҟуа, аԥси-аԥси еихьымӡо, абарҭ зҿу еилкааны, рыгәҭакы нанагӡарц аҭахушәаҵәҟьа, амҩахәасҭа ианыршәланы ицон ахы акәаршә, аанҿасрак ҟамҵаӡакәа, Аԥша иаҿасуаз аԥырцәқәа ԥхьанаҳәон. Уаҟа игылақәаз, рыблақәа еихмырсыӷь, уи ишьклаԥшуан, абыржәы ма изыманшәалахандаз ҳәа рыгәқәа хыҭхыҭуа...
Амшқәа цоит аки-аки еишьҭагыланы, акиносахьа аҭыхра еиқәтәарак амаӡамкәа имҩаԥысуеит макьаназы. Даара акыр ишьақәырцалахьеит.
– Шәаанҿас, шәаанҿас!.. – игоит арежиссиор ибжьы. Уи усоуп, акы ааигәамԥхар, изҿу иааҟәихуеит. – Шәҭыԥқәа рахь!..
Амашьынагьы нықәдырҵәиаан, ҩаԥхьа шьҭахьҟа иргеит. Уи жәытәтәи машьына ласык акәын, ахыб ахыхны. Хьударгьы дынхьаҵын, аԥхьатәи иҭыԥаҿы днеины даагылеит.
– Хьудар, уара иҵагь ацаҳәцаҳәра ааурыԥшыроуп, ацаҳәцаҳәра! Иухоумыршҭын, уара Алиас уоуп, анхаҩы ҷкәын. Уаргьы убри Алиас иеиԥш ухы мҩаԥугароуп... Еҳе, иҿыцны! – ибжьы нарықәиргеит. Зегь реиҳа ихьанҭаз, зегь реиҳа игәцарактәыз абри аҭыԥ акәын. Араҟа аҽакала иазнеитәын, аҽакы азыӡбатәын.
«Мап, мап!.. Шәызцом шәара, шәызцом!..» – Хьудар ибжьы нхалеиҵеит, абри зроль наигӡоз Алиас иеиԥшҵәҟьа.
Аҽы ахьышәҭҳәа хыхь инхаԥалеит. Амҩа иаангылеит иӡыӡымкны, ишаҟьшаҟьо.
«Егьаџьара шәцаргьы сшәыхьӡоит!.. Иҟаиҵазеи саб цәгьарас? Ишәзиузеи?.. Анхацәа дахьрыҿцәажәозу?.. Убри азы даԥыршәхырц ақәшәкит акәу?.. Мап, мап!.. Ус шәызцом шәара!» – Хьудар иҽы изышьақәкуамызт, ииҳәақәоз ажәақәа ирыцаапкуан.
Алиас иаб дызманы иааиуаз амашьына хәыҷы ахаҵәирҭа иаахыкәшан, арахь аҿаанахеит, ихәарчаруа, амҩа ҭагәаҩарақәа инырҭас-аарҭасуа.
«Ма сара, ма шәара!» – Хьудар иҽы аӷәра анааҿаирхха, ҵәҩанҵәыҟа иԥарц ақәнакызшәа, ашьҭахьтәи ашьапқәа инарықәгылан, аԥхьатәи ашьапқәа ҩышьҭкәыцәааны, икьакьаӡа аҿааиҵнахын, нас ԥхьаҟа инкаԥан, агәы ҭырсакьа, гәышԥыла амашьына инажәлеит.
«Шәзымцеит!.. Шәзымцеит!.. Ус шәызцоз џьышәшьон!.. Шәнапқәа шәырҩах!..» – Алиас, иаб дҳәынҷаны дызгоз, ишәақь нарықәирххеит. Уи инақәырццакны аҵықьҳәа ахысбжьы геит. Амашьына амҩа ҿыцәаара қьышәла инадсылеит.
«Шәара!.. Шәара!..» – ишилшоз днарықәҟааит Хьудар. Егьырҭ ируа иақәымшәо иааилахеит, ари аҩыза иазыԥшымызт. Аб ахьышәҭҳәа амашьына дынҭыԥеит…
Хьудар, ауха дкараха, аҩны дтәаны ирзеиҭеиҳәон аҽынтәи русура шымҩаԥысуаз. Аха акала игәы намӡошәа дыҟан, абни изҿыз ахҭыс цқьа ибзианы ирызҭымхызшәа.
– Нас иабацеи аби аԥеи, Хьудар? – Хьудар иаҳәшьа Шьазина уи димазҵаар лгәы иамуит, дизыӡырҩуа дахьтәаз. Урҭ зегьы лара гәҭыхас илыман.
– Иабацахуеи?.. Рҽааибыҭаны «Кьаразаа» рахь ицоит, – налаҭеикит иара. Уажәгьы убарҭ ибла ишыхгылац ихгылан. Сажәабжьгьы абра салгон аха…
– Шәахәаԥши ари, шәахәаԥши! – Хьудар иаб адырҩаҽны газеҭк иманы ашҭа дааҭалеит. Ҭаацәаныла зегьы наидеизалт. Аҽы ашьҭахьтәи ашьапқәа ирықәгыланы, ҵәҩнаҵәыҟа иԥаршәа, аҽаҳаракны, аӷәра аҿархха икны, ԥсуа маҭәала деилаҳәаны, Хьудар ипатреҭ анын. Ҵаҟа ус аҵаҩын: «Акинофильм «Аԥсуа ҷкәын ифырхаҵара». Аԥсуа ҷкәын Алиас ироль наигӡоит Набжьоутәи абжьаратә школ аҵаҩы Хьудар Ацанба».
Зегь гәырӷьарак нархаԥраан, Хьдуар иаб агазеҭ аԥхьаха ирҭомызт, иҵегь раҳар рҭахын Хьудар изкны. Хьудар иакәзар, уа иаҳәоз дазыӡырҩуа, иҽырҭынчны дгылан.
Аҵәҵәа абжьы анга, ашә ааимԥааны дааҩналеит Мышьа Баџьга-иԥа. Уи акы дшахыццакуаз удырратәы дыҟан. Абжьааԥны еиԥш иахьагьы ихахәышла зымҩа иԥхьаҳәаны, ихәда игалстук ахаҵаны, маҭәа еиқәаҵәақәак ишәын. Уи иикқәаз итетрадқәеи ажурнали астол аҟны инықәиҵан, ахәыҷқәа днарылаԥшит.
– Иахьа аӡәгьы ҳагӡам, Мышьа Баџьгәа-иԥа, – лҳәеит Нана деихасыҟәӡа дахьгылаз. Уи иахьа акласс аҟны дҟарулын.
– Ибзиоуп, шәтәақәа! – инарыдиҵеит. Мышьа Баџьгәа-иԥа ианакәзаалакгьы бзиа ибон акласс аҟны абас аӡәгьы дагӡамкәа, зегьы рҭыԥқәа рҟны итәаны ианибалак. Уи акыраамҭа ибласаркьақәа дыркылԥшны дрылаԥшуан џьара акала рҽеиҭаркзар ҳәа. Уажәы убас блала иааимидан, атетрадқәа аақәхны акакала инарзишеит. Нас дынхьаҵын, днеины аклассӷәы днадгылеит имел кны, ахәыҷқәа рахь дааԥшуа.
Зегьы еиқәыӡырҩуа итәоуп. Иахьа аҩра мҩаԥыргар акәын аҳасабразы. Уи иацы иреиҳәахьан рырҵаҩы. Рыблақәа ҭырхаха аклассӷәы иазыԥшуеит.
Ус, нбан шкәакәала, маӡа гәарҭак аҵаҵәахны, да ишәыло ԥысшәап сара аҳәарашәа, ҳасабтәык, аҽеиҵыхуа аклассӷәы инанылеит. Ахәыҷқәа рқьышәқәа аақәацқәацеит, маӡала акы еиҭаҳәатәыс ирырҭазшәа. Иара даахьаҳәын, ашьшьы-шьшьыҳәа уи днахцәажәеит. Ахәыҷқәа ахьышәҭҳәа аҩра рҽазыркит.
Мышьа Баџьгәа-иԥа ишьҭахь инапқәа ҟаҵаны длеиҩеиуеит, длеиҩеиуеит, дырҩегьых абри аҳасабтә дазхәыцуашәа, ихы ларҟәны. Аха нас днеин, аԥенџьыр днадгылеит. Дадгылоуп акыраамҭа, илаԥш кыдырхаланы адәахьы дыԥшуа, абри ахәыҷқәа рцәыҵахәыҭхәыҭыбжьы имаҳаӡошәа. Аха ашьҭахь уи дадҵын, аӡәаӡәала ртетрадқәа дырныԥшыло днарылсын, днеины астол аҟны днатәеит, инапы ихы иаҵыргәаны.
Убри аамҭазы Пата, Қәана иахь дынхьаԥшит. Қәана ихы ақәырԥсны, ажәжәаҳәа аҳасабра даҿын. Уи ианакәзаалакгьы зегьы раԥхьа иҳасабыр акәын, мамзар игәы ҭынчхомызт. Дзалгагәышьар, итетрад неикәаԥсаны адәахьы дцон. Аӡәгьы дизхьаԥшуамызт. Пата, дцәыҵыԥшны иара дихәаԥшуазшәа аниба, Кәана иааигәамԥхазт, ииҳасабхьаз арбага нақәиршәит. Иблақәагьы кылцан инаиирбеит, арахь узааԥшуазеи, аҳасабтә уоузар ухала иузымҳасабуеи ҳәа иниаҭеикрашәа. Уи усоуп дшыҟоу, иара итәык уалакьысыргьы уахәаԥшыргьы иҭахымызт.
Патеи Кәанеи партак аҿы еицтәан. Аҵарашықәс алагамҭаз ауп арҵаҩы ианеидиртәалаз. Аха рацәак рцәаҩақәа еиқәшәомызт. Кәана абри зегьы здыруа аӡәы иеиԥш акәын ихы шиԥхьаӡоз, иҽырԥагьаны, иара ида аҵара бзианы аӡәгьы изымҵошәа, ацәажәарагьы рацәак игәаԥхомызт. Аха Пата џьара акала уи диҵахаргьы иҭахымызт. Ҵоуп, абри аҳасабразы зны-зынла иԥсыҽқәаз ахәшьарақәа иоуан аха...
Уажәы араҟа ирымҵаз аҳасабтә маҷк аҟара ихьанҭан, ус аламалагьы ахьышәҭҳәа амаршәа узкуамызт, иара атәы цқьа иузымдыруазар.
Пата зны-зынла дааҭгыланы уи дназхәыцуан, Нас иманшәалаха даман аҿынанахон, уажәада иҳасабхьоушәа. Уи аҟны иара гәыблрак инаркуан, хәыҷы-хәыҷы наҟ даланахалон, амаршәа куа.
– Сара салгеит! – иҳәеит Пата аҵыхәтәаны. Иааира дук згаз аӡә иеиԥш ибжьгьы ныҩныҩит акласс. Зегь иара инизхьаԥшит. Шьоукгьы уи агәра рызгомызт. Изаҳахьадаз ари аҩыза? Рыкласс аҟны есымша хәбақәа зоулозгьы уажәы рышьҭыбжьык ыҟаӡамызт. Пата иқәманшәалахозшәа ибон. Ариабжьаракгьы закәытә џьабааузеи ирыдибалахьоу аҳасабтәқәа.
– Ишԥа? Ас ирласну? – арҵаҩгьы иааџьеишьеит. Ихы ҩышьҭихын днаихәаԥшит. Пата иакәызшәа аниба, гәахәарас ишиоуз удырратәы, иблақәа ааихаччеит. Дааины дааихагылеит. Пата итетрад ҟьаҟьаӡа иаартны иахьықәу дахәаԥшуеит иҽырҭынчны, илаԥш аадырхаланы. Пата дахьтәоу игәы хыҭхыҭуеит ииҳәарызеишь арҵаҩы ҳәа. Ҿымҭӡакәа дизыԥшуп.
Кәана, Пата днаихәаԥшын, наҟ дынхьаԥшит игәамырԥхаӡакәа. Уи усоуп дшыҟоу, аӡәы иҟаиҵо ҳаҭыр изақәӡам. Уара уеиԥшгьы аӡәы ҳасабтәык иҳасабхьеит иҳәарашәа иҽааирӷәапит.
Мышьа Баџьгәа-иԥа, Пата итетрад илаԥш нахиган, иҟәаҟәа днас-насит. Уи иаанагоз Пата идыруан. Уаҳа акгьы ахимҳәааӡеит. Инеикәеиԥсеит. Мышьа Баџьгәа-иԥа Пата днаидҵын, днеины ҩаԥхьа аԥенџьыр днадгылеит, адәахьы дыԥшуа.
– Уара уиашаӡам, Пата! Ииашаны аҭак умоуӡеит, – Кәана, иихәыцыз здырхуада, ибла ӷрақәа наҟ инҭацалашәа, иҽыргызмалны Пата ишҟа даахьаҳәит уажәы.
– Ишԥа уара? – иааизымбатәбарахеит Пата.
– Ишԥа умбои, убас... – ихы ааиркаткатеит Кәана, иқьышә реицаҟьаны Пата ирбауа. Уи хәыҷыкгьы аҩысҭаарақәа илан.
– Иабыкәу иахьсымоу агха, да исырбеи? Пата ҩаԥхьа итетрад аартны инықәиҵеит.
Кәана дахәаԥшуа, дахәаԥшуа, – уара иԥшаа, – иҳәеит. Пата ҩаԥхьа ишьҭра дықәланы аимдара даҿуп, агха абасоуи ҳәа. Аха мап, егьыҟам, егьибом. Ишԥаиури?..
– Сужьеит, Кәана, уара? – Пата ихы ааирҵысит.
– Уҭахызаргьы ихоумҵан, – акгьы агәхьаа икӡамшәа иҽааҟаиҵеит Кәана, аха дааиқәшьшьит, убри аҳасабтә аҟны иара иакәушәа агха зауз. Уи иаразнакала Пата игәеиҭеит.
– Да, исырбеи уара ишуҳасабыз? – инапы Қәана итетрад ахь инеирххеит, ихы-иҿы аразра анубаало.
– Ус зегьы идсырбондаз!.. – ишыҟаиҵалац еиԥш, Кәана итетрад неикәеиԥсан, инаган арҵаҩы иаԥхьа инықәиҵеит. Уи Пата иааигәамԥхеит, аха ииҳәарыз. Акгьы игәы иалымсӡазшәа иҽааирҭынчит. Аҵәҵәа аныҟала. Мышьа Баџьгәа-иԥа итетрадқәа ааидикылан, дындәылҵны дцеит...
Амра каххаа иԥхоит. Аҳауа цқьаӡа иҟоуп. Ажәҩан агәы кеикеиуа иааԥшуеит. Аԥарԥалыкьқәа ԥырԥыруеит, иԥырԥыруеит, рымҩа иацәыхҟьазшәа, инҭас-ааҭасуа.
– Иҟабҵо закәи, Хәахәа? – Пата иаҳәшьа хәыҷы дналыдгылеит.
Уи лхы ларҟәны, ҽага хәыҷык кны, ауҭра акәакьҭахьшәа иҭаргьежьааны анышә кәакәара даҿуп. Лхы ҩышьҭылхын днаихәаԥшит, усыламкьысын, иахәа, усыламкьысын, лҳәарашәа. Лан ауҭра данҭоу, ларгьы акы даҿызароуп. Уи дахьцалакгьы дналԥырымшәакәа длыцуп.
Пата, иан абаҳара дахьаҿыз днеин, лжыга аалымихит. Ажыга анышә татара иалашьшьы ицоит. Анышә еиқәаҵәаӡа иааԥшуеит. Иарбану араҟа иҟамлара?.. Акәытқәа ԥхеибаҵа, аԥш рыц рыҟәшәошәа, абаҳа иаҵаԥалоит.
– Шьшьы, шьшьы! Иҟарҵо закәызеи, рмоурахә мыӡааит! – Пата иан урҭ дрыҵаҟьоит. Аха дара ируам, инаскьаны иаахынҳәуеит. Иаб дыҟазҭгьы, уӡны уҟаԥшьӡа уҳамҵандаз иҳәара дыҟан.
Ԥша ҟәандак агаҿантәи ахәхәаҳәа иаақәсит, ашәаԥыџьаԥ рыфҩы хаа аманы. Аҳәасашәҭ цырақәа ҿышәшәаны ихиаала, аԥшалас налахәмарит.
– Сынтәа иҟоуҵалакгьы ҟалоит, аамҭа бзиахеит, нан, анапоуп иаҭаху шьҭа. Абри ҳзырмазеир, нас зыԥшра аҭахымызт...
Пата иан ацәажәара даҿын. Уи илгәаԥхон иахьатәи амш, икаууа, ицқьаӡа иахьыҟаз. Зегьы апытра иаҿын, ашәҭра иаҿын, адгьыл абара иаҿын. Ахылҩаҵә ахылззы ицон. Зегь рымч рыланаҵон, рыԥсы рыланаҵон ааԥынра. Закәытә мчузеи иамоу уҳәарауазеи абри ааԥынра!
– Уара уиашаӡам, уара ииашаны иумҳасабӡеит... Ааи, ихоумҵан уҭахызаргьы... – убри аамҭазы бжьык иаҳауашәа дааҟалеит Пата, Кәана ибжьы еиԥшушәа, илымҳа дҭахәыҭхәыҭуашәа. Ибаҳа наирсын иҿыҩеихеит.
– Уабацои, Пата, уабацои? – иаҳәшьа хәыҷы днаихьынҳалеит. Уи џьара длыцәцар ҳәа дшәозар акәхап.
– Уажәыҵәҟьа саауеит, Хәахәа, уажәыҵәҟьа! Ара бысзыԥшызи, – иҳәан дынҭыҵит.
Аҩны ашьҭахьтәи ашә ала дныҩналан, ауаҭах аҿы ашәҟәқәа ахьықәыз днарыдгылеит. Итетрадқәа днаргәылалан, иахьа аҩраан иҵәаӷәаны ишьҭеиҵаз абӷьыц хәыҷы ԥшааны днаныԥшылеит. Уи аҳасабтә дырҩагьх дназхәыцит, аха зегьы ииашоушәа иҟоуп.
«Мшәан, абри Кәана иахьа абас зсеиҳәазеи?.. Ииашаны исҳасабите... Мамзаргьы аҽакала иҳасабтәызу?..»
...Ауҭра иҭоуп Пата иан, иара, иаҳәшьа хәыҷы. Иаҳәшьа хәыҷы иҟалҵаша, илуша, илалҵаша далацәажәоит убри луҭра хәыҷаҟны. Пата иан уи зегьы рзыҳәан длықәшаҳаҭхоит, аха лара уеизгьы даҟәыҵуам аҵаара:
– Исыбҭауоу, нана? Ианбасыбҭои? Сара иласҵон, сара иласҵар сҭахын, иахәа. Уаҟа акгьы аԥырхагаӡам, ба бацәымшәан, сара афырмахьцқәа акәыршаны иҟасҵоит, иҭахкааны, бзиоума?..
– Бзиоуп, нан, зегь бысҭоит. Анаша жәлагьы бысҭоит, акарпыжә жәлагьы, ашьынка жәлагьы. Зегь лаҵа. Заанаҵы илауҵар – заанаҵы иҟалоит. Ара адгьыл бзиоуп, шьам дгьылуп, нан. Анышә иузаҭагәышьар, иҟамло иҟоузеи?..
Пата иан уи длыргәыбзыӷуеит, аха лара лгәы ҭынчым. Лара зегьы иахьа иҟалҵар лҭахуп.
Зегьы еиманы ауҭра инҭыҵит.
Пата иааизцәырҵит абри еиԥш хәыцрак: дцеит ирҵаҩы ишҟа.
– Уабаҟаз, Пата, аа? Уҩнал арахь, уҩнал! – арҵаҩы диеигәырӷьахуеит. Дҩагылоит дԥышәырччо. Ибласаркьақәа астол аҟны инықәиҵоит. Наҟ дныҩнеигалоит. Пата илаԥш астол ахь икыдхалоит. Уаҟа тетрад гәарҭак ықәхуп. Пата итетрадгьы уаҟа ирылазар акәхап. Дгылоуп. Дрыхәаԥшуеит.
– Утәеи ара, утәеи! – Мышьа Баџьгәа-иԥа иҟәардә заҵәы Пата инеидигалоит. Аха иара дтәом. Аҟаԥшьра иҿықәланы дгылоуп.
– О, иахьа ибзианы иуҳасабзаап, Пата, уара! Зегьы ираԥугеит. Убас ауп ишаҭаху! – дааирҽхәеит. – Уажәраанӡа сара абарҭ шәтетрадқәа рыриашара саҿын...
Пата итетрад аарылихын, астол аҟны инықәиҵахит. Чернила ҟаԥшьыла иҩымҭа анҵәамҭаҿы хәшьара бзиаӡак анушәа ибоит. Пата уи деигәырӷьахуеит уаҩы ишимбара! Дахьгылоу дазкуам. Ддәылган дыҟазар, егьа дыҩны дцарын аҩныҟа! Зегьы иреиҳәауан, иахьа аҩраан ахәшьара бзиаӡа шиоуз атәы. Ари аҩыза ахәшьара иара аҳасабразы бзанҵыкгьы имоуцызт!.. Аха убри аамҭазы уи ихәыцра хәыҷы даалҵуеит. Зегь неихба ицоит.
Аҩны зегьы кахха ицәоуп. Шьҭыбжьык уаҳаӡом. Алашьцара ахатәоуп иахьабалак. Пата иҵатәхәқәа заа иҵаны дышьҭалеит, аха дзыцәом. Игәы ҩарха, инапқәа ихы иаҵаҵаны дахьышьҭоу, алашьцара далԥшны аҭуан ахь дыԥшуеит, игәы ҭынчым, дҳәаҵәыҳәаҵәуеит...
Ашьшьыҳәа дҩагылеит, ишьапԥынҵақәа дрықәгыланы, днапыршьышьуа, аҭӡы иҽаварыӷәӷәа ашә аҟынӡа днеит. Алашара аркыга ахьыҟаз иԥшаан, инапы нақәирӷәӷәеит. Аԥырқьҳәа алашара ҩакит. Дхахаӡа, днеин астол днадтәалеит. Астол аҟны ишәҟәқәеи итетрадқәеи ықәын, уаҵәтәи амш иазырхианы. Днаргәылалеит еиԥхьырттаауа.
– Иҟалеи, нан, узыргылазеи? Уахантәаракгьы уцәа шҭынчым збоит, иухьзеи? – иан ацәа лҽаалылхын, ишҟа даахьаҳәит.
– Иахьа акласс аҟны аҳасабразы аҩра ҳаман, арҵаҩ иҳаиҭаз аҳасабтә ииашамкәа исҳасабит ҳәа сыҟоуп, – иҳәеит Пата, ихы шьҭымхӡакәа, дахьтәаз аҟынтәи. Уи еиқәакы иакәын, ҵаӷакы, рацәак дауцәамызт.
Иан дҩагылеит, лхы ларҟәны Пата иаԥхьа иқәыз атетрадқәа дрыхәаԥшуа.
– Да, уаԥхьеи, нан, уи аҳасабтә, уаԥхьеи, иаҳәо ҳаҳап, – инаидылҵеит.
Пата даԥхьоит, деиҭаԥхьоит. Иан лхы азышьҭны дазыӡырҩуеит, аха лара лзыҳәан уи аилкаара цәгьахан, арахь диҿаԥшуеит, иан ари иаҳәо закәызеи ҳәа диазҵаарашәа.
– Иҟалазеи? Ишәыхьи уаха? – Пата иаб ибжьы аагеит. Урҭ рцәажәабжь иаҳазар акәхап.
– Ахәыҷы иҳасабтә изымҳасабит умбои? Уааины уааицхраарауазеи? – аҭак ныҟалҵеит иан.
– Изымҳасабӡеи, нана? – Пата иаҳәшьа хәыҷы дхахаӡа аиарҭа днылатәеит, абри излацәажәо хьаас лара илырҭазшәа.
– Да, исырбеи уара! Сара аҳасабраз хар сымаӡамызт ашкол санҭаз, аха...
Пата иаб уи аҳасабтә ашьшьыҳәа днаԥхьеит. Уи ҵара ԥыҭкгьы имоуп. Ашьҭахь, акы ааигәалашәазшәа, даалҵуеит. Акарандашь аашьҭихуеит.
– Абас ицәгьоу аҳасабтәқәа ахәыҷқәа изрырҭозеи? Ирзыҳасабуама абри еиԥш иҟоу аҳасабтәқәа ахәбатәи акласс аҟны итәақәоу? – иан лгәы иалахуп.
Пата иаб инапы ақьаад аҟны иццакуеит, иццакуеит, аха ишнеиуа акәымкәа, ԥықәсларак аиузшәа, аҽааннакылеит. Усҟан Пата иаб акы дазхәыцуеит, акы игәалаиршәоит.
– Абри абасоуп ҳәа сыҟоуп ишырҳасабуа, да уахәаԥши, Пата! – иҳәеит аҵыхәтәаны. Нас уи шиҳасабыз дналацәажәеит.
Пата дахәаԥшуеит, дахәаԥшуеит. Мап, иаргьы абасоуп ишиҳасабыз иахьа!
– Еиԥшуп, еиԥшуп! – дныҵхахеит. Аха Кәана изхиҳәаазеи уара уиашаӡам ҳәа? Убри игәы иалоуп, убри игәы иҭыхоит ихьухьууа...
Ашьыжь амра гьамгьамуа ашьхара инхыҵит. Аԥсабара лахҿыхуп. Аԥсаатә шәаҳәоит. Пата имҩа лакьылакьуа ашкол ахь илбаауеит.
...Ус аҵәҵәа абжьы аагеит. Мышьа Баџьгәа-иԥа тетрад гәарҭак кны акласс дааҩналеит. Абжьааԥны еиԥш иахьагьы днарылаԥшит зегьы. Пата игәы хыҭхыҭуа дтәоуп.
– Кәана, уааи аклассӷәы ахь! – инаидиҵеиг, Мышьа Баџьгәа-иԥа тетрадк аартны икуп. – Ианҵеи!..
Кәана уи ииҳәақәоз зегьы аклассӷәы инаниҵеит.
– Абраауп уара иахьуцәеилагаз, Кәана, абра абас иуҳасабыр акәын, – инацәа ақәкны иирбоит уи агха ахьиоуз. Дазирхәыцуеит. Ихы иҭеигалоит...
Кәана амца иҿықәланы, итетрад дахәаԥшуа днатәеит. Уаҟа хар амам ҳәа анын, аха игәы еихьнашьуан. Нас Пата ишҟа гәамԥхашақәшәа даахьаԥшит. Уи итетрад аҟны иԥшӡаӡа, ахәшьара бзиа анызшәа аниба дааиҵашьыцит.
– Ишԥыкәу сара абри аҩыза агха шсоуз? – ихы дааныӡбеит Кәана, ибжьы ныҵакшәа, арҵаҩы имаҳартә еиԥш. Нас, ԥыхьа ихымҩаԥгашьақәа рҿгьы агхақәа имаз еиликаама уҳәартә, дымҽыӷымкәа, дымкьыкьымкәа, хаа-хаа иҩыза иацәажәара даҿын. – Уара уиашазаарын, Пата, аҷык-аҷык сыгхеит умҩахысҟьарц. Саҭамыз... Да, исырбеи уара ишуҳасабыз? – даԥсышәа мацараха, ихы ааганы Пата инаидикылеит. – Иахьа шәара шәахь снеиуеит, ҳҵатәқәа еицыҟаҳҵалап, бзиоума?
– Бзиоуп. Унеи, унеи! – Пата дгәырӷьаҵәа дааҟалеит Кәана игхақәа ихала еилкааны ҩызас иҽахьидикылаз.
Амра ашәахәақәа гәазырҳагаха аԥенџьыр икылԥханы акласс иҩнаԥхон. Ажәаан ргәы кеикеиуа иааԥшуан...
– Адәахьы шәдәылымҵааит, уара! – иҳәеит уи аҽны саб.
Адәахьы ҳдәылҵыртәгьы ҳаҟамызт, ҳшьапқәа ҿыҟаԥшьааӡа, убарҭ ирықәнагахашаз аимаақәаҵәҟьагьы ҳамамызт. Иаҳшәыз ҳамаҭәа хәыҷқәа жәаџьара иқәыршә-ҵаршәны иҟаҵан. Сан уахь илулакгьы, зны аҳа жәны иаҳҿаҵо, зны аҵәа жәны иаҳҿаҵо, калаҭк азна аԥш ҳца иҭаӡамкәа, лсаара кны агәылацәа дышрылаз, уи аибашьра аамҭа цәгьа иҟаз ҳацәынлырхагәышьеит. Ҳаибга-ҳаизҩыда ҳаб ҳаиԥылгалеит... Адәахьы аҷыхь аҿан, аҵлақәа рымахәқәа неидкшало, оуман иҟанаҵоз иахьатәи аԥша. Аҿыв-ҿывҳәа ҳаҩны аҭӡы
иахьаӡывасуаз иамжәан иагоз џьушьарын. Ахыб иақәыз аҟауар ҷыжь-ҷыжьҳәа ашәа анарҳәон. Ҳара – сашьеи, сареи, сани – ауаџьаҟ иамымҵәацыз аԥхара ҳнырсуа, азааигәара ҳтәан. Аӡынра агәҭаҵәҟьа ҳҭагылан, анахьгьы ҳаиуамкәа, арахьгьы ҳаиуамкәа.
– Еилагеит ҳәа сыҟоуп ари ҳамш, ас уаҩы ибахьоума?
Саб икаруаҭ ауаџьаҟ азааигәарашәа игылан. Ихаҿы имаҭәақәа хшьын, илаба кыдгылан.
– Асы аурц агәы иҭазар акәхап, – даацәажәеит сангьы. Уи лдарды ырҵәиуа бамбак ахахара даҿын. Уажәы-уажәы иԥыҵәҵәон арахәыц, аха дырҩегьых инеиԥылшьуан.
– Асы аурц агәы иҭазар, иаур, иааҭынчрамхози, – саб ҳашҟа даахьаԥшит.
Ишаҳшәымызгьы, ишаҳхамызгьы, ишҳашьамызгьы сашьеи сареи асы аур ҳҭахын, ибахҵәаӡа, унылахәмаруа...
– Амҿы мыжда... – хьаас иааҟеиҵеит саб. Аӡынра ҳанӷыҵалеи уажәи рыбжьара убри акәын ҳгәы иҵхоз. Амҿаагарҭа азыҳәан хәыҷык ҳмаџьанан, иманшәаламызт. Излаагозгьы ҳамамызт. Амшқәа аныбзиаз сани, сареи, сашьеи ҟәаҟәала ҳаҵан, аха усгьы иаҳзаагагәышьоз!..
– Да абри амш иҟанаҵо збапи, – иҳәан, саб ихарԥ шкәакәаӡа акаруаҭ дынхықәтәалеит. Исолдат еиқәеи, исолдаҭ блузеи неишәиҵеит. Иеимаа чхьаркқәа днарҭагылеит. Илаба аакыдихын, иҵаргәо аԥенџьыр аҟынӡа днеин, адәахьы дыԥшуа даагылеит. Иблуза цәыш, маҟа ақәӡамкәа, икахәхәа иеиқәа иақәуп. Аибашьра мышьҭацәгьа ауаҩы изаанамго иҟоузеи? Изшьапык имыхәо инеицраҳан, алаба иҽанҵаноуп дышныҟәо. Аха, уеизгьы, ҳаб аҩны дахьыҟаз ҳара ҳзыҳәан акырӡа иаԥсан.
Амшқәа аныбзиаз, саб икаруаҭ еимакы-еиҿакуа инаган ашәшьыраҿы инаҳаргылон сашьеи сареи. Аихатә каруаҭгьы ергьҳәа акәын ишышьҭаҳхуаз усҟан ҳара. Ашәшьырақәа еиҭаҵцыԥхьаӡа ҳаргьы ҳаиҭаҵуан. Зегь реиҳа зышәшьыра бзиаз ҳашҭаҿы игылаз араҵла акәын. Абыӷьқәа ҟьаҟьаӡа, имарымажаха иазҳауан. Иқәыԥшын, рацәак ахыҵуамызт. Уи саб абрахь усура дахьныҟәоз абнараҿы ибан, иҵхны иааганы абра еиҭеиҳахьан, усҟан аибашьрагьы иаламгацызт. Иара дахыҽхәо иҳәон, иаҿалогьы бзиахоит, ражәла бзиоуп ҳәа. Уи ҳара абраҟа ҿыц анхара ҳаналагаз акәын. Саб икаруаҭ абраҟа ианҳаргылалак, зны дықәтәон, зны дықәион, нас длеиҩеиуан. Напыдара иаанханы иҟаз ҳанхара игәы азхьаауа илаԥш ахигон. Игәы еиҵанарӷәӷәозар ҟаларын аибашьра ицәнагахьаз аамҭа зегьы ирныԥшны иахьыҟаз... Ишьапы иамаз ахьаа иааизымычҳартә еиԥш данаргәаҭеиуазгьы ыҟан. Усҟан иҿнафаауазар акәхарын, ишьҭыбжь ҳгәаҵа иналаҟаца ицон. Ҳаргьы, иара иеиԥш, лшарак ҳамаӡамкәа ҳнеихагылон. Сан уи ԥлыртлон. Ишьаргәацә зегьы еиқәаҵәаӡа шаҟантә ҳахәаԥшхьаз!
– Ари аԥша оумоуп иҟанаҵо, ҳаҩны канажьра иҟоуп, ианакәӡам, – саб «ианакәӡам» ҳәа дызҿызгьы, ҳара ҳалшарақәа ахьҟәадаз азы акәын. Ҳара усҟан быцала ишшны ганҩнык ҳазгылан. Абжа хӷәын, абжа хыӷәӡамызт. Саб уажәы илаԥш кыдырхалан дазыԥшуан ҳаҩны иавагылаз араҵла. Уи цәгьалаҵәҟьа аԥша аӡывасуан. Ҳаҩнахьы иасуаз абжеиҳарак иара иааннакылон, инартыр-аартыруан, амахәқәа еиланажәжәон.
– Ари иҟанаҵо зегьы суп измааноу, ижәымбари уаха асы амуазар, – саб аԥенџьыр днадҵын, ԥыҭк даалеиҩеит. Нас днеин, ҩаԥхьа икаруаҭаҿы днықәтәеит.
– Ааи! Ааи!.. Ааҳ!.. Ааҳ!.. Сшьапы!.. Ибмаҳаӡои бара!.. – Саб иуазырбжьы ҵхабжьагәазы ҳаанарԥшит. Сан дҩагылан, ацәашьы налыркит. Днеихагылеит.
– Иухьуама?
– Иухьуа ҳәа аума ибҳәо, сыԥсит, бымбои, сыԥсит. – дааҳәыҵәы-ҳәыҵәит. Ибаҩқәа аҿҿа нарыхгеит. Иҽааирххеит. Дынхықәтәалеит. Ишьапы цәыҵган ус аиарҭаҿы иқәын, илбаарҳәҳәашәа. Сан уи ахьҿаҳәаз ашьшьыҳәа иааԥлыртлеит. Нас дахьафоз, иахьихьаауаз хәыҷык иаалшьышьит. Саб иԥсыԥ аивгара еиҳагьы ихьанҭахошәа ибон. Сан аӡы лырҟәандеит. Иҿылыӡәӡәааит. Ахәшәқәа ақәҵан иҿалҳәеит. Сашьеи сареи
сан ҳлыцхраауан. Адәахьы аԥша шасыц иасуан, еиқәтәарак амаӡамкәа. Асы аҳәылыҳәа аура ишаҿыз аԥенџьыр инадаабалеит. Ашә аартны адәахьы ҳандәылԥшит. Еимааҿышәҭа инҭаԥсон, иахьабалак зегь аршкәакәахьан.
– Ас ду ҳзаурц иҟами, аха шәымшәан, аҳаҳаи – иҳәеит саб.
Ашарԥазшәа дырҩегьых ҳалацәақәа неиқәаҳаԥсеит.
– Мадгәа!.. Мзауҷ!.. Шәыԥши!.. Шәыԥши!.. ҳшыцәаз, асы ҳҭанасызаап! Иахатәи аԥшасрагьы иҟанаҵаз жәбап. Шәгыли! – ҳан даҳхагылоуп. Уи есымшагьы заанаҵ дгылоит. Аҩнусқәа рҭыԥ иқәылҵоит. Саб дааԥшхьан, иҽырҭынчны диан. Ахьышәҭ-сышәҭҳәа ҳҩагылеит сашьеи сареи. Ажәжәаҳәа ҳамаҭәақәа наҳшәаҳҵан, ашә аартны адәахьы ҳандәылԥшит. Иҟәашккараӡа аԥсабара зегьы сыла иҭалаҳауп. Макьана шьҭакгьы џьара ианым. Амҩақәа зегьы хнаҩеит, ибымбылха. Шьамханынӡа унылашьшьы уцоит.
– Қоҳ, иҟанаҵазеи? Ҳрагьы канамыжьи! Ҳаҩны иақәымҳауази, иҳамбаӡакәа!.. – иааџьаҳшьеит.
– Ҳаҩны заҵәгьы канажьуан, нас акәын агәы ҳанықәхоз, – сангьы дааины дааҳадгылеит.
Ҳаҩны иавагылаз араҵла ыҵыҩрны, аҽеиҵҳәа ашҭа иқәжьын. Иаха аԥшасра ӷәӷәа ыҟазаарын. Ҳара ҳкараха ҳаҟамзи, ҳанышьҭала, ацәа ҳанҭаҳәахаа ҳагазар акәхап, иҳазгәамҭаӡеит. Шаҟа ибзиаз, шаҟа иссирыз, ишԥазҳауаз! Уажә асы илажьуп еизҟьа. Асы ақәжьуп. Асы ҳнылалан ҳнахагылеит, аха ԥсыхәа хәа акагьы амамызт.
Ус, сабгьы игәы иазымчҳакәа дҩагылан, илабақәа наиҵаргәо абарҵаҿынӡа дааскьан, днахәаԥшит.
– Изеиԥшрараз! Ишԥакаҳаи, рыцҳа? Насгьы зегьы ирхыҳәҳәошәа иҟамыз!
– Амҿы ҳауит, амҿы! – иҳәеит сашьа даагәырӷьашәа.
Амҿы азыҳәангьы ҳауеиқәшәахыз.
– Амҿоуп иуҳәо, иара закәытә раз. Уи еиԥш ара уажәшьҭа иҳаураны ҳаҟоума!
– Ари зкаҳаз жәдыруоу шәара?.. Иахак адау иеиԥш аԥша иабашьуан. Зегь еиланажәжәон уи аԥша. Зегьы азеиԥшын. Аха ара убри иаҿагылеит имшәаӡакәа. Абарҭ иавагылақәаз
аҵлақәагьы ахьчеит. Абри ара ҳаҩны иавагыламызҭгьы, иҟаларын ҳаҩны канажьыргьы. Шәаалаганы амахәқәа ркьаҿны ихышәыҵәҵәа. Урҭгьы мҿра ҳзыруп, илхны икыдшәыргыла.
Сашьеи сареи аҽнынтәарак убри ҳаҿын. Амахәқәа амаҳхит. Иааган, ирмазеины амҿырҟәараҿы ишьҭаҳҵеит. Нас хәархьла аурагь акыр иагҳархеит. Зегьы ҳаицхырааны, асы ҳалагыланы иаанхаз ашьапы ҳзыргылозар ҳәа акыр ҳахеит, ҳаҵгәеит, аха ҳамч ақәымхеит, икьынааӡа иаанхеит.
Саб ишаҳирбаз еиԥш, ара ашьапы иркьаҿны иаанҳажьит. Ааԥынразы итәӷәырԥсаны амахәқәа еилаҟато иаалнагеит. Убарҭ рахьынтәи ԥшьба еиҳа идуны, еиҳа иԥшӡаны, еиҳа иманшәаланы рҿынархеит. Ҳазынтәыкгьы гәахәарас иҟаҳҵеит уи.
Уи аахыс акыраамҭа цеит. Ҳара ҳдухеит, иҳазҳаит. Аҵара ҳҵеит, сашьа ақалақь аҿы дынхоит, аус иуеит. Сара – ақыҭаҿы. Ҳаҩны аҭыԥан аҩн дугьы ҳаргылеит...
– Шәзахәаԥшуазеи? Ижәбома ишыҟалаз? – Саб ҳашҟа иҿааихеит илаба нышьҭакшо. Дааин, ара ашьапы иадҟаҵалаз атәарҭаҿ днатәеит, днаҵаԥшит. – Шәахәаԥши ишазҳаз?
Сашьеи сареи араҵла ҳнахәаԥшит.
Уи иахылҿиааз амахәқәа акыр ирызҳахьан, акыр рҽеиурыжьхьан.
Иԥшӡаӡа ҳаҩны иавагылан араҵла, ҳашҭа иҭаԥшуа.
– Счымазароуп акәымзар, уажәаԥхьагьы иқәызгахьазаарын сара уи аҵла, – ибжьы аармаҷшәа даацәажәеит Мамсыр. – Адамыргьы сызихәаԥшрыз...
Адамыр ҳәа дызҿыз уи иҷкәын иакәын, аколнхараҿы даграномын.
– Уара иулшарым уи ақәгара, уҽаанкыл. Адамыргьы џьара хҭацәыхак шԥаимоури? Ас мацара дцарыма? – Мамсыр иԥҳәыс Хьылқангьы уи дналацәажәеит.
Мамсыр убас ҟазшьас иман, акы ҟаҵатәны ианибалак, убри ҟаиҵаанӡа игәы ҭынчхомызт.
– Арзамеҭ! – уажәы ибжьы наиргеит имоҭа иахь. Уи аҿаԥарахь дыҩнан, даадәылҵит.
– Уҽеиқәуршәама?
– Уажәыҵәҟьа, даду! – Арзамеҭгьы иҽааиқәиршәеит.
– Уажәшьҭа зыԥшра аҭахым. Да иахьа уареи сареи иҳалшо аабароуп. Уеиха шьҭых, ахәархь дугьы ухоумыршҭын, – инаидиҵеит.
Адәахьы амра каххаа иԥхон.
Мамсыри Арзамеҭи агәашә инҭыҵын, агәарабжьара иныбжьалеит. Агәарабжьара анаӡараҿ акәын иахьгылаз ари аҵла, амҩа ианаҳалаз.
– Иангылазгьы хәарҭара аламызт, ианкаҳагьы ҳамҩа акит умбои, – Мамсыр уи днахыкәшан, даагылеит.
Амҩа ианыжьлан уи аҵла еизҟьа. Агәҭаҵәҟьа џьара еиҟәжәан, амахәқәа еиларҟәҿы иаҵан. Ииасуаз зегьы иахыкәшан акәын ишцоз.
– Шаҟантә иақәскхьаз абри акажьра, аха ирыцҳасшьон. Арахь дгьыл гәарҭак амҽханакын, амҵан чаӷьак ҟаломызт. Аӡахәа иақәызгьы азмырӷьацеит. Еимгәларӷәӷәа иакын, аҽазеибыҭомызт. Акыргьы сацхраақәахьан, аха... – Мамсыр иеигәшә ала амахә ссақәа аварффо, ашьапаҟынӡа днеит. Иҵжәан иахькажьыз, аԥашәқәа хаххала арахь иааԥшуан.
– Рацәа ақәнага узнауит аԥша. Аԥша иамдыруеи заанаҵы икажьтәқәоу!.. Аԥсабарагь иамоуп иара ахатәы мчы, иадыруеит заанаҵы еилыхтәқәоу... – Мамсыр ацәажәара даҿын.
Мамсыр уи анкаҳаз шьахәлаҵәҟьа игәалашәон. Уи ауха аԥшацәгьа, афарҭын ӷәӷәа асит. Аҵлақәа рымахәқәа еиннаҟьон. Аҩнқәа рхыбрақәа рықәнаҟьон. Иахылҵуаз абжьы цәгьаӡан. Акраамҭагьы еиқәтәомызт уи:
– Шәымшәан, уи аԥсабара арыцқьоит, еилнахуеит, агәамсам ықәнагоит, – иҳәеит Мамсыр дахьышьҭаз. – Абас аԥша анаслоз, асгьы аулон...
Ииашаҵәҟьан, ианааша, иахьабалак иҟәашкакараӡа, сыла иҭалаҳаны иҟан.
– О, асы ҳзаузаап, асы ҳзаузаап! Арзамеҭ, уԥши адәахьы! – Мамсыргьы, ахәыҷқәа реиԥш, асы ахьауз деигәырӷьон. Аха
ичымазара иахҟьаны дызгыломызт, аиарҭа дамадан. Аԥенџьыр аҟынтә зны-зынла адәы днықәԥшуан. – Абри акәын иаха изырмақаруаз...
– Даду, асы шьамханынӡа иаузаап! Аанда иахагылаз аҵла дугьы канажьит, уԥши... – Арзамеҭ дгәырӷьаҵәа иабду иахь днеихеит усҟан.
– Арзамеҭ, уааскьа арахь, уаах уеиха! – ҿааиҭит Мамсыр, иеигәышә нышьҭеиҵан, аиха ааникылеит. Уажәы ибазма уи аиха аҟьара. Зҿынеирхаз амахәҭа иналашьшьы ицеит.
Мамсыри Арзамеҭи ал амахәқәа амҟьаны ианыҟарҵа, рыԥсы ааиҭаркит.
– Даду, уажәшьҭа хәархьла ихаҳҵәап, – Арзамеҭ иабду днаихәаԥшит.
– Аиеи, иркьаҿ-ркьаҿны хәархьла ихаҳҵәар, нас ақәгара еиҳа иманшәалахоит... Иркәымпылны ажра ахықә аҿынӡа ишԥаҳазнамгари, – Мамсыргьы даагылеит.
...Арзамеҭ илакыҵақәа ашоура ныҵахәмарит. Ихы-иҿы ааицранаҵеит.
Мамсыр аԥхӡы цәықәбарқәа наилхәаҭеит.
– Уааԥсама, даду? Уааԥсазар, хәыҷык ҳаԥсы ҳшьап, иаа? – Арзамеҭ иабду диҿаԥшуа иҽааникылеит.
Мамсыр дҩагылан, даалеиҩеит. Иԥсыԥ игәаҵанӡа иганы даақәыԥсычҳаит.
– Егьараан сыҟазаргьы, абри сгәы акы арҿиауеит. Зны-зынла аҽакалашәоуп ишеисуа. Аԥыхьа уигьы аздырӡомызт аха... – ҵаҟа дҩышьҭаԥшит Мамсыр.
– Иухьуама, даду? – Арзамеҭ иабду днеиҿаԥшит.
– Иааивҵахазшәа иааҟалан, аха ибзиахоит... Иабихәа... хәыҷык аҿы ҳанааи...
– Даду, уара ара утәа, уԥсы шьа, иаанхаз хьаас иҟоумҵан. Уи ҳара ихаҳҵоит, – Арзамеҭ уи игәы ааирӷәӷәеит.
– Дарбан шәара? – Мамсыр имаҭа днаихәаԥшит.
– Сара иаазгоит сҩызцәа, Хьымцеи Заури, уажәыҵәҟьа!.. Урҭ аҩны иҟазар ҟалап!..
Арзамеҭ иабду ажәак иҳәаанӡа, ахьышәҭхәа агәарабжьара дныбжьҟьеит. Мамсыр днеин, ихсаны икажьыз ақыдсаҟәа днықәтәеит.
– Абас, абас ами аицхыраара? Аицхыраара – иахьакәзаалакгьы иԥхашьараӡам. Уи абзиара иамааноуп, абзиара иазкуп, – Мамсыр игәы иахәон Арзамеҭ иҩызцәеи иареи еицхырааны аус ахьыруаз.
Ихыҵәҵәа-хыҵәҵәаны ианыҟарҵа ашьҭахь, ақәгара рҽыназыркит. Мамсыр иреиҳәон урҭ иқәыргақәоз ахьеизыркшаз, иахьышьҭарҵашаз. Иаргьы днарыцхраауан. Ахәыҷқәа ихырҵәақәаз рбылгьаны амҩа ианыргон. Амҩа дрыцқьеит, амҩа каххаа иҟарҵеит.
– Абасоуп... Уажәшьҭа амҩа шәаныланы шәанцо, акгьы шәԥырхагахом. Еснагь амҩа иаша шәаныланы шәцала. Шәыԥсынҵры духааит! Уажәшьҭа шәаала аҩныҟа! – Мамсыр иеигәшә аашьҭихын, дхыҟәхыҟәуа аҩныҟа иҿынеихеит.
Егьырҭгьы уи инаишьҭалеит.
Шьыжьаахыс амшын схықәтәалоуп сыҵәгәыр кны. Сара сеиԥш шаҟаҩ хықәтәалада. Ҳаивҵарыԥх, асқьала зегь ҳамҽхаҳкырц егьҳагым. Зыԥсы зшьақәо ааины инаҳахәаԥшуеит, нас инаҳадҵны ицоит. Амшын иахьа уаҩы ишимбац ала иҭынчуп. Асаркьа еиԥш иҟьаҟьаӡа иахьабалак унхыԥшылоит. Амра ажәҩан агәыцқьара ду иаҵаланы акыр аҽыҳаранакхьеит.
Саҳәшьа лԥа Мизан иҵәгәыр хәыҷы абраҟа иааигәаӡаны иӡааршәылоуп. Уи абас бжьбаҟа-аабаҟа шықәса ихыҵуеит, ихахәы еиқәаҵәаӡа. Ашьыжь сара ԥсыӡкра сышцоз аниаҳа, иаргьы дсыцымцар имуит. Уи уажә ара ҳара ҳҟны дсасын. Есԥхынра саҳәшьа Шьац ҳара ҳҟны дааганы даанлыжьуеит. Деилҟьоуп, аха уазымҵаан аҷҷаҳәа дуацәажәоит. Убри азы сара еиҳагьы бзиа дызбоит.
– Ҳара иахьа ԥсыӡкра ҳцоит, ҳара иахьа аԥсыӡ дуқәа ҳкуеит!.. – шаҟа дгәырӷьоз, дсыманы санындәықәла.
Уажәы ҳахьхықәтәалоу иаргьы ҿиҭуам, саргьы ҿысҭуам. Сара зны-зынла иҳаватәақәоу рахь сынхьаԥшлоит. Урҭ рыԥсы ӡаны иштәоу, рыҵәгәырқәа аалԥааны, аҽаџьара иналадыршәуеит, изышьҭоу аԥсыӡқәа убраҟа рыҽӡаны ицәыҵатәоушәа. Аха макьаназы егьыҟам. Акы аныҟоу, зегь рыхқәа раҳан, уахь инхьаԥшгәышьоит. Асқьалаҿы знапқәа зышьҭахь иҟаҵаны илеиҩеиқәогьы уахь рҿынархоит.
Амра еиҳа-еиҳа ашыра иацнаҵоит, ҳхагәҭақәа ықәнаршаауеит, аха макьаназы аӡәгьы ҽырҵысы ҟаҳҵом. Ани ԥыҭк зхыҵқәо, аԥсыӡкразы ԥыҭк аџьабаақәа збахьоу, уи атәы ԥыршәахьазар акәхап, ԥсыӡкра ианаауа, даараӡа рҽеиқәыршәаны ауп ишаауа.
Ус, сыҵәгәыр аақәацқәацеит, уажәымзар уажәы акы иаамҵԥааны аҿынанахап уҳәаратәы. Саргьы ахьышәҭҳәа уи сазҿлымҳахеит. Ааҟ, егьсыгӡам, иҩарҭрысны сҩахоит! Аха нас сҽааиқәыскит.
Аԥсра рықәшәандаз, ԥсыӡқәак ус инацрасны имцакәа иҟам! Ргәаӷ кны сышԥагои!.. Шьыжьаахыс ԥсыӡ заҵәыкоуп ҳаҵәгәыр инаҿалахьоу, уаҳа аҿамлацт...
– Иахәа, ирыцҳауп, наҟ иоуҳашьҭып, – иҳәан Мизан, убригьы аауҳмышьҭыр имуҵәҟьеит. Иаргьы хәыҷык иаарыцҳаушьартә иҟан. Иршәны амшын иахьналаҳаршәыз, игәырӷьан, амшын иналашәкәа ицеит.
Сыҵәгәыр ааҭыганы снахәаԥшызар, иаҿаз афатә хәыҷы-хәыҷы иахыкәласуа мацара, акы аанмыжькәа иааҿырххьан. Аԥсра рықәшәандаз!.. Шьоукы-шьоукы аԥсыӡқәагьы аҩсҭаарақәа рыҵазаап. Даҽак наҿасҵан, аҽаџьара инҭасыршәит, ма абыржәшьҭа ишԥаҿамлари ҳәа.
Шьоукгьы, сара сеиԥш, рыҵәгәырқәа зны ана иҭадыршәлап, зны ара иҭадыршәлап, убри иаҿуп. Шаҟа агәыӷра дуқәа ҳамоузеи!
Мизан иҷыҭбжьык саҳаӡом. Игәы ахшәазар акәхап. Ишҟа сынхьаԥшит. Иҵәгәыр ӡааиххьан.
– Избан? Ус зыҟауҵазеи? – снаиазҵааит.
– Уԥшлеи, анҭ аԥсыӡ хәыҷқәа иҟарҵо убап! – Мизан ача рпыҵны иҵаҟа амшын иӡааиԥсалон. Аԥсыӡ хәыҷқәа ракәзар, еимҵԥааны иргон. Иара урҭ иҟарҵоз дрыхәаԥшуан. Урҭ рыԥсҭазаара хәыҷы иара гәырӷьарак инаҭазшәа, дгәырӷьон,
«Иахьа акгьы анаҳзымкы, баша закәытә аамҭоузеи инарықәҳарӡыз», – сгәы инҭысҳәааит.
Мизан дышхықәтәалаз ашырҳәа дҩаҵҟьеит..
– Уԥши, Ардашьыл, ани убо? – инапы рыххо, абри иара ача рпыҵны иахьӡааиԥсалоз сынӡааирԥшылеит. ԥсыӡ дук, аԥсыӡ хәыҷқәа ирылагьежьуа, Мизан иӡааиԥсалоз ахәашақәа рымкәкәааны аҿы иҭанагәон. Амшын иҭагьежьуан, аҳра иара иарҭазшәа.
Мизан дырҩегьых уа ача ԥычхақәа нӡааиԥсалеит. Дырҩегьых уи аԥсыӡ ду аԥсыӡ хәыҷқәа инарылагьежьын, рҿаҵахәы нарымҵнаԥааит.
Сара иаразнакала уи агәаӷ скит. Еиҳараӡак, анҭ аԥсыӡ хәыҷқәа рҿаҵахәы рымкәкәааны иахьафоз. Егьа ԥсыӡ хәыҷы еиланарӡыӡахьан, иара ахы иахәарц, амгәацәа ҭысҳаԥӡа иҟаларазы.
– Уԥши, Ардашьыл, уԥши, анҭ аԥсыӡ хәыҷқәа зегьы шаршәо? – Мизангьы уи ахымҩаԥгашьа ааџьеишьеит.
– Ссы, умцәажәан, ухы аумырбан, – сҳәеит сара, сыбжьы аармаҷшәа.
Мизангьы ахәаша ӡааԥсалара даҟәыҵхьан, ҭынч днатәеит.
Уаҳа иҟасҵоз. Сыҵәгәыр ашьшьыҳәа амшын иаалысхын, иааганы абри аԥсыӡ ду ахьаабазҵәҟьа инӡааскылеит. Уи зыԥсы цәгьақәаз аԥсыӡқәа иреиуамкәа иҟамызт, ишабазҵәҟьа, ахьышәҭҳәа инамҵасит. Аҟыԥҳәа инахәланагәеит. Уи акәхеит. Сыҵәгәыр аман амшын ахь еихеит.
– Уах, Ардашьыл. уах! Иаҿалеит, иаҿалеит! – Мизан ибжьы наиргеит. Уи уажә дгәырӷьон.
Сҩаҭрысын, сыҵәгәыр ҩышьҭысԥааит. Иаразнакала избеит иаҿалаз ԥсыӡ ӷәӷәак шакәыз. Иааԥаҭԥаҭеит. Срахәыцгьы ааршаҟьшаҟьеит. Сгәы аҭра иҭагылом. Арахь иаҿҟьар ҳәагьы сшәоит. Иансыцәца, нас башахеит! Дырҩегьых аԥсыӡ хәыҷқәа еиларӡыӡо, рҿаҵахәы нарымкәкәаа амшын инӡаалозар акәхап.
Ари аҩыза аԥсыӡ сара ахаан исымкыцызт. Ус, амраҿы иааилыбзааит, иаацырцырит. Асқьалаҿы ихықәтәалаз зегьы сара инасзыԥшит. Шьоукы арахь рҿаархеит.
Инаган атазҳәа асқьалаҿы инықәсыжьит, иԥаҭԥаҭуа, уама амшха.
– Ҳа-ҳа-ҳа! – Мизан дыччон, инапқәа еиниҟьон, игәырӷьара ҳәаак амамызт, дахьгылаз дыԥон, инапқәа рхахауа.
– Рацәа иуқәнагоит, рацәа иуқәнагоит!.. Егьырҭ аԥсыӡ хәыҷқәа ирысҭоз уара изуфоз? Иубама?.. Рацәа иуқәнагоит!.. – иҽизеиқәкуамызт иара.
Аԥсыӡ ду акыраамҭагьы иахькажьыз ишьҭыԥон, ишьҭыԥон...
Аӷьеҩҳәа аспортзал ашә ныдижьлеит Хәымԥ. Иҽеихаршәны, иҿаԥшылара ырцәгьаны даагылеит. Ихы-иҿы еиқәара хәыҷы еибакны иҟан. Ишәыра аартны, имшынҵа иикыз наҟ инҭеиҵан, инеиҩыҵреикит. Нас дырҩегьых, игәы азыбылуа, уи ашә днадыԥшылеит. Уахь уаҳа дзыҩнамларашәа дназхәыцит. Ҵаҟа днышьҭаԥшит. Акы дшамырҭынчуаз удырратәы дыҟан. Дҳәаҵәыҳәаҵәуан иара дахьгылазгьы. Дагьааҳәын ауадабжьара дныбжьаԥшит.
Наҟынтәи, итетрадқәа кны, Никәала Арсана-иԥа дыбжьалан дааиуазшәа аниба, ихы агарҭа имамкәа, дхьаҳәхьачо даабжьажьеит. Ари дара рыкласс напхгара азызуаз иакәын. Рацәак дауцәамызт. Зхахәы зымҩа иԥхьаҳәаз ҷкәына қәыԥшын Хәымԥ, иихәыц уара идыр, азныказы адәахьы адәылҵра иҽыназикрашәа ааҟаиҵеит. Аха уигьы изеиԥшымтәит. Уажә ирҵаҩы дшааиуа дыҩны иҿынеихар, ишԥаҟалои? Иара уеизгьы иԥшӡоума? Ҵаҟа дышьҭаԥшуа дааҭгылеит. Иудыруеи акгьы иамҳәаӡакәа днаивсны дцар?..
– Иухьи, Хәымԥ? Иҟалеи? Узгылои ара? – Никәала Арсана-иԥа уи дизгәамҭо дыҟазма, дааидгылеит. Иахьабалак лаԥшыла дааимидеит.
Аха Хәымԥ ҿимҭӡеит. Ус дгылан дҭынчӡа, зымҩа дыԥшуа, иҟалақәаз зегь уиаҟара дрызхәыцуамызт. Арҵаҩ иаԥхьа дахьгылаз, акгьы инимырԥшырц иҭахын. Аха уи залшома? Шаҟа иҭахыз уи арҵаҩы ус ашьшьыхәа днаивсны дцар, акгьы
иаимҳәар, акгьы азы димазҵаар? Ишԥаҟоу уҳәарауазеи абарҭ арҵаҩцәа? Уаақәацеит – уара иушьклаԥшуеит. Уахьцалакгьы рылаԥш уҵашәоит.
Никәала Арсана-иԥа, ахәыҷқәа цәгьаҵәҟьа дрызҿлымҳауп. Уажә иара уамашәа ибеит, еснагь ицаҳәцаҳәуа иҟаз ахәыҷы ас деиқәышьшьы, ихы ларҟәны иаԥхьа дахьгылаз. Ииашаҵәҟьаны, харарак инубаалон. Уи иҟазшьа акы ианаҳәон, иара шҿимҭуазгьы.
– Нас иухьи? Иумҳәои?
Хәымԥ ашьшьыҳәа ихы аарнаашәа аспортзал ахь дынхьаԥшит, ажәак мҳәакәа. Уи ари ашкол еихагыла ду актәи аетаж аҟны акәын иахьыҟаз. Уахьынтәи ашьҭыбжьқәа гон.
Никәала Арсана-иԥа уаҳа идимцалеит. Игәы дамысит. Аспортзал ашә аартны дныҩнаԥшит. Хәымԥ иҩызцәа зегьы рымаҭәа ласқәа рышәҵаны, игәырӷьаҵәа, илас-ласӡа, еибарҩуа ампыл иасуан. Хьаак рымамызт, рыгәқәа ҭынчын. Рхыҿсахьақәа еибакны, иԥшӡа-ԥшӡаӡа, аҟаԥшьыра рнубаалон.
Урҭ азыҟазҵоз арҵаҩы, Никәала Арсана-иԥа дшибазҵәҟьа, ишҟа иҿааихеит, дызҿыз иус ааныжьны.
– Ихьи ари аҷкәын? – дҵааит Никәала Арсана-иԥа.
– Даасмышьҭит ауп, уаҳа ихьуаз? – иҳәеит егьи.
– Избан, игәыҵалазеи?
– Игәыҵалахуаз? Имшынҵаҟны ихәарҭам анын, ишԥаҟасҵарыз?..
Никәала Арсана-иԥа илшон араҟа уи ахәыҷы иаашьҭра, аха аус злаз аҽакӡан. Уаҳа жәа иамҳәаӡакәа дындәылҵит наҟ. Аус еилкаан. Ихәарҭам ҳәа ахәшьара зауз, дарбанзаалакгьы ари ашкол аҿы имҩаԥысуаз спорт хкык аҟны даладырхәуамызт. Уи ус аизараҿ иазышьҭырххьан. Ахәыҷқәагьы ирдыруан. Уи зҽацәызыхьчозгьы рацәаӡан. Аха шьоукы-шьоукы зны-зынла ргәы еибанаркуан абас иахьыҟаз. Нас абри Хәымԥ иеиԥш игәамҵларын, рылахь еиқәнаҵаларын.
Никәала Арсана-иԥа дхынҳәны ашә аҟны данааи, Хәымԥ дгылаӡамызт. Днаԥшы-ааԥшит, аха џьаргьы димбаӡеит. Хәымԥ, иихәыцыз здырхуада, иԥсы ӡаны дныҵашәкәа дцахьан.
«Измааноузеи ари?.. Иара уеизгьы ихьзеи Хәымԥ?» – игәы иааҭиҳәааит Никәала Арсана-иԥа, нас ҩаԥхьа арҵаҩцәа руада дныҩналеит. Араҟа зегьы уск-уск ирҿын. Шьоукы ахәыҷқәа ртетрадқәа дыриашон, шьоукы рыхқәа ашәҟәқәа ирынкылан иркын. Иара днеин, аԥенџьыр днадгылеит, аӡәгьы илаҿымҭӡакәа.
Ариабжьарак омашәоуп ихы шымҩаԥигауа Хәымԥ. Ас, шамахамзар, дыҟаӡамызт. Афбатәи акласс аҟны иара дрылукаауан, ианакәзаалакгьы деилҟьан, дҵарын, зегьы рзы дҳаҵҳаҵо дыҟан. Зегьы дырзыӡырҩуан, рҳәатәы хеиҵауан. Аха нас, игәыҵалах здырхуада, ицәаҩа еиҭеикуа далагеит. Хәыҷык аҟара дымкьыкьны, иажәа хжәаны, дгәамҵхамҵуан. Хәымԥ уажәы изымдыруазар ҟалап ирҵаҩы иара дшизхәыцуа. Арҵаҩцәа уеизгьы аҩны иҟазаргьы, ашкол аҟны иҟазаргьы, убас лахьынҵас дара ирырҭазшәа, ахәыҷқәа роуп рыбла ихгылаӡоу. Урҭ рцәажәашьа, урҭ рныҟәашьа, урҭ рхымҩаԥгашьа – зегь дара азҿлымҳауп.
– Уи ишизызура ҳәа акгьы сыздыруам шьҭак, – лҳәеит аурыс бызшәа дзырҵоз арҵаҩԥҳәыс лхы шкәакәаӡа. – Хаала сҳәеит, мчыла сҳәеит, аха имаҳаит. Џьара ԥсыхәак изутәуп. Ма иҭаацәа ирыԥхьаны иаагатәуп, ирацәажәатәуп...
– Ихәарҭам аниоу даанышәкыландаз, аҵатәқәа рышьҭахь. Имҵакәа доушәмышьҭыр акәын, – иҳәеит аҵараҟәша аиҳабы, ихы ҩышьҭыхшәа, излацәажәоз иҽналархәуа.
– Даанымгылеит ауп иҟалаз, дыбналан дцеит, – лҳәеит лара лҽааргәаашәа.
– Мап, ари ахәыҷы ишьклаԥштәуп, мамзар, ас уаҩы ибахьоума! Акы иԥышькласит, аха иарбану здырхуада? – абас игәы иааҭеикит аҵыхәтәаны Никәала Арсана-иԥа.
Адәахьы ахьҭа аҿан. Макьаназы кьаҿ заҵәы уныҟәартә иҟамлацызт. Ашәаԥыџьаԥқәа хаха-хахаӡа игылан.
Ашкол авараҿ иҟаз ашьапылампыл асырҭа адәеиужьраҿы Хәымԥ иҩызцәа икәшан дгылан. Урҭ акы иалацәажәон рыбжьы рмаҷны, аха ирзыӡбуамызт. Еимҵаркуан дара ртәала, аха ԥсыхәа рзаҭомызт. Наҟынтәи Никәала Арсана-иԥа ишәҟәқәеи итетрадқәеи еидкыланы дааиуазшәа анырба, инеихәаԥшы-ааихәаԥшит, рҽаадырҭынчит. Хәымԥ уажәы иааицәымыӷхеит уи дахьибаз. Иҩызцәагьы иҽынрывакшәа даагылеит. Икьаҿ хәыҷы ишәыз аԥхьа ааибаиркит, ахәда ҩышьҭыхшәа иааҟаиҵеит.
Ахәыҷқәа неихәаԥшын, рыхқәа аарҵысны арҵаҩ иахь рҿынархеит.
– Никәала Арсана-иԥа, Никәала Арсана-иԥа! – ирӡбахыз уара идыр, еибарыҩны иааидыххылеит. Иаргьы дааҭгылеит. Плашь иаҵәак ишәуп. Ихылԥа абз аҟьаҟьара ибла ӷрақәа ҳалалӡа иаҵыԥшуеит. Урҭ рыгәқәа хыҭхыҭуа, акы иарҳәарц шырҭахыз ҩашьомызт. Ргалстук ҟаԥшьқәа ԥшӡаӡа рыхәда ианубаалон. Хәымԥ арахь ааира изымгәаӷьызт, днарылкьшәа дгыланы дааԥшуан. Аха ашьҭахь ашьшьыҳәа иҿааихеит иаргьы дара рахь.
– Уаҵәы ахәмарра ҳамоуп, Никәала Арсана-иԥа, абжьбатәиааи ҳареи ҳаиԥылоит ампыл асразы. Хәымԥ дҳалалааит, мамзар ҳаҵахоит, – иааӷьаҵәыӷьаҵәит.
Зегь рыблақәа ҭырхаха уи ихәаԥшуеит ииҳәарызеишь ҳәа. Ишԥарҭаху абри рҩыза дара дрылахәзар! Уи аиԥылара дара рзыҳәан акраҵанакуеит. Аиаша уҳәарами, дара ирҭахым абжьбатәиаа рҟны иаҵахар. Изаҵахарызеи? Урҭ реицәа ихәмаруама? Аха изыцәшәоз акы заҵәык акәын, абри Хәымԥ даламшәар ҳәа.
Хәымԥ ахәмарра бзиа ибон цәгьалаҵәҟьа. Иара, ихахә еиқәаҵәаӡа, ишәагаа рацәак идуцәамызт, аха зегьы даарылукаартәы ампыл дасуан, еиҳараӡак абри анапылампыл. Иԥсы аҿҳәаран. Аиҳабыра классқәа рҿы итәоу аныхәмаруаз ианакәзаалакгьы дрыладырхәуан иара. Ихәмаршьа зегьы иргәаԥхон. Иаргьы усҟан ихы ҳаракны ибон, абри ампыл асҩы бзиаӡак иаҟараҵәҟьа. Иҩызцәагь идеизалон дахьцалакгьы. Ибзиаӡоу акы инырбаалон. Уи иара ицхраауан. Аҵараҿгьы дхәыдамызт. Иара ианакәзаалакгьы аҩызцәа рацәаҩны иман. Уажәы аицлабрақәа мҩаԥысран иҟан аклассқәа рыбжьара ари ашкол аҟны. Аха Хәымԥ даламлар ҳәа ишәон иҩызцәа, Уи агәра днаргеит иахьатәи аҽазыҟаҵараан дахьынармышьҭыз.
– Шәара ишәзымдырӡои, Хәымԥ даазқәылаз аҵараҿы дыԥсыҽхо дшалагаз? Ԥыхьа ус дыҟаӡамызт. Хар имаӡамкәаны
аҵара иҵон. Аха игәыҵалазеи уажәы? Шәиазҵаама? Уи ихәарҭам имоуп ари амчыбжьаз. Убри имыриашакәа, уахь анеира азин имам. Иара уеизгьы шәазхәыци, ихәарҭам уманы ушԥахәмаруеи? Еидара хьанҭак уаҵоушәа, уахьцалакгьы угәы ҭынчымкәа уҟамлои? Ахәшьара бзиақәа ануоуа угәгьы ҭынчхоит, убӷагьы неиҵухуеит, ахәмаррагьы угәаԥхоит.
– Уи ириашоит, ириашоит иара. Ҳаргьы ҳицхраауеит! – ахәыҷқәа еиҭааӷьаҵәыӷьаҵәит. Аиашазы, урҭ Хәымԥ игәра ргон.
– Уааскьеи, уара, арахь? – инаидиҵеит арҵаҩы.
Хәымԥ дааин, арҵаҩы иаԥхьа даагылеит дҭынчӡа.
– Сара сгәы иаанагомызт уара абас ухьып ҳәа. Иарбан убра иузымҵаз уара? Умч зқәымхаз? Уҩызцәа урызҵаама? Сара усазҵаама? Умбои уҩызцәа зегь ушыгәцараркуа? Урҭ ирҭахуп убзиан уҟазарц. Ахәмаррагьы аҵарагьы еицуп, урҭ еицхыраауеит. Уҵатәқәа ахәмарра баны иаанужьуа уалагар, усҟан уеиԥҟьоит. Уи аӡәгьы игәы иахәаӡом. Абарҭ уҩызцәагьы уцхраауеит.....
Уи ԥхашьараӡам. – Ҳаицхраауеит, аиеи, ҳицхраауеит!
– Шәицхраап, уи бзиоуп. Уи еиҩызароуп. Амала убри ихәарҭам умыриашакәа сара сақәшаҳаҭым. Сара-моу, иара уҩызцәагьы ақәшаҳаҭым...
Нас, Никәала Арсана-иԥеи Хәымԥи урҭ ааныжьны амҩа ианылан рҿынархеит. Амҩан Никәала Арсана-иԥа акыр ажәабжьқәа иеиҳәеит, аха Хәымԥ ҿиҭуамызт. Иԥсы ӡаны даауан. Акы дазхәыцуан ирҵаулаӡаны иара итәала. Ихьқәаз зегьы гәнигозаргьы ҟаларын маӡала. Игәы дарҭынчуамызт, ахәхәаҳәа дқәыԥсычҳауан, абри еидара хьанҭак иаҵоу диеиԥшын. Никәала Арсана-иԥа уажә дара рахь дцон. Уи Хәымԥ идыруан, аха иурҳәагәышьоз. Уажә уаҟа зегьы иҳәоит, иани иаби нартәаны иреиҳәашт. Аха урҭ, шаҟа игәра ргоз Хәымԥ! Адунеихаангьы ргәы иаанагомызт Хәымԥ абас арҵаҩы дишьҭалан даап ҳәа. Урҭ аҽакын иззыԥшыз. Аха уажәы дышԥарҿаԥшуеи иани иаби? Ирҵаҩ уа дшыҟоу, иреиҳәозеи?
Ус инаваҵәиин, агәарабжьара иныбжьалеит. Араҟа зегьы еизааигәаны ауп ишынхауа. Аҩнқәа зегь ашәаԥыџьаԥ ирыгәҭылакны игылоуп. Уажәшьҭа Хәымԥраагь ахьынхо рацәак ихарам.
– Иԥхашьарами, Хәымԥ, уажә уани уаби рҟны сахьнеиуа, шәхәыҷы иҽеины аҵара иҵом, иҽирманшәалом ҳәа раҳәара? Изыҟоуҵои абас?
Никәала Арсана-иԥа дааҭгылеит. Аиашазы иаргьы иҭахымызт абри аҵыхәала Хәымԥраа рашҭа аҭалара. Уи дацәыԥхашьон аҳәара.
Хәымԥ ихы ҩеиҵыхны ирҵаҩы днеиҿаԥшит. Акы дарҳәыҵәыҳәыҵәуеит, дарҳәаҵәыҳәыҵәуеит. Изшьапык аԥынҵа ҵаҟа ишьҭишьуеит, џьарак дызгылом.
– Никәала Арсана-иԥа, – ашырҳәа иааҭирҟьеит иара аҵыхәтәан, – акы еиԥшымкәа сшәыҳәоит, иҟалозар, аҩны ирашәымҳәан...
– Есымшагьы уҵатәхәқәа ҟауҵало? Улеишәа урбзиоума?
– Исырбзиоит... Ишәымбари исмырбзиозар?...
Хәымԥ иажәа агәра угартә иҟан. Уи иара илшон инаигӡар. Иарбаныз иара дыззымиааиран иҟаз?
– Иаабап нас, уажәа шынаугӡауа!.. Ажәа ануҭи инаугӡозароуп, мамзар иԥхашьароуп, – иаарыӷәӷәангьы инеиҳәеит Никәала Арсана-иԥа..
Никәала Арсана-иԥа уи уаҳа акгьы иеимҳәаӡеит. Уи иазирхеит. Хәымԥ игәаӷьра, ииҳәаз ажәақәа ибзиаӡаз ак рыҵан, акы рнубаалон, рыгәра угартә иҟан. Гәахәарак ааинаҭеит. Ас Хәымԥ, шамахамзар, аӡәгьы иеимҳәацызт. Аҭакԥхықәра ду ихы иадиҵеит уажәы.
Масарла икәыршаз ашҭа ианынҭала, Хәымԥ иан даарԥылеит. Аԥсшәа ааибырҳәеит. Араҟа Никәала Арсана-иԥа зегь ҿыцбарах ибазшәа акәын дышрыхәаԥшуаз. Ҩынгьы-гәарагьы цәа хаак рхан, улаԥш рыдхалартә еиԥш. Хәымԥ иаб ариабжьаракгьы дычмазаҩны дышьҭан. Арҵаҩы даниба, гәахәарак ааинаҭеит. Игәы ааизҟәандахеит.
...Ауаџьаҟ аҟны амца гәыргәырҳәа еиқәын. Уи Хәымԥ иакәын изыбзоураз. Дшааизҵәҟьа, даалбаан, мыҿгәарҭак ххны иааиган, ауаџьаҟ инҭеиҵеит. Никәала Арсана-иԥа уи иҳаҵҳаҵара игәы иахәон. Аиаша уҳәарами, Хәымԥ есымшагьы деилыххан.
– Ариабжьарак сара цәгьалоуп сшыҟоу, – дцәажәон ачымазаҩ. – Ишакәым схы збо салагеит. Исызгәамҭаӡакәа ахьҭа сылалан, сеиҵанакит. Ҩынгьы-гәарагьы абри ахәыҷы иааидхалеит.
Аҵабыргаз, Хәымԥ акыр аџьабаа ибахьан. Иаб игәы бааԥсны днышьҭала аахыс аҩны зхагылаз иара иакәын.
«Ҩ-уск изеиламыгӡазар акәхап,» – ааигәахәт Никәала Арсана-иԥа дахьтәаз, Хәымԥ днаихәаԥшын.
Адырҩаҽны амра хааӡа иҩагылт. Адгьыл алҩаҵә ахылҵуан. Арҵаҩцәа руадаҿы абжьааԥны еиԥш зегьы акака ирҿын.
– Иахьа дзеиԥшроузеи, илеишәоузеи Хәымԥ? – Никәала Арсана-иԥа аурыс бызшәа дзырҵоз арҵаҩԥҳәыс дналызҵааит.
– Иахьа ибаргәызеи? – лыбла ӷрақәа ҳалалӡа иаалхаччеит. Акы лгәы ишахәоз ҩашьомызт. Лара ианакәзаалакгьы абарҭ ахәыҷқәа ргәырӷьара – лгәырӷьаран, рылахьеиқәҵара – лылахьеиқәҵаран.
– Иҵатәхәқәа ирхиама?
– Аԥсраказгьы симазҵаар имуит. Иҩызцәагьы ҭаха сырымҭеит, исыдӷьаҵәыӷьаҵәло. Иахьа аицлабра ҳамоуп ампыл асразы, шәимазҵаар уахь днарышьҭӡом, рҳәеит дара. Ахәшьара бзиа анизанысҵа, ажәҩан иалаларц акгьы рыгымхеит иҩызцәа...
– Сара сҟынгьы иахьа дыбзиан, – иҳәеит Никәала Арсана-иԥа. – Уи илшоит аҵара...
Егьырҭ арҵаҩцәагьы уи инаихцәажәеит. «Иажәа ҩбаимтәит, иажәа наигӡеит Хәымԥ», – гәахәарак инаҭон Никәала Арсана-иԥа. Арҵаҩцәа усоуп ишыҟоу, аҵаҩцәа абзиарахь рхы андырхо, дара рзыҳәан гәазҳароуп, гәеиҵыхроуп.
Ус аҵәҵәа абжьы аагеит.
– Никәала Арсана-иԥа, Никәала Арсана-иԥа! – ахәыҷқәа ааиқәибаҳәеит. Арҭ афбатәи аклассаа ракәын. Рыблақәа агәырӷьара рхын, рхырҿқәа лашаӡа иҟан.
– Иахьа аиԥылара ҳамоуп, абжьбатәиааи ҳареи, шәызнеиру? – иазҵаауеит дара. Хәымԥ, дрылагылоуп, ихы-иҿы ихалашауа.
– Снеиуеит, хымԥада, снеиуеит. Аха шәара шәаҵамхароуп! – иҳәеит арҵаҩы.
Урҭ гәырӷьаҵәа, еибарччауа инеиԥырҵит. Иара дгылан дрыхәаԥшуан, дрыхәаԥшуан...
Ашьыжь. Аԥсаатә гәырӷьаҵәа ақыҭа ԥсабара ааԥынра иаԥыргалон. Амра ԥхашьа-ԥхаҵошәа, еилыбзаауа, ашьхара инхыҵын, зқьы шәахәа аҿыдды ақыҭа иналаԥхахьан. Аӡынразы ақәабаа-сабаа иарчалахьаз адгьыл гәыҭбаа ду, амра иахылҵуаз аԥхара анаиу, ахылҩаҵә ахылзз ицон. Ҳашҭа иҭагылаз ашәырҵлақәа исахьа мацараха, еилыӷраа зымҩа ишьҭан. Ус напҟазакгьы иазҭыхрымызт.
– Умгылои, уара иахьа? – убри аамҭазы саб ибжьы аагеит. Тыгә-тыгәҳәагьы аҭӡы днас-насит. – Амра ахьынӡахалахьоу умбои?
Сара сгылеижьҭеи акрааҵуан, аха иара симбацызт. Суада сыҩнатәаны, шәҟәык аԥхьара саҿын. Ашәҟәқәа сыԥсы рыӷроуп уеизгьы.
– Угыл, угыл. Удәылҵи арахь, ак уасҳәоит. – Акәасқьа сналбаан, амаҵурҭаҿ санааи, саб амаҵурҭа абарҵаҿы, ҟәардә хәыҷык дықәтәаны, афақьаҳәа иеикәаӷа ахра даҿын.
– Сзуҭахыз? – снеихагылеит.
– Иахьа хәыҷык уаасыцхраароуп. Аҩны уҟоуп уеизгьы. Ҳусқәа ааҳарманшәалап. Ҽазны ас аамҭа ҳмоургьы ҟалоит, – ихы ҩышьҭыхны днасҿаԥшит. Ибла гәаԥшьқәа агәыблреи агәыразреи рныԥшуан, ихы-иҿы ианыз акаҷырақәа аџьабаақәа иибахьаз ишырхылҵыз ҩашьомызт.
– Аа, уахәаԥши аигәышә шысхыз.
Ивараҿ ишьҭаз аигәышә аашьҭысхын, снапы наҿысшьит. Ицҳафыруеит, аха уазымҵаан. Саб ианакәзаалакгьы еихаԥсыхәс иааимоу зегьы дасу ишрықәнагоу ианзыҟамла, игәы зҭынчхом.
– Иззуҭахузеи арҭ иахьа, абасҟак ихны?
– Иумбари иззысҭаху...
Схәыцит, сеиҭахәыцит, аха исзеилкаауамызт абарҭ иахьа иззиҭахыз. Ҳаандақәа ракәзар, урҭ зегь еиқәҷаб иҟаҵан. Амҿазы акәзаргьы макьаназы абнахь ҳцартә ҳаҟамызт, иҳазхоит ԥхынранӡагьы.
Аԥхынразы уеизгьы имаҷноуп амҿы шаабылуа.
Сан ҳхәы анлырхиа, астол ҳнадтәалан, крыфан ҳҩагылеит.
– Уажәшьҭа уаала, иусырбап сара иахьа ус ҟаҵатәыс иҳамоу. Унеины ацаҟны икыдгылоу акьыба аакыдхны унасышьҭалеи, – саб аикәаӷеи аигәышәи аашьҭихын, ашҭа дынҭысны иҿынеихеит. Саргьы акьыба аакыдысԥаан, снаишьҭалеит. Агәашә ҳанҭыҵын, ҳамхырҭа адәахьтәи аганахьала аанда ҳавалан ҳҿынаҳхеит.
Ус, рацәак ихарамкәа ҳахьынаскьаз, саб дааҭгылеит. Еицырхәхәа аанда ахықә иавеиҭаҳау аҵлақәа акакала бла-бла иааимидан, сышҟа даахьаҳәит.
– Укьыба наганы абни ал игылоу иадыргылеи, аусқәа зеиԥшроу сара иуасҳәап, – иҳәан, иикыз аигәышәи аикәаӷеи дахьгылаз ҵаҟа инышьҭеиҵеит.
Акьыба наган ал ашьапы инадсыргылеит.
Ажра, ахы инаркны аҵыхәанӡа, ашәаԥыџьаԥ ықәеиҭаҳауп, рызынтәыкгьы аӡахәақәа рхьынҳалоуп ирықәҵәиаашаны. Ҳахьгылоу, ал дуқәа ҩба гылоуп, урҭ рыгәҭаны – аца, рацәак идуум. Рнаҩсан – амжәаҵлақәа. Аха урҭ рацәак аҽеиҵыхырҭа раҳҭом есышықәса, рыбӷьы аҟанҷ ааӡоит азы.
– Иҟоу, умбои, абарҭ алқәа каҳҿароуп, уаҳа ԥсыхәа ҳамаӡам. Рымахәқәа ркьаҿӡаны иҟаҵатәуп роурақәагь ирыгырхатәуп, – иҳәеит саб.
– Аӡахәақәа рықәупеи?
– Аӡахәагьы еилыхтәуп. Абри сара сгәы иҭеижьҭеи акрааҵуан, аха... Рыгәҭаны игылоу аца изҿамлои зугәахәуа? Урҭ рышәшьыра иҵахеит, мрашәахәацк ақәдырԥхом...
Исгәалашәоит сара, абри аца ааганы абра ианеиҭаҳҳаз. Акәаранырцә, ҽнак саби сареи мҿылхра ҳәа ҳахьцаз иаабан, саб иҵхны иааганы абра иеиҭаҳамҳар имуит.
– Иубалап закәытә цоу иалҵуа, Мџьыҭрааҿ ҳцаны, ахаҳатә ааганы иахаҳҳап.
Ианеихаҳҳаз ашықәсан иаразнакала итәӷәырԥсеит. Саб ашәырқәа цәгьаӡа ҳаҭыр рықәиҵон. Аца аԥсы ахьҭалаз, аҽахьеибнаҭаз гәахәарас иҟаҵаны, есымша днеины дахәаԥшуан. Шықәсык, ҩышықәса, хышықәса, нас иаалырҟьаны, ааԥынрак азы, ибыбшӡа иаашәҭит... Аца иаҿалаз ҟәазхеит, ишәит, иҟалеит. Ҳаигәырӷьон ҳазынтәыкгьы. Уи аца ҟәаз еиԥшу араҟа, ҳгәылара аӡәгьы имамызт. Алқәа ирыбжьаҟәыҟәны иахьгылаз ирыцҳаушьарын. Иахьыбзарҭану џьара ҭыԥк аҿы еиҭаҳазаргьы цәгьамызт, аха аҭыԥ иузахыгомызт, аизҳара иаҿын. Уаҟа иаанхеит, алқәа рыбжьара. Шықәсык иаҿалеит, ҩышықәса иаҿалеит... аха нас? Алқәа иавагылақәаз, рымахәқәа неиҵыхуа рҽаадроуӡан, рҽыркьакьан иаагылеит.
– Абри аҿалара изаҟәыҵзеи, иагәыҵалазеи?.. Аха сынтәа аамҭа ақәымшәазар акәхап... Ҽаангьы ишԥаҿамлари? – Саб уи далацәажәон, аха иазиурыз издыруамызт.
Ашықәсқәа цон... Аха ҽнак игәы еибакит, дгьежьит, дахықәшеит, днаскьаны дахәаԥшит, дныҟәеит. Наҟ иԥиҟарц игәы иҭеикзар акәхарын, аха иҽааникылеит. Дырҩегьых дазыԥшын, кралҵуазар ҳәа. Аха ашьҭахь иихәыцыз ауп уажә ҳаргьы арахь ҳаазгаз.
– Убас, убас амахәҭақәа ркьаҿны икаҿа. Уацәымшәан, уи иаԥырхагаӡам. Уажәаԥхьагьы икаҳҿандаз... – саб ҵаҟа дгылан ибжьы сықәиргоит.
Сара сеикәаӷа мҩанҵо, аца иавагылоу ал сықәуп, акаҿара саҿуп. – Аӡахәа махәҭақәа уара уахь уаарыхала, иауқәоу наҟ иамх... – Нас, рацәак хыхь умцакәа, убри аца иаҟараны иҟалартә еиԥш хыхьгьы ихҵәа.
Саб ишиҳәаз еиԥш, уи аца иавагылаз алқәа аҩбагьы касҿеит. Уажәы урыхәаԥшыр, рызынтәыкгьы еиҟараӡа игылоуп. Аца аԥсы ааивнагазшәа, иԥшӡаӡа иааԥшуеит.
Икаҳҿаз амахәқәа зымҩа еизганы ишьҭаҳҵеит, иҩар џьара мцак ахы налеихәлаҳклап ҳәа.
Аԥша ахәхәаҳәа ирыласуан уи аҽны еилаҳхқәаз аҵлақәа. Ихахаӡа, ицқьаӡа игылан, рӡахәақәагьы еилыхны ирықәын.
Ус, иааит зегь ҳаззыԥшыз ааԥынра! Саб есымша днеины аца даҵаԥшуан. Уи шәҭит ибыбышӡа. Зегьы иаарылыԥхеит. Иаҿалеит, аха уазымҵаан!
Ианыҟала, агьама убысҟак ихаан, абри аԥхьа аҿалара ианалагаз еиԥш. Ҩаԥхьа иазыхынҳәит аԥсҭазаара иаша, ихәарҭаханы иҟалеит.
– Амроуп абри абас иҟазҵаз – иҳәеит саб. – Амра зегьы ирҭахуп, абри афатә еиԥш, абри аӡы еиԥш, аҳауа еиԥш! Уи зегьы ирзеиԥшзароуп – ауаагьы ашәаԥыџьаԥгьы. Уи зегьы рыԥсы рыланаҵоит, иарӷьацоит, аԥсҭазаара иашьагәыҭуп.
Ҩаԥхьа аца иазҳауа аҿынанахеит.
Агәашә ҳанынҭалаҵәҟьа, Ҭемраз илаԥш наҳақәшәеит.
– Шәаама? Ҳаи, сышԥашәыркьаҭеи! Шәажәа шәамеижьеит. Ауаҩы данажәлак дызхәарҭоузеи, аха дузкажьуама? Шәара шәеиԥш ахьыбҿар ахьыҟоу, ҳара иҳахьуазеи? Шәыԥсынҵры духааит, сбабараа! – днаҳԥылеит. Уапцәа хылԥак ихоуп, иџьымшь қамсысқәа арахь иаҵыԥшуа. Блуз хәаԥштәалакгьы ишәуп, икахәхәа, амаҟа ақәӡамкәа. Иԥаҵа хәашлаԥсақәа ихы-иҿы хырҩоит, иқьышәи, иԥынҵеи, иблақәеи ааныжьны. – Шәара, излазбо ала, зегь рыла шәеиқәшәазаап. Шәҽагақәа цҳафыруазар акәхап, – ҳҽагақәа днарыхәаԥшит. Ашьыжь шаанӡа дгыланы дымрашәо дыҟамызт, иразина галошқәеи иқалԥадқәеи аӡаӡа рхьыжжы иҟан, анышә ирықәԥсаз адҷаблан, икамԥсацызт. – Уажәшьҭа ҳаԥшрым хәа сыҟоуп, шәгәы ишԥаанагои? – днаҳазҵааит.
– Аиеи, ҳара ҳахиоуп, – сҳәеит сара.
– Ахьшәашәара шыҟоу шаҟа ҳзырашәо ауп... Иара рацәакгьы ыҟам, маҷк иаасцахьеит. Ее, шәыԥши, абна ҳалагап, абни сҽага ахьалагылоу. Ижәбома? – инаҳирбеит.
Ҭемраз дахьықәынхоз адгьыл даара ибзиан. Иҳаракыран. Аӡы ыкәтәомызт. Анышә еиқәаҵәан. Уажәы аԥш қашә-қашәо иҭагылан.
– Аа, абрантәи ҳалагап ашьшьыҳәа. Ҳабаццакуеи, амала, иаҳрашәо ахәыҷы цқьаны иаҳрашәап.
Ҳазынтәыкгьы ҳнеин, иара иахьиҳәаз арашәара ҳалагеит.
Ҭемраз дҳавагыланы дахьырашәоз, игәасҭаз убри ауп, иҽага аҿҟьаҟьа ду дмыццакӡакәа ашьшьыҳәа инымҩаниҵон, нас иара ишҟа, баӷьа-баӷьа анышә иналарԥаны, ашьшьыҳәа даахон. Аԥш шьапқәа убриаҟара ирманшәалан иқәиргылон, уааилаҳарын.
Ҳҽагақәа ахьымҩанаҳҵоз ҷах-сахҳәа рышьҭыбжьқәа гон. Аԥш быӷьқәа ирхьынҳалақәаз аӡаӡа цәыкәбарқәа ҿышәшәаны урҭ ирықәԥсон, идырцәаакуан, нас идырхьанҭон... Амра хәыҷы-хәыҷы аҽыҳаранакуан...
– Бзиа збаша Иазбеи... Ари сара Иазбеи иоуп исзылазҵаз. Ибзиан исзылаиҵеит. Арахь сара атрақтор ҭазгалаӡом. Атрақтор абарҭ ашәырқәа ижәбо рԥашәқәа ааҵнарбгоит. Шықәсык зны убас трақторла исзыларҵан, сшәырқәа ааԥхасҭахарц егьаарыгымхеит. Ашәырқәа ахьыҟоу атрақтор рааигәара иноумгароуп... – Ҭемраз анхаратәы уажәы ибазма, анхараҿ иаҭахқәоу аусқәа данрылацәажәоз, иныԥшуан абри адгьыл ашҟа имаз абзиабара. Уи инымҵәаӡо ашьха ӡыхь иаҩызан.
– Ҳара ҳҿгьы трақторлоуп ишырцәаӷәаз, рацәак саб ишигәамԥхоз, амцхә иҵарҵацәеит ҳәа игәы иалан, – саацәажәеит саргьы.
– Шьоукы-шьоукы ианыцәаӷәо, уи рацәак игәцараркуама, ар рышьҭоушәа иныҵырԥԥаны, инеиқәыжьны инаԥырҵуеит. Аха Иазбеи, аиаша шәасҳәап, урҭ дсызрылаҵом. Иҟаиҵо цқьоуп, дҵоуроуп, ибаҩ дацәаашьом, – Ҭемраз уи дахьалацәажәоз, иаразнак еилумкаарц залшомызт иара игәаԥхақәозгьы шыҟаз, игәамԥхақәозгьы шыҟаз. Аха ҳара ҳтәы уиаҟара далацәажәомызт. Ҳара ҳахьибоз игәалаҟара аҽшаԥсахыз ҩашьомызт. Уи акыр аҭоурых хҭысқәа дырхаануп, дагьрылахәын. Урҭ рыӡбахә зны-зынла уиаҟара далацәажәом, аха зны-зынла убриаҟара иҳәоит, ақьаад кны уидтәалазаргьы, узхара узанҵарым...
– Ҳара раԥхьаӡа аколнхара анеиҿаҳкааз, абас ҳаидгылан акәын аус шаауаз. Аидгылара – бзиоуп. Аӡәы ихала – егьилшом. ԥыҭҩык аныҟоу – иарбан усу уззымиааиша?.. Усҟан аус ԥсуп, ауаҩы дыбзоуп. Сара бзиа избоит ауаҩы имахәҿа еилҳәаны, иҩызцәа дрылагыланы аус аниуа. Ус акәӡами, Мзауҷ? – сышҟа ихы ааирхеит, дааҭгылашәа.
– Аиеи, усоуп, – сҳәеит сара, зегьы среиҳабымзи.
– Шәаргьы аидгылара шәымазароуп, аҵараҿгьы, аусураҿгьы. Аидгылара – зегьы ирыцкуп, баагәароуп.
Аидгылараз ҳара хар ҳамаӡамызт. Ҳҳаблаҿы еиҳараӡак рацәак иҳаламҳәуашәа иҟаз Ҭахәыц иакәын, аха уигьы унапаҿы дааугартә дыҟан. Ҭемраз, Ҭахәыц рацәак дышҳаламҳәуаз идыруазар акәхарын, убриоуп еиҳараӡак аидгылара атәы инақәырӷәӷәашәа дзалацәажәоз. Иахьа Ҭемраз ҳахьицхраауаз ҳҳаблаҿы иҟаз аҷкәынцәа аӡәгьы дагмызт абри Ҭахәыц ида. Сҩызцәеи сареи ҳгәы иалан дахьҳаламхәыз.
– Ее, шәыԥши, шәыԥши, Ҭахәыц дахьнеиуа! – убри аамҭаз Мыџьа агәарабжьарахь ҳанхьаирԥшит. Ииашацәҟьаны, убасҟан Тахәыц ихы ӡыбӷьыҭӡа, амаланыҟәа дақәтәаны, агәарабжьара дныбжьҟьеит.
– Ҭахәыц, Ҭахәыц!.. Уаанҿаси, ак уаҳҳәоит!.. – ҳабжьқәа наҳаргеит аха, уаҳа умԥсит. Иимырҳаӡеит.
– Уи иахьа ашьыжь, арахь санаауаз, аҩны дыҟан, ималаныҟәа арххара даҿын, умцаӡои ҳәа иасҳәеит, аха сылаҿимҭӡеит. Нан, уҩызцәа ахьцо уаргьы уца ҳәа иалҳәеит иангьы, аха... – даацәажәеит Мыџьа.
– Шәиҟәаҵ, дабацап зышәгәахәуа. Ишәымбари, ихала дмааиуазар! – иҳәеит Ҭемраз. – Макьана дазымхәыцыцзар акәхап иҩызцәа рыгәҭаны аҟазаара зегьы ишреиӷьу... Хәыҷык шәааиԥеиԥш...
Сара сгәы инҭаскит сцаны, дыԥшааны даазгап ҳәа, аха Ҭемраз ас аниҳәа, сҽааныскылеит. Ауаҩы ихы дазхәыцыртә еиԥш аамҭа аниуҭо бзиоуп, ихала дазааиртә еиԥш аҭагылазаашьа аниоуа ауп зегьы анеиликаауа. Уи сара ибзиаҵәҟьаны издыруан.
Убринахыс ҳара уажәы-уажәы агәарабжьарахь ҳаԥшуан. Ҭахәыц зны анахь диаҟьеит ахыкәалаа еиԥш, зны арахь диаҟьеит... Ҳгәы ҳаиргарц иҭахызшәа, ҳашҟагьы даахьаԥшуан. Уи
ҳара иаҳгәаԥхомызт. Даанкыланы илымҳа аҭыҩра бзиаҳтәып наҳгәахәит, аха Ҭемраз иажәа ҳзаԥымыҩлеит.
Ашьҭахь, ԥыҭк ааҵхьан еиԥш, Ҭахәыц иихәыцхыз здырхуада, ма иҩызцәа дҳалкьны дахьаанхаз изхымгазар акәхап, ҳанынаԥш, иҽага кны Ҭемраз игәашә дшадгылаз аабеит.
– Уҭал, баба, арахь, уҭал! Уааи уҩызцәа рҟны. – Ҭемраз уахь ибжьы наиргеит.
Ҭахәыц ихы ларҟәы-ларҟәуа дшааиуаз ҳара ҳахьырашәоз дааҳадгылеит.
– Сара ишәасымҳәази, Ҭахәыц даауеит, уи шәара шәааныжьны џьаргьы дцом ҳәа, – Ҭемраз днаҳалаԥшит.
Ҭахәыц дахьааиз гәахәарак ааинаҭеит. Ҳаргьы ҳаблақәа неихаччеит.
– Уааины абра рыгәҭаҵәҟьа угыланы урашәала. Идырба уҩызцәа уаргьы иулшо шырацәоу, уагьшрыҵамхо, – Ҭемраз уи игәы ааирӷәӷәеит.
Ахәыжә-хәыжәҳәа ҳҽагақәа ахьымыҩнаҳҵо рышьҭыбжьқәа гоит. Ҭахәыц азныказы ҿымҭӡакәа дҳалагылан драшәон. Аха ашьҭахь, ҳара ҳаиԥш иаргьы, лакҭа еиҵыхла дҳахәаԥшуа дҳацәажәон.
– Шәихәаԥши дшырашәо, аферым Ҭахәыц! Арашәашьа бзианы идыруазаап!
Зегьы Ҭахәыц иахь ҳанхьаԥшит. Ииашаҵәҟьаны, Ҭахәыц, уааиеигәырӷьартә еиԥш драшәон.
– Сара исҭахым ҳара ҳҳаблаҿы аӡәы дхьысҳаны дҟаларц. Аусураҿы акәзааит, аҵараҿы акәзааит. Ҳҳабла даҽа ҳаблак иаҵамхароуп... Уажәшьҭа маҷк аҟара ҳаԥсы ааиҭаҳкыргьы ԥхашьараӡам, – иҳәеит Ҭемраз, иаҳрашәахьоу илаԥш иныҵгауа. Ҳҽагақәа нышьҭаҵаны ҳанрықәтәон. Иаргьы днаҳаватәон...
Нас ҩаԥхьа амхырҭаҿы еиқәтәарак рымаӡамкәа ҳҽагақәа ахьымҩанаҳҵоз рышьҭыбжьқәа гон...
... – Анцәа шәиныҳәааит, сбабараа! – Ҭемраз зегьы дааҳалаԥшит. Иахьа ацхыраара ду сышәҭеит шәара. Сара схала
саадхалар, даҽа мчыбжьынаҟьак абра сҭазар акәын. Ҳара абыргцәа уажәшьҭа ҳажәит, анкьа иҳалшоз ҳалшом. Шәара шәоуп ҳзықәгәыӷуа. Шәҵеимшхааит! Шәыхьӡырҳәагахааит! Еилшәара шәымамзааит!.. Уҩызцәа рыгәҭаны аҟазаара зегьы ирыцкуп аԥсҭазаараҿы. Усами, Ҭахәыц? Угәы ишԥаанагои? – Ҭемраз Ҭахәыц ихы наиқәикит.
– Ааи, усоуп, – иҳәеит Ҭахәыц, ихы ааларҟәшәа.
Зегь ҳгәырӷьаҵәа Ҭемраз иашҭа ҳанҭыҵит.
Наҳар ихы ларҟәшәа, ишьапқәа иҵаԥсаны, ихала заҵәык абарҵаҿы дтәан. Иан изаалхәаз ашәҟәқәа иаԥхьа имҵаҵаны, абӷьыцқәа нарҳәы-аарҳәуа, ирныз асахьақәа дрыхәаԥшуан. Зны-зынлагьы, илаԥш адырхаланы, иқьышә хәыҷқәа ҵыс-ҵысуа, асахьақәа ирыҵаҩыз аҩырақәа дрыԥхьалон.
Абар шьҭа аҵарашықәс ҿыц ааигәахарц егьагмызт. Наҳар хԥа рҟны дтәан. Игәы хыҭхыҭуа дазыԥшын иара уи амш хазынахә, гәазырҳага.
Ахәыҷы ихы ҩышьҭихын, абыркьыл аҟынтәи адәахьы дынхьаԥшит. Иан усура данцоз иалҳәахьан, саанӡа абра утәаны ушәҟәқәа урыԥхьала, ахәыҷгьы уаалхылаԥшла ҳәа. Уи есминуҭ илаԥш иаҳәшьа хәыҷы Наала лахь ихан.
Наала уажәы ашҭа анаӡараҿы игылаз аҵәаҵла дамҵагылан. Лыхцәы лылахь инҭаԥсо, амаӷрақәа ҿахҵәаны, чыҭцкы хәыҷык лшәын еилыӷрааӡа. Акы иашьҭоу аӡәы леиԥш, зны лхы ҩышьҭыхны хыхь дыԥшуан. Усҟан амра ашәахәацқәа ххаӡа, аҵәаҵла амахәҭақәа ирылԥханы, иаша лара илҿаԥсон, лхы-лҿы ԥшқа лашаӡа иааҟанаҵон агәкыра нанубаало. Зны ҵаҟа дышьҭаԥшуан, аха уи дзышьҭаз лымбазшәа акәын дышгылаз.
Наала ианакәызаалакгьы ари аҵәаҵла мыцхәы бзиа илбон, ҳаҭыргьы ақәылҵон. Дҟәындшәындуа дахьаҵаз, иуаркалеиуа иҿаз аҵәа ҟаԥшьқәа маӡала днарацәажәон.
Наҳар иаҳәшьа хәыҷы илаԥш налҟәиган, дырҩагьых ихы ақәырԥсны, ашәҟәы ахәаԥшра дналагеит. Иахьа хәлаанӡа убарҭ ашәҟәқәа имҵазаргьы игәы рықәҿыӷьуамызт.
Аҵәаҵла, амахәқәа хьыхәаны, ихьыссы иҿан иҟаԥшь-ҟаԥшьӡа, аҵәа кәымпыл-ҟәазқәа еилыԥхаауа.
– Шьыри, иҿыхны исымандаз!.. – Наала, лыԥсы ахьыхәхәа, даҵаԥшуа дгылан. Илараӡазар иҿылхрашәа дыҟоуп, аха арахь дшәоит. Лашьа ибар иуӡом, амԥангьы днаишьҭӡом. Ишԥаҟалҵари... дгылоуп даҵаԥшуа... Нас, илхәыцыз уара идыр, лашьа иахь дынхьаԥшит. Уи арахь дааԥшуамызт, игәы рҭынчны дахьтәац дтәан.
Аҵәа ақәлара маншәалан. Иара рацәак идуцәамызт, амахәҭақәа ларҟәны иаман. Наала лыԥсы ӡаны, амахәқәа лнапы нарыкәыршо дҩықәлан, аҵәа ҟаԥшьқәа дрылаԥшны иҿылхырц лгәы ишҭаз ауп Наҳар дшаагәеиҭаз.
– Наала!.. – ибжьы налықәиргеит ахьышәҭҳәа. Лара азныказы ҿылымҭырц лҭаххеит, аха ашьҭахь лыбжьы налыргеит:
– Ара сыҟоуп!..
– Иаба ара?!.
– Ара!.. Сумбаӡои?.. – аҵла аимҿаԥара аҟынтәи абӷьқәа дрылԥшны дааԥшуан.
Наҳар дыҩны амардуан длалбааҟьеит.
– Ибазҳәада аҵәаҵла бықәла ҳәа?!. Бышкаҳауа бзымдырӡои?.. Былбаа уажәыҵәҟьа!.. Былбаа сымҳәеи!.. – ибжьы ргауа дналыҵхахеит.
– Иахәа, уара мыжда, усыламкьысын... абанҭ аҵәа ҟаԥшьқәа ҿысхырц сҭахуп, абанҭ аҵәа ҟаԥшьқәа!.. – дааӷьаҵәыӷьаҵәит дахьықәтәаз, аҵәа амахә лнапы акәыршаны, ҵаҟа дыԥшуа.
– Былбаа арахь... былбаа, бкаҳауеит!..
Наала ашьшьы-шьшьыҳәа, амахәқәа куа, иаушьҭуа лҿаалхеит лыҽкамыжькәа.
– Усыламкьысааит... схала сылбаауеит!.. – лҳәеит лара, Наҳар уи длыцхраарц иҽаназик аамҭазы.
– Иубо, абанҭ роуп сара исҭаху!.. – дшаалбаазҵәҟьа днеиҭаҵын, лнапы нарыхханы аҵәа ҟаԥшьқәа ахьҿаз наилырбеит.
Урҭ уажәы еиҳагьы иԥшӡахазшәа лбеит Наала дахьрыхәаԥшуаз.
– Иазыбуеи?.. – даахьаҳәын, Наала дналҿаԥшит Наҳар.
– Исҭахуп... аӡәы илзызгоит... аҵәа ҟаԥшьқәа бзиа избо аӡәы!.. Уи сара иацгьы илзызгеит...
– Дарбану иззыбго?..
– Исызҿухуоу?..
– Ибызҿысхуеит, иззыбго дсабҳәар...
– Дузымдырӡои?.. Маҵиса лами, ани Аҟәа иҟоу!.. Уажәы ара дааны дыҟоуп. Иудыруоу шаҟа бзиа илбо аҵәа ҟаԥшьқәа?.. Урҭ ирызгылаӡам ари аҩыза аҵәа бзиақәа зҿало аҵла џьашьахәы... Шьҭа исызҿухуоу?.. – лыблақәа налхалашеит иаразнакы, лыгәҭакы абри аминуҭказы инаигӡарызшәа.
Наҳар, ахьышәҭҳәа аҵәаҵла днахьынҳалан, хыхь дынхаԥалеит. Уи далаԥшны, Наала илгәаԥхоз аҵәа бзиақәа лызҿихит. Лара даалаган, лкаҵкәыр хәыҷы инҭалҵан, ацаразы лҽаалырхиеит.
Маҵиса лани лаби ақалақь аҟынтәи даарган, араҟа ландуи лабдуи рҟны дыҟан. Урҭ ахьынхоз рацәак ихарамызт, агәылара акәын.
– Уаала уаргьы!.. – лҳәеит Наала. – Маҵиса думбари!.. Шаҟа ддухаз убандаз, шаҟа илызҳаз!.. Сара сеиԥш уигьы ҽааны ашкол дҭаларц лгәы иҭоуп... Уаала, нас ирласны ҳмаауеи!..
Ахәыҷқәа еиманы рҿынархеит, гәахәарак, гәырӷьарак иаашьҭнаԥаан.
Наала дыццакуан цәгьалаҵәҟьа. Ирласны днеир лҭахын. Уажәы-уажәы, лыблақәа неихаччо, лашьа днаихәаԥшуан. Еиҳарак дзеигәырӷьоз, аҵәа ҟаԥшьқәа лыманы, Маҵиса лахь дахьцоз акәын...
– Ари амла иаҳцәакуеит, Мӷыҷ!.. Ааи, иаҳцәакуеит!.. Иафараны иҟоузеи ара ҳашҭа цәҳәыраҿы? Ишықәгьежьаауаз, ишықәхынҳәуаз мацара зегь цәнарҳәит икеикеиуа... – Сабду Шьаҳан абри дналацәажәеит, ҳашҭа иҭаз аҳәыс дахәаԥшуа, ишазеиӷьхашаз, ишыманшәалахашаз дназхәыцын. Арахь иара игыгрыцәӡа иазҳагәышьеит, аха ан ирзаҵымцакәа иаанханы иҟан. Егьырҭ ҳажәқәа макьаназы имхьацызт. Аҳәыс иагханы, аӷра еидшәаланы, нап шагхаз удырратәы, еергьҳәа аԥсы ҭакьакьан.
Сара сахьгылаз сеиҭамҵкәа, сабду ииҳәаз сназхәыцит. Игәы иҭеикыз ширманшәалашаз идыруазар акәхарын абас ианцәырига. Сандугьы ариабжьарак уи аӡбахә ала лгәы иныҵарххы далацәажәахьан, абри џьара ԥсыхәак ашәҭ, иафо ыҟам, иажәуа ыҟам, ирыцҳахәха адәышкәаӷьаз иқәхеит, шәымбаӡои ҳәа.
Убри аамҭазы, сабду даақәгьежьаан, амаҵурҭа дныҩналан, шаха еиларшак иманы даадәылҵит. Уи ззиҭахыз сара цқьа схаҿы иааганы сзазымхәыцит, аха нас аҟаԥыҳәа сыхшыҩ назцеит. Аҳәыс ашаха ахаҵаны ақәҿаҳәара рыцҳаран иара азыҳәан, ишаҭахыз ахақәиҭра аиуамызт, ара ашҭаҿы ишыҟаз еиԥш бзанҵыкгьы изыҟаломызт.
– Мӷыҷ, уааи ара!.. Ашьшьыҳәа абри ашаха ахәда иаҳзахаҵар, ахкаарахь иганы, џьара иахьазыманшәалоу иқәҿаҳҳәарын... Абри ҳамхырҭа акәакьҭаҿы аҳаскьын бзианы иахьыҟоу здыруеит, инаганы инылаҳаргылар, ыҟами, иахьа хәлаанӡа ишаҭахыз аԥыжә-ԥыжәҳәа аҳаскьынра инылхарын... – Сабду сара днасыхәаԥшын, сгәаанагара еиликаарц иҭахызшәа, убри дналацәажәеит.
Иурманшәаларц уҭахызар, арманшәалашьақәа шԥамамыз!
Сара сабду ииҳәаз снақәшаҳаҭхеит. Сышԥақәымшаҳаҭхоз иара дазхәыцны абас азиӡбазар!
Аҳәыс даараӡа аҽарыххеит, ахы ҳнамҭарц иалагеит, иқәԥеит, иԥеит, иҵыгьит, аха иааулакгьы ашаха ахаҵаны, ҳшеибарххоз иҳаманы, сабду иахьиҳәаз аҭыԥаҿ инаагеит. Аҵла ашьапаҿы, иамымшәартә еиԥш, ашаха накәыршаны иҿаҳҳәеит. Ведрак азна аӡгьы наганы инамҵасыргылеит. Уажәшьҭа абраҟа акәхон ҽынлатәи аԥсҭазаара ахьымҩаԥыслоз, ҽаамҭаныкгьы еиԥшымкәа, иара иазеиӷьхартә еиԥш. Азныказы иахьыз, изықәшәаз, измааназ азымдыркәа ус игылан, иҳацәгәааны иҳахәаԥшуа. Аха нас ҳшазыԥшуаз акәымкәа, ақьышә ашьацра инылнашьит аԥыжә-ԥыжәҳәа.
Хәылбыҽханӡагьы сара есымша уи сахылаԥшуан, ишԥаҟасҵарыз, ус сыдиҵеит сабду. Саргьы, аҩны иахәашаз ус дук насыгӡошәа, схы сыԥхьаӡон сабду иҿы.
Хәылбыҽхала, аҩныҟа ианаасцалоз, хҭашәарак азцәырҵуа иалагеит сшазыԥшӡамыз, сшаха иаханы, исымпыҵԥааны
ицарц ақәнакызшәа, еиханы, аҩныҟа исыхон, амҩахәасҭа ианыршәланы, аҩны инеины, ашҭа инҭаԥшыр аҭахызшәа.
Сара уи агәалаҟара аҽшеиҭанакуаз маӡа-аргама иаҵыздыраахьан. Мчыла иара агәҭакы анагӡара иазықәԥон, аха сара уи иара ишаҭахыз иоусыжьуамызт.
Ус ҳашнеишнеиуаз, аамҭагьы ԥыҭк ҳхаагахьан еиԥш, иадсымбалацыз адызбало салагеит: Ахы иақәиҭны ашҭа ианынҭалалак, ахақәиҭра анаиулак, уаанӡа еиԥш акәымкәа, аҽааиҭанакуан – иҩуан, иҩуан ашҭа инҭагьежьуа, ахы шьҭкәыцәаа, иԥаны аԥыр-ԥырҳәа ашьапқәа аҟьон, нас еиҭаҩуан аҵыхәа ҳаракны, аҵыхәа шьҭыхны, абри аҩыза агәырӷьара бзанҵыкгьы иамбацызшәа аҽыҟаҵаны, ҵәҩанҵәыҟа иԥыррашәа, ашҭа иазкуамызт...
– Убас... убас!.. Иҵагьы... иҵагьы!.. – ари збоз сабду дахьгылаз, гәырӷьарак дышьҭнахызшәа, даҵаҳәҳәон, ҳҳәыс абас агәалаҟазара ахьаиуз инаҭаз анырра дацԥыҳәаны.
Саргьы, изысымҳәахуеи, сгәырӷьара ҳәаак амамызт, ҳҳәыс абас иахьыманшәалахаз гәахәарас иҟаҵаны.
– Мӷыҷ, иубама, анапоуп ахи аҵыхәеи... Анапы зегьы ирҭахуп – ауаагьы, аԥстәқәагьы, аԥсаатәқәагьы... Анапоуп зегь зырӷьацо, зегь зырманшәало... – иҳәеит сабду даақәыԥсычҳаны, аҳәыс ахымҩаԥгашьа деигәырӷьауа...
Саргьы убри сназхәыцит... Аиаша уҳәарами, иарбану аԥсҭазаараҿы анапы зыгханы иӷьацахьоу!.. Ауаҩытәыҩса инапы зегьы ирыхәарҭоуп... зегьы ирҭахуп!..
– Акыр ҳадхалт, – лҳәеит Асида ашкол ашҭа данааҭыҵ. – Ахәыҷқәа шеилоу здырхуада. Амла инымҵәеи... Ҳазынтәыкгьы ашьыжь хыма-ԥсыма ҳандәылҵын, ҳцеит. Уажәшьҭа сара снеины ианбыкәу аҭаацәа рхәы аныҟасҵо? – лыбжьы аармаҷшәа лхы дацәажәон Асида.
Аусҳәарҭа аҟны даннеи, автобус ааира даазыԥшит. Акыргьы дыԥшит, аха автобус ацәаарагьы лбомызт.
– Шьапыла сдәықәлар еиҳа еиӷьуп. Еилашәшәаанӡа сышԥазымнеири... Ма амҩан џьара исықәшәар, сышьҭнахып, – лҳәан, шьапыла лҿыналхеит аҩныҟа. Уи аусура даналга ашьҭахь аҭаацәа реизараҿ дыҟан.
Амҩа ақыҭа агәы иалганы иган. Аӡынтәи аҳауа ҿацаӡа иҟан. Ицәамхьазшәа ихырсасиуан ашәыб зқәыжьыз аҵлақәа. Аизараҿы дахьтәазгьы Асида уажәы-уажәы лыбла иаахгылон лыҩны, лхәыҷқәа. Аха аизара кажьны дзаауамызт. Ахәыҷқәа рабгьы макьаназы усурантәи аҩныҟа дымнеицзар ҟаларын. Уи аамҭа акыр иганоуп дшыхынҳәуа аҩныҟа.
Асида лхәыҷқәа, Адгәыри Хьымеи, ианакәзаалакгьы ран лакәын иаарҭаххоз зегь зарҳәалоз. Урҭ еиҳа ран илзааигәаны рхы рыԥхьаӡон, раб иаасҭа. Раб иҟны иԥхашьа-ԥхаҵо акәын рхы шымҩаԥыргоз. Ашьыжь ран аусура данцоз илыццон даргьы ашкол ахь. Акыр рҭаххаргьы, ран аус ахьылуаз ахәышәтәырҭаҿы инеиуан, иларҳәон. Ларгьы уажәы-уажәы урҭ дырхылаԥшуан. Раб иакәзар, уи ашьыжь дындәылҵны дцон иусурахь, нас уаха зны даакылсуан дкараха. Уи дынџьнырын. Ақыҭа аханы аӡиас ду иҟаз ацҳа бзиа ахҵара даҿын. Уаҟа аусуцәа рацәаҩын. Уантәи дааиргьы, убри акәын дызлацәажәоз.
Адгәыр хәба рҿы дтәан, дхылтыҿӡа дыҟан, дласын, акы дацәаашьомызт, Хьыма – уи фба рҟны дтәан, аурылагьы Адгәыр диеиҳан, лыхцәы жәпақәа ԥаны илықәԥсан, лыџьымшьқәа ҟьаҟьаӡа.
«Ран дрыкәыхшахааит, иахьа амла иасмыргеи... Ашьыжьгьы рхәы ырмазеины исзаанмыжьит... Зегьы узрыхьӡома!» – лхы дақәӡбауан Асида. Арҵаҩы илҳәаз ажәақәа лгәы иҭынҵәомызт: «Дҿырԥшыгоуп Хьыма, лыбаҩ дацәаашьом. Лыдҵақәа зегь еснагь ибзиан иналыгӡоит. Ибзиан дыҩуеит, ибзиан аҵара лҵоит. Наҟ-наҟгьы уаҩ длықәгәыӷратә дыҟоуп... Адгәыр хәыҷык ицхраатәуп. Ихатәы бызшәа аҩра азыҳәан «ԥшьба» имоуп».
Асида инеиҭныԥсахло урҭ дрызхәыцуан амҩа дахьаныз. Лхәыцра ашьха ӡыхь еиԥш ицқьан, Адгәыри Хьымеи ирызкын. Урҭ рыда адунеиаҿ даҽаӡә дыҟоуп ҳәа лгәы иаанагомызт.
Ааилашәшәымҭазы ашҭа дааҭалеит Асида. Аҩны абарҵа алашара иаркаҷҷон.
– Баама, нана, баама? – Адгәыри Хьымеи еибарҩны ран иналԥылеит. Ран лԥылара урҭ еснагь гәахәарак рзаанагон ирҿыцны.
– Сааит. Шәыҟоума шәара? Шәан дшәыкәхшахааит. Амла шәасмырки иахьа?
– Амла ҳазыркуаз, ҳара краҳфеит. Ача, ашә, нас ахшгьы аажәит, – аҭак ныҟарҵеит дара.
– Шәаб даахьоума?
– Даахьеит.
Аҩны ишыныҩналазҵәҟьа, илкқәаз аалымырхит. Лыплашь аалшәыхны иныкнарҳаит. Нас аҟәардә иаахан днадыртәеит. Рабгьы уа дтәан.
– Ибарҳәеи, нана? Бааԥсы рҳәама? Бзиа рҳәама? – иаалыкәшан иаагылеит Адгәыри Хьымеи. Уажәы еилыркаарц рҭахын аҭаацәара реизараҿ ирҳәаз, ргәы азыхыҭхыҭуа иазыԥшын. Асида иахьатәи амш илнаҭаз ааԥсара лныԥшны дыҟан дахьтәаз.
– Исарҳәахуаз... Даараӡа ибзиан ишәыхцәажәеит. Ахәшьара бзиақәа шәымоуп. Иаашәыдырҵо зегьы бзиан инашәыгӡоит... Еилыҷҷақәоуп рҳәеит, иҟәыӷақәоуп рҳәеит. Усҟан, шәыӡбахә анырҳәоз, уаҟа итәақәаз зегьы рылаԥш сара исхын. Ижәдыруоу, шаҟа гәахәарас исымаз! Иҟасҵара сыздыруамызт... Изымҵақәозгьы рыӡбахәқәа рҳәеит... Амала, Адгәыр ахатәы бызшәа аҩразыҳәан «ԥшьба» изанын. Аха уи абри азыбжазы иқәаҳхып, ус ами Адгәыр? – Асида Адгәыр ихы лнапы нықәылшьит. Адгәыр ихы аалаирҟәит.
– Саргьы санхәыҷыз, ашкол санҭаз, убас акәын сшыҟаз, – иҳәеит Адгәыр иаб. – Аҩразыҳәан ианакәзаалакгьы сеиҵахон. Еиҳараӡак исықәҿиақәоз аматематикатә маҭәар акәын. Умшәан, убри ак ҳзазымиааиуа ҳаҟоума ҳазынтәыкгьы, – игәы ааирӷәӷәеит.
...Амцаҟны ахьурӡы кнаҳан еилашуа. Аҩны цқьаӡа еилырган. Зегь рҭыԥ аҿы иҟан, ан ишыҟалҵалоз еиԥш. Омашәа илбеит Асида. Ас илԥымлацызт лхәыҷқәа.
– Ари ахьурӡы шәзыкназҳада? – иааџьалшьеит.
– Хьымеи сареи ҳауп, – иҳәеит Адгәыр ихы дааҩахан. – Ҳанааи, краҳфеит. Нас Хьыма даалаган, аҩны лыԥссеит. Асаанқәа лыӡәӡәеит. Ачуан лрыцқьан, ирмазеины иҟалҵеит. Сара аӡы лзаазгеит. Нас ашыла лхәит... Ус аилашәшәра ианалага, ахьурӡы кналҳаит.
– Саргьы исымҳәои... Адгәыр амҿы ԥиҟеит, амца сзеиқәиҵеит. Нас дцан, аҳәарақәа ааицеит. Ажәқәагь ҳхьарц акәын, аха ус папагь дааит... – Урҭ аӡәи-аӡәи аҳәаха рибаҭомызт иахьа еицхырааны иҟарҵаз.
Асида зегь лылаԥш нархылгеит. Асаанқәа ӡәӡәаны, ирбаны, хазы икәаԥӡа иқәглан. Ахш раӡаны иқәгылан, амала иршымызт. Ауаџьаҟ авараҟны амҿқәа хыҵәҵәаны, еиҟәырԥаны ишьҭан...
– Шәан дшәыкәхшахааит, сышԥашәыркьаҭеи! Амҩа сахьанызгьы убри акәын сзызхәыцуаз. – Асида днеин, ахьурӡы инаҵылшьит.
– Уи бара бацәымшәан. Ачуан цқьа иӡәӡәаны икнаҳҳаит. Аӡы бзиа ҭаҳҭәеит. Аџьаџьа ҳахәаԥшны иаҳҭеит, бара ишыҟабҵалоз еиԥш. Абысҭа ааурц акәын ҳгәы иҭаз. Иаҳзымуаз џьыбшьома? – Хьыма днеин, лан дналыдгылеит. Аҩны акы иаҿу аԥҳәыс леиԥш лхы ҵакын. Асида уи иаразнак лылаԥш иныҵашәеит.
– Аа, иббама? Ибасымҳәози сара: урҭ зегь еилыркаауеит, уажәшьҭа ихәыҷқәам ҳәа. Иббама зегь шырдыруа! Иббама ишдырманшәалаз. Бара есымша исыцхраауада, исыԥсыхәозеи, ас мацара сабанӡазахәои шбымшыз, ацхырааҩцәагь боуит. Уаҳа ибҭахузеи? – даацәажәеит ахәыҷқәа раб, илахь ҟьаҟьаӡа, дахьтәаз. Адгәыри Хьымеи иахьатәи рыцхыраара иаргьы гәахәара дук инаҭон. Избанзар, урҭ уажәшьҭа еилыркаауан рани раби анеилахоз аамҭазы дара рыцхыраара хәыҷы акыр ишаԥсаз аҩнаҭаҟны, уи аҭаацәа ргәы шыҟанаҵоз.
Асида касы еицарсак аалыԥшаан, лхы ааҵакны крылуит. Зегь астол инадтәалан крырфеит.
Асида лгәы рҭынчны лхаҵеи лареи еицәажәон. Адгәыри Хьымеи, астол иадтәаланы, рҵатәхәқәа ҟарҵон. Адәныҟа аӷьеҩҳәа иҵаауан. Уа егьа ихьҭазаргьы, аҩны акы ианыԥшуазма, – иԥхакәакәараӡа иҟан.
Шьаризан данааԥш, лашьцәа ццакы-ццакуа аҽеилаҳәара иаҿын. Ахьышәҭҳәа дынхықәтәалеит акаруаҭ аҿы. Лыблақәа лнапы нархылшьылан иааҭлырҟәҷааит. Нас, ак шылгәамԥхаз удырратәы, лҽааиқәыршьшьшәа лан лахь дынхьаԥшит.
– Бабацои бара макьана бгыланы? – лан уи дгәалҭан, лыбжьы налыргеит.
– Саргьы сцоит, – лҳәеит Шьаризан.
– Иабыкәу бара бахьцо?
Аха Шьаризан илымукәа дҩагылеит. Иахьа еиԥш уи ас шаанӡа дымгылацызт. Лыблақәа ҭраа, лашьцәа дрыҵашьыцны дрыхәаԥшуан, дхахаӡа дахьгылаз. Лан убарҭ реиԥш ларгьы дыгәцаракны дахьеилалымҳәоз лгәы иалан, аха ҿылҭуамызт.
Лашьцәа аӡәы акы аҟны дтәан, егьи – ҩба рҟны. Уажәы урҭ иеиԥшны рҽеилаҳәаны, игәырӷьаҵәа агәашә ианынҭыҵ, ахьышәҭҳәа, акгьы агәхьаа мкӡакәаны, дыҩны днарышьҭалеит, акы дазнымкыларашәа. Аха лан доулмышьҭит.
– Саргьы сцоит, саргьы сцоит!.. Саргьы сцар иҟалои? – Ахәыҷы лҽылҟьон, мчыла лан лҽлымпыҵжәааны дцарц далагон, аха иауамызт. Акьыжыҳәа еимаҭәаны аҵәуара даҿын. Лан уи длыргәыбзыӷуан, аха лара иллырҳаӡомызт, илҭахын лашьцәа ахьцоз дрыццарц. Уаҳа акгьы.
– Дга нас, илымуазар, ишԥаҟаҳҵари? – иҳәеит Шьаризан лаб.
Шьаризан уи хәыҷык аҟара лгәы аарҟәандеит. Лылабжышқәа хаҟәҟәала лаб днаихәаԥшит.
Убри аамҭазы, Шьаризан лашьцәа агәашәаҿы иԥшын. Урҭгьы ирҭахын дара ахьцоз раҳәшьа хәыҷгьы дыргар. Лҵәуабжь ахьраҳауаз дрыцҳаршьон, инеихәаԥшы-ааихәаԥшуан, аха ирылшагәышьоз, лара макьаназ дхәыҷын, уахь дрышьҭуамызт.
Ус, Шьаризан лан длыманы агәашә дынҭыҵит. Ларгьы лан лнапы лкын ирыӷәӷәаны, џьара длыцәцар ҳәа дшәошәа. Лан лнапы ахьылкыз лгәы иахәон, аха арахь илынлырԥшуамызт.
Амҩа лакьы-лакьуа ицоит ԥхьаҟа... Амҩа ахықәқәа рҿы ашәаԥыџьаԥ еиҭаҳауп иеҵәаӡа...
– Бара Шьакәа, арҭ зегьы быманы бабацои, иахьа? – иаалԥылоз зегь лазҵаауан Шьаризан лан.
– Ҳазынтәыкгьы ашкол ҳҭалеит, – лҳәеит лара дԥышәырччауа.
– Шьаризангьы дцома? – ахәыҷы иналыхәаԥшуан.
– Аиеи, Шьаризангьы лышықәс аҵанакуам, аха иахьа дсымгар лымуит, – нараҭалкуан ан.
Ашкол аҿы ахәыҷқәа аџьџьаҳәа еилан, еибарҩуа аԥсаҵлақәа ирымҵан игәырӷьаҵәа, иԥшӡа-ԥшӡаӡа. Шьаризан лан лнапы кны дгылан убрахь дыԥшуа. Ларгьы убас дыхәмаруазар лҭахызшәа дыҟан, аха акгьы лызҳәомызт. Зегьы ҿыцбарах илбон...
– Бабаҟаз Шьаризан – арҵаҩ ԥҳәызба Нуца Арсана-иԥҳа даарыдгылеит. Уи Шьаризан дылдыруан. Аԥхынразы дара рҟны днеихьан, ахәыҷқәа ашәҟәы рҭаҩразы. Шьаризан усҟан уи ашәҟәы дахьҭалымҩыз уажәыгь лгәы иалан.
– Баама баргьы? – лҳәеит Нуца Арсана-иԥҳа, ахәыҷы лаԥшыла дааимылдан.
– Дмаар лымуит, лашьцәа аауашәа анылба, акьыжыҳәа инеималҭәеит – лҳәеит ан.
Шьаризан лхы ларҟәны дгылан, лхахәы ԥхьаҳәаны, абант ԥшӡа алаԥаны, аҵкы ԥшӡа лышәҵаны.
– Ибзиоуп, даазааит,– лҳәеит арҵаҩ ԥҳәызба. Аурок аҟны Шьаризан лҽырҭынчны дтәан. Арҵаҩ илҳәоз зегьы дрызхәыцуан. Лан, усҟан егьырҭ лхәыҷқәа дрылаӡырҩуан. Аҵәҵәа аныҟала, Шьаризан ашьшьыҳәа лан дыԥшааны дналыдгылеит. Илбаз, илаҳаз ртәы лалҳәар лҭахуп, аха лҽаанылкылеит. Ахәыҷқәа адәны ихәмаруан. Ларгьы шьҭа убарҭ дрылазар цәгьа илбомызт, аха арахь дрышьцылаӡам. Убри хәыҷык аҟара лгәы еихьнашьуеит. Лыблақәа ҭраа дрыхәаԥшуеит, дрыхәаԥшуеит...
– Шьҭа ҳцалап, Шьаризан – лҳәеит лан. Шьаризан лхы ҩышьҭыхны лаԥхьа игылаз Нуца Арсана-иԥҳа дналыҵаԥшит, илҳәарызеишь ҳәа.
– Аиеи, Шьаризан, бца уажәы, – лҳәеит арҵаҩы. – Аҩны бҽазыҟаҵала, бҽеиқәыршәала, нас сара снеины баазгоит. Уаанӡа иҵегь ибызҳап...
Шьаризан лан лнапы кны днеиуан. Аха абра лгәы ззыбылуаз ак ныжьны дцошәа, уажәы-уажәы лышьҭахьҟа дхьаԥшуан. Убрахь мчык лыхозшәа лбон. Илзымдыруаз ахәыҷқәа шырацәазгьы убарҭ рыҟны даангылар еиӷьылшьон.
Шьаризан лашьцәа ашьыжь шаанӡа игылоит есымша. Ларгьы, урҭ ангыло дрыцгылоит. Ран ахәыҷқәа рхәы ҟалҵоит, еиқәлыршәоит. Лара лашьцәа дрыхәаԥшуеит дрыҵашьыцны, аха ҿылҭуам-ԥсылшьуам, Урҭ агәашә инҭыҵуеит еиԥшны рҽеилаҳәаны, рышәҟәқәа кны.
Шьаризан лгәы налыхоит убрахь. Абарҵа дныҵаххуеит дыҩны, лашьцәа ашколахь ицо днарышьҭаларашәа. Аха лҽаанылкылоит.
– Дзымаауеи, мшәан, абри сырҵаҩы? – Абарҵаҿы дгыланы лашьцәа дырзыԥшуеит.
Аха ус иааит аҵарашықәс ҿыц, гәырӷьара гәарҭак аманы. Шьаризан илхыҵит бжьшықәса. Уи иахьа ашкол ахь дцоит. Ашәыра хәыҷы кны, шьыҵәрак ашәҭқәа лгәыдкыланы, лашьцәа дрыцны дахьнеиуа, зегь лара илеигәырӷьошәа, зегь лара илтәушәа лбоит. Лылаԥш иҵашәоит: абар, ашкол агәарԥ дынҭалт. Аҵаҩцәа аџьџьаҳәа ихәмаруа ашҭа иқәуп. Ларгьы длахҿыхӡа дрыцхәмаруеит. Игеит аҵәҵәабжьы. Акласс даныныҩнала, Нуца Арсана-иԥҳа длеигәырӷьеит, днаган аԥхьатәи апартаҿы длыртәеит. Лҽырмашьцаны лырҵаҩ ԥҳәызба дылзыӡырҩуеит, иаалҳәо ак лаҩлыжьуам, игәнылкылоит егьырҭ зегь реиԥш.
Егьџьашьатәӡам ари:
Шьаризан заанаҵы ашкол ахь дцахьан, даахьан, амҩа ылылххьан.
Шьама лышәҟәқәа ааизакны лшәыра инҭалҵан, ҩаԥхьа апарта дныҵаԥшит, џьаракыр акыр сцәынхама ҳәа, аха егьыҵамызт. Лшәыра аақәлхын, лаԥхьа астол иадгылаз Нуца лахь дынхьаԥшит. Уи лҽырмазеины дгылан, ацаразы лышәҟәқәа лгәыдкыланы.
Урҭ рҩыџьагьы аԥшьбатәи акласс аҟны итәан.
– Шьҭа ҳцалап, – лҳәеит Шьама. Уи иахьа лгәы алаҟаны дыҟан, лыбла қаруақәа разӡа иааԥшуан, агәырӷьара рыҵан. Аурокқәа зегьы ахьылдыруаз акәхап, дласӡа акәын лхы шылбауаз, лгәы ҭыԥрааны ицон.
Акласс аҟны дара рыда аӡәгьы дыҩнаӡамызт. Аԥенџьырқәа рҟны ашәҭқәа ықәгылан, аҭыӡқәа рыҟны ахсаалақәа кнаҳан. Амра уажәы зымҩа илбааԥшны, аԥенџьыр иалыԥханы ауада азыбжак иҩнаԥхон. Аурокқәа рышьҭахь акәын, зегьы рыҩнаҟақәа рахь рхы дырхахьан. Акласс аҟны ҭынчран.
– Аиеи, ҳцалап, – лҳәеит Нуцагьы.
Рҩыџьагьы ауада иныҩнаԥшит, ргәы шазыбылуа удырратәы. Нас аклассӷәы инахәаԥшит. Ҵаҟа уи зладрыцқьоз ацаха каршәын, амел иаганы.
– Исҵәахыроуп, Мақа ихашҭны дцазаап бымбои, – лҳәеит Шьама. Ахьышәҭҳәа днеины иаашьҭылхит. – Уаҵәы Мақа дмаар дабацари, изхара дсыреимдап, – қьаад бӷьыцк аалыԥшаан, инылалҳәеит. – Иабасҵәахри? – Даахәыцхәыцит, нас днеины, лпартаҿы иныҵалҵеит.
– Шьҭа ҳдәықәҵа!
Лгәы азыбылуа, ҩаԥхьа лаԥшыла иааимылдеит ари ауада. Иахьабалак ҭынчран, акгьы ҿнаҭуамызт, зегь шыҟац иҟан, акы иазхәыцуашәа, рҽырҭынчны. Аха зегь хаарак рыҵан, зегь акака рнубаалон иԥшӡаӡа...
Абри аамҭазы, леидарақәа кны аҩныԥссаҩ дааҩналеит деиҵакы-еиҵакуа. Урҭ акәакьаҿы иналыргылан, днахынҳәны дцан излалрыцқьашаз лмыругақәа ааҩналгалеит.
– Уажәыгь шәымцаӡаци, с-нанраа? – ахәыҷқәа днарыхәаԥшит лара, нас днеины, астол иадгылаз аҟәардә днықәтәеит. Лгәы шырахәымыз удырратәы дыҟан, даақьит. Лыблақәа ҟаԥшьшьӡа амца рхылан ицон. Лхы-лҿы касы жәпак ала иҭаҳәҳәан. Ахәыҷқәа уи иналыхәаԥшит, аха анкьа дшырбахьаз еиԥш дыҟамызт. Еснагь ихәмаруаз, еснагь ахәыҷқәа бзиа избоз уажәы ҿымҭӡакәа дрыхәаԥшуа дтәан.
– Ибыхьи, ди? – иналызҵааит ахәыҷқәа.
– Еимҳәажәк сыхьын, сымчқәа зегьы агаӡеит, ажәла нҵәааит, – лҳәеит лара.
Ашкол аҟны ахәыҷқәа ибзиаҵәҟьаны дырдыруан ари аԥҳәыс бырг. Уи ди Шьакәа ҳәа илыԥхьон, ҳаҭыр лықәырҵон. Лхала заҵәык дынхон ақыҭаны. Дыззымдыруаз дарбаныз! Зегь лхылаԥшуан, зегь лыцхраауан. Лыҷкәын заҵәы аԥсадгьыл амца анакыз ахьчаразы дахьцаз дызхнымҳәӡеит. Нас абри ашкол аҟны, лыҷкәынгьы даныхәыҷыз аҵара ахьиҵоз, аусура далагеит лара. Абра аус ахьылуаз лгәы ҟанаҵон. Ахәыҷқәа рҟны лхьаақәа зегьы лхадыршҭуазшәа лбон. Аха иахьа? Урҭ зегьы лгәалашәазар акәхап...
Нуцеи Шьамеи инеихәаԥшы-ааихәаԥшит. Шьакәа лыблақәа цәаакхон есааира. Ахәыҷқәа ирҳәара иақәшәомызт, ашьшьыҳәа, аҩныԥссаҩ лҭынчра еиларгар ҳәа ишәозшәа, индәылҵит. Ҿымҭӡакәа инеиуан рҩыџьагьы ауада-бжьара ибжьаланы.
Шьама дахьнеиуаз лышьҭахь ала акы лыхозшәа лбон, насгьы – акы лхашҭуазшәа. Абас дыхнымҳәӡакәа дцар ихәарҭам ак ҟалҵошәа лгәы иаалнаҭеит.
– Нуца! – лҳәан, дааҭгылеит лара.
– Ибуеи? – Инеиҿаԥшит рҩыџьагьы.
– Бааи, ҳлыцхраап... – Нуца дақәшаҳаҭхеит.
Ихынҳәны ианааи, Шьакәа лнапы лхы иаҵаргәаны дыштәац дтәан, лылаԥш кыдхаланы, акы дазхәыцуа.
– Крышәхашҭма, нан? – дҵааит лара, избанзар, ахәыҷқәа рмаҭәарқәа анырхашҭлоз ҟалалон. Усҟан лара ҳаҭыр рықәҵаны илҵәахуан, дара аанӡа.
– Мап, ди, акгьы ҳхамшҭӡеит, – рҳәеит аҵаҩцәа.. Инеины, ршәырақәа аԥенџьыр аҟны инықәырҵеит. Ахьышәҭ-сышәҭҳәа аӡәы аҩымсаг аашьҭылхит, аӡәы — ауедра.
– Шәаҟәыҵ, нан, шәаҟәыҵ! Сара исрыцқьоит, уажә избама? Шәца аҩныҟа, амла шәамкыцкәа шәыҟоума... Шәҵатәқәа шәҵа!
Аха ахәыҷқәа цауа иҟахызма! Шьама луедра кны дындәылҵит. Нуца – апартақәа ықәылрыцқьаауан.
– Шьама! – убасҟан бжьык аагеит. Шьама дынхьаԥшит, аха иахьакәыз лзеилмыргеит.
– Арахь, арахь! – еиҭагеит уи абжьы. Хыхь дынхьаԥшит. Аҩбатәи аетаж аҟынтәи аԥенџьыр аартны дааԥшуан ӡӷаб хәҷык. Уи Шьама дылдыруан. Ахәбатәи акласс аҟны дтәан.
– Иҟашәҵои? – дҵааит лара.
– Акласс ҳрыцқьоит, – лҳәеит Шьама.
– Ишԥа? Шәара ԥыхьа ишәрыцқьаӡомызтеи?
– Ԥыхьа иаҳрыцқьаӡомызт, аха уажәы иаҳрыцқьоит.. Шәара шәыда уаҳа аӡәгьы акгьы илымшаӡо џьышәшьома? Ҳара иахьа Шьакәа ҳлыцхраауеит...
Адәны амра каххаа иԥхон. Хәыҷқәак ршәырақәа зымҩа ишьҭаҵаны, ахәмарра иаҿын игәырӷьаҵәа.
– Шәсыдынҵәылеит, – лҳәеит Шьакәа, – амлагьы шәасыркит, аха шәалгеит егьа џьабаа жәбазаргьы.
Шьамеи Нуцеи зегьы кәаԥӡа еилырганы, ацаразы рҽаадырхиеит.
– Шәыԥсынҵры духааит, шәыхьӡырҳәаганы шәҟалааит, сышԥашәыркьаҭеи! Шәца, нан, шәца!.. – Шьакәа дааныҳәаныԥхьеит.
Ахәыҷқәа ршәырақәа аақәырхын, индәылҵит. Урҭ гәырӷьаҵәа иҟан, бзиара дук ҟазҵаз реиԥш.
– Изакәытә хәыҷ ҟәыбҷақәоузеи!.. – Шьакәа дгыланы ахәыҷқәа дырзыԥшуан. Даргьы ршәыра хәыҷқәа кны, иԥшӡа-ԥшӡаӡа, иеивагыланы инеиуан.
Аихатә гәашә дадгылоуп, наҟ дҭармыжьлазшәа. Уи аҩнуҵҟала алыкә ыларшәны иаркуп. Манча уи шаадыртуа идыруеит, аха уажәы уи дазхәыцуамызт.
Агәашә дкылԥшны иаԥхьаҟа, ашҭахь дыԥшуеит. Дыԥшуеит илаԥш кыдырхаланы. Аха шьҭыбжьык иаҳаӡом, Аҩны гылоуп, аҩныԥшӡа, аԥенџьыр бзиақәа аҭаны. Амала иахьабалак иаркуп. Изаркузеи, мшәан, абарҭ аԥенџьырқәа? Иҟалазеи? Аӡәгьы дахӡами иахьа? Абжьааԥны иҟьаҟьаӡа иаартупеи? Абжьааԥны ацәажәашьҭыбжьқәа уаҳауеите араҟа? Нас иахьа иабаныҵахәашеи?
Ашҭа зегьы хылаԥшра азнауашәа, акәакьахьшәа мжәаҵла дук гылоуп аҽырдаданы, амахәқәа еиужьны. Ашҭа зегьы
ҳаскьын иаҵәараха иааԥшуеит, еиҟараӡа, ҳәыгәрак алмԥшӡо, уарҳал иаҵәа ҟьаҟьа дук нкадыршәызшәа.
Манча иаԥхьаҟа хәыҷык аҟара днаскьеит. Агәашә иҽнадикылеит, инапқәа рыла иааикын, аихацқәа рҟны ихы ныбжьеикит. Арсынтәи уихәаԥшыр абахҭа дҭаку џьушьап, ибла хәыҷқәа кылыҳәҳәо иааԥшуеит, ихахәы еиқәаҵәаӡа.
Знык ҿиҭит иара, абри акы дацәшәошәа, ибжьы рмаҷны, аха ибжьы уанӡа изымнаӡазшәа аҭак имаҳаӡеит. «Иабацеи абарҭ? Иахәа, иабацеи?.. Аслангьы дыҟаӡами?..»
Агәашә дадгылан илахь еиқәшьшьы, аӡәгьы дахьимбаз игәы иаланы. Абыржәы ишакәым унаиацәажәар, иҟалап дузхьамԥшӡакәа дшыҩуа мацара аҩнынӡа дцаргьы.
Иара арахь данымаауаз мышкгьы ыҟаӡамызт. Ргәашә дныҭҟьар, нас араакәын дахьубауаз. Уи аҩнгьы ирдыруан. Нас ара ахәлара иаарымнахаанӡа ихәмарлар акәын. Манча ҟазшьала Аслан зегьы дреиӷьишьон. Изакәу здырхуада, урҭ есымшагьы ирҳәозгьы роуан, ируазгьы роуан, рыгәқәагьы нибархомызт. Насгьы Аслан иаҟара ахәмаргақәа змаз аӡәгьы дыҟаӡамызт ари аҳаблаҿы. Ампыл хәыҷы, ампыл ду, амаланыҟәа, ауаргьала уҳәару, иарбаныз имамыз? Аслан иани иаби амаҵура иалан ақалақь аҟны, урҭ есымша акака анизаарымгоз ыҟаӡамызт.
Манча зегь реиҳа игәаԥхоз уи Аслан ималаныҟәа, х-шьапык зҵаз акәын. Уи иԥсы аҿҳәаран. Мышкы днахәамԥшыр игәы иауамызт. Ари алԥхынракгьы дахьцалак уи акәын дзызхәыцуаз. Аӡә дибаргьы убри Аслан ималаныҟәа атәы акәын дызлацәажәоз.
Аҩнгьы шаҟантә иреиҳәахьаз:
– Убри аҩыза сзаашәхә, иахәа, Аслан ималаныҟәа еиԥшу! Исзаашәхәоу, исзаашәымхәоу? Убри аҩыза ак сымандаз, шьыри? Убри аҩыза ак сзаашәхәар иҟалои? – ҳәа.
Иан усура данцозгьы илеиҳәон. Агәашә дҭыҵны акыргьы длыцнаскьон, аха нас ихы ларҟәы-ларҟәуа даахынҳәуан. Иабгьы иеиҳәауан, аха макьаназ изаархәомызт. Ишԥаҟоу, мшәан, абри иани иаби, уаҳа ирзеилымкааӡои, Манча амаланыҟәа шиҭаху?!
Манча уажәы дырҩегьых дахьгылаз аҟынтәи ибжьы наиргеит, аха аҭак ыҟаӡамызт. Иахьабалак ҭынчран. Аха ус, аҩны
аварахь шыҟаз, акы аӷьӷьаҳәа абжьы аагеит. Манча идыруан уи закәыз, игәааиҽаниҵеит. Аҩны авара аҟынтәи агәашә аҟынӡа ҭелк ааган ирыхханы. Уи днахәаԥшит. Нас аҩны аганахь дынхьаԥшит. Алымҳацәқәа кьацә-кьацәӡа ала, абыржәы ҿызҭыз дарбану ҳәа аҩны акәакь иавԥшны арахь иааԥшуан. Ҿнаҭуамызт. Аблақәа еихамҟәысӡо ишнаҵҟьара игылан.
Манча агәашә дахьадгылаз акы акәын уажәы илаԥш зыдхалоз. Алагьы ибомызт. Иара идыруан аҩны аҭаацәа џьара ианцалоз ала абас ишҿарҳәоз. Уи дагьазымхәыцит. Алеи иареи еибадыруан уаанӡагьы. Ара данааилакгьы Аслан дшиҩызаз амдыруази, рацәак хырҩаа изнауамызт. Уажә илаԥш кыдхалан иҟан џьарак. Аҩны арахьтәи акәакь аҟны иҿыцӡа, иԥшӡаӡа, еснагь иара ара дааны дзықәтәалоз Аслан ималаныҟәа гылан, ахы хьырнааны, арахь иааԥшуа. Амра ашәахәақәа аныҷҷалон.
«Шьыри, Аслан дабацеи? Аслан дыҟазар сақәымтәози?..»
Аслан иара иеиҳа деиҳабын шықәсык аҵкысгьы. Аха рҩыџьагьы макьаназы ашколахь иныҟәомызт. Аслан ианакәзаалакгьы иҩыза амаланыҟәа дахибаауамызт. Манча уи данақәтәалак дԥыррашәа игәы иабон. Нас аҩныҟа данцалакгьы убри дазхәыцуан.
Уажә инапы нкылишьын, ашьшьыҳәа алыкә аалыршәаны, агәашә ааиртит. Наҟ дынҭалеит. Аха рацәак дымцакәа дааҭгылеит. Ала ааскьаны ааигәаӡа игылан. Данаба – аақ-аақ! – аҳәеит. Аха аҽааннакылеит. Уи уажәада акырынтә дабахьан. Дамдыруази, уаҳа ҿнамҭит. Иаагьыжьны инеин ашьапқәа неиқәыԥсаны инатәеит, ахы иара иахь ирханы, ихәаԥшуа.
Манча дгылан ус, акыраамҭа дхәыцуа.
– Усыламкьысааит, иахәа! Усыламкьыс, уара убзиами? Сара амаланыҟәа сақәтәоит хәыҷык аҟара, абраҟа ашҭаҟны. Саалеиҩеип. Акгьы азызуӡом. Утәаны усыхәаԥшла ус. Аслан дыҟазар зегь дара ракәын сақәиртәон. Иара уеизгьы Аслан дабаҟоу иахьа?.. Иузымдырӡои? Уа уҟаз!.. Умшәан уара! Сара абраҟа ашҭаҟны ауп, уаҳа хара сцаӡом.
Уи ииҳәоз аҳазшәа ала алымҳацәқәа ааҵысит. Иара ашьшьыҳәа днеиуан аҩны шыҟаз. Ала аҽмырҵысӡакәа аблақәа ҭраа уи ихәаԥшуан, дабацои абри аҷкәын хәыҷы ҳәа.
Манча днеин амаланыҟәа днадгылеит. Амаа инапы нахьишьит. Днахәаԥш-аахәаԥшит. Еиқәышәшәа игылоуп, бабыцк ақәыршәым, ирыцқьаны. Абри аҩыза амаланыҟәа змоу ибаргәузеи! Днақәтәеит. Иаразнак ала гәырӷьара хәыҷык даашьҭнаԥааит! Ихы-иҿы аалашеит. Нас ашҭа дҭагьыжьуеит, дҭагьыжьуеит. Аҵлақәа зегьы иара иеигәырӷьошәа ибоит, аԥсаатәқәагьы иара иеигәырӷьошәа ибоит. Ала гылан ихәаԥшуеит, абри аҷкәын хәыҷы иҟаиҵо закәызеи ҳәа. Алагьы иеигәырӷьоит иаратәала. Ахы арҵысуеит, шаҟантә ашҭа дҭагьежьуа аԥхьаӡошәа. Аха ашьҭахь иааԥсазшәа аҩны ашьҭахьҟа шыҟаз инавалеит.
Манча изыҳәан ари ашҭа хәыҷхазшәа ибеит. Инеиҵыху мҩа ду иашак данызар иҭаххеит. Убасҟан иҵагь дԥыррашәа игәы иааинаҭеит.
«Иҟалои агәашә сынҭыҵыр?.. Нас сеиҭамаауеи арахь?..» – Манча убри дназхәыцит. Убрахь инаихеит мчык.
Ашьшьыҳәа агәашә ааиртын дынҭыҵит, абри ашҭа иара изыҳәан иҭшәахазшәа. Ишьҭахьҟагьы дынхьаԥшит, ала дамбаӡеит. Ала дахьамбаз игәы иаахәеит. Ала дабар ас амаланыҟәа иманы агәашә дышҭнамыжьуазгьы идыруан.
Агәарабжьара амҩа иашаӡа игоуп. Наҟ-ааҟ аҩнқәа гылоуп иԥшӡаӡа, ашәаԥыџьаԥ иаҵәа ирыгәҭылакны. Манча ихы шьҭыхны анахьгьы дыԥшуеит, арахьгьы дыԥшуеит, амаланыҟәа амаақәа рыӷәӷәаны икуп. Дԥырны дахьнеиуа, иҵәи-ҵәиуа ишьҭақәа анхалоит асаба.
Агәарабжьара дныбжьысны рашҭа дынҭалеит. Ашҭаҟны дыҩуеит, дыҩуеит даанымҿасӡакәа. Ишьап хәыҷқәа аффаҳәа иҟьоит. Зны ихы шьҭихуеит, зны ихы лаирҟәуеит, абри аицлабраҟны амаланыҟәа ныҟәцаҩцәа ишыҟарҵо еиԥш. Амаа иҽаларԥсны икуп. Ихахәы жәпара илахь иадхәмарлоит. Зны еиҩнашоит, зны зымҩа иԥхьанаҳәоит дахьцалакгьы уи аԥша гәыбзыӷ. Акәакьаҿы дыхиааланы дгьежьуеит. Усҟан ашьҭахьтәи абарбалқәа руакы хәыҷык ишьҭыҵуеит. Ааԥсарак ибаӡом. Дыччоит, зегьы дрыхәаччоит: аҵлақәа, аԥсаатәқәа, амра, ажәҩан. Зегь иара изыҳәан ргәы разуп.
Аха убри аамҭазы иаҳәшьа хәыҷы абарҵаҿ дгылан дизыԥшуеит. Манча иҟаиҵо оумашәа илбоит. Абарҵа дныҵыҵуеит. Ҿылҭуеит, ҿылҭуеит. Аха иара лыбжьы имаҳаӡошәа даангылаӡом. Дыҩны днаишьҭалоит, днеихьӡаны даанылкыларцаз, аха амаланыҟәа абарбалқәа аффаҳәа игьежьуеит, цасҳәа илзыруашәа иагьлызхьаԥшуам. Иара зны иаԥхьаҟа дыԥшуеит, зны ишьҭахьҟа дыԥшуеит, инапы иҟьоит, аҳы, бсыхьӡозар ҳәа. Гәырӷьарак датәнатәын дамоуп.
– Уаангыл, шьҭа, уаангыл! – лыбжьы лыргоит. Лара уи дызихьӡома! Лнап хәыҷы лхахәы бырфын иналылшьит. Уи Манча диқәлоуп, лыблагәқәа разӡа.
Манча даҽа знык дакәшан лааигәара данааи иҽааникылеит.
– Ибзиоуми? – гәахәарак иоуны дналазҵааит. Ихы-иҿы еибакны ицоит иҟаԥшьӡа, иӡамҩақәа ҭыҵәраа, аха уеизгьы игәы аԥсы ашьазшәа ибоит. Гәахәара дук убри амаланыҟәа инаҭазшәа, уаҳа адунеиаҿы акымзарак иҭахӡамшәа.
– Ыҳы, ибзиоуп. Аха иабааугеи? Иузҭада Манча? – лыблақәа аалырԥаҭԥаҭеит.
– Иазыбуеи бара?
– Иумҳәои?
– Ибасҳәаӡом... – ихы ааиркьакьеит иара.
– Сара исзымдыруа џьушьома иахьынтәааугаз?.. – Манча уаҳа лылаҿимҭӡеит уи. Аҭакгьы лимҭаӡеит, дызиазҵааз азы. Днеин амаланыҟәа деиҭанақәтәеит. Знык дакәшеит, ҩынтә дакәшеит, аха уажәы иччарагьы ыҟам, игәырӷьара хәыҷгьы ыҟам, инеимпыҵԥраа ицазшәа. Ишԥаҟоу уҳәарауазеи абри, зны акы уаргәырӷьоит, зны акы улахь еиқәнаҵоит!
– Иабантәааугеи амаланыҟәа? Иузҭада? Да иҳәеи иузҭаз?..
Иан диазҵаауашәа ибоит, иаб диазҵаауашәа ибоит. Иара ҿымҭӡакәа ихы ларҟәны дгылахуп.
Амаланыҟәа ишьапы ақәкны даагылеит. Ибла иныхгылеит Аслан иани, иаби, иандуи, зегьы еизаны уажәы убра амаланыҟәа иашьҭоушәа, аимдара иаҿушәа. Убасҟан иахьынтәиааз здырхуада, илымҳа аӡәы иқьышә надкыланы, дынҭахәыҭхәыҭызшәа ибеит.
«Уара умҵааӡакәа иааугеит амаланыҟәа, аӡәгьы иамҳәаӡакәа, аҩны аӡәгьы даныҟамыз. Да, уазхәыци уара? Ус
ҟарҵома? Акы анааргауа иҵаауеит раԥхьа. Урҭ уажәы иҵаа-ԥшаауа иашьҭазар акәхап, иабаҟоу, иабакылахәашеи ҳәа. Уара ус умур акәын, ус ҟаумҵар акәын!..»
Манча ҿымҭӡакәа агәашә дынҭыҵит. Иаҳәшьа хәыҷы иҟалаз лзеилымкаазт, дгылан дихәаԥшуеит. Иара дыццакы-ццакуа агәарабжьара дныбжьысит.
...Асланраа рашҭа данынҭала, ала аблақәа ҵархәны инахәаԥшит, уара иугеит акәу амаланыҟәа, сара исмырбаӡакәа? Иааумгандаз уареи сареи ҳаицәажәара ҳаҟан аҳәарашәа. Ашҭа акәакь аҟны Аслан ианду дгылан маҭәа хәаԥштәалақәак лышәҵаны. Манча азнык азы иааигәамԥхеит уи дахьибаз. Дыҟамзар ашьшьыҳәа инаргылан дцагәышьон. Аха шьҭа ишԥаҟаиҵарыз? Ихы ларҟәны ашьшьыҳәа дналыдгылеит. Амаланыҟәа изнапык ала амаа икуп.
– Иаазгеит сара, – аарла ибжьы нҭикааит, иҟалақәаз зегь хьымӡӷшьо.
– Ҳаи, Нанду дукәыхшахааит, сара тәымуаҩык игаз џьысшьан... – Аслан ианду лыбла – саркьақәа дыркылԥшны Манча днаихәаԥшит. Уи иҟалақәаз иаразнак ала иааилылкааит, аха дмаӷьӡеит. Амаланыҟәа ашҭа иҭганы ианигоз, алагьы дахьамбаз уамашәа илбеит.
Манча ихы ларҟәны данындәықәла даарыцҳалшьеит.
– Иануҭаху уааины уақәтәала, нан. Ухәмарла, амала машәыр азуумун. Асланраагьы ақалақь ахь ицан макьаназы имаацт. Урҭгьы уаҵәы иаауазар акәхап, – даацәажәеит лара. Уи илдыруан Манча игәы шҿыӷьуаз, еиҳараӡак абри Аслан даныҟамыз, ихала данаанхоз.
Уажә ашьшьыҳәа агәашә дынҭыҵит иара. Амра ԥхон, амра гәырӷьаҵәа иԥхон...
– Ара уҟаз, нас смаауеи сара? Умбои ани убабаду иҟаиҵауа, уцаны убра утәаны уихәаԥшла. Уаргьы удухар, нас акалаҷкәырқәа ҳзыҟауҵалап, ачаи ҿыхҩцәа ҳзыҳәан, – лҳәоит сан есымша, есышьыжь.
Сара агәашә садгылоуп. Наҟ сҭырмыжьызшәа, сыблақәа ҭраа слыхәаԥшуеит. Ажәҩан агәы кеикеиуа иааԥшуеит. Ҭынчроуп иахьабалак.
Сабду амҿырҟәараҿы дтәоуп, иткьацқәа иваԥсаны. Уи егьарааны дубаргьы акалаҭқәеи акалаҷкәырқәеи дырҿуп, хҩахак ҟамҵауа. Аӡәгьы мчыла дадицалауам, аха убарҭ иԥсы рыӷроуп. Убарҭ данырҿым ҭынч иԥсы изымшьарашәа игәы иабоит.
Сан уажә уахь схьалырԥшуеит, аха сара уи акәӡам исҭаху, уи акәӡам сара сзышьҭоу...
– Ара уҟаз, нан, нас сара ақалақь ахь узгоит. Ааи иумбари усымгозар? Ашколахь уанцо азыҳәан амаҭәа ҿыцқәагьы узаасхәоит, ашәҟәқәагьы узаасхәоит...
Сан слыргәыбзыӷуеит.
Есышьыжь иаасгәалалыршәоит сара уи ақалақь аӡбахә. Ариабжьарак убри даҿуп. Нас лара дынҭыҵны ачаирҭахь дцоит. Иаахәлаанӡагьы сара уи ақалақь сазхәыцуеит, ианыхәлалакгьы, санышьҭалалакгьы... Сара издыруеит ақалақь аҿы уахынла алашарақәа каххаа иакуеит, ауаа ныҟәоит, амшын аҿы аӷбақәа хгылоуп...
Араҟа ҳҳаблаҿы ари аԥхынразы сара сыда зегь цаны иаахьеит. Манчагьы дцахьеит, Ҷымагь дцахьеит, Шьанагь дцахьеит. Урҭ еснагь убри аӡбахә ауп ирымаӡоу. Ишԥасҭаху саргьы ақалақь ахь ацара?
Сабду уи ақалақь иазкны ажәабжьқәа рацәаны идыруеит, ҵыхәаԥҵәара рымаӡамкәа. Уи лассы-лассы уахь дцалоит, ихҭырԥарқьақьа ихаҵаны, иԥсуа маҭәақәа ишәҵаны. Уахь ирацәаҩны ауацәа ҳамоуп ҳара.
Сабду уахьынтәи данаауа жәабжь гәарҭак иман даауеит, иазҳәауа уара ддыр. Нас днатәар акыраамҭа даҟәыҵӡом. Иаргьы уи ауп ииҭаху.
– Уааи арахь, Мыџьа, сара ажәабжьқәа уасҳәап... – наиҳәоит.
Нас сабду дналагоит:
– Аиаша уҳәарами, шьамдгьылуп уи адгьыл. Иарбану уаҟа имӷьацара? Ахаҳәҵәҟьагьы аԥсы ҭалоит. Аиеи. Анкьа иахьгәцарарымкуаз, уажә унеир ушанхап. Аҩнқәа уаахьаԥшаанӡа ирызҳауеит. Абарҭ ҳашьхақәа ирҩызоуп, игылоуп еицырхәхәа. Унарыҵаԥшыр ухылԥа наухшәап. Ишԥарызҳауеи уҳәарауазеи? Амҩақәа каххаа иаша ицоит. Иахьабалак шәаԥыџьаԥла иҩычоуп. Шьоукы анахь иццакуеит, шьоукы арахь иццакуеит, зегьы уск-уск ирҿуп. Еилаҳәоуп, еилацоуп. Амашьынақәа афи-сиҳәа ииасуеит, ииасуеит... Иубазшәа уҟандаз уи зеиԥшрахаз?!! Анкьа ус иҟаӡамызт...
Сабду дцәажәоит, дцәажәоит.
– Аиеи, абрантәи уардынла ҳцалон ҳара. Ҳныгәнысуа иахьа хәлаанӡа амҩа ҳанын, уаха шаанӡа амҩа ҳанын, ҳуардынқәа рҿыжыбжь изаҳауа рлымҳа ҵнахуан...
Сара урҭ аҩнқәа срызхәыцуеит, исымбац аҩны шкәакәа-ҳаракқәа. Сан лнапы кны урҭ снарыҵаԥшуа ақалақь салоушәоуп ишызбауа...
Схы ҩышьҭысхын саԥхьаҟа сынхьаԥшит. Ашьхақәа рҽырԥагьаны игылоуп еикәаӷӷа, еиқәыӡырҩуа. Ҳара ашьха ашьапаҿы ауп ҳахьынхо. Ҳара ҳнаҩсан уаҳа аӡәгьы дынхаӡом. Амҩа лакьылакьуа илбаауеит ҵаҟа. Уи ақыҭа агәы иалсны ауп ақалақь ахь ишцауа.
– Нас сара уахь сзыжәымгои? – Сабду исҭоит азҵаара. Убри амҩа ахьцо ахь сгылоуп сыԥшуа. Ақыҭа ҩын хыбрақәа збоит иҟәаш-ҟәашӡа. Ана-ара ачаирҭақәа иаҵәаӡа анаарақәа иркыдиаалоуп.
– Уҳамгои, баба, ушԥаҳамгои? Аха убома уажә зегьы акака ҳарҿуп, аха ҳамам. Ас мацара ҳцарыма? Аха шааҳаулак ма сара узгап, ма уан улгап. Зегь улырбап, ԥыҭраамҭакгьы шәыҟаз...
Сабду акалаҷкәырқәа нарҳәы-аарҳәуа дрыхәаԥшуеит, игәеиҭауеит акакала, нас ҵаҟа инаиргылоит. Еҳе, шьҭа егьа шәызҿыхуазаргьы иҿышәхла иҳәарашәа иблақәа еихаччауеит, иԥаҵақәа инапы нарылишьуеит ибӷа неиҵыхуа.
...Ҳаԥхьаҟа ииасны ицоит аҽуардықәа еиҵақьуа. Рызна-рызна акалаҭқәа рықәгылоуп чаила иҭәны. Сабду урҭ еишьҭагыланы иахьнеиуа дреигәырӷьаны ирықәиргоит ибжьы:
– Иҟоузеи? Шәабанӡазнеихьоу? – ҳәа.
– Шьҭа егьҳагӡам, акыр ишьақәаҳцалахьеит, – аҭак ҟарҵоит урҭ, арахь иааԥшны.
– Аҳаҳаи, шәаҵамхароуп!..
Сара сгыланы урҭ срыхәаԥшуеит, срыхәаԥшуеит, сыҩны снарышьҭаларашәа среиҵашьыцны. Аҽуардынқәа рҟны аҷкәынцәа рықәтәоуп ихаха-хахаӡа. Аҷкәынцәа аӷәрақәа ркуп рҽырԥагьаны...
...Ажәҩан агәы кеикеиуеит ицқьаӡа.
– Иахьа шьыбжьон ҳәагьы дзымааит уан, еилахаӡазар акәхап, амза анҵәамҭаха, – сышҟа иҿааихеит сабду.
Сара ашҭа ашәшьыраҿы стәан. Саԥхьа игылаз аҟәардә аҟны қьаадқәак ықәын еиҵыхны.
– Акыр иҳаракқәоу урҭ аҩнқәа, бабаду?
– Иҳаракуп, баба, иҳаракуп... Абарҭ аҵлақәа реиԥш, абарҭ ашьхақәа реиԥш...
Ақьаад аҟны ихаха-хахаӡа, карандашьла иҭыхны, ҩны ҳаракқәак иреиԥшушәа ԥенџьыр гәарҭак рыҭаны сахьақәак анын. Урҭ рыҵаҟа амҩақәа ииасны ицон ииашаӡа. Аҵлақәа гылан иԥшӡаӡа. Урҭ сара сакәын иҭызхыз. Сабду ихы ларҟәны урҭ дрыхәаԥшуеит, дԥышәырччауа...
...Ахәылбыҽха.
Ахәылбыҽха ахәыҷқәа рыбжьқәа гоит иҵарыхәҵәаӡа. Аҳауа цқьа иалсны ицоит хараӡа. Шьоукы арахә ирыԥхьоит, шьоукы иԥхьарцоит игәырӷьаҵәа.
Сабду дхыҟәхыҟәуа ажәқәа еилиргауеит. Санду амаҵурҭаҿы дыҩноуп ачуан ырӷьарӷьаруа. Зегь акака ҳарҿуп.
Нас ихәлоит. Алашара акуеит амаҵурҭаҟны иххаӡа. Алашыбжь гоит.
Сыҩуа сылԥылоит сан, слызгәыкуа.
Ус сабгьы даауеит дкараха, иҽага иазқәынҵа.
Сабду, оҳ гәышьа ҳәа, амаҵурҭаҿы днеины днатәоит, аҭӡы ибӷа надҵашәа, иҭаҭыныжәга днаҿыхо.
Сан ачаирҭа аӡбахә ауп илымоу, саб амхырҭа. Сынтәа зегь ираамҭоуп. Ибарақьаҭхоит аҽаҩра, ҽаамҭанык еиԥшымкәан.
Сара сабду сихәаԥшуеит, иахьа иасҳәаз анбацәыригои ҳәа. Снапқәа сыцламҳәа иаҵаргәаны стәоуп.
– Аиеи, исхашҭыз, ахәыҷы ақалақь ахь дгатәуп, хәыҷык аҟара дырнаԥшы-ааԥштәуп, ашколҭаларагьы ааигәахеит,
ашәҟәқәагьы изаахәатәуп, – иаацәыригеит сабду. Саақәыԥсычҳаит.
– Аиеи, нан, узгоит. Ишԥыкәу ушызымго. Зегь усырбоит, амаҭәа ҿыцқәагьы узаасхәоит...
Сангьы дақәшаҳаҭуп, сабгьы дақәшаҳаҭуп, сандугьы, сабдугьы, аха ашьыжь ҩаԥхьа агәашә садгылоуп.
– Ара уҟаз, нан, нас смаауеи сара. Иахьаки уаҵәыки роуп, нас узгоит сара. Умбои ани убабаду иҟаиҵо?
– Аиеи, баба, уааи арахь. Сара ажәабжьқәа уасҳәап!.. – Сан ачаирҭахь дцоит. Сабду амҿырҟәараҿы дтәоуп, иткьацқәа иваԥсаны. Сара агәашә садгылоуп сыблақәа ҭраа, уахь сыԥшуа.
Дышԥаҟоу мшәан абри сан? Уаҳа акагьы лзеилымкааӡои? Илзеилымкааӡои абри сара ақалақь ахь ацара шысҭаху? Манчагьы дцахьеит, Шьанагь дцахьеит, Ҷымагь дцахьеит. Абри сара сзырымгои?..
Аха ҽнак...
Аха ҽнак, амра каххаа ианыԥхоз, амш гәазырҳагаха ианыҟаз: – Ари убо? Закәытә ҩнқәоузеи идыргылақәаз! Анкьа ара ҩынҽеикгьы гылаӡамызт. Шаҟа иԥшӡаны иҟарҵозеи! Уаргьы аҵара уҵар, ибзианы иуҵар, унџьнырхар, абри аҩыза аҩнқәа ҳазургылалап. Иумыргылои? – днасҿаԥшит.
– Аиеи, бабаду!
Сабдуи сареи уантәи уа ҳнеиуа, уантәи уа ҳнеиуа ақалақь ҳалоуп, ҳазхара иҳазбауам. Амшын цәқәырԥо ахьарчҳәа аҟәара инадыхәмарлоит. Амшын иаваршәны аҩны ҳаракқәа, аҩны шкәакәақәа гылоуп иԥшӡа-ԥшӡаӡа, ԥенџьыр гәарҭак рыҭаны. Сара урҭ среигәырӷьоит, сабдугьы дреигәырӷьоит. Уи илаԥш кыдырхаланы, акыраамҭа дгыланы урҭ дрыхәаԥшуеит, дрыхәаԥшуеит...
Агәашә аҟны итәан ахала заҵәык. Ахы шьҭыхны, алымҳацәқәа ркьакьаны аԥхьаҟа иԥшуан, уажәымзар-уажәы иныҵҟьарашәа. Иԥшуан аблақәа еихмырсыӷьӡакәа, ашьҭахьтәи
ашьапқәа ирықәтәаны. Ашьҭахь ахы аарнаан, ҿымҭӡакәа иааиуаз аҷкәын инаихәаԥшит исеиҳәарызеишь ҳәа.
Аҷкәын дгыланы уи дахәаԥшуеит. Аҷкәын Хәыча ихьӡуп, ихахәы еиқәаҵәаӡа, рацәакгьы ихыҵӡом. Ҽааны аҩбатәи акласс аҟны дтәоит. Уи ари аҳаблаҿы ауп дахьынхауа. Рацәакгьы ихараӡам. Уажә дгылан аласба дахәаԥшуеит, ибзиаӡоу, игәазырҳагоу акы анибаалауеит. Аласбагьы, уи адырызшәа, иара ихәаԥшуеит.
Ахәыҷы ашьшьыҳәа иеигәышә хәыҷи аӡар рзы иааигоз абӷьи зымҩа инышьҭеиҵеит.
– Иухьӡузеи уара? – иҳәеит иара, ибжьы аармаҷшәа. Ахы инапы нықәишьит аласба, абӷа инапы нықәишьит. Абӷа татаӡа иҟан, ахәы ԥшқаӡа, ахәда ҵҟәашааӡа, ашьапқәа ԥаҟьа-ԥаҟьаӡа.
– Узтәыда уара?
Аласба аблақәа аахаахеит дадырызшәа. Уи ахәыҷқәа бзиа иабозаргьы ҟаларын. Аҵыхәа хәыҷы ааркәаталеит. Иаагәыбзыӷхеит. Инеин ишьапы инаҵахәмарит.
Ахәыҷгьы аласба дналахәмарит. Акала еизааигәоушәа, еишьцылоушәа, еснагь еибарыҩуа еицыхәмаруазшәа дааҟалеит. Абри рыҩны аҟны акәушәа иахьиз, иахьааӡаз. Иаашьҭихын инеигәыдирӷәӷәалеит. Иаргьы аҽаарҭынчит инапаҟны. Убраҟа аҟазаара аҭахушәа аҽааҟанаҵеит.
Нас, ашьшьыҳәа ҵаҟа инаиртәеит. Шаҟантә диасхьоузеи иара ари агәашә аԥхьа, аха ас иааигәаны имбацызт ари аласба. Амала идыруан ари аҩнаҭаҟны ишыҟаз алацәгьа, атәымуаҩы ашҭа дҭазмыжьлоз. Ари аласбагьы уи иаԥазар акәхап наигәахәт.
– Узтәыда уара? – деиҭаназҵааит.
Аласба ииҳәаз еилнакаазшәа, ус аҵыхәа аркәаталеиуан ауп.
– Иухьӡузеи?
Ихәаԥшуан аласба, абла хәыҷқәа еихамҟәысӡауа.
Ахәыҷы ашҭахь дынхьаԥшит. Ашҭа аҟны ла дук ҿаҳәан, аха уи арахь иааԥшуамызт. Аҽырқьақьаны, аҽырԥагьаны ииан, акы иацәымшәаӡо, агәы рҭынчны.
Ахәыҷы иҽаалаирҟәит уажәы. Аласба дацәажәарц иҭахуп. Ҩаԥхьа инапы наган абӷа инықәишьит, ахы ааишьышьит.
– Уаала аҩныҟа? – иҳәеит иара. Уи иҭахын иццарц аҩныҟа.
Убри ада уажәы уаҳа акгьы дазхәыцӡомызт. Аблақәа ҭраа инаихәаԥшит, акы аҳәарц аҭахушәа.
– Уаала, уаала! Ара уҟазар иҟауҵои? Ҳахьынхогьы умбари. Нас уареи сареи ҳаицызаап. Сара аӡарақәагьы сымоуп. Урҭ рхәоуп изгауа уажәы. Шаҟа ибзиақәоу удыруоу? Ртәыҩа хәыҷқәа кьацә-кьацәӡа иҟалахьеит. Уаала, уаала!.. Аҩны ирмуӡои? Уи сара шьурҭгьы сазымхәыцӡеит. Аха уажәы узбода? Уаала! Ма уашьҭан уеиҭаап арахь. Иуҭахӡами? Изуҭахыми?
Ахәыҷы дҩагылеит. Иӡар бӷьы аашьҭихит. Аласба днаԥхьеит. Аласбагьы уи иазыԥшызшәа, ахәаца-хәацаҳәа инаишьҭалеит. Аха ԥыҭк ианынаскьа, аҽааннакылеит акы агәалашәазшәа. Иаалакҩакит, аҩныҟагьы инхьаԥшит.
– Уҟаз, уҟаз. Сара сцалап, – иҳәеит ахәыҷы.
Агәашә аԥхьа ииаган амҩа. Нас уи бжьаҵәины наҟ ицон. Уаҟа аҵлақәа гылан. Убарҭ аҵлақәа рҟынтәи иубон ҩнык ахыбра шкәакәаӡа. Хәыча хәыҷы убраҟоуп дахьынхоз.
...Хәыча данаахьаԥш, аласба ишьҭалан иааиуан.
Хәыча дахьышьҭаз днаҳәы-ааҳәит. Иԥсыԥ игәаҵанӡа иганы даақәыԥсычҳаит. Ҩаԥхьа ибла иныхгылеит уи аласба. Уи ахәыцра дынҭанагалт. Акыраамҭа цахьоушәоуп, аласбагьы ла дук акәхазшәа ибауан. Ахьӡгьы амоуп: Мура.
– Му-ра-аа! – ибжьы нақәиргеит. – Уабаҟоу, Мура? Мура ахьышәҭҳәа ақәаҵара иааҵҟьеит. Иҩны иааин иааидгылеит исеиҳәарызеишь ҳәа. Ахы шьҭыхны ихәаԥшуеит изыӡырҩуа.
– Иҟоу удыруама, Мура? Уаала ӡҭалара! – иҳәеит Хәыча. – Уаала, аӡарақәагьы каҳцап аӡахьы, – ахы инапы нахьишьит. Нас ахҵысҭа днахыԥеит.
Аӡарақәа еибарыҩуа ҵаҟа инҭалеит. Иаргьы дыҩуа днарышьҭалеит. Ала цоит ахыкәалаа еиԥш. Зны иаԥысуеит, нас
иаанҿасуеит. Аха дахьӡошәа анабалак, иҩаҵҟьоит. Иара дашьҭоуп, дыччоит инапқәа рхаханы. Ала хәмаруеит, уи иеигәырӷьаны. Аӡарақәа еибарҩны ҵаҟа ицоит.
– Ара утәа, Мура! Сымаҭәақәа урхылаԥшла! Нас уаргьы уҭалап...
Хәыча ахьышәҭҳәа иҽеилихуеит. Нырцәҟа иҩызцәа илаԥш нарықәшәеит. Урҭ есымшагьы араҟа еизалоит. Араауп ӡҭаларҭас иахьрымоу. Ихаха-хахаӡа, реиқәа хәыҷқәа раамҷыдарахаз акагьы рышәӡам. Асаба иаганы амра иашәын аӡәи-аӡәи узеиҩдырааӡом. Хәыча урҭ ибжьы рықәиргоит, нас дыҩны уахь иҿынеихоит.
Дышнеиуаз дууаӡа дыԥан, аӡы иҽналеижьит. Нас акыр аамҭа дыҟаӡам, дыҟаӡам. Ацәқәырԥақәа цоит иԥхеибаҵа, инеидыслауа.
Мура ҩагылеит, џьара иазкуам. Анахь ицоит, арахь ицоит. Ацәқәырԥақәа ираҩаӡошәа ирышьҭоуп, аха нас ишыԥшуаз акәымкәа, нахьхьи џьара аӡы даалшәеит Хәыча. Арахь даахьаԥшын, инапы иҟьеит. Мура аҵыхәа арҵысит. Нас инатәеит. Уи ҩаԥхьа ацәқәырԥақәа дреисон, дрыхон, дрылҵәраа дцон. Ала тәаны иара изыԥшын.
Аӡбаа ихьыкәкәа аҟәара днықәгылеит Хәыча. Мура аԥсы еивнагеит, ауаҩытәыҩса иеиԥшгьы иаақәыԥсычҳаит.
– Ани зны аласба хәыҷы ишәааӡаз аума? – ахәыҷқәа иазҵаауеит, Хәыча ишьҭахьҟа дырԥшуа.
– Аиеи, – аҭак ҟаиҵоит иара.
– Шаҟа идухазеи? – ахәыҷқәа иџьаршьоит.
– Хәыма ила аҵкысгьы ибзиахеит.
Уи иалацәажәоит, идырҽхәоит. Уи Хәыча игәы иахәахуеит.
– Ара аӡы изыруоу, Хәыча?
Ахәыҷқәа хахаӡа аҟәараҿы иқәгылоуп, уи иазыԥшуеит.
– Ишԥазмыруеи?
– Да азҿыҭи!
– Му-ра-аа!!. Мур-аа!
Хәыча инапқәа иқьышә иадкыланы ҿиҭуан нырцәҟа. Иара уи ибжьы шааҳазҵәҟьа, иҩаҵҟьеит. Аӡы инхықәххылеит.
– Уааи арахь! Уааи арахь! – инапы неиҟьеит.
Ала аӡы еисон, ала аӡы ацәқәырԥақәа ирылҵәраа иаауан. Ахәыҷқәа уи џьашьаны иахәаԥшуан, икәаӷ-кәаӷӡа иахьгылаз аҟәара аҟынтәи. Нас аԥслымӡаҿы илатәеит рызынтәыкгьы.
Амра кашуан. Аԥслымӡ цаҳәцаҳәо иҟан. Мура урҭ ирҳәауаз еилнаргозшәа, аԥхьатәи ашьапқәа ахы рынҵаны ирзыӡырҩуан...
Хәыча дызлаз ахәыцра даалҵит. Даақәыԥсычҳаит. Нас иихәыцыз здырхуада, ашьшьыҳәа дҩагылан, иеимаа ҵарԥала хәыҷқәа наишьаҵаны, ашә аҟны днеин, егьи ауадахь дынкылԥшит. Иан дтәаны, акы ақәыршәра даҿын, иаб ибӷа аҭӡы инкыдҵашәа, акы далацәажәон.
Хәыча ашьҭахьтәи ашә ашьшьыҳәа иааиртын дындәылҵит. Ажәҩан агәы кеикеиуа ицқьан. Аеҵәақәа еилаарцыруа иаҵаԥсан иахьабалак.
Аҿаԥараҿ даннеи, ишьҭахьҟагьы дынхьаԥшит, аха аӡәгьы дишьҭамызт. Ашә ааиртын наҟ дныҩналеит. Араҟа хәыҷык аҟара ицәыҵалашьцашәа иҟан. Аха зымҩа кәакьҭак аҿы амза ашәахәақәа акылҳарақәа иркылԥханы иҩнаҷҷон еилыӷрааӡа. Уаҟа аласба алымҳацә хәыҷқәа ақәыԥсаны ицәан. Инапы нахьишьит. Нас гәаныла жәақәак ааиҳәан, имырҿыхакәа дындәылҵит.
– Абри уаха дызмырцәозеи? – ихьаалгон Хәыча иан. Уи ауада аҟынтәи шьапы шьҭыбжьқәак лаҳан, ашә аартны дныҩнаԥшит, аха иара ииарҭаҿы диан иҽырҭынчны. Уи акыраамҭагьы ус дааԥшуан аҭӡахьы иҿы рханы. Насоуп даныцәа. Аҵх ҭынчын иара изыҳәан, ихаан, иԥсыршьаган.
Адырҩаҽны амра гьамгьамуа иҩыҵхахеит. Аӡаӡа цәыкәбарқәа акыраамҭагьы икәалыкәаџьо зегьы ирхьынҳалан, аха ашьҭахь иҿышәшәаны адгьыл иналаба ицеит.
Хәыча иан лҩымсаг кны лыҩны аԥхьа аԥссара даҿын, нас ашьҭахь лыбӷа ааиҵылхын, лҩымсаг шылкыз иаша аҿаԥарахь днавалеит. Хәыча, рацәак ихарамкәа игылаз аҵәаҵла ду давагыланы, арахь дааԥшуан. Ари аҿаԥарахь ааира шаҟа иҭахыз уажәраанӡагьы, аха изеиԥштәуамызт. Уажә иан уахь днеиуашәа анибах, иааицәымыӷхеит, аха илшагәышьоз.
«Иахәа, илымбондаз, иахәа, илымбондаз!» наигәахәт уажәы. Шаҟа иҭахыз убри аҿаԥараҿы иҵәахны имоу аласба
хәыҷы иан илымбарцаз. Иахантәарак убри акәын дзызхәыцуаз. Зны ихәыцра ԥшӡан, иласын, гәахәарак инаҭон, аха зны илахь неиқәнаҵон. Егьаумҳәан, уи дымҵаа-дымԥшаа иааигеит џьоукы рласба. Ари ӷьычрак иаҩызоуп.
– Хәыча! – ан лыбжьы анаага, Хәыча ицәа иналашәеит, уажә иҟалараны иҟаз зегьы. Ихы наикәаиршәын, дӡагәӡагәуа уахь иҿынеихеит.
– Ари закәызеи уара? Иабантәааугеи? – лыбжьы аалырӷәӷәеит. Лыблақәагьы нҵархәны днаихәаԥшит.
Ҵаҟа адгьылаҿ, аҿаԥара уахьыныҩнало армарахьтәи акәакь аҿы Хәыча икьаҿ хәыҷы каршәын еиларҵәины. Уаҟа аласба ылаиан аҽырҭынчны, аха алақәа ааԥшуа, гәалак шамоу удырратәы. Данаба, иаразнак ала иҩаҵхахеит, ибажәгәаламуа ишьапы инаҵахәмарит, соуишьҭуазаап ҳәа игәыбзыӷуа.
Хәыча иан уи џьашьаны дахәаԥшуан. Иара ихы ларҟәны дгылан, ихьча хылԥа хәыҷы ихаҵаны. Ҿиҭуамызт. Уи ианакәзаалакгьы иан длыцәшәон. Иан ллеишәа џьбаран. Иара ус акәын ишидыруаз.
– Сара уи мчыла иаасымгаӡеит, иаргьы иаҭахын арахь аара. Иаазар иҟалои нас? – иҳәеит Хәыча иҽааиқәыршьшьшәа.
– Ԥхашьарами, умҵаа-умԥшаа!.. Урҭ уажәы иӡит ҳласба ҳәа иашьҭазар акәхап. Усаԥыз абыржәыҵәҟьа!.. Избо закәызеи! – инидылҵеит.
Хәыча акыраамҭа дгылан ус ҿымҭӡакәа. Нас иласба аашьҭихын, инаигәыдирӷәӷәалеит... Ахы инапы нахьишьит, абӷа инапы нықәишьит. Нас, иан дналаԥызаны, иҿынеихеит ишьаҿакәа ахәаца-хәацаҳәа инеихгауа.
– Иацы ахәыҷы абраҟа шәгәашә аҿы ибазаарын абри аласба, ашьҭахь иара аҩныҟа инеигазаап. Иахантәаракгьы аҿаԥараҿы иҵәахны имазаарын. Ҳара акгьы ҳаздырӡомызт. Уи сара иахьоуп иангәасҭа, – Хәыча иан дасны ацәажәара даҿын. Уи шыҟалаз зегьы лалҳәауан аԥшәмаԥҳәыс.
Хәыча иласба кны дгылан, ан ахьҿаҳәаз ахь дыԥшуа. Ан аблақәа ҵархәны ихәаԥшуан, уажәымзар-уажәы излаҿаҳәаз
азынџьыр иазнымкыло инеигәыдларашәа. Аха иара акгьы дацәымшәозшәа дыҟан, аласба ахьикыз.
– Нан, иртәа шьҭа, анахь инеип, – лҳәеит Хәыча иан. Иара ҩаԥхьа дырҩагьых инапы нахьишьит, нас гәаныла иара иазкны ажәақәак ааиҳәан, инаиртәеит. Игәы азыбылуа дахәаԥшуан. Иара быжәгәаламуа ан ахь аҿынанахеит. Ан ауаҩытәыҩса иеиԥш иаагәырӷьеит. Иҟанаҵарыз аздырамызт. Иналахәмарит.
– Иахантәаракгьы ишшуаз иаахнагеит, – лҳәеит аԥшәмаԥҳәыс, – аԥа гәхьаанагозар акәхарын.
– Убри ами мшәан, саргьы иаха зны лак ауубжьы саҳауан, иарбану ҳәа сыҟан, егьи ари акәзаарын, – даацәажәеит Хәыча иангьы.
Хәыча аласба дахәаԥшуан иблақәа ҭраа. Аласба ан аблақәа ҵырхәны, харарак иара Хәыча инаидҵаны акәын ишихәԥшуаз.
Ус, аласба ан ааргәыбзыӷын, инадҵны Хәыча ишҟа аҿаанахеит иҳәарсалеиуа. Иааины ишьапы инаҵахәмарит, раԥхьаӡа ианибаз амш аҽны еиԥш. Иаргьы дналахәмарит. Нас иаашьҭыхны инаигәыдирӷәӷәалеит, ахы шьышьуа, абӷа шьышьуа. Иара уи инапаҟны аҟазаара аҭахушәа аҽаарҭынчит. Зныкгьы абз хәыҷы ааҭганы, инапгьы инахьнашьит.
Аԥшәма дахьгылаз, зназы даагачамкшәа дааҟалеит, нас ус ҿаалҭит:
– Сара ари аласба ан иаҵасааӡарц сгәы иҭан, аха Хәыча исҭоит, имазааит. Лажәла бзиоуп. Амала, напы адкыланы иныҟәигааит.
Хәыча дгәырӷьаҵәа дааҟалеит. Ииҳәарыз дақәымшәеит. Инаигәыдирӷәӷәалеит аласба.
Қәҭиа иаҳәшьеи иареи акәара ихықәгылаз аҵла амҵаҿы итәан. Иаҳәшьа деиҵбуп, макьаназ ашкол ахь дныҟәаӡом. Иара деиҳабуп, дабаҟаху, шьҭа жәашықәса раҟара ихыҵуеит. Ихы-иҿы еиқәаӡа, ари аԥхынразы амра дашәын, уихәаԥшыр
дузымдырыр ҟалап. Уажә иԥшуп иаҳәшьеи иареи. Уажәы-уажәы дҩыҵхаханы адәахьы дыԥшуеит, аха иҟам иҩызцәа. Иабацеи абарҭ иахьа? Иабагеи? Шаҟа иҭахузеи Қәҭиа иҩызцәа абыржәы иаакылсыр, шаҟа дгәырӷьарыз!.. Иаҳәшьагьы лхы ҵкьыкьӡа убри ауп дыззыԥшу. Уи иагьараан дубаргьы абарҭ аҷкәынцәа ахьыхәмаруа дрыцуп.
Ари аҵла амҵан ауп, араҟа, аҳаблан инхақәо ахәыҷқәа зегьы иахьреизарҭоу. Егьа амра кажжы иԥхозаргьы, егьа икацеиуазаргьы мра шәахәацк алсуам, ихьшәашәаӡа, ашәшьыра ду амҽханакуеит. Ҵаҟа ахьхьаҳәа, уи аҵла аԥашәқәа инырҿахәыҭхәыҭуа кәара хәыҷык ииасны ицоит. Ашьыжь, ран усура ҳәа агәашә данынҭыҵлак, шьҭа ԥыҭк днаскьахьазаргьы днаскьахьеит аныргәахәлак, ашьшьа-шьшьыҳәа, рхы ларҟәы-ларҟәуа арахь рҿаархоит, аҩны шәаԥырымҵын, абра ашҭаҿы шәтәаны шәыхәмарла ҳәа ран иралҳәаз рмаҳаӡазшәа. Нас ахәлара иаарымнахаанӡа, ран усурантәи дааны ҿылҭаанӡа ихәмарлароуп, крымфа-крымжә... Аха нас икараԥсараха аҩныҟа рҿынархоит.
Мап, Қәҭиа иҩызцәа ыҟам иахьа. Урҭ, ара имаакәа руӡомызт, аха изхымаах здырхуада. Ара инатәон, ихәмаруан. Уеизгьы хәамарроуп усс ирымаӡоу ари аԥхынразы. Аԥхынразы араҟа, ақыҭан, цәгьа иԥшӡахоит. Ашәаԥыџьаԥ аиаҵәара рхашьшьы иҟалоит. Аҳауа цқьаӡа, аԥсабара аҭынчра угәы шьҭнахуеит.
Амра акыр ихалеит. Ариабжьаракгьы амшқәа бзиоуп. Амҩақәа асаба рныҩҩы ицоит.
– Хәахәа, быԥши, быԥши!..
Кәҭиа дныҵхахеит дахьтәаз. Иаҳәшьагьы уахь днаԥшит, инапы ахьирххоз ахь. Ииашаҵәҟьаны, убасҟан амҩа зегьы рымҽхакны, асаба харчыла, еибарыҩуа иаауан шьоукы. Қәҭиа иаҳәшьеи иареи урҭ рымдырырц залшозма. Гәахәарак роуит. Уи моу, Қәҭиа дахьгылаз дыԥон иааит, иааит ҳәа. Гәырӷьарак даатәнатәит. Урҭ иҩызцәа ракәын. Ҭамшьа, Мыга, Қәҭа, Хьрыԥс уҳәа убас егьырҭгьы. Аԥхьа Хьрыԥс дгылан дхахаӡа. Маикак ишәуп еиҵыхәхәа, избжак арахь иааԥшуа. Еиқәакгьы ишьоуп анапқәа ҵыркәакәаны, аӡы дыруаз џьушьап. Уи аӡыцәа еиԥш дқәацәӡа дыҟоуп: ишьапқәа паӡа. Илеишәагьы цәгьахуп
иара. Акы ааигәамԥхеит ами, ишьапоу ыркаланы ушҟа инымҩаниҵоит.
Аҵла амҵан ианааи, тр-р-р! – иҳәан, иҽы изышьақәымкуа иааникылошәа ибжьы ааиргеит. Аҽыкәаша еиԥш аԥара даҿуп. Иҩызцәагьы иара иҟаиҵо ауп иҟарҵо, аҽқәа ирықәтәоушәа.
– Қәҭиа, убо закә ҽу исымоу? Тр-рр! – Хьрыԥс Қәҭиа иаԥхьа дааҽырбеит, ииашаҵәҟьаны ҽы ссирк дақәтәоушәа.
– Убоо, ари аҩыза аҽы аӡәгьы имаӡам...
Қәҭиа иџьеишьеит. Иабаҟоу ара аҽы? Аха Хьрыԥс даҟәыҵуам аҽы дақәтәоушәа, ашьҭыԥара даҿуп.
– Иубома ари аҽы?
– Иарбан аҽы?
– Ари сзықәтәоу?..
Қәҭиа дааԥышәырччеит. Уи Хьрыԥс, аиаша уҳәар ами, «ҽык» дақәтәан, аха иарбан «ҽу» ҳәа уҵаарауазеи? Лаба дук, ахы ашашәа ахаҵаны, изнымкылошәа, уажәы-уажәы ахы дахауа дақәтәоуп.
– Ибзиами?
– Ыҳы, ибзиоуп!
– Анҭгьы урыхәаԥши?
Зегьы акака ирықәтәан иҟаиҵоз ҟаҵо, аҽцәа реиԥш.
– Уаргьы иузаҳаԥшаап уҭахызар? ! – Сара исымԥшаауеи?
Қәҭиа ахьышәҭҳәа акәара ахықәаҿы иҟаз афасара хәыҷы днылалан, амаӷқәа шицрыхоз, быца дук аалихит. Амахәҭа хәыҷқәа нҿыжәжәаны иаамихит. Амала, аҵыхәан абыӷьқәа шамаз иаанижьит. Еҳе, уажәшьҭа ибаргәузеи! Днақәтәеит. Хьрыԥс «иҽы» аиҳагьы ибзиоуп. Аҽыҵәҟьа дақәтәоушәа, Хьрыԥс иеиԥш иаргьы дааҽырба-ааҽырбеит.
– Еҳе, шәаала шьҭа! Шәрықәтәа шәыҽқәа! – Хьрыԥс зегьы днарылаԥшит. Нас даагьежьын ириашан инаиргылеит.
– Еҳе! – Аҷын иикыз дзықәтәаз алаба инахиҟьеит. Ихы аалаирҟәит. «Иҽы» аӷәра наҿаирӷәӷәеит. Иԥазшәагьы ааҟаиҵеит. Нас аӷәра аауишьҭыхит хәыҷык аҟара, дҩаҵҟьеит, ибжьгьы наиргеит, аҽыҩҷкәынцәа ишыҟарҵо еиԥш. Зегьы аӡәк иеиԥш амҩа инандыршәлеит. Хәахәа дыҩуа дрышьҭоуп. Асаба хадырчылеит, асаба рҿачит. Қәҭиа унацәа ниҿушьыр
ихәхәаӡа ашьҭа наинхалоит. Хьрыԥс уеизгьы асаба даганы дыҟан. Ишәыз амаикаҵәҟьа ихәашьӡа, ашәырӡы алаҭәаны, аӡәӡәара амбацызшәа иҟан. Уи ус акәын ихы шныҟәигоз, иан иахьа имаҭәақәа ӡәӡәаны, иуанҭаны инишәылҵаргьы ахәылбыҽха агәамбаа даганы даакылсуан. Уи азыҳәан иан акырынтә ллаба кны агәашә дҭылцахьан, аха иара хырҩаагь лиҭомызт, дахьгылаз дыччон.
Ишцоз акәымкәа Хьрыԥс иааникылеит зегьы. Днарылаԥшит. Хәахәа анҭ раҟара лылшо дыҟазма, дахьыҩыз лнырын, лыԥсы лыхәламӡо дааиуан.
– Иҟоу жәдыруоу? – ихәда паӡа иааиҵихын, иџьымшьқәа нхаиршлеит.
– Иҟоузеи? – егьырҭгьы уи инеиҿаԥшит, иҳаиҳәо закәызеишь ҳәа рыгәқәа хыҭхыҭуа.
– Шәаала Тагә иқьаԥҭахьы! Аҳа ҟаланы иҟоуп, аха шәазымҵаан! Макьаназ аӡәгьы игәаимҭаӡацт.
– Ишԥа? Иҟалахьоума?
– Иҟалахьеит, иҟалахьеит...
– Шәаала, шәаала!..
Зегь аӡәк иеиԥш уахь инеибарҩит. Уаҳа усс ирымоузеи? Ашәыр рфоит, ихәмаруеит, ашьыбжьон ӡык инҭалоит, убри иаҿуп.
Тагә иқьаԥҭаҿы ашәырқәа рацәаны игылоуп. Тагә иԥсы ҭанаҵы шәыр еихаҳаран дызҿӡаз. Ишьҭахь, иаԥхьа – иахьабалак шәырла иҭәуп.
Ирҳәоит, Тагә шәиҩынҩажәижәаба шықәса ниҵит ҳәа. Аха данԥсы инхара зегьы ԥхасҭахеит. Иара хылҵ димаӡамызт. Амала ишәырқәа уажәыгьы иҟоуп. Аӡәгьы дынхаӡом. Тагә иқьаԥҭа ҳәа иашьҭоуп уи аҭыԥ.
Тагә иқьаԥҭаҿы, убри имаҵурҭа ахьгылаз авараҿыҵәҟьа ауп иахьгылоу уи аҳаҵла дугьы. Ҩбаны еимҿаԥоуп. Акыр шахыҵуа ҩашьом, махәҭақәакгьы алҩааны иҟоуп. Аха есышықәсагьы иҿалоит, иҩеижь-ҩеижьӡа, ианыҟалалак аиԥш агьама змоу убашам.
Хьрыԥс ихы ҩышьҭыхны днаҵаԥшит.
– Уф, уф! – иҳәеит иҿы аӡы аауа. Иҿыхны имагәышьазар егьа ифарын. Егьырҭгьы рыблақәа ҭырхаха уахь иԥшуеит. Аԥхынразы ашәырқәа хаахоит. Аха излаҿырхрызеи? Иҳаракуп, иҳаракуп.
– Иҟаҳҵара жәдыруама? – Иҩызцәа днарылаԥшит Хьрыԥс.
– Иҟаҳаҵари? – Қәҭиа иблақәа ӷраӡа уи днаихәаԥшит.
– Шәаалаган алабҟьақәа сзышәыԥшаа! – Ахәыҷқәа ахьышәҭ-сышәҭҳәа алабҟьақәа инарзыҩҩит.
Зегь акака рыман иааидгылеит, аа иаагаз закәытә лабҟьақәоу убо ҳәа игәырӷьаҵәа, ҳак-ҳак ҳзыфандаз ҳәа иҟоуп.
– Уажәшьҭа абра шәгылаз, шәҽышәмырҵысын сара исҳәаанӡа!
Хазы инаиргылеит. Џьеи иҳәатәы иахыԥап! Иара ишилшоз ала иҽеиҵҳәаны, иикыз алабҟьақәа ыррууааӡа аҳахьы инымҩаниҵеит. Уи шнеиуаз махәҭак инахькьысын ҳак ааҿнаршәеит. Зегь ахьышәҭҳәа ақәачақәа реиԥш уи иназыҭрысит. Аха Хьрыԥс урҭ зегьы днарыцәхасын иаашьҭикәцәааит. Ахәҵәы ааикын днацҳаит, егьырҭ рыблақәа ҭраа ишахәаԥшуаз.
– Ишԥахаау, ишԥахаау! Уҳ, уҳ! – ихы ааирҵысит. Инапы игәы инахьишьит.
Нас, урҭ алабҟьақәа дыршәуан еисаны, аха иагьнанашьҭуамызт. Хәахәа наскьа дгыланы урҭ дрыхәаԥшуан, аха дызгәалашәодаз. Егьылҳәомызт, ҿылҭуамызт.
– Акы схәыцит, уара! – Хьрыԥс Қәҭиа ихы наиқәикит.
– Шәааи, шәсыцхраа, сара сықәлоит! Нас шаҟа шәҭаху шәзыласышьҭып!
Днеин аҳа ашьапы днадгылеит. Хыхь днаҵаԥшит. Ақәларагьы усҟак иманшәаламызт.
Қәҭиа иҩызцәеи иареи Хьрыԥс инаицхрааит. Уи дахьҳәазо-дахьҳәазо мацара хыхь дынхалеит. Аимҿаԥараҿ днеин днықәтәеит, аҽы дақәтәоушәа ишьапқәа арахь икалкало. Инапоуқәа ндәықәҵан ҳак ааҿыхны днацҳаит. Игәы ааишьышьит, шаҟа ихааузеи, шаҟа ихааузеи ҳәа аанаргауа. Егьырҭгьы иҵагыланы иҵаԥшуеит, уажәшьҭа иҳабаргәузеи ҳәа.
Мшәан, изылаимышьҭуазеи ҵаҟа аҳа? Ихала афара даҿупеи? Иҩызцәа ӷьаҵәы-ӷьаҵәуа иахьиҵагылоу рҿыҭбжьы имаҳаӡои? Ари змааноузеи?
– Илашьҭы ҳамҳәеи, уара! – Қәҭиа ибжьы наиргеит. Аха иара агәхьаагьы имкит. Иҩызцәа уи ргәы еибанаркит. Хьрыԥс дықәтәан афақьаҳәа аҳа бзиақәа ҿыхны имаика аҭаԥсара даҿуп. Имаика еиҵыҵын, арахь иҭыҵны ицоит. Имгәа арчит.
– Илашьҭы, уара!..
Аха иара дыччоит, дыччоит. Инапы шьҭыхны иҟьоит, акагьы агәхьаа икӡам. Ҳа цыфахақәак ыршәны илаишьҭуеит, абри шәымаз шәара ҳәа аанаргауа.
– Сара сықәлоит. Шәсыцхрааи, иҟасҵо жәбап!
Қәҭиа дааибакит. Хьрыԥс игәаӷ кны дагоит. Дылбааган дрымазар, ибара дыҟан дзакәытә хаҵа ӷәӷәаз! Аха уажә дахьықәтәоу адунеи зегьы иара ирҭазшәа ихы имбо дыҟам. Уаангыл, ус узцозаргьы убап!
Қәҭиа инаицхрааит. Цәгьаԥсышьала аимҿаԥара аҟынӡа днеит. Дныбжьатәеит, иԥсы ааиҭеикит. Нас ԥыҭк дҩаскьан, Хьрыԥс иахь ибжьы ҩаиргеит:
– Ирышәшәа абыржәыҵәҟьа, ирышәшәа!..
– Хьрыԥс аччара далагеит, ибз кылҳәан ирбо.
– Ирышәшәа сымҳәеи! – Қәҭиа дааибакит. Дҩагылеит амахәҭа кны. Уи Хьрыԥс рацәакгьы дицәшәо дыҟамызт. Ҳак ааҿихын ашыҩҳәа уахь аҿынаирхеит. Хьрыԥс ибӷа абық аахгеит. Нас махәык ааикын иааиршәшәазшәа ааҟаиҵеит. Иҩызцәа ргәы иаиргарц акәын дызҿыз, аха знык дырԥыхьашәар ус доурышьҭуамызт. Ажьаӷьырҩага дкылырхра дыҟан, аха иабаҟоу арахь аҵла дқәупе. Қәҭиа уи днаиқәмақарит. Нас иҵагь хыхь дынхалан махәык аакны иааиршәшәеит. Ахәыҷқәа ҵаҟа инеибарҩит.
Қәҭиа иаҳәшьа хәыҷы хазы дгыланы иара иахь дҩаԥшуан. Акы лҳәарц лҭахын, аха макьаназ ҿылҭуамызт. Қәҭиа инапы нарыгӡаны ҳақәак ҿихын, абри Хәахәа илтәуп ҳәа уахь инаиршәит. Аха лара убри аамҭазыҳәан: – Қәҭиа, Қәҭиа! – лыбжьы ҩалыргеит.
– Қәҭиа, исҳәо уаҳауоу? Абни аҳақәа, увараҿ иҟоу, нана лзыҳәан, амахә ишамоу иҿых, нана илзаагап, – дааӷьаҵәыӷьаҵәит. Лнапқәа рхаханы диҵаԥшуа дгылоуп.
Қәҭиагьы иҭахын иан лзыҳәан аҳа бзиақәа алхны игарц. Аха уажәы дахьықәтәои урҭ аҳа бзиақәа ахьҿоуи рҟынӡа
анаӡара цәгьан. Ҵәаҳә хәыҷык ааирхиеит. Днаскьан уи амахә инаҿарԥаны ишҟа даахеит. Абар шьҭа егьигым. Иртырит. Амахә хәыҷы аҳақәа шҿоу ихиҵәашт, нас иан илзигашт, иан деигәырӷьашт, лгәы иахәашт. Иабантәи ааугеи, нан, лҳәашт. Иаҳәшьа хәыҷы дгәырӷьоит, дгәырӷьоит. Аха убри аамҭазы иҟалаз ҳәа акагьы изгәамҭаӡеит. Дзықәтәаз амахә ду ашшы аахган даманы аҿыланахеит. Уи хәарҽхьазар акәхарын, дазнымкылеит. Иҟаиҵахуаз, иҽалаирԥсит, аха уи абахәарҭаз... Данааԥш, иҩызцәа ихагьыжьуа ихагылоуп. Иаҳәшьа дыӷзыӷызуа дихагьежьуеит. Лашьазаҵә, ихьзеи лашьазаҵә! Уажәшьҭа ишԥарыԥсыхәои? Қәҭиа иԥынҵа аҟынтәи ашьа кылхәраа ацара иаҿуп. Зегь рылахь еиқәуп.
– Ухы уҩах, ухы! – Хьрыԥс дихагылоуп. Даарҳәны днышьҭарҵеит, ихы шьҭыхны. Аха ашьа рзаанкылом, еиқәтәом. Хьрыԥс чабражәк иман иааҭыхны Қәҭиа иԥынҵа инадикылеит. Ихы шьҭыхны иркуп.
– Иҟаҳҵара жәдыруама? Шәаала акәарахь даагап! – Инаиҵагылеит. Уаҟа иҿы рыӡәӡәеит. Аӡбаа иҿыкәкәа ицоит. Иаадрыцқьеит. ԥыҭраамҭак днадыртәеит. Қәҭиа деилууа дцоит.
– Аҩныҟа даагароуп, – иҳәеит Хьрыԥс.
Наҟ-ааҟ иҵагыланы рҿынархеит. Қәҭиа хәыҷык инапгьы ихьуеит, иԥынҵагьы какәчаан, иҟаԥшьшьӡа иҟоуп.
Қәҭиа иан усурантәи дмаацызт. Шьыбжьон аара хәыҷык агын. Аха ишыҟалах здырхуада, Қәҭиа иан аусураҟны илаҳаит иҟалаз зегьы. Амца лнаркит, лыла акамбо, лкасы лхаршәны дыҭҟьа даауан.
Ашҭа данынҭалаҵәҟьа дыԥшызар Қәҭиа икәшаны итәан иҩызцәа. Урҭ рхы ахьыргара рмоуа, иӡыӷә-ӡыӷәӡа инеиҿаԥшы-ааиҿаԥшит. Нас, иҩаҵҟьан, ахәаца-хәацаҳәа аҩны ашьҭахь ала инаваҵәин ицеит.
– Сышԥоушьи, иан, Қәҭиа, сышԥоушьи! Иухьзеи? Аҩны шәаԥырымҵын, аҩны шәтәаз ҳәа шәасымҳәази? Да исырбеи унапы?
Қәҭиа иарма напы ачра иаҿын. Иукыр ихьуан. Иӡамҩа цәӷәыхаа алаба ахьаҿыхаз ашьҭа анын.
Қәҭиа иан Хьрыԥс иакәын уажәы згәаӷ кны дагоз, аха дабаҟаз, ишьапы иҽаиргахьан. Қәҭиа уи данлыргәыбзыӷ, иҟалақәаз зегьы леиҳәеит. Иаргьы дизаӷьит, аха иара ҿиҭуамызт. Ашьҭахь, инапы касык ала иааҿалҳәан ихәда инахылшьит.
– Уаалеи шьҭа Шәарахраа рҟынӡа, ииҳәо ҳаҳап! – длыман лҿыналхеит. Хәахәагьы урҭ днарышьҭалеит дхәаԥхәаԥуа.
Шәарахраа ахьынхоз рацәак ихарамызт. Уи ари ақыҭан ҟазас дыршьон, ҳақьымк иаҟарагьы ҳаҭыр иқәырҵон. Иқәрахь днеихьан, аха иҟазара каижьуамызт. Анапқәа ҭаиртәон, иҿаиҳәон. Зегьы иара иҟны акәын иахьаауаз.
– Да исырбеи унапы, – иҳәеит уи, иҟалақәаз зегьы Қәҭиа иан ианиалҳәа.
Қәҭиа инапы ашьшьыҳәа инаимҵаикит. Шәарах иԥаҵақәа харшаланы, ибла гәаԥшьқәа наҟ инҭацалашәа днахәаԥш-ҩахәаԥшит. Иахьабалак инацәкьарақәа рыла иааиԥхьишьшьааит. Ихы ааирҵысит иахьыз изеилымкаазшәа. Аха нас ашьшьыҳәа днахеит наҟ-ааҟ иҩнапык рыла икны.
– Аа, – иҳәеит Қәҭиа, ихьзар акәхап.
– Умшәан, умшәан! Цәгьара ыҟам, ихҳәыцит ауп. Ибзиахоит...
Қәҭиа ихьыз уиаҟара ихьааимгеит, шаҟа иан ихьаалгаз аҟара. Ан лыхшара рзыҳәан иҟалымҵо иҟоузеи? Лара усура дцон, даауан, аха лгәы иҵхоз Қәҭиа иакәын.
Қәҭиа аҩны дыҟан. Иҭаркыз иеиԥш ашҭа дҭыҵыр азин имамызт. Абарҵа днықәтәон, дыԥшуан адәахьы, инапы ицламҳәа иаҵаргәаны, ихы ырнаа. Аха иҩызцәа ыҟамызт. Иҩызцәа ахьымаауаз игәы иалан. Есымша иаҳәшьа длазҵаауан, џьаракыр иббазар ҳәа, аха уи лхы лырҵысуан, мап ҳәа аанаргауа.
Ишԥагәхьааигоз Қәҭиа иҩызцәа! Зны-зынла убас дҟалон, акагьы агәхьаа мкӡакәа агәашә дныҭҟьар цәгьа имбо. Аха иан лгәы дасыр иҭахымызт.
Аха ҽнак, днаԥшызар, дара ахьынхоз ибжьысуаз агәарабжьара ибжьҟьа иҩны иаауан иҩызцәа, «рыҽқәа» ирықәтәаны. Аԥхьа Хьрыԥс дгылан, ихахәы ӡыбӷьыҭӡа, имаҭәақәа ишәҵаны. Уи иаамышьҭахь Ҭамшьа, Мыга, Қәҭа. Қәҭиа дахьтәаз дныҵхахеит, аха иан длыцәшәан иҽааникылеит. Дыҩны дырԥылар иҭахын. Урҭ шааиуаз агәашә иаадгылеит. Хьрыԥс иҽхырҳәҳәаны ашҭахь дааԥшуеит, егьырҭ рыблақәа кылыҳәҳәо агәашә икылԥшуеит.
Қәҭиа дгылан инапы иҟьеит, арахь шәааи ҳәа аанаргауа. Хьрыԥс ихы ирҵысит, уахь ҳазнеиуам, уахь ҳнеир уан ҳлыцәшәоит ҳәа.
«Шәымшәан, шәымшәан, уи акагь шәалҳәаӡом» ҳәа Қәҭиа инапы еиҭеиҟьеит, аха урҭ агәашә иҭамлаӡеит. Ус игылан акыраамҭа. Нас «рыҽқәа» инарысын, инықәхәаша. Ицеит. Шаҟа иҭаххазеи Қәҭиа убарҭ дыҩуа дрыцзар! Убри нахыс урҭ аауан есымшагьы, икылԥш-кылӡырҩуа, агәашә инадгылон, иазҵаауан ушԥаҟоу ҳәа, нас инахынҳәны ицон.
Қәҭиа иҩызцәа дахьрыламыз цәгьа игәнигон.
– Сзышәмышьҭуеи, нана, уахь, сара уаҳа аҵла ааигәара снеиӡом. Аа, ибымбари? – дӷьаҵәыӷьаҵәуан есышьыжь иан усура данцоз, аха лара илуамызт. «Изсыцәшәои сара, уаҳа акагьы сзеилымкаауа џьыршьома?» – дхәыцуан иара.
Уи аҽны амра каххаа иԥхон. Қәҭиа иан џьаргьы дымцаӡакәа аҩны дыҟан. Аҩны аԥхьаҿы аԥссара даҿын. Қәҭиа шәҟәык цәырганы абарҵаҿы дтәаны даныԥшылон. Ус даныԥшы, иҩызцәа зегьы еизаны агәашә ишадгылаз ибеит. Дҩыҵхахеит:
– Шәааи арахь, шәааи! – ибжьы наиргеит. Иангьы игәалҭеит, аха акагьы мҳәаӡакәа Қәҭиа днаихәаԥшит. Қәҭиа дԥырны дцарашәа, дгылан.
– Шәымшәан, шәымшәан, уи акагьы шәалҳәаӡом, – ибжьы ныҵакшәа инапы иҟьеит, дара Қәҭиа иан дахьырбаз хәыҷык иаарцәымыӷхеит.
– Шәааи, нан, арахь, шәааи! – Уажә Қәҭиа иан лыбжьы налыргеит. Уи Қәҭиа цәгьалаҵәҟьа игәы иахәеит. Иагьа умҳәан, уи илзеилымкаауа дыҟоума Қәҭиа иҩызцәеи иареи реизыҟазаашьа?
Хьрыԥс ашьшьыҳәа агәашә аартны ашҭа дааҭалеит. Қлаҷкәырк икуп, қьаадк ахаршәны. Егьырҭгьы уи инаишьҭалеит, рҽеилаҳәа-рҽеилаца.
Ашьшьыҳәа иааин Қәҭиа инаидгылеит.
– Ушԥаҟоу уажәы? Џьаракыр иухьуоу? Ҳара шаҟа иаҳҭахыз уажәраанӡагьы ааира?.. – ихәаԥшуеит, иазҵаауеит. Агәашә иҭыган иҟазҭгьы егьа еибарыҩрын, егьа ихәмаррын! ...Аҵла ашәшьыраҿы инатәеит.
– Абри ҳара уара узыҳәан иаагеит, уахәаԥши!. – Хьрыԥс икалаҷкәыр даахан агәҭа инаиргылт. Ақьаад иахаршәыз аахихит. Араҟа иҟан аҳа ҩеижьқәа, ажьымжәақәа ҭахә-ҭахәӡа, аҵәа ҟаԥшьқәа, атама ҟаԥшьқәа, алаҳа, – рыфҩы хааӡа. Иаԥхьа ақьаад ааиҵыхны инышьҭарҵеит.
Гәахәарак иман Қәҭиа, ииҳәарыз издыруамызт. Иангьы дырмыҵаҟьаӡеит. Дгылан дрыхәаԥшуан.
– Ҽазны машәыр ҟашәымҵааит, нан, машәыр шәмыхьааит. Аҵла шәықәымлан, шәмеисын, бзиа шәеибабала, убри ауп ҳаргьы иаҳҭаху, – лҳәеит лара.
Дара ҭынч уи илзыӡырҩуан...
Закан иикыз ашәҟәы наҟ инықәиҵан, адәахьы дындәылҵит. Абарҵа дныҵагылеит. Иаԥхьаҟа агәашә ахь днаԥшит. Ҭынчроуп. Амра ашәахәақәа ашәаԥыџьаԥқәа ирылԥхоит. Ашьац аҟны макьаназгьы аӡаӡа цәыкәбарқәа рхьынҳалан икәалыкәаџьо.
Иахьа мҽышоуп. Закан ашкол ахь дцаӡом. Ихала заҵәык аҩны дахуп.
– Ҳаанӡа аҩны утәаз, машәыр ҟаумҵан, аҩны уахылаԥшла, аҳәыс ашҭа иуцәҭымҵааит, ушәҟәқәа урыԥхьала, – рҳәан, иани иаби ашьыжь агәашә инҭыҵит. Урҭ иахьа ақалақь ахь ицон.
Еиҳараӡак араҟа злеишәа цәгьаз аҳәыс Ҷыӷра акәын. Уаҩытәыҩса иҳәатәы ханаҵарц агәы иҭамызт. Зны-зынла ахы ианааҭашәалак, иара ишаҭахыз ахы мҩаԥнагарц иалагон. Уажәы агәашә иадгылан, адәахьы иԥшуа. Знык агәашә изҭыҵгәышьар, иабаргәыз, адә ҟьаҟьара ду инықәымлоз ишаҭахыз! Агәашә аҭыҵра анагәалашәалак, ашҭа иҭагьежьуеит, иҭагьежьуеит.
«Аӡаӡа бар, ами рхны иазаазгароуп», – Закан днахәыцит. Иан ианакәзаалакгьы иаанылмыжьцызт крамҭакәа. Зны аԥш ажәпарақәа ыҵхны иазаалгон, зны ами рхны. Уи иаргьы ианыԥшны иҟан. Ҷыӷра Закан ахы наидшьыло, инаилахәмарыр
цәгьа иамбо аҽааҟанаҵон. Икшарашәагьы ахы шьҭацаланы инеинарбон. Аха Закан уи далахәмаруамызт. Знык акшара аурбар, идухаргьы уи иашьцылоит ҳәа иҽааникылон.
Закан агәашә аҿы даннеи, иара ахы ҩышьҭыхшәа, инаихәаԥшит. Ахы ҟәазӡа, алахь ҿашаӡа.
– Баша усыхәаԥшуеит, уи аҵкыс абра уҳәлар еиҳа иузеиӷьуп. Адәахьы ацара уҭахгәышьоуп, аха ишԥаҟасҵари, макьаназы уан уацырҵом. Насгьы уан ахш ҳзаанагоит, уаргьы иужәуеит, ҳаргьы иаажәуеит, – днацәажәеит Закан ибжьы аармаҷшәа Ҷыӷра. Иара гылан ус ихәаԥшуеит, ииҳәаз аҳазшәа. Ахы наҟьа-ааҟьеит, ма уара сеилкаа, саргьы схәыҷӡам уажәшьҭа, иаамҭоуп ашҭа сҭыжьра аҳәарашәа.
Закан агәашә аҟынтәи адәахьы днаԥшызар, Ҷыӷра ан агәарабжьара ибжьаланы иааиуан. Уигьы иареиԥш ахы ҿашоуп. Ашьыжь аҩызцәа ирылакны наҟ икарцахьан, аха аԥа анагәалашәалак, егьаџьара иҟазаргьы, арахь аҿаанахон. Нас агәашә инадгылон азаақьхәа ихәаауа. Усҟан Закан иаб уи хара иԥхаҵаны даахынҳәуан, аха аҳәыс Чыӷра ашҭа иҭагьежьуа, агәашә иадхо, мбатәын иҟанаҵоз.
– Уабацои арахь, уабацои арахь! – Закан уажәы уи ибжьы нақәиргеит. Иааҭгылашәа ҟанаҵеит, аха иааины агәашә инадымԥшылар агәы иамуит.
Закан лабак ааиԥшаан, днаҵаҟьеит. Ишаҭахымыз, агәарабжьара иныбжьицан, даахынҳәит.
– Закан, о, Закан! – убри аамҭазы агәыла ҷкәын Ныгә ибжьы ааиргеит. Урҭ Заканраа рҿаԥхьа акәын иахьынхоз. Рацәак еицәыхарамызт. – Уааи ҳахәмарлап!
Ныгә ианакәзаалакгьы маланыҟәажәк иман, уи анимырххоз аамҭак убашамызт. Закан уахь иҿынеихеит.
– Изакәи ари иҟауҵо? Иахьи?
Ныгә ималаныҟәа ҵаҟа икажьны, ашьҭахьтәи абарбал арыххара даҿуп.
– Абра џьара аԥсыԥ ацәцон, аха иҟасҵеит. Исҷабит. Уажәшьҭа акагьы амыхьыр ҟалап, – иаашьҭихын, инаиргылеит. Нас абарбалқәа нышьҭакшашәа иуит. Днарыс-ҩарысит. Еиԥхьытта икажьыз амаҭәахәқәа ааизикын, зымҩа иныԥхьеикит.
– Аҳа, уажәшьҭа иҟалеит, уаала, хәыҷык ҳаалеи-ҩеип адәаҟны...
Закангьы амаланыҟәа ақәтәара бзиа ибон. Ирыман ашҭа инҭыҵит... Амҩа нымҩахыҵ, агәарабжьара уахьыныбжьысҵәҟьоз, адәышкәаӷьаз шьҭан. Араҟа акәын есымша Закан иҩызцәеи иареи еизаны ампыл иахьасуаз, иахьыхәмаруаз.
– Закан, Закан! Уаангыли! – Ныгә ибжьы наиргеит Закан иахь. Закан амаланыҟәа дзықәтәаз ахьышәҭҳәа иааникылеит.
– Иҟалеи? – Закан амаланыҟәа иҽахакшәа ишьҭахьҟа даахьаҳәит.
– Иҟалеи? Ани шәыжә акәӡами, аҳәыс зҵаны игылоу? – Адәаҟны иҳәуа иқәыз ажәқәа рахь инапы наирххеит Ныгә. Убарҭ рзааигәарашәа хазы игылан жәык, аҳәыс иадгәыбзыӷло.
– Ҳажә, ҳҳәыс Ҷыӷра! Иаазгазеи араҟа? – Закан иааизымбатәбарахеит. Агәашә данҭыҵуаз цқьа иаимырку? Дшаҟьшаҟьеит. Ишԥаҭыҵи аҳәыс? Ан иамцәеи, уажәшьҭа иаԥсыхәоузеи? Ималаныҟәа ҵаҟа инышьҭеиҵеит.
– Ԥшьи, Ҷыӷра, ԥшьи! Ԥшьи! – уахь иҿынеихеит. Инапқәа еихьшьуа аҳәыс иаирбоит, иааигәара иааирц, аха иара ус ихәаԥшуеит, иагьеиҭаҵуам.
– Иҟоуҵазеи, Ҷыӷра, уара? Ҳашԥоушьи? Уааи арахь, аҩныҟа уаала!
Аха Ҷыӷра уи аҳауа иҟахызма. Закан дазааигәахошәа анаба, ан аҽаднарӷәӷәалеит еиҳагьы, аха нас инадҟьеит, иԥо-иԥо адәы инықәлеит.
– Ныгә, усыцхраа, абааԥсы, аҩныҟа икаҳцароуп, ан иаццар иацәыӡуеит, – Закан Ныгә иахь ибжьы наиргеит.
Закани Ныгәи, егьа аџьабаа рбазаргьы, Ҷыӷра ықәыргьежьаан агәарабжьара иныбжьарцалеит. Агәашә аҟынӡа иааӡарц егьрыгымкәа, Ҷыӷра атрымҳәа иааԥан, ихынҳәны агәарабжьара иныбжьҟьеит. Нас ан аҟны инеины, арахь иааԥшуа иагылеит еиҭа.
– Иҟоу удыруама, Ныгә? Ан ишацу ирхынҳәтәуп. Ашҭаҟынӡа иҳазнацар, нас ан арахь иоуҳашьҭуан.
Ан ишацыз, ишахыкәшоз, ишавагьежьуаз, агәашә аҟынӡа иаарцеит ҩаԥхьа Ҷыӷра. Ныгә днеины агәашә анааиртуаз аамҭазы, Ҷыӷреи ани рыхқәа неидыркылан, ахьышәҭҳәа иҩаҵҟьеит. Гәырӷьарак иатәнатәын, ишыҩуаз мацара, уаҳагьы иаарызнымкылаӡакәа абнаҟынӡа ицеит.
– Уаҟәыҵ, ахәылбыҽха ан иацаауеит, иацәыӡыр ҳәа ушәома? Ахш уеизгьы иажәхьеит, – ихәеит Ныгә.
Аха Закан аҳәыс ахьицәцаз игәы иалан. Аҽнынтәаракгьы дарҭынчуамызт. Агәашә шԥаанарти? Ишԥаҭыҵи? Мамзаргьы иамыркӡакәа дҭыҵу? Ишԥареиҳәои ахәылбыҽха иани иаби?
Ахәылбыҽха, Закан иани иаби еималаеиҿалаха ақалақь аҟынтәи иаахынҳәит. Агәарабжьара ианаабжьала, Закан днарԥылеит.
– Иҟоуи, Закан? Ишԥоухугеи иахьа аҩны? – инаиазҵааит.
Закан акыраамҭа имҳәаӡеит иахьа ихьыз, аха ашьҭахь илахь еиқәшьшьы инареиҳәеит иҟалаз.
– Егьоурым, уи ианакәзаалакгьы ан иацзар аҭахын. Уажәшьҭа ан иацзаргьы цәгьамызт, идухеит. Ангьы иамҵуа ҳәа рацәакгьы ыҟам, – иҳәеит Закан иаб, Закан игәы аарҟәандауа. Иан усҟан рацәакгьы ахылымҳәааит.
Ус, арахә гәарлеит иҭәы-иԥха, ибақьаӡа. Ҷыӷра ан иацны имаар ҳәа шаҟа дшәоз Закан? Аха ианиба, деигәырӷьеит цәгьалаҵәҟьа.
– Иааит, иааит! – ибжьы наиргеит аҩныҟа.
Закан егьа ҟаиҵандазгьы, ашҭа изҭамцалеит аҳәыс.
– Уаби уареи арахә напы рыдышәкылома? Умбои, шәыштәымуаҩыршьо? Урҭгьы аилкаара рымоуп... ԥшьи, ԥшьи! Ҷыӷра, ԥшьи! – лҳәан, Закан иан аҳәыс даԥхьо, агәашә дынҭыҵит.
Ҷыӷра, уи лыбжьы анаҳа, иналыхәаԥшын ашьшьыҳәа ан инадҵны арахь аҿаанахеит. Закан иџьашьаны дыԥшуан...
Ауҭраҿы сжыга ныҵарԥо абаҳара саҿуп. Адгьыл, аӡынразы зыԥсы зшьаз, еиқәаҵәаӡа иаарҳәны инеиқәысыԥсоит. Ашәырҵлақәа сынтәа заанаҵы ааԥынра иаԥылан, ибыбышӡа иҭагылоуп. Амрагь ԥыҭк ихалахьеит, уи иахылҵуа ашәахәа бырфынқәа ҟәандаӡа зегьы ирықәԥхоит.
– Саб, саб, ак уасҳәоит, – убри аамҭазы дхахаӡа, лыбла ӷрақәа лхаччауа, даасыдгылеит Хьыбла.
Саргьы абаҳара сааҟәҵын, ахәы сгәышҵа иныҵакшәа саагылеит.
– Убаҳауама? – днасызҵааит. Сбаҳа ахәы лнапы нахьылшьит, днасҿаԥшит.
– Ааи, сбаҳауеит, ибҭахыз?
– Акы усырбон.
– Закәызеи иара? Ибымҳәои?
– Уаалеи, иусырбоит. Уи сара иахьанӡагьы игәасымҭаӡацызт.
«Закәызеи абри ахәыҷы ислырбо, игәалымҭацыз арбан иахьанӡа?» – сбаҳа ныҵасырсын, слышьҭаланы сҿынасхеит. Хьыбла усоуп дшыҟоу, зегьы дразҵаалароуп, зегьы дрыхәаԥшлароуп, зегьы гәалҭалароуп. Ҭынч џьарак дузыртәом.
Ауҭра ҳанҭыҵын, амаҵурҭа ҳныҵагылеит. Уаҟа игылаз аҟәардә хәхәа саахан, снықәтәеит.
– Уԥшлеи, Ҵис иҟанаҵақәо убап. Сара Ҵис ас иҟоуп ҳәа сыҟамызт.
– Иҟанаҵозеи? – сара ҳацгәы ахьиаз ахь сынхьаԥшит.
Уи ҳмаҵурҭа аԥхьа игылаз ашьақарҵәа амҵан, ашьапқәа еиқәыԥсаны, аҽеиҵҳәашәа ииан. Амырхәага ақәыԥхон. Аҵыхәа уажәы-уажәы иаркәаталеиуан.
– Акагьы ҟанаҵаӡомеи, Хьыбла, ус ииоуп Ҵис, аԥсы ашьоит, – сҳәеит сара.
– Аԥсы ашьо џьушьоит, уахәаԥшлеи, шаҟа иаҩысҭаау убап. Ана изиоуи зугәахәуа? – Хьыбла дааины даасыдтәалеит.
Ҳмаҵурҭа иавагылоу акәасқьа ахыбраҿы аҵарақәа рацәаӡаны иаман. Уажәы убрантәи ҩ-ҵыск ҩалбааԥрын, ацгәы ахьиаз иҩахаԥрааит, иҷырҷыруа. Ацгәы ааҵԥеит, аха акгьы азымкыкәа иаахынҳәын, ҩаԥхьа иахьиаз аҭыԥ аҿы иааины аҽынканаршәит. Насоуп сгәы аназҩа уи хықәкыс иамаз. Аҵарақәа ҷырҷыруеит, иҷырҷыруеит.
– Иубама, папа, иҟанаҵаз, уи абанҭ аҵарақәа акырц агәы иҭоуп, – лҳәеит Хьыбла. – Наҟ иԥхасҵоит.
– Баҟәыҵ, иҟанаҵо аабап. Уи аҵарақәа азкуа џьыбшьома? Ус ирылахәмарырц агәы иҭоуп, – нлаҭаскит сара.
Дук хара имгакәа ҩаԥхьа ҵарақәак, еиҳа агәаӷьра злақәаз ракәхап, рҽыларҟәӡаны, аҿывҳәа, ацгәы ахы инықәсуама уҳәаратәы инахыԥрааит. Ҵис ҩышьҭыԥеит дырҩегьых, аха акагьы азымкит. Нас иҩуа ирышьҭаланы акыр инаскьеит. Анахь-арахь иԥшуа ашҭа агәҭа иқәгылоуп.
– Саб, саб, иакуеит, иакы! – Хьыбла ҭахак сылҭауам дахьгылоу.
– Уи бацәымшәан бара. Уажәы иазыруа бахәаԥшлеи...
Сара уи ацгәы саҵаҟьаны наҟ иԥхасҵар сылшон, аха сҽааныскылеит.
Убри аамҭазы аҽа ҵарақәакгьы рҽааибыҭаны, иааигәаӡаны аҿывҳәа инахаԥрааит, инахаҷырҷырит, угәы иҭақәоу ҳзымдыруа џьушьома, наҟ уца, баша мала уаҳмаҩаӡан рҳәарашәа. Урҭ ицо-иаауа мбатәын иҟарҵоз. Икны алақәа ҭырхуама уҳәаратәы, иааигәаӡаны ацгәы иаҿаԥало иалагеит. Ҵис знык-ҩынтә раҟара иааибаган, иԥеит дара рышҟа, аха нас акагьы алымшошәа абазар акәхап, – миаау, миаау! – ҳәа иҵәуо, ахы ларҟәны ҳашҟа аҿаанахеит.
Аҵарақәа шахыԥраац иахыԥраауан. Нас акгьы аналымша, аныҟәашәа аарццакын, иааины инаҳадгәыбзыӷлеит. Аҵыхәа наҳаднашьылеит, ахы наҳхьнашьит.
– Уара аҩсҭаарақәа уҵазаарын, Ҵис! Аха иубама иухьыз? – лҳәеит Хьыбла.
Ҵис дырҩегьых, – миаау, миаау! – аҳәан, иналыхәаԥшит. Аҵарақәа ахьазымкыз агәы иалазар акәхарын.
Инеин, агәы рҭынчны ахәышҭаараҿы инатәеит.
Нарықь дышнеиуаз дааҭгылан, иаԥхьаҟа ишьҭаз адәышкәаӷьаз днықәԥшит. Адәышкәаӷьаз агәҭаныҵәҟьа аҽеимырџаџа хьаца хыжәжәарак ықәгылан. Уи шаҟа ахыҵуа здырхуада, ашьапы зегьы кәамхьарха, еилаҳәыԥны иҟалахьеит. Уаҟа аԥхынразы арахә иртәарҭоуп, аԥша ҟәанда нархьырсуа рыԥсы ршьоит. Аха уажәы уаҟа иҭацәын. Анаҩсшәа агәарлара зҽыназызкхьаз жәқәак ықәын иҳәуа.
«Иабацеи абарҭ? Иабаныҵахәашеи иарамшкала?» – Нарықь игәы дынҭахәыцуа адәышкәаӷьаз днықәсит.
Адәышкәаӷьаз ахьаанҵәозҵәҟьа, аккара агәы илсны иааиуаз акәара уныҽԥынгылон. Нарықь уи днырын, акәара иаваршәны иҿынеихеит. Зны дааҭгылеит, дааӡырҩит. Акәара хәыҭхәыҭуа, ахаҳәқәа иахьрацәажәоз иахылҵуаз ашьҭыбжь ада акгьы уаҳаӡомызт.
Аԥсабара ааԥынра иаԥылон. Заанаҵы аԥхарра здызкылақәаз ашәаԥыџьаԥқәа аиаҵәара нархубаалон.
Амш ахәлара макьана ԥыҭк агын. Амра амшын ахь инҭагьалахьан. ԥша ҟәандакгьы леиҩеиуа аԥсабара агәҭынчра еиԥхьанашьшьаауан.
Аха Нарықь игәалаҟара аҽакӡан.
– Ҷыӷәа, Ҷыӷәа, Ҷыӷәа! – Нарықь ибжьы наиргеит, нас дназыӡырҩит. Ибжьы аҳар, џьара аҭак шԥаҟанамҵарыз.
Иааҭынчрахеит ҩаԥхьа, иууаӡа.
Абар иахьа ҩымшуп Нарықьраа рҳәа хазынахә, Ҷыӷәа ҳәа изышьҭоу, аҩны иҟамижьҭеи. Иахьца-иахьаа узымдырӡо, ашьарақәа аманы инылахәаша ицеит. Убри аахыс Нарықь тәамҩахәк ҟаимҵацт. Иахьеимиидац иҟоузеи? Аха уеизгьы, ишԥасымбари ҳәа гәыӷрак имоуп. Еиҳараӡак дызмырҭынчуа, иан даар ишԥалеиҳәои? «Уара уоуп сзықәгәыӷуа, ушырхылаԥшра уара иудырп», – лҳәеит лара, наҟ лабраахь данцоз. Џьара данцоз ианакәзаалакгьы иара иакәын зегьы знапы ианылҵоз. Иаб уеизгьы хҭацәыхак имамызт. Ашьыжь шаанӡа итрақтор днақәтәаны дныҵыҵуан, нас уахазны дкараха даагәарлон.
– Иумбаӡеи? – днаиазҵааит Нарықь иаб, иаха ианааилатәа.
– Исымбаӡеит, – аҭак ныҟаиҵеит Нарықь, ихы ларҟәны. Дахьеимдақәазгьы днарылацәажәеит.
– Уан даар, уажәшьҭа илаҳҳәозеи? Уан лакәзаарын ҳазынтәыкгьы ҳаибаркны ҳазкыз.
Нарықь иахиҳәаара издыруамызт. Иан леиԥш иахьгәцареимкыз акәу зегь зыхҟьаз?.. Уи аҽны акраамҭагьы агәашә иадхон иара. Ашьҭахь Нарықь ичуан иман данындәылҵ, иара
ыҟаӡамызт. Нарықь ибжьы иргеит, даԥхьеит, аха башан, ицахьан.
Нарықь игәалашәоит, уи жәамааҭк ҳәа, иан Кәыц Капыта имыхәҳаны ианаалгаз. Кәыц Капыта иҳәажәла бзиоуп ҳәа лаҳахьан.
– Ари жәбо ишәзаазгаз! – иан уи шаҟа деигәырӷьоз усҟан! Нас ахәыҷқәа реиԥш, хазы ахәы ҟаҵаны краҿалҵон, ахәыҷқәа реиԥш инҭагәаны асапын шәах иарганы илкәабон. Ашҭаҿы ианоурышьҭлак, игәырӷьаны иҟанаҵарыз аздыруамызт, иҩуан, иԥон, адәы ақәԥшра иазгәышьуан.
Нарықь уи ахәыҷрагьы игәалашәон, ақәыԥшрагьы.
– Ҷыӷәа, Ҷыӷәа! – рыбжьы анақәдыргалак, «ыҳ, ыҳ!» – ҳәа иааины, агәашә инадгылон. Ахы ҩышьҭыхны, исзууазеи аҳәарашәа, инаихәаԥшуан.
Нарықь иан уи напы адкыланы краҿалҵон. Ианыԥшынгьы иҟан. Ақьышә хачачаӡа, алымҳақәа хьадышьшьы, иазҳазыӷьеит, иҳәа наӡа-ааӡаны иҟалеит.
Ус ашьарақәагьы ариит. Зегьы рылаԥш убри иахын.
Ашьарақәа аныхбыџха, убраиаҟара иԥшӡахеит, рԥынҵақәа хашәшәала, ипатаз-патазӡа ран иацын, еибархәмаруан ишкәакәа-шкәакәаӡа.
...Нарықь дыштәаз дҩагылеит. Иеигәышә хәыҷы ааиԥшаан, дындәылҵит.
– Уабацои? – иаҳәшьа Қәеиза днаиазҵааит.
– Сабацахуеи? Џьара ҭыԥк здыруеит, ибдыруеи, убраҟа иҟазар? Уахагьы абнаҿы иаанхар, ирыхьуа здырхуада? – агәашә дынҭыҵит.
Иабгьы усҟан дныгәнысуа аҽаџьара аимдара даҿын.
Адәахьы илашьцан, аха ажәҩанаҿ ихыз аԥсҭҳәақәа наҟ инаскьацыԥхьаӡа, амза ахаҿы еиҳа-еиҳа илашаӡа иааԥшуан.
Нарықь уажәы акәара даваланы акыр днаскьеит. Нас даахьаҳәын, ачаирҭахь игаз амҩа данымлакәа, Баџьга амхы ахьыҟаиҵалоз ахь иҿынеихеит.
– Ҷыӷәа, Ҷыӷәа, Ҷыӷәа! – еиҭах ибжьы наиргеит.
Убри аамҭазы, рацәак ихарамкәа, иаԥхьаҟала амхырҭа иакәыршаз аандаҿы ыҳ-ыҳҳәа шьҭыбжьык иаҳазшәа дааҟалеит Нарықь. Дназыӡырҩын, нас уахь иҿынеихеит.
Амхырҭа уахьнаваҵәиуаз, аандаҿы, ҵыԥхтәи аҭырас ҩа ахашьшьы иахьыҟаз ажра агәаҩараҿы, агәамсам еизганы иҭажьын. Ахықә аҿы Ҷыӷәа ықәгылан, ашьарақәа аҵеибаҳәа. Уахынла араҟа имтәо иҟамызт, зегь рыла еиқәыршәан. Инцәыҵалар, уаҩы ибарҭамызт.
– Уабаҟаз, Ҷыӷәа? Иухьи? Изыҟауҵазеи абас? – Нарықь уи днадгылеит, иахьибаз дааигәырӷьеит.
Иара ахьгылаз иагьымеиҭаҵит.
– Уаала аҩныҟа, Ҷыӷәа, уаала! Сара соуп зегь зхароу, цқьа уныҟәсымгеит. Уаала, амла уамгеи, круҿасҵап!
Ҷыӷәа ахәацаҳәа Нарықь ишьҭаланы аҿынанахеит. Ашьарақәагьы уи инашьҭалеит.
Аҩны ианааи, Нарықь иан даахьан. Уи иҟалақәаз зегьы лаҳан, цәгьаӡа лгәы иалсны дыҟан:
– Угәы ишԥаанагои, Нарықь? Изцазеи абарҭ абрантәи? Кыр руҭозу? Ишақәнагаз урхылаԥшуазу?..
Нарықь ҿимҭӡеит.
– Нану, о нану... ҳамцаӡои?.. Ҳцап, нану, ҳцап!.. Аҩны дыҟазаргьы ҟалап Ҳараз уажәы... Ибдыруеи иахьа џьаракыр ибазар Гәыраз?,
Гәыраз аӡбахә иаҳаижьҭеи Алхас џьарак дазкуамызт. Дхыцәӡа, уажәы-уажәы, ианду амаҵурҭа абарҵаҿы аԥссара дахьаҿаз дналыдыххылауан. Ариабжьарак шаҟа зҵаарала дыхҭеикхьоузеи?..
– Уажә ҳаннеилак, ахәда ашаха ахаҵаны, уаҟа џьара икыдҿаҳәалахзар?.. Санабалак, адрым-дрымҳәа ишьҭыԥауа, егьа иҩны исԥыларын!.. – Алхас уажә зегь реиҳа дзызгәышьуаз убри акәын. Игәҭыха, ихәыцрақәа зегьы убри иазкын. Дарҭынчуамызт.
– Иааигазар иоуимышьҭуаз, уаҟа иззаникылахуаз?.. – анду лыбӷа ааиҵылхын, лмаҭа днаихәаԥшт. – Уантәи аранӡа изымаар ҳәа ушәозма?.. Уи џьара ишакәым заалымдарак иақәшәеит акәымзар, егьаџьара иҟазаргьы иаауан, нан... Иугәаламшәаӡои, аҩны ианыҟамалоз, убжьы анургалак, егьаџьара иҟазаргьы иҩны ишаалоз... Аандаҵәҟьагьы агәхьаа мкӡакәа атрымҳәа инахыԥон... Убри зыбз ала абас имҩасыз лыбз ада кәац анцәа илҿоумҵахын!.. – Алхас ианду, уи аалгәалашәацыԥхьаӡа, шаҟа лгәы иҵаххуаз аҟара дааицранаршәуан. – Лыбз еиҟәышьшьартә, изакәызеи инаҳзылуз!..
– Ҳцап, нану, ҳцап!... – дааӷьаҵәыӷьаҵәит Алхас, Ҳазар дрықәшәар Гәыраз иазкны жәабжь гәырхыҭхыҭгак реиҳәар шалшауаз агәыра игауан.
– Ҳцап нас... иудыруеи жәабжьк ааигазар... – лҳәан, Мыҷыҷ лҳәымсаг наҟ инышьҭалҵан, ашәқәа ныдылҵеит. Ианакәзаалакгьы абас иандәылҵуаз, абас рҿанынархауаз, – уара ара уҟаз, Гәыраз... ҳаанӡа ашҭа уҭымҵааит!.. – ибжьы нақәиргауан Алхас, ахы, алымҳақәа, абӷа ааиԥхьишьшьаауан. Гәыраз рыцҳа бла-бла инарыхәаԥшын, агәашә аҟынӡа инаскьаганы иаахынҳәуан, ииҳәаз шеилнакааз агәра дыргауа...
Ҳаразраа ахьынхауаз рацәак ихарамызт. Аҳабла ирзеиԥшыз адәышкәаӷьаз уахьынықәсуаз, агәарабжьара ибжьгаз амҷа ахьааихуҵәазҵәҟьа, иаша ргәашә унадгылауан. Рыҩны-ргәара – хар рымаӡамкәа инхон Ҳаразраа. Иашьцәагьы иаргьы уаахандеиҩцәан, уаареигәырӷьартә рҽыҟарҵахьан анхаранҵыраҿы. Алхас уажәы Ҳараз имашьына ашҭаҿы иҭагылазшәа аниба аԥхьырҵәҳәа дааигәырӷьеит. Иусқәа ааманшәалахарызшәа дназхәыцит.
– Уааскьа, нан, ала удсылап!.. – Алхас ианду агәашә аалыртын, ашҭа инҭалеит. Ала маҷк иаарыдҷыӷәҷыӷәлан, нас иҵыхәарышәшәауа аҽааиақәнакит.
Ҳараз иан, Мыҷыҷ дшылбазҵәҟьа рышҟа лҿаалхеит.
– Нан, Шьыкәа, ҳара уахь ҳнеиӡом, Ҳараз дыҟамзар... Ҳараз иоуп хара иаҳҭаху... – лҳәан, Мыҷыҷ лҽаанылкылеит.
– Иауазеи шәмааикәа, Мыҷыҷ!.. Ҳаразгьы дыҟоуп... рацәак ҵуам дааижьҭеи… – Шьыкәа дгәыкыҵәыкуа урҭ аҩныҟа иналыԥхьеит, рааира дазыԥшызшәа.
– Мап... ҳара абра ашәшьыраҿы ҳаатәап, Ҳараз дааиаанӡа... – Мыҷыҷ аҵәаҵла ашәшьыраҿ иамҵагылаз аҟәардә хәхәа
днықәтәеит, аԥшәмаԥҳәыс рацәак ауадаҩ даламҵацәакәа. Шьыкәа днахынҳәын, аҩныҟа лҿыналхеит Ҳараз диԥхьарц. Ҳараз аҩнашьҭахьҟа амхырҭахьы дыҟан, аҳәарақәа рзыҳәан аҭәа ирхуан.
Ус Ҳаразгьы дааит... Алхас, иблақәа ҭырхаха, уи дихәаԥшуан ацәажәара дахьаҿыз.
– Уи шыҟалаз бымбои, Мыҷыҷ... Наҟ санцоз убра итәан, ача ахьырҭиуаз, Уарча ҳәа иахьашьҭоу, ача аазхәақәоз инарыхәаԥшуа. Санаба, исыдгьежьыло, иҟауҵәуо иалагеит, аха исылшагәышьоз!..
Арахь санаауазгьы убра иҟан, ача иаасхәаз ԥыҭк амхны иасҭеит ирыцҳашьаны. Цәгьалаҵәҟьа иагын. Анкьа избахьаз абаҟахыз!.. Амашьына санынҭала, иҩны исышьҭалан, аԥси-аԥси еихьымӡауа, акыргьы исыцааскьеит, аха изахьӡо иҟахызма!..
Ҳараз иажәабжь данаалга, аӡәгьы ҿиҭӡомызт. Алхас ианду дналыдыӷәӷәалеит, Ҳараз иҵагь уи аӡбахә дналацәажәар шиҭахыз удырратәы.
– Убриашәа днатәааит Хаԥҭинагьы, закәызеи ҳназлалҵаз!.. Ҳараз, ҳара ҳаззааиз ҳуҳәарц ауп... Уаҵәы убрахь уцаны уҟалозар, џьара ишԥоумԥыхьамшәари, ауадаҩ уалаҳҵоит, аха ԥсыхәак амазар абрахь иҳазкылга...
Алхас ианду илҳәақәоз игәы ихьухьууа иҵагьежьуан. Дырҩагьых лара лакәын иани иаби раасҭа игәҭыха иахаҵгылауаз.
– Лыбз ада кәац анцәа илҿоумҵахын!.. Лыбз иахҟьаны закәытә хынҭа-ҩынҭарақәоузеи ҳназлаҳақәаз!.. – агәашә инҭыҵын, амҩа ааихҵәаны адәышкәаӷьаз ианаақәгыла, Мыҷыҷ лхы ҩаҳаракны Хаԥҭинараа ахьынхоз ашҟа дынхьаԥшит лҽаармышьцаны, гәамԥхара-ҟазшьак налынлырԥшын.
Хаԥҭина лыбз иахҟьаны ауп Гәыраз рыцҳа, иахароу, иахараму еилымкааӡакәа, аԥсҭазаара абырсҟак изыҳәашгашахаз.
Ҽнак Хаԥҭина, лыбла ҭакәаҳақәа ԥсеиԥсеиуа, Мыҷыҷраа ргәашә днадгылеит узылҿамԥшӡауа, лҽеихаршәны.
– Сықәынахит, ихашәҵом шәара, сықәнахит!.. Сыкәты ыҟамкәа, сыкәҷышь ыҟамкәа... изныкым, иҩынтәым, иуауаӡа
ҳказарма ишыҩнагылоу збоит... кәтаӷь шьаҭагә аасызннамыжьит... – даҟәыҵуамызт Хаԥҭина, иаалҿашәоз зегьы азылҳәауан Гәыраз. – Уажәшьҭак ианызба, ахәшә аҭаны ишысшьуа жәдыруазааит!.. – днақәмақарит, лхаԥыц ӷаӷақәа неихарыӷәӷәауа, Хаԥҭина.
– Хаԥҭинахеит, ариаҟара бҿы ацәа захыбхуазеи?.. Гәыраз акәымзаргьы быздыруамеи?.. Иҟоу зегьы ахҭныбҟьоит... ҳара ахааназгьы уи аҩыза изакәзаалак акы адҳамбалацызт!.. – Алхас ианду илаҳаз даараӡа ихьаалгеит. Аиашазы, дарбанзаалакгьы игәы иаанагомызт Гәыраз абас ҟанаҵап ҳәа. Аԥсыцәгьара шамахамзар иадрымбалацызт. Џьоукы-џьоукы рлақәа реиԥш ишԥыкәу, аԥсы ҵамҵамуа, атәым кәытҵара ихыланы ас шыҟанаҵауаз?.. Акәҷарақәагьы афону?.. Мыҷыҷ уи агәра лызгомызт.
– Хаԥҭина, бҩашьеит, уи ҳара ҳла акәымзар ҟалап... Ҳара ҳла ус ҟанаҵарымызт... изакәызеи исаҳауа!.. – Мыҷыҷ Хаԥҭина лажәақәа лгәы иҵаланы даршуан, аха инҭырҟьаҵәҟьаны лгәылаԥҳәыс иналҿалырхьыр лҭахымызт.
– Шәара шәла ауп, ахаҭаҵәҟьа!.. Уажә избама сара!.. Уаҳа сашҭа аԥынҵахьгьы изымбароуп!.. Ианызбагьы ижәдыруазааит ахәшә шасҭо!..
Хаԥҭина лҽаахыршәааны, деицаԥа-еицаԥо, леиԥка шьҭаҳәазо агәашә днадҵын, уаҳагь Мыҷыҷ дналызхьамԥшӡакәа днықәланы дцеит. Мыҷыҷ, иҟалҵара лзымдыруа, ԥыҭраамҭак ус дгылан, Хаԥҭина лхымҩаԥгашьа лзымбатәбараханы, длышьклаԥшуа. Нас, даахьаҳәын, ала аҩнаԥхьа, ашҭаҿы иахьиаз дназыԥшит.
«Уаангыл, уҿаршьыртә иҟасҵап сара, ус ухы мҩаԥуго уалагазар... Уара иуқәнаго сара иусырбап!..», Мыҷыҷ лхы рҵысуа днақәмақарит агәашә аҟынтәи.
Аҩны ари аус даараӡа аҭыӡшәа алҵит. Еимаркит, еиҿаркит... Алхас ихы кны дтәан... Иахара-иахарам Гәыраз аусқәа акырӡа иааилаԥаҭеит, ашашәеилашәа еиԥш, иаразнак иааузееилмыргауа.
– Ари ас иалагазар ҳҭахеит... наҟ иқәгатәуп!.. Закәызеи, мшәан, агәылацәа рыкәты-рыкәҷарашьаҭагә ааннамыжьӡауа излагаз!.. Уаангыл!.. Гәыраз, уара иуқәнаго – сара иузысыԥшаап!.. – Алхас иаб Хынтрыгә Гәыраз дазгәааны ихаԥыцқәа неихаирӷәӷәеит, илакҭа узҭамԥшӡо, иааҵыршәааны. – Хар амаӡамкәа ишыҟаз... шәгәалашәома, зынгьы, Хаҭԥҭина кәтышьаҭагә сымаӡамкәа саақәнахит ҳәа ҭаха анҳалымҭауаз?.. – Хынтрыгә ихшыҩ иаразнак убри иназцеит, дааилшаа-ааилшаауа.
– Ҳгәылацәа ҳалнахуазар, иазаауазеи ари аҩыза ала, наҟ иқәгатәуп!.. – Алхас иангьы, алақәа бзиа иаулбахуаз, амца нацралҵеит. Аҳәатәы анроу – Гәыраз аилкаара иашьҭадаз... рхы иааҭашәауаз азырҳәауан. – Ус ҟазҵо Гәыраз акәымзаргьы шәыздыруамеи... иҟоу зегьы ахҭнышәҟьауеит... зны ҳааԥеиԥшып!.. – Мыҷыҷ даалҟьан, урҭ ирҳәақәоз днаԥыҩлеит. Уи дахьиашақәазгьы ыҟан. – Шәгәаламшәои, усҟангьы даалаган, аҭыӡшәа лыршеит Хаԥҭина, аха Гәыраз акагьы ахараӡамызт. Ус ҟазҵауаз Шьаҭраа рлакәымсаӷ акәын, иҳәарҭалеиуа кәти-кәтаӷьи акы ааннажьуамызт. Аҩнқәа рышәқәа аартны иабар, иаамԥыхьашәауаз нышьҭнаԥаауан. Ашьҭахь, уи ахәшә аҭаны изшьыда зышәгәахәуа?.. Хаԥҭина лоуп, уаҳа дарбану?.. Уи дшыҟақәоу шәзымдырӡои?..
– Гәыраз акымзарак ҟанамҵаӡеит!.. Уи акагьы ахараӡам!.. Уи акәӡам иҟазҵаз!.. Хаԥҭина амц лҳәоит... Гәыраз агәаӷ лымоуп!.. – Алхас дааӷьаҵәыӷьаҵәит Гәыраз азыҳәан, ирҳәақәоз игәы иааҵаххны. Уи ус ишыҟамыз агәра диргарц иҭахын, аха дара уи иххәыцуа иҟахызма...
Зеиԥшра лаз Гәыраз рыцҳа!.. Алхас егьараан дубаргьы убри акәын дызцыхәмаруаз. Ашьапқәа хышкәакәааӡа, агәышԥы ҭыганы, аҽаҳаракны ашҭа ианҭагылоу унахәаԥшыр, угәы иаанагарын закәытә лоузеи Хынтрыгә изану ҳәа. Аха арахь, аҳаблаҿы Алхас ила ҳәа иашьҭан. Уи аҩыза ала ақыҭан аӡәгьы изанымзаргьы ҟаларын. Иаҵашьыцқәоз шыҟазгьы иеигәырӷьақәозгьы ыҟан.
– Ҳара уи азыҳәан ҳгәы ҭынчуп... Тәымуаҩык ишакәым арахь дыбжьалап ҳәа уацәымшәан... Уахашаанӡа ахухуҳәа ишуа ҳгәарабжьара ибжьоуп... ҳахьчоит.
Ари ас аӡбахә анырҳәауаз, Хаԥҭина лыблақәа нҵырхәны, лылахь неиҵалцалон, ирҳәауаз акымзаракгьы лгәаԥхомызт:
«Џьымбацқьеит, иазыруазеи Хынтрыгәраа ҽадажәк иаҟароу алаҳәындыџь, ргәараҭа иҭазза, абнара ҳаланхауашәа... игәаӷьны рашҭа узҭаларым...» – инарҿалырхьуан Хаԥҭина уи аӡбахә ахьырҳәауаз, хаара-ҟазшьак аҵаӡамкәа.
– Ус зыбҳәауазеи, Хаԥҭинахеит, Хынтрыгәраа рла уаҩы иԥырхагаӡам... – инлаҭаркуан, лажәа инаԥыҩланы. – Уи изԥырхагахаша иара дадыруеит... усҵәҟьагьы ахы еилагаӡам...
– Ахы еилага-еилагам... исгәаԥхауам сара уи ала... ианаасԥылалак, сышьҭахьҟа сҩагьежьны сҿынасхоит... абга еиԥш ауп сшахәаԥшуа. Ани аӡаӡымк иузнауа иалудыраахуазеи... агәра злоугауеи?.. – илҳәац еиҭалҳәауан Хаԥҭиа, илгәамԥхазгьы лгәаԥхараны дыҟамызт дунеихаангьы, аханатәгьы ус илҟазшьан лара.
– Гәы-ра-аз!... Гәы-ра-аз!.. – Алхас ибжьы акаҩҳәа адәы ианықәмыҩуаз ыҟаӡамызт. – Уааи арахь, уааи... ари убо!.. – анақәҿиҭлак, акагьы иазнымкылаӡо ишҟа аҿынанахон икаууа, иқәхысааны. Ишаҟьшаҟьо ахәыҷқәа ахьыхәмаруаз инарылалон, инарылахәмаруан. Ампыл инамҵасны инышьҭнаԥаауан, зегь еибарыҩуа ишьашьҭоу, амбаҿы инаганы инышьҭанаҵон. Атрым-трымҳәа ишьҭыԥон, иҟанаҵарыз аздырамызт. – Аферым, Гәыраз, аферым!.. – Алхас уи деигәырӷьаны ахы ишьышьуан, ахәда ишьышьуан, иааигәыдиҳәҳәалон иҽааларҟәны, инапқәа накәыршаны. Усҟан иаргьы гәыбзыӷханы ахы иднашьылауан, ишизыҟоу инардырырц. Ашкол ахьынтәи данаауаз, автобус дшааҭыҵлакҵәҟьа иҩны инеиԥылауан идгәыбзыӷлауа, нас ишәыра ааимхны, инаҿыҵакны, иаԥхьа иҩагыланы аҩныҟа аҿынанахон.
Аха ҽнак Алхас Гәыраз аҩны икыдҿаҳәаланы ианиба, даараӡа ихьааигеит, игәнигеит. Уи зегь зыхҟьауаз ауимдырхуаз, аха илшагәышьоз. Ауура ианалагалак днеины днадгылауан, аха изырҭынчуамызт. Ацуҭа-аҳабла зегьы уи абжьы ԥшаа-ԥшаауа иналыҩуан. Маӡа-аргама Алхас акырынтә иақәикхьан иауишьҭырц, аха аҩны ируамызт, ирҭахын ес-иҟалалакгьы Гәыраз акала иахьдырхәырц. Уи зҭашәаз арыцҳара аҭыҵра даараӡа иазыцәгьахеит. Амшқәагьы цон еишьҭаланы. Аха ҽнак иҟалаз атәоуп иуҳәаша. Иара аҩны даныҟамыз, иахәыцх
здырхуада, ашаха ааԥнаҵәан, ашҭа иныҭҟьаны ицеит, уаҳагьы рымԥан инеиуамызт, ашҭагьы иҭаломызт... Абарҭқәа зегьы игәалашәон Алхас уажәы, аха зегь реиҳа ицәыцгьахаз – иаалырҟьаны Гәыраз ашкол аҟынтәи данааи иахьиимбаз ауп. Иҳаздыруам иахьцаз, игәыҵалаз ҳәа мап ицәыркит иани иаби, аха иара, урҭ, рыгәра игомызт. Иҟалаз аиашаҵәҟьа ашьҭахь ауп Алхас ианеиликааз, аха Гәыраз илаԥш ахьынаӡоз иҟамызт. Гәыраз рыцҳа ҵааԥшаауа идәықәзар акәхарын, амла иаганы, атәым лақәа нацрыхауа, иаб иганы иахьоуишьҭыз. Убри нахыс Алхас Хаԥҭина лгәаӷ дыкны дагон, дибар еиҳа димбар еиӷьишьауан. Иҩызцәагьы данырбалак, гәаӷкрак иаруалуашо, рхаԥыцқәа неихарыӷәӷәаны иналзыԥшуан.
– Ишәыхьзеи, уара, шәуауаӡа шәызгылоузеи уаҟа?! – лхы ркьакьаны днарыхәаԥшуан лара.
– Гәыраз абаҟоу?.. Гәыраз иахьзеи?.. – инеицҿакны иналҿадырхьуан иҿабӷ-ҿабӷӡа иахьгылоу.
– Иалыздыраауазеи сара Гәыраз ахьыҟоу?.. Шәара ишәымдыруеи?!.
– Гәы-ра-аз!.. Гәы-ра-аз!.. – Алхас ишилшоз ибжьы ҩеиҵыхнн, аҳабла зегьы иналҩыртә ҿааиҭуан. Уаҳагь иҳәаӡомызт. Егьырҭ ҭынч-ҭынчӡа, цәыӡ дук змоу реиԥш, еиқәшьшьы иаагылон...
Зны Алхас иҩызцәа ус рыӡбеит, рҽааибаркны Гәыраз иашьҭаларц, иахьыҟазаалакгьы ирыԥшаарц, аха рхы ахьдырхашаз рыздыруамызт.
– Хара иҟазар изымаар алшоит, аха, ус акәымкәа, рацәак ихарамкәа иҟазар, знык иахьынтәиааз амҩа азылхыр, иаанҿасуам... – иҳәеит ргәыла бырг Кәынҵал иахьиазҵааз. Уи маҷк аҟара игәы арҟәандауан Алхас. Аха аҵыхәтәаны иаҳаз Ҳараз иажәабжь ҩаԥхьа гәыӷра-ҟәандак ааинаҭеит Гәыраз хынҳәыр шалшауаз аҟара. – Гәыраз еиԥш ала ҳацуҭа ибжьанамгалацызт. Еихҳәа-еиҵҳәа, иныхгыла, аахгылауа, ҳаит уҳәар, акагьы иазаанкыломызт, нхарак изаԥсамзаарыз... Хынтрыгә ус ҟаимҵар акәын... Ҵоуп, Хаԥҭина длызгәааит, аха... Хаԥҭина уеизгьы уаҳа ус лымаӡам, иахьахәлаанӡа џьара акы лыршалароуп...
– Хаԥҭина усоуп, даагылазар алақәа дрызгаган... Ладагьы ақыҭаҿ узланхари!.. Ақыҭаҿ моу ақалақь аҿгьы ирымоуп алақәа... Мардсоу ила зшьыда зышәгәахәуа?.. Лара лоуп, ахәшә алҭеит... Аҩны иахьнеиз, ауҭраҿы... ашьа аҿыҵуа, шаҟа рыцҳарыла иԥсызеи... аԥсы лыԥсхартә!.. – Ала бзиа акыр иаԥсоуп анхараҿы... ала умамкәа ушԥанхауеи, еиҳараӡак ақыҭаҿы... Гәыраз иацназгауаз ла ыҟамызт ҳҳаблаҿы...
Гәыраз аӡбахә, арҽхәаԥхьыӡ зымҳәауаз ҳәа аӡәгьы дубашамызт аҳабла иалахәыз ахьааидтәалауаз...
... Ианааилахәла, ажәҩанаҿ икәеицеиуа аеҵәақәа нкыдлеит иааикәаӷӷа. Алхас дмышьҭалаӡакәа, акыраамҭагьы деиԥхьхәыцаауа дтәан. Иан хазы аҩнусқәа дырҿын, лышьҭыбжь умаҳаӡо. Иаб газеҭқәак ааиган, еиԥхьырттаауа дыргәылаԥшауан, уажәраанӡа изанымхыцыз жәабжь ҿыцқәак дрышьҭазаҩуа.
«Излаишьҭамлазеи ианаанижьуаз?.. Аха ишьҭалазаргьы избада-изаҳада?.. Ишьҭаланы ишцоз ихәжәаны икаҳазар?.. Краҿазҵада?.. Инхьагәгәа, атәым гәашәқәа инарыдыԥшылауа идәықәзар акәхап... Алақәа зегьы рҽааидкыланы иара ҳаршәоит ҳәа иалагар, усҟан аҿы ааҭшәаанӡа ирҟәаҵраны иҟоума?.. Уаҩаԥшь-ламысдакгьы илаба рыхха днасуазар акәхап!..» маӡа-маӡа Алхас иаб днеизыԥшит, Гәыраз ыӡи уажәи рыбжьара иаби иареи гәыхьшәашәарак нарыбжьалазшәа ибон...
– Ушьҭал, нан, ушьҭал!.. – Алхас ианду аҭынчра ааилалгеит. – Ҳараз уаҵәы ақалақь ахь дцоит, амҩан дырҩагьых даанаԥшы-ааԥшып... иудыруеи џьаракыр имԥыхьашәар?..
– Еиҭаацәырыжәгахт уажәы... уаҳа шәаҟәымҵӡои убри аӡбахә аҳәара?! – Алхас иаб Хынтрыгә иҽаарымчны даацәажәеит, акагьы иламӡаӡошәа.
– Лыбз ада кәац анцәа илҿоумҵахын!.. Иҳамбари нас сынтәа шаҟа кәҷар хылхуа!.. Гәыраз акәын илԥырхагаз... ус лара дымсааит!.. – Мыҷыҷ илҳәац еиҭалҳәауан, аха аҩнаҿы рызынтәыкгьы цәыӡ дук змаз реиԥш акәын ишеилаз. Алхас иани иаби ирҭахымызт уи рҿыцны алацәажәара, иҟарҵаз шиашам егьа ихьааргозаргьы, егьа игәныргозаргьы.
Алхас данышьҭала, акыраамҭаӡагьы дызмыцәаӡеит. Уажәы-уажәы ибла иаахгылауан Гәыраз.
– Гәыраз, уааи арахь, ампыл ҳасуеит!.. – ибжьы анақәиргалак, атрымҳәа аанда инахыԥаны, ахәыҷқәа ампыл иахьасуаз инарылагылон, агәы хыҭхыҭуа, алымҳацәқәа кьацә-кьацәӡа.
– Гәыраз ҳара иаҳтәуп... Гәыраз ҳара иҳамазааит... Аҳа, Гәыраз!..
Гәыраз зны анахь иҩларын, зны арахь иҩларын... ампал анышьҭыԥауаз иууаӡа иԥаны иахьынҳалауан, нас иаҿыҵакны аҿынанахон, ахәыҷқәа зегьы иеибарыҩуа ишашьҭоу...
... – Нану, иабаҟоу Гәыраз, иабацеи?..
– Алыцәҳа иргазар акәхап, нан... аха иаап... тымитышак иҭамҳазар...
Уи аҭак аҟаҵара зылшоз иаб заҵәык иакәын, аха уи аҭак ҟаиҵаӡомызт...
Алхас дшыцәаз ӷьарԥ-ӷьарԥҳәа бжьык ацәа даалнахит. Дӡырҩит, деиҭаӡырҩит – акы ашә иадхауан, ашьапқәа надшьылауа. Уи ашә аартра ишазгәышьуаз ҩашьомызт.
– Нану, о нану!.. – ибжьы нҭикааит Алхас, ихы ҩышьҭыхшәа, ианду дахьышьҭаз ахь иҽынырхьанаашәа.
– Иухьзеи, нан?.. Ара сыҟами!.. – Алхас ианду ацәа лҽаалылхит.
– Нану, абарҵаҿы акы, ашә иадхауашәа, бжьык саҳауеит...
Алхас дҩагылан, ауадаҿы алашара каххаа инаиркит.
– Уаангыли, нан, саргьы сгылоит... – Мыҷыҷгьы деихеигәо дныҵгәагәеит.
Нас рҩыџьагьы азал иныҩнысын, ашә аартны абарҵаҿы алашара надыркызар, Гәыраз, анкьа ирбахьаз акәымкәа, ирыцҳахәха, ԥсы ахаӡамкәа ашә илагылан. Алхас, иҟаиҵара дақәымшәауа дахьгылаз, илаӷырӡқәа нхаҟәҟәалан, дааилшаа-ааилшааит, Гәыраз ашҟа ихымҽыцыз рыцҳашьара-гәыблрак наизцәырҟьан.
– Гәыраз рыцҳа, уаама?.. Уԥсы ҭоума?.. – дааӷьаҵәыӷьаҵәит Мыҷыҷгьы. – Амла уамгеи уара насыԥда!..
– Гәыраз ааит!.. Гәыраз ааит!.. – Алхас ибжьы ԥшаа-ԥшаауа аҳабла зегьы иналҩит. Иҭахын иара игәырӷьара рыбжьы
ақәдыргарц. Аха Гәыраз ҿнаҭуам, еиқәшьшьы, анкьатәи агәырӷьара ацәыӡны, аԥсы алӡааны, еиқәыхьшәашәа иаԥхьа игылан.
– Уаалеи, Гәыраз, уаалеи... круҿаҳҵап.,. амла уамгеи... Угәнаҳа рықәшәааит зыбз ала уара абас уҟалаз!..
Рызынтәыкгьы еиманы амаҵурҭахь иналбааит. Алхас иангьы дгылеит, иабгьы дгылеит, Гәыраз иахыкәшауа иахәаԥшуан. Гәыраз уажәы аблақәа еихмырсыӷьӡакәа Алхас иаб ихәаԥшуан, иузызухьааз сара цәгьарас, абас усызныҟәартә еиԥш ҳәа ианаҳәарашәа.
Гәыраз Алхас ианду иалҭаз афатә, амла ишакуазгьы, аҿахьы инанамгеит. Иааины Алхас ишьапы инаҵагьежьны иааҟуҵәуеит. Убасҟан, ахы ианынаҩаха, алашара инадибалеит аблақәа инарҭыҳәҳәыз алаӷырӡқәа...
– Умшәан, Гәыраз... уаҳа аӡәымзар аӡәы дулакьысыр зуам сара... аринахыс уареи сареи ҳаицызаауеит!.. – Алхас игәы иазымчҳакәа иааигәыдиҳәҳәалеит Гәыраз...
Дырмыхәеит Ҭаџьгәагәа арҭ аҳәақәа... Есышьыжь лыбжьы ҭагәаҩӡа, ишаашалак еиԥш, ашҭа инҭыҩуан: – Леи-бгеи ирыхәхаша!.. Зкәакәылах ықәӡааша!.. Ирбозеи абарҭ абраҟа?.. Зегь гәарԥсаны, зегь цәаӷәаны ишԥанкарыԥсеи, уҳәарауазеи, иԥшӡаҟәаҟәараӡа ишыҟаз!..
Аҽага аашьҭыхны ашҭа дынҭыҵуан, нас, иныԥхаҵаны, ирӷәаԥсаз адгьыл неиҟаратәуа, ргәашә аԥхьа ишьҭаз адә хәыҷы днықәлон дгәамҵхамҵуа, дшәииԥшьиуа, аха иааҟалҵоз зегьы мцурашаны иналԥыргалон лара лус нагӡаны дшынарԥырҵлак еиԥш...
Лгәы кыдырхит, лгәы ԥырҵәаӡеит Ҭаџьгәагәа арҭ аҳәақәа... Ианылзымычҳаӡалак, лгәылаԥҳәыс лыхьӡ ҳәаны ҿылҭуан, лыгәхьаа мкӡакәа: – Быԥсы иарҭааит, Шьакәа, изакәызеи аҳәақәа ҳәа инаныбҵаз, уаҩы иҳәатәы рмаҳаӡо, уаҩы иҳәатәы харымҵаӡо!.. Ас уаҩы ибахьоума, ҳарӷәыҵәит уаҩы ишиимбац ала, ҳамԥан уаҩ дзықәымло!..
Ҭаџьгәагәа лгәеибакра хҽуамызт.
Ари заҳауаз Шьакәагьы иҟалҵарыз!
– Анышә шәасҭап сара... шәаангыл!.. Изакәызеи иҵыргаз!.. Аԥыхьатәи ҳҳәақәа ас иҟаӡамызт, хара ицон, хара иныҟәон, уаҩ ԥырхага ирҭомызт... – лгәы дахаԥжәон ларгьы, рҳәақәа иҟарҵо аиакәымра иахҟьаны. – Наҟ иқәгатәуп, сыла иамырбакәа!.. – лхаҵа Ҳабыџь днеизаӷьит лҽааихыршәааны.
– Ҳәа ыҟаӡамкәа адунеи ианыӡаауа анцәа иҟаҵа!.. Аҳәақәа роуп узмыхәо акәымзар!.. – Ҳабыџьгьы ддыргәаахьан урҭ акырынтәы. Уҳәақәа угәыла ддыргәамҵуа иалагар, бзиара ахылҿиаауама? Иахьакәым укылрымгои!.. Уи Ҳабыџь ибзиаҵәҟьаны идыруан.
– Арҭ аҳәақәа шыҟоу шәымбои, дад... рыԥсы цәгьоуп... егьа рҿауҵаргьы рызхара ҟалаӡом... анышә рыжлароуп, анышә иҵхалароуп!.. Иарамышкахала зкәакәылах нҵәаша, абраҟа анышә рымжыр, даҽаџьара анышәжырҭа рмоуӡеи?!. Уи бацәымшәан, Ҭаџьгәагәа, бара... урҭ ирықәнагоу сара иақәсыршәап, дара ирзеилымкаауазар!... – днарықәмақарит Ҳаыџь иҽынхыршәааны, игәы иаалырсӡаны.
– Уажәы ақалақь аҿгьы аҳәақәа ыҟоуп рҳәеит сыҷкәынцәа, абгақәагьы ыҟоуп рҳәеит... – Ҭаџьгәагәа даацәажәеит, маҷк лҽаарҭынчшәа.
– Ишԥа, Ҭаџьгәагәахеит, нас ақалақьуаа урҭ рымч рықәымхаӡои? – дналазҵааит иаҳаз џьашьаны Ҳабыџь.
– Ирацәахеит урҭ уажәы, аха шаҟаҩы рымч рықәхарыда?.. Аха урҭ ус иаанрыжьуама... иқәрымхшеи... – нацылҵеит илҳәаз агәра гаҵәҟьаны.
– Наҟ иаҳԥырга, наҟ... ҳаилнахуеит умбаӡои?... – Шьакәа илҳәац еиҭалҳәон Ҭаџьгәагәа ианлаҳауазгьы, ианылмаҳауазгьы. – Аҳәажәқәа анҵаны иҳамоуп, ауаа раандақәа ҵжаауа, рынхарҭақәа ҵжаауа... урҭ зышьцылоу иаҟәыҵып ҳәа уҟоума? Уи усоуп... аӡәы даныхҭарклак, ҭахак ирҭоума... иҿаԥхьа инеины анышәжра иалагоит, ихароу ҳәа акагьы ыҟаӡамкәа... Анышәжра иашьцылоу, анышә рыжлароуп, рыԥсы ахьынӡаҭоу... рыԥхьарыҟәҟәарагьы ус имариаӡам... – нацылҵеит Шьакәа.
Адырҩаҽны рыҩбагьы ҟәҟәа дузӡақәак рхаҵаны дарҩагьых еиҭаакылсит инҭаҳа-ааҭаҳауа ирхаз рыҟәҟәақәа ршьымхқәа нарынҟьауа.
– Аа, Қәаҭа... уеиха абааԥсы... унеины абри агәашә аҿы угыл!.. Арахь иааумышьҭын, ҳарӷәыҵәуеит... ҳандырхом арҭ егьаҟаҳҵаргьы, егьаҳҳәаргьы... – дырҩегьых Ҭаџьгәагәа лыбжьы аагеит, ҽаамҭанык еиԥшымкәа, лмаҭа хәыҷы лхы наиқәкны. Ҭаџьгәагәа аҳәақәа дыхҭаркиижьҭеи лылахь шеиқәыц еиқәын, инеиҵыхны дымцәажәацызт.
Қәаҭа ахьышәҭҳәа аҽага ахькыдгылаз дназыҭрысит инкыдԥааны иҿынеихарц.
– Иаҳшьыр иҟалои, нану... иаҳшьыр?!. – игәы иныҵаххын, уахь дҩаҵҟьеит, акагьы дазнымкыларашәа, иҽаархаҵаны.
– Ҳаи, нан... анҭ ҳара иҳазшьуама?.. Ишьызароуп ирықәнаго, аха... Леи-бгеи ирыхәхааит, инаҟарҵазеи?!. Урыҵаҟьеи наҟ, урыҵаҟьеи!.. – лҽааихалыршәит Ҭаџьгәагәа.
Қәаҭа иҽага шьҭыхны агәашәаҿ днеиаанӡа, амжәаҵла ахьгылоу, дара еснагь ашәшьыра иҵатәаны рыԥсы ахьыршьалоз, дырҩегьых анышә шыржыц иржуан Ҳабыџь иҳәақәа, шьамханы иҭагыланы... адгьыл ирзыҵымхыцыз акы ыҵрԥшаауазшәа...
Анышәыжра иашьцылоу анышәыжра изаҟәыҵуама?! Ишԥарзуури, леи-бгеи ирыхәхааит!.. Ас мацара изцарыма, ишнеишнеиуа акы иахәламбгашеи, аха уаанӡа удыргәамҵуеит акәымзар…
– Миаау!.. Миаау!.. – егьараан иубаргьы Кәататраа рыцгәы ҿааихакык ҟанаҵомызт. Инаухәаԥшны ишҵәыуац иҵәыуон, угәы ҿнакаартә еиԥш, хьаа гәыҵхак иамырҭынчуазшәа. Уи иамыргәамҵыцыз аӡәгьы дыҟаӡамызт аҩнаҭаҟны, зегьы инархьынҳалон агәы ԥшаа-ԥшаауа.
– Ушаҟәыҵра џьушьҭ… есымша укьиуеит амла уакуашәа... Изумфои ани иумҵасыԥсаз?... Иуаҭәаушьом акәу?.. Мамзаргьы цасҳәа иаҳзууама, ҳгәы алакылуҵәаларц?.. – Кәатат
даақәҵәиааит. Ҭахак инаҭомызт иахьантәаракгьы рыцгәы. Икьиуа ишьапы инаҵагьежьуан, инахьынҳалон. Иара игәы ԥжәаны данаҵаҟьозгьы ыҟан:
– Аҵәуара зеиԥшроу: сара иусырбап!.. Уара уоума ҳара ҳҭынчра еилазгауа?!. Убжьада бжьы ыҟаӡамкәа... ҳгәы кылуҵәаӡеит!.. – днақәыҵәҟьеит.
– Миаау!.. Миаау!.. – иара ахы ҩышьҭнахын, ииҳәаз амаҳаӡазшәа, дырҩегьых абжьы ҩҭнагеит, аблақәа хыхәхәала, маӡа гәарҭак рыҵаҵәахны.
Ишԥазиури, змоурахә мыӡша! Анахь дцан, ишьҭалеит, арахь дцан, ишьҭалеит иҟуҵәыуо.
Иаҭахыз изеилкаауамызт Кәатат. Амла иакыртә ишыҟамыз агәра игон иара. Рызынтәыкгьы акранырфоз ахәы амҭакәа бзанҵыкгьы иаанырмыжьцызт.
Игәыԥжәара изнымкылеит Кәатат.
– Иусырбап сара иусырбап! – ахьышәҭҳәа дындәылҟьан, аца дынкыдыххылан, акалаҭ нҭиԥааит. Ацгәы азыҳәан дҟәындҟәындуан, ацгәы азыҳәан дмақаруан.
Дшааҩналазҵәҟьа, ацгәы ахәдаџьал ааикын, ишыԥаҭхалеиуаз, ашьапхыцқәа ркьакьаны ишымҩаннаҵоз, ахьышәҭҳәа акалаҭ нахаирԥеит, уажәшьҭа иахьынӡауҭаху уҵәыуала ҳәа днақәымчны. Хыхь ахәышҭаараҿы игылаз аҟәардә хьанҭагьы нақәиҵеит изаҵымҵуа.
– Миаау!.. Миаау!.. – акыр иҵәыуеит, акыр ихьит, аха иалшагәышьоз, акалаҭ иара иазхыршәҭуамызт аҟнытә, ианааԥсаӡа, агәы аныԥҵәаӡа акәхап, аҽааиқәнакит.
Амшага дуӡӡа ниасны, ахәылбыҽха, иан усурантәи данааи, илбаз лзымбатәбараханы лыҷкәын Кәатат днаихәаԥшит, лылахь нҵырхәны:
– Изыҟауҵазеи, нан, абри аҩыза?.. Аҽнышьыбжьон ас ацгәы акалаҭ иҵаркуама?!. Изырхурҟьазеи?.. Ацгәы ианакәызаалакгьы икьиуеит, ус анцәа ишеит, усоуп ҟазшьас иамоу... Амла иакны иҵәуо џьушьома?.. – наиаҭалкит лара.
Днеины акалаҭ аашьҭылхын, иноулышьҭит иаарыцҳашьашәа. Аха иара, ишааулышьҭызҵәҟьа, дырҩегьых, миаау, миаау ҳәа икьиуа иналышьҭалеит, ишыҟанаҵалац еиԥш.
– Ббома ишҵәыуо... абас мацара иҵәыуон иахьантәарак-гьы... сгәы ҵнахуан... – иҳәеит Кәатат иаахьаиршшашәа, иан илҳәаз даҿамӷьаӷьакәа. Иара иҟны амацара акәыз џьишьон иахьҵәуоз, аха уажәы иан лҟынгьы иҵәуон, агәы ҵкапуа, агәы нҭшьаауа.
– Миаау!.. Миаау!.. – ана инеины иҵәыуон, ара инеины иҵәыуон, аҭыӡқәа иныркыдыԥшыло.
– Убри убас абжьы ахьарго аҳәынаԥқәа шацәшәо удыруоу, Кәатат?.. Уи даараӡа аҳәынаԥқәа ацәшәоит... Насгьы, уи аҳәынаԥқәа анагәаламшәо, иҟауҵәуоит, ҳәынаԥжьык сфандаз ҳәа... Уаҳа изхаҵәуои зугәахәуа?... – лҳәеит Кәатат иан лҽаарҭынчшәа.
– Аа, усҭеит... иф шаҟа уҭаху... шаҟа узыфо!.. – Кәатат днеин ацгәы ахәы ааганы инамҵаиргылеит, абри ишԥазеиқәнамкри ҳәа дназхәыцны.
– Ҳаи, нан... уи аҳәынаԥқәа гәхьаанагозар акәхап... Аха иухоумыршҭын даҽакгьы – аҵәуара иашьцылоу, аҵәуара изаҟәыҵӡом... – наиаҭалкит лара...
Убри ашьҭахьгьы ацгәы шкьииц икьиуан... Кәатат иан дахьалакгьы иналышьклаԥало...
