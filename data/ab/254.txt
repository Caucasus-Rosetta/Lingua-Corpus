Ҳлитературатә хьыҵәцара

Ауаҩы иԥсихалогиа умашәа еибаркуп, иахьанӡагьы инагӡаны иҭкаам маӡа дук аҵоуп. Изхысҳәаауа, Шоҭа Аугьан-иԥа Ҷкадуа иԥсҭазаара далҵижьҭеи акымкәа, иҩбамкәа ашықәсқәа шҵхьоугьы, уажәы исцәыуадаҩуп иҟамзаара ириалтәу шҵабыргыхаҭоугьы, аԥсабара азакәанқәа ишреиуоугьы схаҿы аагра. Иҟалап ажәытәӡатәи акитаи философиа здунеи зыԥсаххьоу ауаҩы дызгәалашәо ыҟанакҵ дыԥсӡом ҳәа ирҳәахьоу џьара дуҳатә мчык амазар. Мамзаргьы иоура-иҭбаара днаӡа-ааӡаны деинааланы, ибла қаруақәа ҭынха, агәыкра рхыҳәҳәыло, ихы-иҿы лашаӡа, аразра рныԥшуа, иччаԥшь хааӡа аҟәыӷара злаз илафи, исамарҟәыли хеибарҭәаауа, иҭеиҭыԥши ицәаҩеи еилшәарак рымамкәа сгәынкылараҿ дахьаанхаз акәзар? Иуадаҩуп уи закәуҵәҟьоу насгьы иахьынтәаауа аҳәара. Амала, акы заҵәык сацәымҩашьо исҳәар сылшоит Шоҭа Ҷкадуа иҩызцәа Аԥсадгьыл аҵеицәа цәеи-жьла иԥсызаргьы рдоуҳа аԥсы ҭоуп дара зхылҵыз ажәлари рыԥсадгьыли ыҟанаҵ.
Иахьа Шота Ҷкадуа иԥсы ҭазҭгьы 80 шықәса ихыҵуазаарын, аха уи иԥсаҭа шкәакәахааит уаанӡа дцеит, аҟамзаара адунеиахь. Уажәы Шота Ҷкадуа имшира иадҳәалоу астатиа зҩырц санаҿу аамҭақәа исгәалашәо рацәоуп, аха араҟа зегьы узаарбуам аҟнытә еиҳа ихадароу аԥсҭазаареи ирҿиамҭақәеи рҟынтә иалнакаауеит ихазы 1997 шықәсақәа ииҩыз ивтобиографиа сыцырхырааны. 
Шоҭа Аугьан-иԥа Ҷкадуа диит 1932 шықәса август 20 рзы Кәтол ақыҭан Очамчыра араион анхаҩ нага иҭаацәараҿы. «Саб ҵара дук имамызт, аха ауаа бзиа дырбон, игәра ргон, ак анырҭахыз ҳаҩны иаауан. Ирҭахыз саб имч ақәхозар, дара раҵкыс деигәырӷьон.
Сан – Ҳаџьым-ԥҳа Гәышька – омашәа аԥсшәа лҳәон. Ҳаџьымаа аҿаԥыцтә ҳәамҭақәа рҿгьы аҭыԥ ду ааныркылоит, еиҳаракгьы аҭыԥҳацәа. Изхысҳәаауа лангьы лҿаԥыц бзиан. Абызшәа беиа, абызшәа цқьа лҿан. Уи аԥсшәа шылҳәоз аҳәара мариамызт. Издыруа аԥсшәа лара илыбзоуроуп ҳәа исыԥхьаӡоит, «ҳаԥхьоит Шоҭа Ҷкадуа ирҿиаратә биографиа».
Абаҩхатәра еицамк змаз ашәҟәыҩҩы, адраматург Шоҭа Ҷкадуа дзыҩниааз атрадициа змаз аԥсуа ҩнаҭа дуун, абжьыуаа рҿы мацарагьы акәымкәа Аԥсны еицырдыруан. Кәама Ҷкадуеи Хәыхәа Аҳашԥҳаи ирхылҵит, ирааӡеит хәҩеишьцәеи ҩыџьа аиҳәышьцәеи. Уи раԥхьаӡа иқыҭа Кәтол ашколаҿ аҵара далагоит. Уа аакласк данрылга иҵара ациҵарц даауеит Д. И. Гәлиа ихьӡ зху Тамшьтәи абжьаратә школ ахь. Араҟа абжьартаә ҵара аниоу, 1952 шықәсазы дҭалоит А. М. Горки ихьӡ зху Аҟәатәи аҳәынҭқарратә педагогтә институт. Далгоит 1956  шықәсазы. Шоҭа Ҷкадуа кыр шықәса инеиԥынкылан аус иуан агазеҭ «Аԥсны ҟаԥшь» аредакциаҿ, литературатә усзуаҩыс, аҟәша еиҳабыс, Аԥснытәи аҳәынҭқрратә филормониа алитҟәша еиҳабыс. Аԥсуа журналистк иаҳасабалакгьы Шоҭа Ҷкадуа  илиршаз рацәоуп. Уи исттиақәа иочеркқәа ифелитонқәа  ҳмилаҭ, газеҭ арлахҿыхуан, аԥхьаҩцәа аднаԥхьалон, аамҭа иақәҿнҭуан, ажәакала, дҟызан.
Аҩада зыӡбахә сҳәаз «Арҿиаратә автобиографиа аҟнытә иаагоуп «Акьыԥхьра салагеит 1948 шықәсазы, салагеит ажәеинраалала. Нас сиасит апрозеи адраматургиеи рахь. Аԥсуа драматә театр иқәнаргылахьеит спеисақәа: «Акасы», «ҳауа идагәада?», «Аԥсра аиҭаԥсра», «Ҩыџьа апоофессорцәа», «Ауаҩы нага», «Алоу дгәаауеит», «Акьанџьа».. Урҭ ықәдыргылт Шәарах Ԥачалиа, Азиз Агрба, Нелли Ешба, Хәыта Џьопуа, Михаил Мархолиа, Дырмит Кәартаа…»
Анаҩсангьы иацаҳҵап: «ҳауа идагәада?» анықәдыргыла – 1958 – 1964 шш. рзы. Сназыԥхьаз атеатрқәа ракәӡан, аха зегь рахь сзымцеит, «абӷа» смоуит, уахь ирызгатәын аԥсуа мелодиақәа, аԥсуа патреҭқәа, урҭқәа рнаҩысн абанкетқәа рзыҟаҵатәын, сара усҟан ҿыц аинститут сналагаз акәын, 22 шықәса ракәын исхыҵуаз, исзеиҿымкааит, ацхыраарасмоуит жә-театрк рҿы ауп сахьцаз. Ах ауҭ русура, рыхәмарра – сыԥсы ҭанаҵы исхашҭран сыҟам. Аурыс игәы аҭбаара убраауп иахьызбаз!.. (Калининград…) Усҟан ақырҭцәа ракәын Аԥсны зкыз усгьы Амузыка знысҵоз алентаҵәҟьа сырымҭеит аԥсуа радио аҿы. «ҭамара Ҭодуа илдырыр ҳамылхуеит!» рҳәон. Зыԥсаҭа бзиахаша Артиом Амқәаб ииулакь иӷьычны исиҭеит, иара иоуп амелодиақәа сзанызҵазгьы, усҟан уи уадаҩын, умаҵура уамырхыр ауан, уимоу, уҭаркыргьы ауан. Артиом Аџьыр-иԥа абас дсыхәеит, иԥсаҭа, бзиахааит. Ауаҩ гәыраз, ауаҩы цқьа иакәын».
Абарҭ даҽакгьы: «Спеиса «Алоу дгәаауеит» ала иқәыргылоу аспектакаль 700-нтә идырбан ахәаԥшцәа, Аҟәа, аԥсуа қыҭақәа, еиуеиԥшым асовет қалақьқәа 20рсценақәа рҿы. «Аҿа ԥсыуа спектакальк абриаҟара ицахьоу ҳамаӡам!» – иҳәеит ахадаратә роль ихәмаруаз Шәарах Ԥачалиа иҩуеит Шоҭа Ҷкадуа ирҿиаратә автобиографиаҿы».
Аԥсуа театр аҭагылазаашьа игәы инархьуан азоуп уи абас зиҩуа: «Атеатр змам – ишьахоу милаҭуп! Шьҭахьҟа ацара ҳаҿуп ҳаргьы. Убри апрацесс аанкылара аҭахуп, ихәыцуа ӡәыр дыҟазар.
Адраматә театр – аҟазарақәа зегь раԥхьа игылоуп. Уи амаҵ аурагьы ус имариам. Драматә театри амилаҭтә драматургиеи еицеизҳауазароуп, руак анкәадаха – иԥсыҽхоит атеатргьы адраматургиагьы.
«Чарирама» – аԥсуа сатиратә театр – 1972 шықәсазы еиҿысхаауеит. Сҩымҭақәа  рацәаны (зегь шәкы иреиҳауп) иқәнаргылахьеит. Урҭ рхыԥхьаӡараҿ иҟоуп қҭак змоу, убас аестрадатә ҩымҭақәа: аскетчқәа, аводевильқәа, асцена кьаҿқәа, аинтермедиақә ,афелитонқәа уҳәа. Ари аԥсуа театр хәыҷы 26 шықәса ҵуеит сара сҩымҭақәа рыла аԥсы ҭоужьҭеи. 1200 спектакль днрбахьеит аԥсуа хәаԥшцәа?» – иҩуеит «Арҿиаратә автобиографиақәа» автор.
Саргьы ранӡа исҳәахьоу ирыцысҵоит аԥхьаҩ дзырыччоз, дзырхәыцуаз, игха-иԥха имырхьааӡакәа иаахтны иазҳәоз нацәақәкыла изырбоз асатиратә театр «Чарирама» иазыскыз (1972 шықәсазы изҩыз) сыстатиа избанзар иахьагьы иаумаҷху «Чарирама» забашьуаз ауаа.
Аминиатиурақәа раԥсуа театр «Чарирама»  иқәнаргылахьоу 250 аспектакальқәа рахәаԥшхьеит 150 нызықьҩык инареиҳаны. Аԥснытәи аҳәынҭқарратә филармониа иаисуа ашәҟәқәа ирҳәоит:
«Аминиатиурақәа раԥсуа театр  ахьеиҿкаахаз, аус ауа иахьыҟалаз иҭабуп ҳәа шәаҳәоит. Избан акәзар, уи иаҳнарбо аспектакальқәа иҟарҵо акритика ҳусураҿы доуҳала ҳацқьаны ҳаҟазааар иацхраауеит, иҳагыу-иҳбзоу ҳдырбоит. Иҳауҳажьуа агхақәа ҳилдыркаауеит, ҳдырхәыцуеит, ҳдырԥхашьоит, ҳҭакԥхықәрақәа ҳараркуеит. Уа иҳаҳауа аччара баша чарам, уи сатиратә бџьаруп». Атеатр «Чарирама» иалоуп Асԥынтәи АССР аҟны зҽаԥсазтәыз артистцәа А. Ҭаниа, С. Сақаниа, В. Аблоҭиа, М. Зыхәба. Арҭ аԥшьҩыкгьы, ииашаҵәҟьаны абаҩхатәра еицамк змоу, ҳаԥсуа драматә театр аҿы зсценатә ҟазара шьахәла иаазрыԥшхьоу ааскьатәи абиԥара еиуоу артистцәа. Аха иаг убас акәзаргьы, иҳәатәуп аминиатиурақәа ртеатри адраматә театри зынӡа ишеиԥшым. Убри аҟнытә адраматә театр асценаҿы аԥсшәа араҟа инагӡаны иазхом, иаҭахын аҿыц аԥшаар. Адраматә  театр аҿы адиалог акраҵанакуеит, аха уаҟа аԥсихалогиатә гәеибафарақәеи, ахәыцрақәеи, афилософиатә хшыҩҵакқәеи зцу аҟаларақәа рацәоуп, ицәыргоуп еиуеиԥшым ахаҿсахьақәа иаадрыԥшуа аиҿагыларақәа, аконфликтқәа уҳәа убас иҵегьы. Аминиатиурақәа ртеатр аҟны, зегьраԥхьаӡа, ажәоуп акырӡа зҵазкуа. Автор ихшыҩҵак аазрыԥшуа иажәақәа ацәҟьара абла иақәшәо ихәмартәуп, аԥсы рхаҵаны иҳәатәуп.
«Чарирама» ахԥатәи апрограмма ҿыц ала иқәнаргылаз аномерқәа – аспектакальқәа асатиратә мцабз ргәылҟьо, иахьахьуа иақәшәо иҟаҵоуп. Убас иҟоу иреиуоуп, «Ҳаргьы ҳуаами, шәанаџьалбеит». Ара иаабоит ԥсымцқьала аус зуа, амал зырҳауа хәҳахәҭцәақәак рхаҿсахьа. Урҭ апакришкақәа хәыҵагәаны, насгьы раҟара рыцҵаны ирҭиуеит. Асценаҿы излаабо ала, урҭ рыԥсҭазаара ӷьычрала, аахәарыла-ҭирала еибаркуп. Убриоуп изықәгылоу адгьыл рыҵабгар ҳәа изшәо, изӡыӡо, аха «абга шнарцоз ауасва кьаԥа аҳәон» ҳәа иҟарҵо амҽеирақәа маҷӡак иадмхаргьы ирыҵыҵыр, ишақәӡуа шырдыруагьы, рҽырзеиқәыкуам, иӷьычуеит, даҽакала иуҳәозар, апакришкақәа рыхә раҟара рыцҵаны ирҭиуеит. Урҭ ррольқәа назыгӡо артистцәа, иҵабыргыҵәҟьаны, ауаа мцқьақәа рхаҿсахьақәа саркьеиԥш ицқьаӡа иаадырԥшуеит, рцәымӷрагьы узцәырырго иҟарҵеит.
Асцена-ҿы иаабо аизарагьы заҟа ҳанаҳшәозеи! Изҿуи урҭ ауаа? Аҭаҭын ахара! Уаҳа акгьы урҭ реизарагьы аҭаҭын ахара хьӡуҵар алшоит. Уаҳа акгьы рзыӡбом. Нахьхьи итәоу аиҳабгьы, дрыԥхьан иахьиго, ишбашоу аханатә агәра угоит. Иҟаиҵаз ҳара иҳаздырам, аха абри аизараҿы иамаҳхуеит ҳәа изҿугьы дырзыгәаӷьуам, избанзар, хыхьынтә дара иреиҳау аҽаӡәы деиҭеиҭар ҳәа ишәоит. Абри ахьеимаркуа аҭыԥ аҟны иааԥшуа ахаҿсахьақәа заҟа иԥсҭазааратәузеи! Нас иаҳԥымлаӡои ҳауаажәларраҿы урҭ рҩызцәа ау ҭацәқәагьы, арахь анапхгарақәа рҿы итәоу? Ааи, урҭ амҵақьақьаҿцәа, абиурократцә «акәацгьы ӡуа аҵәгьы мбылуа» ҳәа зҳәо ауаа ԥаршеиқәа роуп иҿаԥнаҽуа абраҟа ҳзыхцәажәо ахаҿсахьақәагьы.
Ҽырххала зҩымҭақәа ҭзыжьуа авторцәақәак ирықәкуп сышәҟәы адунеи абар ҟалом, иҭыҵроуп ҳәа асцена иқәгьежьуа иқәу ашәҟәҩҩ изкыу ацәырҵрақәагьы. Ари ахаҿсахьагьы автор баша ихы иауҭиҳәаах, аԥсҭазаараҿы ибозар акәхап!..
«Чарирама» аԥсҭазаар лаша иаԥышьклаҳәуа, иаԥырхагоу, аҵас бааԥсқәеи, иҽеим ашьцыларақәеи хырҳагеи, хәарҭареи злам ауаа рыцҳақәеи аҳарамқәеи ҿаԥызҽуа, изырҿаасҭо рҿиаратә коллективуп. Убри азоуп, хыхь ишҳәоу еиԥш, абзиабаҩцәа хыԥхьаӡара рацәала изаиоуз. «Чарирама» ақәҿиарақәа шамоугьы, иубоит акык-ҩбакгьы угәы еихьызшьуа, арахь зыриашара мариаз ҭыԥқәакгьы. Уи мҳәакәагьы узавсуам. Иԥсабаратәу, «Чарирама» ахаҭа акритика ҟанаҵоит, амҽеирақәа аанарԥшуеит, ус анакәха, уи ахы алымҟьо излацәажәо, излацәырҵуа, ԥсыс иахоу аспектакальқәа ӷәӷәазароуп, вбак рыдумбало иҟазароуп. Убасҟан ауп еиха ҿы ӷәӷәала ианцәажәо, иахьақәкыу ацәҟьара ианақәшәо, ажәакала, анаршә анхиахо. Абри аганахь уи иамоуп маҷк иԥсыҽу ҭыԥқәакгьы.
«Чарирама» аспектакль ақәыргылаҩ асахьаркыратә напхгаҩы Шә. Ԥачалиа ҳмилаҭ аҟазара гәадурас иамоу артистцәа дреиуоуп. Уи ибаҩхатәра аныԥшуеит «Чарирама» артистцәа рыхәмаррагьы. Аха, иага убас акәзаргьы, Қырҭтәылатәи ССР-и Аԥснытәи АССР-и жәлар рартист Шә. ԥачалиа «Чарирама» аҿы инапкымҭа иҵегьы иӷәӷәаны, исахьаркны, ираӡаны иаабондаз уҳәартә ахьыҟоу аҭыԥқәа уԥылоит. Аспектакль ҭыԥқәак рӡны артистцәеи автори рхала еизынхацәоит, еиҳа ииашаны иуҳәозар, ақәыргылаҩ, асахьаркыратә напхгаҩы иусумҭа маҷны ианыԥшуеит. Убри иахҟьозар ҟалап асценахьы рнагара уиаҟара узмеилаҳаша сахьақәаки (имариацәаны, ихыҭҳәааны иахьҳәоу аҟнытә) аццакреи ахьыҟоу. Зны-зынла артист С. Сақаниа иԥси-иԥси еихьымӡо дыццакцәаны дахьцәажәо, ииҳәо уаҳаӡом. Артист ииҳәо анумаҳа, имимика, инапҟьа-шьапҟьара уиаҟара уанаҳәом, иага исахьаркны дыхәмарыргьы зроль ҳирбо ихаҿсахьа зхаҭәаауам, адраматург ихшыҩҵак иацәыхарахоит.
Ашәҟәҩҩы иоуп атекст зтәу, аха уи ииҩуа зегьы асценатә ԥсҭазаара рызиҭом ақәыргылаҩ. Убри аҟнытә, сгәанала, Шә. Ԥачалиа ихәҭан аспектакальқәа ртекст иҵегьы еилиршәшәарц, ираӡарц. Ахәаԥшыҩцәа сырччоит ҳәа иахырҟьацәаны, увальгаризмра аҟынӡа илбаауа ажәақәа, аҳәоуқәа уԥылоит, џьарак-ҩыџьара. Иаагоуп ҿырԥштәқәак: «Аԥҳәыс лҵыгьрала», аҽанеиԥш акьыркьырра», уҳәа (ауаҩы изырханы), «иахьакәум ихиҵәоит» (аҳақьым изы). Аврҭ ажәақәа иԥшӡам, аестетикатә гьамадарамзар аҽакы уарҳәом.
Абасеиԥш иҟаз аҭыԥқәа рырҽеира зынӡа имариоуп, насгьы ҷыдала изыхәҭоу асахьаркыратә қәыргылаҩ иоуп.
Абраҟа иацҵаны иҳәатәуп «Чарирама» уажәшьҭа ишашәра ишәхьоу, иҭышәынтәалахьоу штеатру. Убри аҟнытә асцена иҵегьы ирхиатәуп, артистцәа ирҭахыуп дара ирнаало амаҭәақәагьы. Аҟазара убла иабоу аестетикатә гьама аҭаны архиара, аиҿкара, аханатәгьы акраҵанакуеит, ихатәроу зҵаароуп.
Аминиатурақәа раԥсуа театр «Чарирама» ашьақәгыларазы иаҳҳәар ҳалшоит ҳасценатә ҟазараҿы адаҟьа ҿыц аанартит ҳәа. Ари зегьраԥхьаӡагьы ибзоуроуп абаҩхатәра змоу ашәҟәҩҩы, адраматург Ш. Ҷкадуа. Иаҳҳәар амии аиаша, уи иҟынӡа аестрадатә литература, адраматургиа ҳамамызт, иаҳаздырамызт ҳхатәы бызшәала, иара иҟны ауп ахы ахьакыз. Аминиатурақәа раԥсуа театр аԥсы злаҭоу  Ш. Ҷкадуа исатиратә ҩымҭақәа рыла ауп. Аԥхьаҩцәа ибзианы ирдыруеит иажәабжьқәа, иповестқәа, ипеисақәа злаҩу абызшәа заҟа ицқьоу, имариоу, иласу, еихышәшәа ицо. Ари ашәҟәҩҩы ихаҭашьаратә ҷыдарақәа ируакыуп, ус шакәу аԥсуа литературатә критикаҿы изныкымкәа иазгәарҭахьеит. Ари ацәаҩа аныԥшит уи ари атеатр азы иаԥиҵо асатиратә ҩымҭақәа рҿгьы. Ш. Ҷкадуа, шәҟәҩҩык иаҳасабала, илаԥш ҵаруп, идунеихәаԥшышьа ҭбаауп, итематика беиоуп, аԥсҭазаара змырбзазо ажәытә цәынхақәеи аҿатә шьцылара бааԥсқәеи  еиламҩашьо еилыхха иаҳирбоит. Урҭ рҿаԥҽра иазкны иаԥиҵоит асатиратә ҩымҭ кьаҿқәа, иҟаҵо иухамшҭуа асценатә сахьақәа. Ҵабыргуп, урҭ хазы-хазы ишьақәгылоу, аха асценаҿы ҳанрыхәаԥшуа, ианҳаҳауа еилоу ҩымҭак акәны иҟалоит ҳгәынкылараҿы, насгьы иҳазгәакьоу, иҳацәтәыму еиламырсӡакәа алакҭа ҳҭадрыԥшуеит. Ш. Ҷкадуа абри ажанр аҟнгьы иԥшааит аформа ҿыц, амилаҭтә цәа ахеиҵоит, џьар-џьара аԥсуа жәлар рфольклор иазаигәоуп, аԥсуаа рыччара, рсамарҟәыл, рлаф, мизҩыдоу рҵәылхрақәа ҟазарала ихы иахьаирхәо ыҟоуп ихатә сахьаркыратә хәыцратә фармала.
Ш. Ҷкадуа аҩымҭақәа асиужет имарианы аҟаҵара дамароуп, аха уи амариара зынӡагьы имариам, уи ҟазароуп, аҵакы хьанҭаны, акыр ҳанаҳәо, ҳархәыцуа еиҿикаауеит исатиратә ҩымҭақәа. Ус шакәу ҳдырбоит аминиатурақәа раԥсуа театр ах-программакгьы еиҿҳарԥшыр.
Ш. Ҷкадуа «Чарирама»  азы ииҩуан апеисақәа ирыгқәоугьы акыкҿҩбак ыҟоуп. Ахәаԥшҩы иаразнак снапаҿы даазгоит, дыстәыстәуеит ҳәа иҳәошәа ахьыҟало ҭыԥқәакгьы ааԥшуеит. Урҭ рахәь иазгәасҭеит, араҟагьы иаазгеит ҿырԥштәқәак. Сгәанала, иаҭахымзар ҟалап сынтәатәи ашықәс закәу иаанагаз, иага ҳәа «Чарирама» (программа ҿыц ала) артистцәа ахьықәгыло ирҳәо аиқәыԥхьаӡарақәа зегьы. Автор ибла ҵаруп, иуирбоит, дкылаԥшны акәымкәа, иаахтны уацәымҩашьо ҳаԥсҭазаара иаԥырхагоу анегативтә цәырҵрақәа, аха еснагь ус дыҟам, маҷк аԥсҭазаараҿы иҟазаргьы, уеизгьы-уеизгьы атипра злам асахьақәагьы рыгәра ҳиргарц иҭаххалоит. Узақәшаҳаҭхом, сгәанала, даҳԥырхагоуп ҳәа аинститут иҭарҵаз, аспирантура иалдыргаз, насгьы идокторхаз ауаҩы итәы ахьаҳәо аҭыԥгьы.
Ҳаԥсуа ԥсҭазаара иадкыланы уахәаԥшуазар, иҟалап ииашамзар, ҳара уи аҟынӡа ҳамнеиц ҳдоукторцәа убасеиԥш иныҟәартә аҟара. Насгьы иаҳҳәеит ҳәа асҵәҟьа ихжәоу, игаӡоу адоктор дҟаларымашь! Иаҳҳәап ус дыҟан уҭыԥ дашьҭазаргьы, дышжәылоу аргама акәхарым?! Аҽа методқәк иԥшаарын.
Ажәлар зқьы шықәсала иаԥырҵаз ақьабзқәа зегьыҵәҟьа иахьатәи ҳаамҭазгьы иажәны иауҟахыу, абзиақәа рацәами, иаҳмаабуа наҟ икажьуа, ихәарҭоу, иҵоуроу ҳахьчалароуп, ҳадгылаҩызароуп. Араҟа зегьреиҳа амч ду амоуп асахьаркыратә  ажәа. Изхысҳәаауа ,урҭ ҳанрыхцәажәо даара агәаҽанызаара аҭахыуп. Ацәгьеи абзиеи иуадаҩу усуп еиладырҩынтыз аши-ахәӡи реиԥш рекилыҟәшәаара мариам.
Абарҭ асцена. Еидгылоуп ҩыџьа. Аҳәаха реибамҭо иаҿуп рҩыза ицәгьа аиҭаҳәара, ихыччара, ирџьара. Ус, иаалырҟьаны аҭел абжьы гоит… Уи иранаҳәоит зыцәгьа рҳәоз ауаҩы машәырла дышҭахаз. Уи акәхеит, иаразнак уаанӡа ирҳәоз зегьы аархаршҭны, 180 градус абзиарахь иаақәгьежьны дхазынан, дтатшьын, идлаԥса ҳҭахеит ҳәа аҵәыуара, аҽшьра иалагоит. Ари асцена бзиоуп, иаанарԥшуеит, иагьҿаԥнаҽуеит зышьҭамҭа зынӡа имыҷыц Чехов ихамелионраа иреиуоу, урҭ ирышьашәалоу ауҷаа. Аха асценаҿы урҭ «афырхацәа» рҩыза иҵәыуара  иахырҟьацәоуп, автор амыцхә дирҟаҵоит, аҵәыуара аритуал иахыччо аҟынӡа. Сгәанала, аԥсуа хаҵа (аҳәса ракәзар еиҭа даҽакыуп, усҵәҟьа азақьаҳәа дҵәыуом. Ахаҵа аԥсы дихамгылакәа ибжьы ҩыҭганы дагьҵәыуаӡом, илаӷрыӡгьы каиҭәом.
Абарҭ азгәаҭа хәҭақәа рыӡбахә ҳәатәыс иҟалаӡомызт аредакторра рызузар, еилыршәшәазар автор иматериалқәа. Аҩымҭа зҩызаалакгьы аредакторра еснагь иаҭахуп, уи ихымԥадатәиу працедуроуп ажәа сахьарк знапы алакыу зегь рзы. 
Аминиатиурақәа раԥсуа театр арепертуар иалоу аспектакальқәа еиуеиԥшым авторцәа иртәызар еиҳагьы еиӷьхон, арепертуар тематикала иҵегьы иҭбаахон.
Ашәҟәҩҩы, адрамтург Ш. Ҷкадуа абраҟагьы аус бзиа ҟаиҵеит, «Чарирама», артистцәа «злеибашьыша» бџьарла еиқәиршәеит, аха уи имацара ианажьтәым, ицхраатәыми. Театрки драматургки ҳәа заҳахьада?»
«Чприрама» уажәшьҭа ишәхьоу, зшьапы иқәгылоу театруп. Уи ахьамҭара аӡәызаҵәык, иага дыӷәӷәазаргьы, изышьҭыхуам. Насгьы материаллагьы ари атеатр иҵәегьы ацхыраара аҭатәуп. Аԥснытәи АССР акультура Аминистрра ари азҵаара еиҳа еиӷьны игәцаранакыруп, хәарҭара злыҵша хшыҩзашьҭра азнауроуп. Уи иаҭахыуп зхы иақәиҭу артистцәа. Ҩ-уск еилазыгӡо артистцәа, ҩ-театрк рҿы ихәмаруа, иага абаҩхатәра рылазаргьы, иаг рхы-рԥсы иамеигӡакәа аус руазаргьы, рымч ақәхом, имааԥсар ауам. Ааԥсара аҟазара ианыԥшыр, аҟазаратә темперамент хьшәашәахоит, асахьаркыра мчыдахоит.
Анегативтә цәырҵрақәа ирҿагыланы ақәԥараҿи, урҭ  рҿаԥҽраҿи иҟамзар ҟалап даҽа рҿиаратә коллективк «Чарирама» аҟара хырҳага зланы аус зуа. Абри абас шакәу арҵабыргуеит ахәаԥшыҩцәа уи атеатр ашҟа ироуз абзиабарагьы. «Чарирама» мацара поезиала ихыркыу ажәа ԥшӡам, баша чарам иахылҵуагьы, уи еибагоу сатиратә бџьаруп,
Изықәкыу ацәҟьара агәҭа иҭанаршәуеит, уаҩҵас ацхыраара аҭазар, иахаҵгылазар 
Шоҭа Ҷкадуа ипрозатә идраматургиатә ҩымҭақәа аԥсуа сахьаркыратә литератураҿы иналукааша аҭыԥ ааныркылоит. Уи иҵоуроу ифырхацәа излиааз аамҭа ахаҿра аадрыԥшуеит рмилаҭ цәаҩа рыманы, ԥхьаҟатәи абиԥаразгьы иҿырԥшыганы атеатр атәы ҳҳәозар, Шоҭа Ҷкадуа иеисақәа рыла акыр аамҭа иҽырбон, даҽакала ухаҿы иааугозар, ахәаԥшцәа гәахәарыла иаҭаауан, избанзар ,ҳауаажәларратә ԥсҭазаараҿы ирыгыз, ирыбзаз асаркьа еиԥш иднарбон. Абаҩхатәра еицамк змаз ашәҟәыҩҩы иажәа сахьарк – апрозаҿы акәыз, адрамтургиаҿы акәыз икылкааны – абзиаҿгьы иҳагу аҿгьы – ихысуан изықәкыз ацәҟьара ахҭа иҭанаршәуан.
Иахьа ҳауаажәларратә ԥсҭазаараҿы еиҳагьы даҭахуп Шоҭа Ҷкадуа иҩыза ашәҟәыҩҩы. Амала, угәы еихьнамшьырц залшом, уи илитературатә ҭынха ахьгәыгәҭажьу, иахьеидгалам. Сара ԥхьаҩык. ҭҵааҩык иаҳасабала агәра ганы исҳәоит Ҳмилаҭ литература хьыҵәцарак еиԥш ҳахәаԥшуазар ,убри зырԥшӡо, иуҿаҷҷо иҟазҵо ишреиуоу Шоҭа Ҷкадуа игәы, иԥсы ихәыцра ҵаулақәа ирылхны иаԥҵаз исахьаркыратә ҩымҭақәа.

Р. Қапба


