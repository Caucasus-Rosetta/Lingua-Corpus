 Жәлар рпоет

Жәытә-натә аахыс апоетцәа цәаҩала, ҟазшьала, излоу ауаажәлар рыҩнуҵҟа имҩаԥысуа ахҭысқәа, аԥсҭазаара иамоу аиҿыхарақәа, аиҿагыларақәа, азалымдарақәа, иааидкылан, адунеи ацәгьа-абзиа, аг-абза, уи агәырӷьара, алахьеиқәра еиҳа згәы-зыԥсы ианыруа, еиҳа иҵарны, еиҳа инарҵауланы издызкыло иреиуоуп. Урҭ рыбжьара еиҳа ирылыҳәҳәо, еиҳа збаҩхатәра ҭбаау, иҵаулоу арҿиаҩцәа-аҟазацәа раԥҵамҭақәа рҿы иаадырԥшуа аԥсҭазаара аеыҭ-мыҭқәак, акҿаҩратә ганқәак, ҭшәарақәак ракәым, рҽазыршәоит ауаажәлар злеибарку, излашьақәгылоу, ҷыдарас ирымоу рыхшыҩ ҭбаа-ҭыцә, рбаҩхатәра азкра, иахьеи-уахеи  рызхәыцра, рҵас-рымаӡа рыҵдыраара.
Алитератураҿ лассы-лассы иаабац-иҳаҳац абаҩхатәрақәа раасҭа уи аҩыза аҩаӡара змоу апоетцәа ианакәзаалакь ихьыԥшым, еиҳа зых иақәиҭу уаауп, раамҭа аҟыба-ӡыба, асса-мысса уҳәа усҟак  ирыдҳәалам, даҽа ҭакԥхықәроуп, даҽа рҿиаратә гәаҳәароуп итҟәаны измоу,  ихызхуа, ахра ҩаӡарахь ирыԥхьо.
Абас иҟан жәытә-натә аахыс, Гомер иаамҭақәа инадыркны, апоетцәа рцәырҵшьа, рырҿиаратә мҩа, рышьҭра. Абас акәхоит иахьагьы, уаҵәгьы.
Ҳаԥсуа литератураҿ акәзар, абас зхыԥхьаӡара рацәаҩым, инарылукааша дреиуоуп Аԥсны жәлар рпоет, апоет-академик Мушьни Таииа-иԥа Лашәриа. Абар 50 шықәса иреиҳауп уи ҳмилаҭ сахьажәа, ҳауаажәлар рдоуҳатә дунеи дырзааԥсоижьҭеи.
М. Лашәриа – дпоетуп, деиҭагаҩуп, дҵарауаҩуп. Аиашаз, уамашәа иубартә иҟоуп абарҭқәа зегь рҿы данқәыԥшыз ашықәсқәа инадыркны  илиршаз, ҳдоуҳатә ԥсҭазаара, ҳмилаҭ культура иалеигалаз. Урҭқәа ртәы иеицырдыруа ҳашәҟәыҩҩцәа, ҳакритикцәа, ҳҵарауаа аханатә изныкымкәа иазгәарҭахьеит, иналкаау астатиақәа, аусумҭақәа  рзыркхьеит. Ҳара ҳҿы мацара акәым – ҳанҭыҵгьы.
Абас амҿхак ҭбаауп, хырхарҭа рацәа амоуп Лашәриа инапы злаку, ирҿиаратә гәаҳәара ду ззикхьоу аус.
Иагьа убас акәзаргьы, ҷыдала иалкаан иазгәаҭатәуп Мушьни Лашәриа иԥсҭазааратә, ирҿиаратә мҩаҿы ихадоу апоезиа шакәу. Уи, иуҳәар ауеит, ихы инаркны ишьап аҟынӡа дпоетуп, идоуҳатә дунеи зегь поезиала еибаркуп, поезиала иҳәаақәҵоуп. Абри аганахьала араҟа иамҩаны избоит аурыс поет ҟаимаҭ Константин Бальмонт изку Марина Цветаева лажәақәа раагара:
«Если бы надо было дать Бальмонта одним словом, я бы не задумываясь сказала: «Поэт». Я бы не сказала так ни о Есенине, ни о Мандельштаме, ни о Маяковском, ни о Гумилеве, ни даже о Блоке. Ибо в каждом из них, кроме поэта, было еще нечто, большее или меньшее, лучшее или худшее, но еще нечто… В Бальмонте же, кроме поэта, нет ничего». 
Араҟа иҳәоу ажәақәа рыҵаулара, рымҽхак рацәак ҳаҿрыламгалакәа аԥсуа поетцәа, аԥсуа шәҟәыҩҩцәа-апрозаикцәа рырҿиаратә мҩа, рнапы злакыз ажанрқәа рыла ҳрыхәаԥшуазар, Д. Гәлиа инаиркны, аханатә аахыс, шамахамзар, дуԥылом апрозатә жанр аџьабаа азызымбаз, инарҭбааны знапы алакымыз аӡәы.
Ҳзыхцәажәо автор иабиԥара иреиуоу апоетцәа ҳгозаргьы – убас: том-томла иҭыҵуа шьардаҩы раԥҵамҭақәа рҿы еиҳарак аԥыжәара амоуп апроза – урҭ равторцәа раԥхьатәи рышәҟәқәа, реизгақәа шпоезиатә аԥҵамҭақәазгьы, ари ажанр иахьагьы рнапы шалакугьы.
Абасала, аҩада ишҳәоу еиԥш, урҭ зегьы инарҭбааны ицәырырго даҽакгьы рымоуп, даҽа жанрк аҿгьы иаԥшәымацәоуп. Ус еиԥш ала ҩ-жанр хадак ирылахәу арҿиаҩцәа зны-зынла еиҳа иахьаԥшәымацәоу абыкәу ҳәа ухы азҵаара анауҭауа, лак-ҩакрак узцәырымҵыр ауам.
М. Лашәриа иҿы ари аҩыза лак-ҩакра уоуам: уи знымзар зны апроза инапы алеимкит. Иуҳәар ҟалоит, ипоезиа ада ицәыриго даҽак  имам ҳәа.
Ииашоуп, М. Лашәриа деиҭагаҩ ҟазоуп – ари ажанр нап аиркит поет ҳасабла дцәырҵуа даналага аахыс. Аха, абраҟагьы, хадарала, поезиоуп иеиҭеиго. Зеиҭагара  иџьабаа ду аду иара Абиблиа («Ауасиаҭ Ҿыц») угозаргьы, убригь иҵаулаӡоу апоезиатә нырра амоуп.
М. Лашәриа  – аханатә қәҿиарала инапы рылакуп алитератураҭҵаара, акритика. Апоезиатә жанр ауп уи абраҟагь еиҳа иаликаауа, дзыхцәажәо.
Ажәакала, ишаабо, Лашәриа иԥсҭазаараҿ, ирҿиаратә мҩаҿы ихадоу аҭыԥ ааннакылт апоезиа, апоет ирҿиаратә мҩа.

*   *   *
Уажәшьҭа, абас аиԥш иҟоу зеиԥш згәаҭақәак рышьҭахь, иааркьаҿны акәзаргьы ҩбаҟа ажәа апоет ибиографиа – инысымҩа иазкны.
Мушьни Таииа-иԥа Лашәриа диит 1938 шықәсазы Кәтол ақыҭа. Апоет иаб, Таииа Қәыблыхә-иԥа Лашәриа – зхатә џьабаала, махәҿала зҭаацәара ду ныҟәызгоз уаҩԥсын. Иуаажәлар рыҩнуҵҟа  унеишь-уаашь ҳәа зарҳәоз, аҿаԥыц ӷәӷәа зҿаз, убри алагьы иалкааз аӡә иакәын. Мушьни иани иаби ирхылҵит аа-ҩуаак ахшара: ԥшьҩык аԥацәа, ԥшьҩык аԥҳацәа. Убарҭ рахьтә хәҩы-уаак иара иеиҳабацәан, егьырҭ – иеиҵбацәаз ракәын. Ахшара реиҳабы, Мушьни иашьеиҳаб, Даҭикәа Лашәриа, аԥырҩы, фырхаҵарала дҭахеит аҩбатәи адунеитә еибашьра аан, 1944 шықәсазы, Ленинград (Петербург) иацәыхарамкәа, иԥсыбаҩгьы убратәи адгьыл аҿы анышә иамадоуп, ихьӡи-ижәлеи зну абаҟа ихагылоуп.
Иқыҭа гәакьаҿтәи аа-шықәсатәи ихарҭәаам абжьаратә школ даналга, 1953-1957 шықәсқәа рзы Мушьни аҵара иҵон Аҟәатәи аԥсуа ҳәынҭқарратә педагогтә училишьче аҿы. Уи аныхиркәша, 1957-1960 шықәсқәа рзы иҵара наигӡоит Горки ихьӡ зху Аҟәатәи аҳәынҭқарратә педагогтә институт, афилологиатә факультет аҿы. Дрылгоит х-курск.
Аучилишьче, иара убас апедагогтә институт данҭаз ашықәсқәа раан М. Лашәриа напхгара рзиуан арҭ аҵараиурҭақәа рҿы иеиҿкааз, усҟантәи аамҭақәа рзы қәҿиаралагь аус зуаз алитературатә кружокқәа.
1960 шықәсазы апоет-ҿа дцоит Москваҟа, дҭалоит СССР ашәҟәыҩҩцәа Реидгыла иатәыз Горки ихьӡ зху Москватәи алитературатә институт, далгоит 1965 шықәсазы.
Абратәи иҵарашықәсқәа раангьы уи напхгаҩыс дамоуп Москватәи аԥсуа студентцәеи аспирантцәеи, аҳҭнықалақь аҿ инхоз аԥсуааи злаз ахеидкыла.
Иҵара нагӡаны Аԥсныҟа даныхынҳә, 1965-1967 шықәсқәа рзы аус иуеит агазеҭ «Аԥсны ҟаԥшь» аредакциаҿ. 
1967-1970 шықәсқәа рзы – ажурнал «Алашараҿ». 
1970-1974 шықәсқәа раан М. Лашәриа иҵара-дырра иациҵоит Горки ихьӡ зху Москватәи Адунеитә литература аинститут аспирантураҿ. Абраҟа афилологиатә ҭҵаарадыррақәа рыҩаӡара аиуразы 1974 шықәсазы қәҿиарала ихьчоит адиссертациа – аԥсуа поезиаҿ аепикатә жанр аҿиарамҩақәа ирызкны.
Иԥсадгьыл ахь  даныхынҳә, 1974 шықәсазы, аусура далагоит Д. Гәлиа ихьӡ зху Аԥсуаҭҵааратә институт аҿы. Ашьҭахь, акыршықәса еиуеиԥшым амаҵурақәа дшырхагылазгьы, убарҭ ирылагӡаны уи еснагь абраҟа аус шиуц иуеит – аԥхьа ҭҵаарадырратә усзуҩыс, нас – ҭҵаарадырратә усзуҩы еиҳабыс, 1988 шықәса инаркны иахьа уажәраанӡа абри аинститут Алитература Аҟәша данапхгаҩуп.
1974-1978 шықәсқәа раан Мушьни Таииа-иԥа аҳәынҭқарратә шәыҟәҭыжьырҭа «Алашара» даредактор хадоуп, 1979-1986 шықәсқәа рзы Аԥсны ашәҟәыҩҩцәа Реидгыла дахантәаҩуп, акыр шықәса рыҩныҵҟагьы уи Апрезидиум аилазаара далоуп.
2003 шықәса инаркны ҿыц иеиҭашьақәыргылоу Аԥсны ашәҟәыҩҩцәа Рассоциациа дахадоуп, иара убас дырредактор хадоуп иара иаԥшьгарала ҩаԥхьа зҭыжьра хацыркхаз апериодикатә орган – алитературатә газеҭ «Еҵәаџьаа», убас алитературеи, аҭҵаарадырреи, апублицистикеи ржурнал «Аҟәа».
1981-1991 шықәсқәа рзы Мушьни Лашәриа Аԥсны Иреиҳаӡоу Асовет дадепутатуп, далоуп Аԥсны Иреиҳаӡоу Асовет Апрезидиум.
1967 шықәсазы М. Лашәриа дрыдыркылоит СССР ашәҟәыҩҩцәа Реидгылахь. 1979-1986 шықәса рзы Аԥсны ашәҟәыҩҩцәа Реидгыла дахантәаҩуп. 1981-1991 шықәса раан уи СССР ашәҟәыҩҩцәа Реидгыла аревизиатә комиссиа аилазаара далахәуп. 1998 шықәса инаркны Лашәриа далоуп Урыстәылатәи ашәҟәыҩҩцәа Реидгыла. 2007 шықәса раахыс Адунеижәларбжьаратәи алитературатә фонд апрезидиум аилазаара далахәуп.
2005 шықәсазы, апоет-академик Баграт Шьынқәба иԥсҭазаара далҵит ашьҭахь  М. Лашәриа Аԥсны аҭҵаарадыррақәа Ракадемиа академикс далххоит. Уи хантәаҩыс дамоуп ақьырсиантә литература аԥсшәахь аиҭагаразы Аԥсуа уахәамаҿ иеиҿкаау Акомиссиа.
Акыршықәсатәи ирҿиаратәи иуаажәларратәи усуразы иаҭәашьоуп аорденқәа «Аҳаҭыртә дырга», «Ахьӡ-аԥша», Д. Гәлиа ихьӡ зху Аԥсны Аҳәынҭқарратә премиа убас еиуеиԥшым аиҳабыратә ҳамҭақәа.
2009 шықәсазы Аԥсны жәлар рпоет ҳәа аҳаҭыртә хьӡы ианашьоуп.

*    *   *
Мушьни Лашәриа раԥхьаӡа акәны иажәеинраала акьыԥхь абеит 1955 шықәсазы, иара абри ашықәсан зҭыҵра иалагаз ажурнал «Алашара» адаҟьақәа рҿы.
Уи авторс дрымоуп инарҭбааны аԥхьаҩцәа ирылаҵәаз апоезиатә еизгақәа: «Игарҵыз ажәа», «Агәыӷрақәа», «Абырфын ҩны», «Аӡы аҳра», «Арҩашқәа рышьыжь», «Ажәлаҟьаҩ», «Ахьтәы уасцәа», «Иалкаау», иара убас акритикеи алитератураҭҵаареи ирызку аизгақәа «Ажәа аҳәаақәа», «Ҳазлиааз», амонографиа «Иуа Коӷониа иҩымҭақәеи асовет аамҭазтәи аԥсуа еипикатә поезиа ажанрқәа рыҿиарамҩақәеи» (1979).
2008 шықәсазы хаз шәҟәны адунеи абоит Мушьни Таииа-иԥа ирҿиамҭақәа иреиҳау – иажәеинраалоу ароман «Аџьынџь».
Аԥсуа поетцәа рыбжьара Лашәриа дреиуоуп егьырҭ абызшәақәа рахьтә аԥсшәахь адунеитә классикатә поезиатә рҿиамҭақәа еиҳа инарҭбааны реиҭагара знапы алаку арҿиаҩцәа.
Уи ибзоураны аԥсынтәыла хаз шәҟәқәаны иҭыҵқәахьоу иреиуоуп: А. Пушкин иажәеинраалоу ироман «Евгени Онегин», М. Лермонтов ипоемақәа «Мҵири», «Аԥсыҳарам»,  Ш. Русҭавели ипоема «Абжьас-цәа зшәу» (аиҭага Русҭавели ихьӡ зху апремиа аҭәашьоуп), Џь. Баирон ипоема «Шилонтәи атҟәа», еиуеиԥшым адунеитә поетцәа ражәеинраалақәа еидызкыло аизга «Абиԥарақәа рашәа», И. Абашиӡе иаԥҵамҭа «Палестина, Палестина!», Г. Лонгфелло ипоема «Гаиавата изы ашәа», Ш. Петиофи иҩымҭақәа ралкаа, абашкьыр жәлар репос «Урал-баҭыр» уҳәа егьырҭгьы.
2004 шықәсазы аԥсышәала раԥхьаӡа акәны иҭыҵит Мушьни Лашәриа иеиҭагамҭоу Абиблиа аҩбатәи ахәҭа – «Ауасиаҭ Ҿыц».
Апоет ихаҭа иҩымҭақәа иеиҭагоуп еиуеиԥшым абызшәақәа рахь, урҭ акьыԥхь рбон тираж рацәала иҭыҵуаз ажурналқәа «Юность», «Дружба народов», «Звезда», агазеҭқәа «Известия», «Литературная газета», «Комсомольская правда» уҳәа рдаҟьақәа рҿы.

***
Ҳаамҭазтәи инарылукааша аԥсуа поетцәа ируаӡәку Рушьбеи Смыр изку «Апоезиа иазшоу, зыжәлар ирҵеиу» ҳәа хыс измоу инарҭбаау истатиаҿы М. Лашәриа иааигоит америкатәи ашәҟәыҩҩы ду, Нобель ипремиа алауреат Фолкнер иажәақәа:
«Да, хороших поэтов мало. Но мне кажется, дело не в трудности. Здесь необходимо сочетание призвания и душевного огня. Я и сам хотел бы знать, из какого материала состоит настоящий поэт» (У. Фолкнер. М., 1985 г., 324).
Арҭ ашәҟәыҩҩ ду иажәақәа рҿы, ишаабо, иҳәоуп зегьы: идгьылтәугьы ижәҩантәугьы. Аха, абри аамҭазгьы, иҵабыргны, азҵаара шықәгылац иқәгылоуп: иарбану, нас, апоет иашаҵәҟьа дызлыху, дызлашоу? 
Ари, аиашаз, жәытә-натә аахыс, апоезиатә сахьажәа ҭызҵаауа, уи амаӡақәа реилкаара иашьҭоу рзы зҭак нагӡаны иҟаҵам зҵаароуп – убас иҭаӡуп, убас иҭалаҳауп.
Мушьни Лашәриа ипоезиа ацәаҩа, аҟазшьа акәзар, араҟа иаҳԥылоит уамашәа иубаша акы: уи ҳлирикаҿгьы ҳепос аҿгьы ала-мала даҽа поетк изымгац аҩаӡараҿ дгылоуп. Дгылоуп аԥсуа поезиа аҿиарамҩаҿ иреиҳаӡоу аҭыԥқәа руак аанкыланы, Баграт Шьынқәба иеиԥш иҟоу ҳлитература ахаҭарнакцәа дуқәа, ҳпоетцәа – аклассикцәа дрывагыланы.
Аԥхьаҩцәа игәныркылаз, ҿырҳәалагь ирылаҵәаз иреиӷьу М. Лашәриа иажәеинраалақәа изыхҳәаау, иҳәаақәызҵо рымҽхак ҭбаауп, иҵаулоуп, формалагь акыр еиԥшымкәа иаԥҵоуп, шәыга рацәала иҩычоуп. Урҭ иргәылыҩуеит егьырҭ апоетцәа ирыламҩашьо, автор иҷыдара иатәу аинтонациа, ирылудыраауа аритм, астрофаиҿкаашьа.
Араҟа хадара руеит аԥсадгьыли ажәлари рԥеиԥш, рлахьынҵа рызҵаарақәа, абзиабаратә, апеизажтә, афилософиатә лирика, ацәгьеи-абзиеи ирызку ажәа, ақәыԥшра-аҿара, аидеал ҳаракқәа, арҿиаратә процесс уҳәа ртематика.
Ақырҭуа-аԥсуа еибашьра аӡбахә акәзар, иаҳхысыз ашәышықәсақәа 90-тәи ашықәсқәа инадыркны ари атема ҳлитература акыр ишанырыз еиԥш, инарҭбаау, иналукааша аҭыԥ ааннакылт  Лашәриа ирҿиамҭаҿгьы.
Ирныԥшуа анапҟазара ҳаракы, рҵакы, рпоетикатә ҷыдарақәа ҳрыламлакәа, иаҳгәалаҳаршәап апоет иажәеинраалақәа: «Алуқәа», «Ахаҳә аԥсра», «Абырфын ҩны», «Аӡы аҳра», «Аԥсны», «Аԥсҭҳәақәа рыхәмарра», «Ерцахә иқәиааӡом ашьац», «Сҭампылтәи аџьырмыкьаҿ», «Иаҿуп ажьҭаара Аԥсынра», «Жана иԥхьарца», «Аԥсны ашьанҵа аныҟоу», «Баҭаҟәа», «Ажәлаҟьаҩ», «Ауарҳалсҩы», «Баграт уахь», «Уԥа соуп, Ҟабарда», «Иԥшьоу, ихьыԥшым Аԥсынтәыла» («Умцәажәакәа еиҵых, Аԥсынтәыла!»), «Аԥсуа ӡӷабцәа», «Мҿеидарак саҵоуп…», «Абаҟа».
Арҭ ирыцуҵар ҟалоит зхыԥхьаӡара рацәоу егьырҭ ажәеинраала ҟаимаҭқәа. Дара зегьы ирызкны иҳәатәу, иазгәаҭатәу: М. Лашәриа илирика асовет система ақәҵра, иаԥыз аидеологиа аилаҳара шамахамзар ишацрамсыз, аханатә аԥхьаҩ игәы-иԥсы иртәны  ишыҟаз еиԥш ишаанхаз. Ари уаҩ агәахәара изҭаша афакторқәа иреиуоуп, иаанаго акәзаргьы: абаҩхатәра ҵаула, абаҩхатәра ҭбаа енагь аамҭак амацара иадҳәаланы изыҟалом, уи алшарақәа, аҳәаақәа  иаԥыз аԥынгылақәа, ацензура уҳәа рыла иузҭахкаауамызт. Ус анакәха, ас еиԥш иҟоу аҩымҭақәа енагь анарха рымоуп: ҵабыргыла, ԥсҭазаарала, ҩнуҵҟатә доуҳала еибаркуп,  автор ихаҭара, игәы-иԥсы иртәуп.
М. Лашәриа аԥсуа поезиа, аԥсуа лирика иалеигалаз аҿыцра, субиективтә лагамҭала, поетикатәла абраҟа ихациркыз иакымкәа-иҩбамкәа аусумҭақәа, адиссертациақәа рзкызар алшоит, – урҭ иахьагьы уаҵәгьы ҳмилаҭ  поезиаҿ ԥсҭазаара рымоуп.

х  х  х

Аԥсадгьыли ажәлари рыбзиабара, Аԥсынра аҭоурых, амҳаџьырра атема, аԥсуа жәлар аханатә аахыстәи рфырхаҵаратә мҩа М.Лашәриа илирика аидеиа хадақәа ируакуп, ипоезиа ашьа-ада зырныҟәо мчы-лшароуп.
Убарҭ иреиуоуп еиуеиԥшым аамҭақәа рзы иаԥҵоу, аҩадагь иаҳгәалаҳаршәахьоу ажәенираалқәа «Аԥсны»,  «Стампылтәи аџьармыкьаҿ», «Ани аԥеи реиԥш еиԥырҵуан», «Аԥсны ашьанҵа аныҟоу», «Баҭаҟәа», «Аҟәатәи аԥшаҳәа», «Аҩадатәи сцәаҳәақәа», «Иԥшьоу, ихьыԥшым Аԥсынтәыла» уҳәа жәпакы.
Абрахь, абри ацикл иаҵанакуеит ақырҭуа-аԥсуа еибашьра атематикала иаԥҵоу арҿиамҭақәа: «Нальчиктәи амитинг», «Уԥа соуп, Ҟабарда», «Аԥсуа ӡӷабцәа», «Аибашьра», «Ааӡаҩ лгарашәа» уҳәа жәпакы.
Убас, аԥсадгьыл иазку лирикатә аԥҵамҭа ҟаимаҭуп ажәеинраала «Аԥсны». Ари ҷыдала аҿар рыбжьара анырра змоу акоуп, ҩнуҵҟатә доуҳала еибарку, агәаҵахьтә ԥынгыларада иаауа шьҭыбжь ҵаулак, ныҳәашәак иаҩызоуп: «Анык лоуп сызхылҵыз, жәларык роуп сзыхшаз, Ҩ-бзиабарак сгәаҵаҿ наӡаӡа илашаз… Уара, са сгәадура, сыԥсадгьыл Аԥсны, Укыкахш ауп адгьыл  санызҵаз суаҩны»– иҩуеит автор. Дырзааҭгылоит Аԥсны аԥшӡара, уи аԥсабара ссир, еиҭаҳәашьа змам асахьақәа. Убарҭқәа  ирыԥшьны иқәиргылоит ажәытә ҳәамҭахь ирхоу азҵаара: «Исаҳә, уиҭахызма ихазыҳәа анцәа?». Ажәеинраала  хыркәшоуп аҵеии аԥсадгьыли реимадарала, реизгәдурала:

Исҭахуп сара гәыкала умаҵ зуларц,
Зқьышықәса умра шгыло збаларц,
Аԥсны ԥшӡа, – скәалаԥ хәыҷ, сымаӡа зҭоу,
Аԥсны ԥшӡа, сдунеи ду, са исгәыӷырҭоу.

Апоет илирикаҿ инарҭбаан дырзааҭгылоит ҳтәыла-ԥсадгьыл наџьнатәтәи аамҭа, изнысуаз амыҟәмабаратә мҩа, атәым сасцәа раара-рцара, урҭ рышьҭамҭа. «Рим еиԥш ҭоурыхла иҭәуп ари аган» – иҩуеит апоет «Аҟәатәи аԥшаҳәа» захьӡу ажәеинраалаҿ.
Ҳаԥсуа поезиаҿ, ҳлитература зегь аҿ еиԥш, инарҭбаау аҭыԥ амоуп амҳаџьырра атема. Ари ас акәымхар ҟаломызт алитература аныҟала, ианаԥҵаха аамҭазы. Жәлар рытрагедиа, рыхҭыс хлымӡаахқәа ирывсуа алитература - бзанҵык измилаҭ литературахом. Абри абас шакәугьы, Б. Шьынқәба еицырдыруа  иажәеинраала «Амҳаџьыраа ргарашәа» анаҩсан, аиашаз, иуадаҩын ажәеинраала ажанраҿ уи иавагылашаз ҩымҭак аԥҵара. Сара стәала, абас азуҳәар ҟалоит 1970 шықәсазы икьыԥхьыз М. Лашәриа иҩымҭа «Сҭампылтәи аџьармыкьаҿ». Лассы аԥхьаҩцәа ирылаҵәаз ари ажәеинраалаҿ убла дыхгылоит  агәаҟра бааԥс иҭашәаз, Сҭамԥылтәи аџьармыкьаҿ зԥа дызҭиуа ан: «Сыҷкәын иоуп, дсааӡеит снапала, Дал – Аԥсны ԥшӡа агәаны, сшәылахәаахәҭуам сара  сшьала, Дысҭиуеит имрианы». Угәы кылызҵәо, уеилазырӡыӡо ажәақәа, ацәаҳәақәа! Амҳаџьырра иазку алитератураҿ ана-ара рыӡбахә-ҳәоуп Кавказ иалцахаз, аԥсуа-аедыгьа ҳәсақәа, мшын нырцә иахьнанагаз, иреицәаз рымшқәа раан рыхшара рыҭираҵәҟьагь шрықәшәоз.  Ари ас шакәу аӡәгьы изамакуам, иуԥылоит ҳҭоурыхҩҩцәа русумҭақәа рҿы, аурыс мшын-уаа ргәалашәарақәа рҿы, аурыс сахьаҭыхыҩцәа раԥҵамҭақәа рҿы.
Абар, абас агәаҟра иҭашәаз, уаҳа ԥсыхәа змауз аԥҳәыс ала-мала ухахь иузаамго ллымшара илнаруа:

 Лԥа заҵә дихәаԥшуан, дуазыруан,
Мап, илбомызт даҽа мҩак,
Даазхәоз тәыс дҟаиҵон, илдыруан,
Аха имоурыз ча-ҿаҵак!

– Сан, бызцәажәои ҭырқә бызшәала,
Арҭ зынӡа аԥсшәа рмаҳаӡои?
Былаӷырӡқәа зцои еиқәҳәала,
Сан, аҩныҟа ҳамцаӡои?

Зда царҭа амам атрагьедиа, иреиҳау арыцҳара! Ажәеинраала аԥхьаҩцәа рыҩнуҵҟагьы, акьаԥхь аҿгьы ахәшьара ҳарак аиуит, арҵага шәҟәқәа рҿы ҳҿар зхысуа, ҿырҳәала игәныркылаз, асценахьтәгьы ирҳәо иреиуоуп.
Абри аамҭазгьы  савсыр сҭахым ари ажәеинраалахь иҟаҵоу ҽыԥныҳәак. Уи итәуп изныкымкуа М. Лашәриа иаԥҵамҭақәа иреиҳау ахәшьара рызҭахьоу В. Аҵнариа. Акритик ажәеинраалаҿ иаарԥшу ан иҟалҵо ашьаҿа, лхымҩаԥгашьа идимкылт, дақәыӡбеит: «Иагьа имарианы дылҭиргьы, уи ак иҭнылхуеит изакәызаалакь. Аха изылҭахузеи иҭнылхуа? Егьырҭ иаанхаз ахәыҷқәа рыԥсы еиқәлырхарц? Урҭ ажәеинраалаҿ иаабом. Нас лара лыԥсыжә алаҿылхырц?» (В. Аҵнариа. Абырҵкал. 1973; ад. 73-74).
Абас аиԥш иҟоу аҽыԥныҳәаҿ, сара стәала, иавсуп хадара зманы иҟоу: ан лгәыбылра. Ауаӷеимшхаратә ҭагылазаашьа ззыҟалаз ан дзанышәом лыбла шааԥшуа лыҷкәын заҵә амла даганы иԥсра, иҟамзаара.
Араҟа абиблиахьтә иаҳгәалаҳаршәар ҟалоит ауриацәа рыԥсҳа, рыӡбаҩ Соломон иԥсҭазаара иадҳәалоу хҭыск. Уи иӡбар акәхеит ҩыџьа аҳәса ирыбжьалаз аус. Ишьақәыргылатәын еимаркуаз асаби рыуа дызтәыз:  аҩыџьагь хаз-хазы сара соуп дызтәу ҳәа иқәгылан. Ԥсыхәа аныҟамла, Соломон иаҳәа ааҭихит, ишәымуазар асаби ҩыџьара деиҩысшоит, хәҭа-хәҭа дшәысҭоит ҳәа. Ахәыҷы дызтәымыз, дӡаны дызгахьаз уи дазыразхеит, аха дызтәыҵәҟьаз, залымдарала дызмаркуаз ан арҵәаа ҭлыргоит, дшеибгоу лара длымазааит ҳәа!.. Абри алагьы аӡбаҩ-аԥсҳа лакҩакрада ишьақәиргылоит дызтәыҵәҟьаз зыхшара иԥсы ҭазарц зҭахыз шлакәыз!..
Иҳанаҳәозеи ари ажәытә ҳәамҭа? Ԥсра-ӡра зқәым ан лгәыбылра, лыхҭылҵ иҟазаара ахьӡала ухахьы иузаамго ашьаҿақәа рыҟаҵара, иԥсы ҭаны иеиқәырхаразы илыхшаз мап ицәкра.
Ҳәарада, абри ауп ихадоу М. Лашәриа иажәеинраалаҿгьы. Уи аԥҵоуп аԥсихологизм иатәу дац-ԥашәла, емоциатә цәанырра ӷәӷәала, ажәа лыԥшаахла. Иаԥҵоуп ан лгәыбылра еиҳау акгьы шыҟам ҳасаб азуны,  ҳауаажәлар зҭашәаз ауаӷеимшхарахь ҳхьарԥшны.
Лысаби иҭнылхуа аԥарақәа ракәзар (иԥаразар), ҳарҭ иҳаздырам уи шнылхша: амҩа иантәалоу рыцҳак илҭоума, лҭахык илырхәоума, ма лара лыфатә-лыжәтә иазылкуама? Ишысҳәахьоу, абарҭқәа зегь араҟа ихадам, аҩбатәи аплан аҿ игылоуп, ихадоуп ан лгәыбылра: лысаби иԥс аиқәырхара, цәала-жьыла ихьчара, иаџьал ахырԥара.
Амҳаџьырра иазку даҽа аԥҵамҭак аҿы ҳауаажәлар анахыргоз амшқәа раан ирҳәоз ашәак иаҿганы апоет иҩуеит:

Агәырҩа хьанҭа изцәырҵуан
Сра стәыла хәыҷ аҵеи.
Ани аԥеи реиԥш, еиԥырҵуан
Аԥсуа жәлари Аԥсынреи…

Амилаҭ идеиа, амилаҭ аҟазаара, амԥсра, уи амҩаҿ ицәырҵуа ауадаҩрақәа рақәԥара, рнымшәара ирызкуп ажәенраалақәа «Аԥсны ашьанҵа аныҟоу» («Аӷа изы ицәгьаразаап»), «Баҭаҟәа» («Аԥсны ахьӡ анахыхыз – ажәытәтәи Аԥсны абџьар иҩахаз уа уакәын, Лыхны!..), «Аԥсуарахь» («Усызныҟәа, ишизныҟәо ахшара, уцәеижь салоуп, саҵоуп угәыҳәԥы»), «Амшын амацәыс хыҷҷалоит» («Амшын дуӡӡаҿ  урҭ уи ада ԥсадгьыл рымаӡам, иқәԥоит, зегь ззықәԥо, еилшәарада, рыӷба еиқәхозар, даргь еиқәхоит»), «Аҩадатәи сцәаҳәақәа» («Ахьҭа шәҽашәмыркын, снапқәа, аусура шәаҿыз, аҩадатәи сцәаҳәақәа, сыԥсадгьыл ахь шәыԥшыз!»), «Мышкызны саныҟамгьы», «Аԥсуа быргцәа», «Аҵеи уахь», «Уфатәи аҵарақәа», «Аԥсуа ҽқәа» («Ишәаны ирышьҭам аҳаԥқәа, ахра ишамкуагь ршьапқәа, Ахра-ҿҟьара дара аҿоуп… Ицәгьазааит амш, рлеишәагь цәгьоуп»). 
Ажәлар, аԥсадгьыл, ан – арҭ адунеитә поезиаҿ иреиҳаӡоу атемақәа иреиуоуп. Дарбан поетзаалакгьы урҭ дызрывсуам, игәы-иԥсы рымадоуп,  урҭ ирзимкыр ауам иреиӷьу ацәаҳәа ҳаракқәа, игәыбылра цаҳә-цаҳә.
М. Лашәриа илирикаҿ ан илызкуп акәымкәа-ҩбамкәа ажәеинраалақәа, уеимыздо ажәа ԥхақәа. Урҭ рҿы ҳабла дыхгылоит Аԥсны анҭыҵ, ахара, зҵарахьы иҟоу зҵеи игәхьаау ан («Сан бахь», «Ашьхардац»), аҩнаҭа ашҭа-агәара ирху ан-ааӡаҩ («Аҟәардә еицарса»). Аԥхьаҩцәа гәахәарала ирыдыркылаз иреиуоуп зықәрахь инеихьоу, аҩнаҭа ду зхагылоу ан-ааӡаҩ илызку ацәаҳәақәа:

Иажәит сара сан лнапақәа,
Рыҵа ҟәымшәышәым,
Иџьаџьоуп.
Ҳлааӡеит уи  ааҩык ахәыҷқәа,
Илбеит аџьабаа имаҷым!..

Аҩноуп ахәыҷқәа зегь ҳахьиз,
Иахьаҳдырыз анацәа рлакә-хаа,
Аҩноуп сара сан дахьажәыз,
Уа уан дахьажәызгьы аҩны акәхап!..

«Са сзыҳәа зегь реиҳа инасыԥуп сан санлыцу аҽны», – иҩуеит автор даҽа ажәеинраалак аҿы.
Иаҵоу адраматә ҟазшьала, агәбылрала, сара сгәаанагарала, ҳаԥсуа поезиаҿ ан илызку рахьтә ирылукааша ак ауп Лашәриа иажәеинраала ҟаимаҭ «Ацәашьы» – убас иҟоуп уи иунаҭо аемоциатә нырра, автор ҳҿаԥхьа ицәыриго асахьақәа, иҟам, здунеи зыԥсаххьоу иан лышҟа апоет иааирԥшуа ацәанырра ҵаула, агәыбылра. 

Ҳаизыӡырҩып апоет:

Сан, быгага – бынаур,
Бызқәа ҭыԥ сакәыхшоуп,
Разҟымзи ҳанеибгаз –
Ҳҭаацәа еиҵаҩҩы.
Уажә уа –
Ҳҳәаа асанӡыӷә иамадоуп
Быԥсҭазаара ззыбҭахыз,
Бзыҿҳәараз аӡәырҩы.

Уахынла, аҵх амитә анаҩуаз,
 Ҳааҵәа дуқәа бхы иҭарԥаны,
Бнеиуан ҳҳаҭгәынқәа рышҟа, игәырҩагаз,
Бхынҳәуан –
Икьаҭаз ацәашьқәа аркны.

Ҩ-мҵәыжәҩак исыбҭаз –
Руак ӷәыхуп, иҿыхуп,
Сшыбхагылаз ибхыҵит быԥсы…
Агәы исызҭоугьы –
Кәасҭха цыблаахоуп,
Иԥсит сара сыбжа – ба баныԥсы!

Абар ақалақь аҿтәи амш бааԥсқәа раан, зегьынџьара алашарақәа аныцәоу, цәашь аныҟам, апоет дыгәжәажәоит, иҭыԥ дакуам, иан лнышәынҭра еиқәылашьцоушәа игәы иаанагоит. Абарҭқәа раан лара илуаз-иҟалҵоз  ибла ихгылоуп:

Са сцоит уахь сышзахәо!
Уи асыркыроуп,
Лара ишалыркуаз еиԥш –
Жәытә натә ишахәҭаз!..
Сахьнеиуа аҵх бааԥс иалыҩуа бжьык ауп:
«Са сакәым игәхьаау,
Уа умҩа лашаз!..»

Ақалақь ду аҿ, аурҭ бааԥс анасуа,
Адыд, амацәыс, аҵх аныбго,
Сзыцәом, сызтәом! –
Имцабызны исхысуа –
Сахьиз ахь,
Сқыҭахь ауп рымҩақәа ахьго!..

Еиӷьны, еиҳа игәыҿкааганы излоуҳәарызеи?
Иналкаан иазгәаҭатәу ак ауп иаҳхысыз ақырҭуа-аԥсуа еибашьра сахьажәала аԥхьаҩцәа рабиԥара рызнагараҿ апоет-апатриот, аԥсадгьыл агәыбылҩы, уи азышәаҳәаҩ-аӡыргаҩ Лашәриа илиршаз акырӡа ишырацәоу. Ишаадыруа, ишеибагоу абри ахҭыс иазкуп уи иаԥҵамҭа  иажәеинраалоу ароман «Аџьынџь». Аибашьра еилгеижьҭеи, абар, ҩеижәашықәса рахь ишыԥшуагьы, макьаназы абри аус аҿы (ԥшӡалагь анцәа иҟаиҵааит, аха),  изаҳӡарызеи, уи иаваҳаргыло ҩымҭа ҳамам – убас иҟоуп уи аҵакы, уаҟа иззааҭгылоу ауаӷеишхаратә хҭысқәа рдунеи. Абас еиԥш иҟаз аепос ҩымҭа ду аԥызҵаз апоет илшон ажәеинраала ажанр аҿы уи атемала усҟак иҽимҟьаргьы. Аха ус акәымхеит: иаԥиҵоит ҩажәижәаба жәеинраала инареиҳаны жәлар рфырхаҵаратә қәԥара, аибашьра иацу еиуеиԥшым амыҟәмабарақәа рыӡбахә зҳәо агәҭыхатә жәеинраалақәа. Урҭ рахьтә иҟоуп аибашьраан иаԥҵаз, убас аибашьра анеилга раԥхьатәи амшқәа инадыркны ииҩуаз арҿиамҭақәа. 
Араҟа иҟоуп апоет хаҭала дызлахәыз «Нальчиктәи амитинг» иазку аԥҵамҭа инаркны, аибашьрашьҭахь иҩу, агимн ҟазшьа змоу «Иԥшьоу, ихьыԥшым, Аԥсынтәыла!» аҟынӡа. Убарҭ рахьтә еиҳа ҷыдала ирылкаазар сҭахуп ҩ-жәеинраалак: «Уԥа соуп, Ҟабарда!», «Аԥсуа ӡӷабцәа». Актәи аҿы емоциатә цәанырра ӷәӷәала изааҭгылоуп Аԥсынра зхы ақәызҵаз, аиааирамш иахьымӡаз, араҟагьы анышә иамадоу аҟабарда арԥыс. Ажәенраала ҩуп ҳаешьара, ҳдац-ԥашәқәа рыӡбахә зҳәо уи имонолог ала, цаҳә-цаҳәра згым ажәа лыԥшаахла. Арԥыс Аԥсынра аҿаԥхьа иуалԥшьа наигӡеит, наунагӡа аԥсуа дгьыл дамадоуп. Абри аамҭазгьы игәхьаауп иԥсадгьыл лаша Ҟабарда, иан, иаб, Кавказ еибаркыра ирылыҳәҳәо ишьха ҳарак Ельбрус, иԥсы злоу аҟабардае:

Уааи, арашь, са сыԥс-ажәҵыс,
Агеи ашьхеи срыҿга!
Аха ароуп са сахьҽыжәҵыз,
Ҩаԥхьа араҟа саага!

Са сыржит Аҟәа ақалҭаҿ,
Уԥа соуп, Ҟабарда!
Укьыр-кьыр, аҟабардае,
Уааи сымҵарс уара еиҭа!..

Абас ажәа ҳаракыла иаԥҵоу ҩымҭоуп «Аԥсуа ӡӷабцәа». Араҟа ажәа лыԥшаахқәа рызкуп ҳфырхацәа ирывагыланы иеибашьуаз, ашьаарҵәыратә хҭысқәа ахәцәа рылызгоз, гәымшәарала аԥсадгьыл ахақәҵара иазхиаз аԥсуа ӡӷабцәа:

Мап ацәышәкит ааԥсара, ацәа,
Шәрывагыла шәеибашьуан ахацәа!
Иахьеиларҵоз, асакаса шәаҵа,
Деиқәшәырхон инажәгоз афырхаҵа!..

Аԥсынра амазонкацәа ирышьҭроу
Шәыԥсадгьыл амца ишалыжәгоз ахашҭру?

Иубоит ажәеинраала цәанырра ӷәӷәала, гәыблра дула ишаԥҵоу, апоети зсахьа ҭихуа аҳәса-фырхацәеи еиҟәыҭхашьа шрымам:

Сыҟанаҵ са сашәа урҭ ирзыҟоуп,
Сыҟанаҵ – рыԥс аҵаҟа сыԥс ыҟоуп!..

Аибашьра иазку иажәеинраалақәа рҿы апоет дырзааҭгылоит ҳпоезиаҿ, ҳлирикаҿ акыр извысу апроблема: аибашьра иарҵысуа, иахылҿиаауа аиҭакрақәа, азалымдарақәа. Ажәеинраалак аҿы епиграфк аҳасабала Лашәриа иааигоит ажәытәтәи абырзен философ Гераклит иажәақәа: «Война есть отец всего, царь всего. Она сделала одних богами, других людьми, одних рабами, других свободными». Иҟамызт, иагьыҟам еибашьрак арҭ ажәақәа рыҵаулара аазмырԥшуа, ари ас шакәу ҳазымҳәо. Ҳәарас иаҭахузеи, иаҳхысыз аибашьрагь арахь иаҵанакуеит, аргамаду иаҳбарҭоуп уи иҟанаҵаз аиҭакрақәа:

Аибашьра – аҭынхадарақәа раб,
Аӷаррақәа, ахымхәарақәа раб, –
Аӷьычрақәа, ацәгьоурақәа раб,
Аихарақәа, аигәҭасрақәа раб!..

Инанагода жәҩан ахь шаҟаҩы!..
Инанагода аҵахь шаҟаҩы!

Абри аганахьала иара убас иалукааратә иҟоуп «Ааӡаҩ лгарашәа» захьӡу ажәенраала. Араҟа даҳбоит аибашьрашьҭахь иааларҟьан амал зырҳаз, иҭхаџьыз «аԥсыуа ҿыцк» иҩнаҭаҿы агара иадтәалоу ааӡаҩ-ԥҳәызба. Шьышь-нани иалаҵан илҳәо ашәаҿ иубоит, иуаҳауеит аԥшәмацәа – хаҵеи ԥҳәыси – рхаҿра, урҭ рыԥсымҭәра, рыҽырбара, излоу ирылыҳәҳәо аҟазаара азхьра. Абар, абри аамҭазы ҳарзыӡырҩып ааӡаҩ лгарашәа иалаҵан, илааӡо лхы изырханы,  илҳәо ажәақәа:

Исҭынхада? Сан алымша,
Ҳа ҳаҩныжә иаху!
Сара алымша, лара алымша,
Дызбарҭам ҳазҭаху…

Иаҭәашьоуп Леуан иҳамҭа
Аибашьраҿ сашьа…
Аха адгьыл дамоуп ҿымҭуа –
Дзамамзеи иаҳәшьа!

Са сыԥсҭазаара ахаара
Ахьымҩаԥысуа абас:
Уара иухарои? Сара исхарои? –
Иҳаман лахьынҵас!..

Иааидкылан уахәаԥшуазар, М. Лашәриа аибашьра иазикыз арҿиамҭақәа ари абаҩхатәра ду, абаҩхатәра нага иаҭәоу лагалоуп, ҳсахьажәа аҩаӡара акыр ишьҭызхыз, акыр изырҵаулаз ҩаӡароуп. Абас еиԥш иҟасҵо аихшьалаҿ, ахәшьараҿ, ҳәарас иаҭахузеи, аҩада зыӡбахә сҳәахьоу иажәеинраалоу ароман «Аџьынџь» аҵанакуеит. Иаҵанакуеит акәӡам, раԥхьагь иргыланы!..


* * *
Ҳаԥсуа поезиаҿ апоет-алирик М. Лашәриа изеиԥш лагалатә анаҳҳәо аамҭазы, еиҳа иалкаатәу ак ауп акыр жәашықәсақәа рыҩнуҵҟа уи иаԥиҵоз абзиабаратә лирика. Ҳаԥхьаҩцәа рыбжьара ари еицгәаҭан 60-тәи ашықәсқәа инадыркны.
Абзиабаратә лирика акәзар, адунеитә поезиаҿ еиҳа ҳаҭыр зқәу, ҷыдала иалкаау, аԥхьаҩцәа рабиԥарақәа бзиа еицырбо иреиуоуп – зыхьӡ кашәара ақәым антикатәи апоетцәа дуқәа инадыркны, Петраркеи Данте Алигиерии рҟынӡа, Шакспир инаиркны Гиотеи, Геинеи, Баирони рҟынӡа, Урыстәылан – Пушкин ду инаимданы – Лермонтов, Тиутчев, Фет, убас Блок инаиркны – Ахматова, Маиковски, Есенин уҳәа заҟаҩы, заҟа ҩаӡара!
Изаҳӡарызеи, ҳаԥсуа поезиаҿ М. Лашәриа иҿы ауп раԥхьаӡа акәны абас инарҭбааны  ари алирикатә ԥҵамҭа-хкы ахьаҳԥыло. Д. Гәлиа заатәи ирҿиамҭаҿ, убас И. Коӷониа иҿы абзиабаратә лирика ахабар ҳбацәом, ус иҟан ҳлитературатә процесс аҿиара. Л. Қәыҵниа, Л. Лабахәуа, Қь. Агәмаа рҿы иналаршә-ааларшәуп. Б. Шьынқәба заатәи илирика акәзаргьы, уи ҳәарада, Блок ма Есенин рыбзиабаратә лирика ацәа аҟәным, еиҳа ифольклортәуп («Уа бара, уа инеиуа, кофҭа шкәакәа зшәу»), – даныҷкәыназтәи илирикаҿ асубиективтә ҟазшьа зманы абри ажанр ахь иурхаша акы-ҩба шаҳԥылоугьы.
Убас Иван Ҭарба иҿгьы, уаҟа ҳпоезиа зегь аҿ еиԥш, ԥыжәара амоуп ауаажәларратә лагамҭа, аҵыхәтәан, ихатә ԥсҭазаараҿ иҟалаз аиҭакрақәа ицәырыргаз, зхыԥхьаӡара рацәам ажәеинраалақәак рыӡбахә ҳамҳәозар. А. Лашәриа иҿы абри атемаҿ хадара ауеит ипоема «Хашҭра зқәым», – илирикаҿ уи цәырҵуеит еиҳарак ашәақәа ржанр иатәны, иааиларсшәа («Сгәы бақәшәеит, сгәы балнахит, исхарои сара»). 
Ирацәоуп ари зыхҟьоз амзызқәа: зегь раԥхьагьы апоезиаҿ шәышықәсалатәи атрадициа амамзаара, аҿаԥыцтә ҳәамҭақәа рымҽхак ҭбаа, иҟарҵоз ақәыӷәӷәара, амилаҭтә қьабз иацу аԥхашьаԥхаҵара, убас асовет аамҭазы ахатә цәаныррақәа раасҭа азеиԥш ус, ауаажәларратә лагамҭа ԥыжәара азура. Арахь иалаҳҵар ҟалоит автор – апоет – ихатә ԥсҭазаара ахҭысқәа: заатәи иԥҳәысаагара, иеихсыӷьра, иҿырԥшыгоу, ҭыӡшәа зцым, ҟыҟ-ҿыҟ злам аҭаацәаратә ԥсҭазаара аиҿкаара уҳәа жәпакы.
Иааидкылан уахәаԥшуазар, иҳаҩсыз ашәышықәса а-60-тәи ашықәсқәа инадыркны ауп ҳпоетцәа рабиԥарақәа раԥҵамҭақәа рҿы абзиабаратә лирика еиҳа адац-ԥашә аҳауа ианалага.
Убри аахыстәи ашықәс рацәақәа еихшьало ҳҿааҳхар, иаҳбоит араҟа М. Лашәриа ибзиабаратә лирика хадара шамоу, мҽхакылагьы, ҵакылагьы, ҵауларалагьы. Илирикаҿ, убас иепос аҿы абри ажәанр мацараҿ уи иаԥиҵаз аҩымҭақәа зеиӷьыҟам шәҟәы наӡа-ааӡак, томк ҟалоит, – урҭ ртематика, рхыԥша иахьа уажәраанӡатәи аамҭақәа рҟынӡагь иааскьоит, иаҳҳәап, алада сыззааҭгылараны иҟоу ажәеинраалақәа рцикл «Шықәс ҩынҩеижәа рышьҭахь». Аус злоу, еилкаауп, ахыԥхьаӡара мацарагь акәым, – араҟа ҳаԥхьа ииасуеит исахьарку ажәаҿ здунеи зыԥшааз ацәанырра ҵаула, анапҟазара ҳарак иатәу апоезиа. Ҳлирика аҿиара аҭоурых аҿ ари ас шакәу ҳамҳәар залымдароу џьысшьоит.
Апоет ихатә ԥсҭазаара аган ҳгозаргьы, аҭаацәаратә ԥсҭазаара далалоит 30 шықәса акыр дырхысхьаны, акыр шықәса Аҟәеи Москвеи аҵара ҵаны, акыр дныҟәаны, акыр баны, еицырдыруа поетк, еиҭагаҩык иаҳасабала дшьақәгыланы.
Еилкаауп уи имҩаҿ, апоетцәа ишырцәаҩу еиԥш, данҿаз инаркны дхызхуаз, игәы-иԥсы зытҟәаз шиԥылоз, аромантикатә цәа зхоу ацәаҳәа ҟаимаҭқәагь шаԥиҵоз.
Еиҳа данқәыԥшызтәи апериод иаҵанакуаз апоет ибзиабаратә лирика ҳәаақәҵоуп ҿарала, аромантикатә цәа зхоу гәаҳәарала, («Ааԥын», «Ах, шьыри!», «Акаҳуа еиқәаҵәа», «Ԥҳәызбак сышҟа амҩа дықәуп…»).
Ус-ус, ана-ара ҳархьыԥшуа иалагеит  урҭ рсахьаркыратә хаҿра аԥызҵо иреалтәу шьоук шгылоу (прототипқәаны) – Пушкин, Тиутчев, Блок, Маиаковски, Есенин, Г. Табиӡе уҳәа рыбзиабаратә лирика ҳәаақәызҵоз шьоук шыҟаз аиԥш: иаҳҳәап, Пушкин иҟны – Е. Воронцова, А. Керн, Тиутчев иҟны – Е. Денисова, Блок иҿы – Л. Менделеева, Г. Табиӡе иҿы –  Мери Шервашиӡе-Чачба. Арҭ аҳәса иҟарҵоз анырра, ирызку ацәаҳәақәа алирикатә поезиа наунагӡа хьы-нбанны иагәылԥхоит.
А. Блок, А. Ахматова рырҿиаратә дунеи ҭызҵаауа ирыҩуеит: «Поэт сам просил рассматривать  его стихи, как дневник»; «ранние произведения Ахматовой – это своего рода любовный дневник, который со временем превращается в летопись судьбы поэта» (сборник «Песнь любви», М. 1971 г.). Аԥсҭазаара иацәыхароу, уи шьагәыҭс измам апоезиа – хыҭҳәаауп, нҵра амам.
М. Лашәриа иҿы абас еиԥш иҟоу апрототипқәа, «амузарҿыхаҩцәа» ҩыџьа-хҩы ҳархьыԥшуа џьысшьоит, хаз-хазы игоу цәаҳәа-цәаҳәаны, сиужетқәаны, еиуеиԥшым аамҭақәа  иртәны. 
«Жанна» ҳәа хыс измоу, абзиабаратә цикл (иаԥҵоуп 1963-1964 ш. рзы) злаатуа ацәаҳәақәа рҿы ҳаԥхьоит:

Амшын хықәаҿ ҳара ҳаибадырит.
Нас ҳаиқәшәеит иахьыҟамыз амшын…
– О, издырит, уинахыс, издырит:
Ааԥынрак аҿыхара иаҿын…

Аха са сҭагылоуп шьҭа ҩажәифба,
Бара уаанӡа быҟаӡам, избоит…
Жанна, быхьӡ ианаалаша арифма
Ҩаԥхьа сқәыԥшра мшынны иаанагоит…

Ҳәарас иаҭахузеи, араҟа арҭ ацәаҳәақәа рышьҭахь игылоу аӡәы ҳалхьыԥшуеит. Аус злоу уи акәым – арҿиамҭа поезиазааит, иԥсҭазааратәзааит!.. Апоет иромантикатә цәажәара, ибзиабара – ижәҩантәуп, идгьылтәуп, – ацикл зегь аҿы угәы-уԥсы ирҭаҩуеит, ухырхуеит, ҿарала, доуҳала иҭәуп, урытҟәоит.  Ацикл «Жанна» – ари ҳаԥсуа поезиаҿ иаҳԥыло раԥхьаӡатәи бзиабаратә циклуп, инарҭбаан аӡә илызку аԥҵамҭоуп. Уи хыркәшоуп, еихшьаалоуп абас аиԥш иҟоу ацәаҳәақәа рыла:

… Сбылуазаргьы – 
Жанна бымца сабылроуп…
Сԥыруазаргьы – 
Ҳҿара амҵәыжәҩа сарԥырроуп…
Сыԥсуазаргьы – 
Быдамзаара сиааит ауп!..

Сара сзыҳәан 
Ба быҟанаҵ быҟаӡаз…
Сара сзыҳәан
Адәы бықәыз шанаҵас.

Сара с-Жанна – 
Уаҩытәыҩса бсымимхааит,
Доус и-Жанна – 
Ахааназ дигымзааит!..

Џьара-џьара автор иажәеинраалақәа ирзықәиргылоит аинициалқәа: «Е. Б.;» «Е. О.». Иҟалап, хадарала, – абарҭ аҩ-инициалк, апрототипқәа рыҩба ирхагьежьуазар абзиабара иазку ажәеинраалақәа рлирикатә фырхаҵа игәы-иԥсы, ицәаныррақәа рҭоурых. Ус акә, егьыс акә, аԥхьаҩ иҿаԥхьа иаатуеит абзиабара цқьа, ацәанырра ҵаулақәа рдунеи лаша, рыдрама.
Абас ажәа ҳаракыла, гәыцқьа-ԥсыцқьала иаԥҵоу абзиабаратә жәеинраала «Кәыдры абахә» аҿы еиҿырԥшуп ҩ-хҭыск. Автор ишиҩуа ала, ажәытәан аԥсуа рԥарцәа, ахацәа ӷәӷәақәа Кәыдры аиҩхаа аҭшәараҿ ихыз Багада ацҳахьтә ишҽыжәыз, ԥсаатәҵас икаууа алада иҭалон, нахьхьи, хараӡа, абахәқәа рыҵа еилацәқәырԥо, ахаҳәқәа еигәыдҵо илеиуаз Кәыдры иазцон, рхы-рыԥсы, рфырхаҵара, рдоуҳамч ԥыршәон.
 Автор иакәзаргьы абас: ихатә ԥсҭазаара, иразҟымҩа иадиҳәалаз илзиҳәоит:

… Бахәы уадаҩк, ҳаракырак,
Сықәнагалеит сшааиуаз зны,
Сназыԥшит цәқәырԥа еилыҽҽарак,
Ба бахьгылаз хараны!
Избеит –
Сыҭрысызшәа ба бышҟа!
Избеит – 
Сынҭалазшәа, скакәкәа…
Салашәазшәа ӡеилыҽҽарак, – 
Гәыӷра-гәымшәара лашарак,
Са исзыԥхеит, ааи, уи аҽны,
Рымҵәыжәа еиҵырхт – 
Сеиқәырханы!..

Ажәеинраала зегь метафароуп, анасыԥ лаша, аразҟы ҳарак иртәуп, иражәоуп. Иагьхыркәшоуп абас: «Быжь-шьауардынк рықәра сашьҭам, қәра заҵәык ауп, уигь – ба бзы!..». 
Ацәанырра ҳарак, абзиабара лаша рдунеи иргәылубаауеит «Аимхәыц басҭоит» захьӡугьы. Араҟагь – зегь метафароуп, еиҭарсу поезиатә цәажәароуп:

Ашамҭаз – аеҵәақәа цәышхо,
Ианысԥырҵуаз  иццакы – 
Ажәҩан ӡыжь ахь снапы сҩахо,
Инарылысхуан акы!..

Апоет акакала ажәҩан икыдихуа арҭ аеҵәақәа аимхәыц иахеиԥсоит, агәырҩа-хьаа, агәырӷьара гәахәа ирҭоит, ԥхьаҟатәи инасыԥ рылибаауеит:

Зегь аныцәаз – сыцәахьазу?
Ус измыцәо – ицәа хаауп…
Арҭ ахаҳәқәа, еиҳа иҟәазу – 
Еиҳа аҵх анымшоз ауп…

Абар аимхәыц! – қаруа лыхым…
Быхәда  ҵҟәашаа иахаҵа!
Мышкызны, ҳа ҳанылахҿыхым,
Заҟа цыра ахоу ԥхьаӡа!..

Аҩ-жәеинраалакгьы лызкуп  ашьҭахь апоет иԥшәмахаз, иажәеинраалоу ароман «Аџьынџь» аҿы хашҭра лықәымкәа иззааҭгылоу апоет иарӷьажәҩа, иԥшәма ԥҳәыс Елена Оҭыр-ԥҳа.
Заа, урҭ раԥхьа (1966 шықәсазы) иаԥҵоу  ажәеинраалоуп «Ԥшак са сышҟа ӷәӷәала иасит». Уи ҩуп иреиҳау гәаҳәарала, насыԥ змоу арԥыс иҿахәны, игәы иҭамҵәо монологны:

Ԥшак са сышҟа ӷәӷәала иасит,
Уи са сқәыԥшра еимҵанарсит,
Ашьхеи ахреи са сырҿоуп,
Аӷба шкәакәа инеиуа сҭоуп!..

Гәык агәеисра салагылоуп,
Насыԥк амҵәыжәҩа сыҵагылоуп!..

Апоет еиҳа данқәыԥшызтәи, данҿазтәи ари ажәеинраала (инициалс иазықәгылоуп «Е. Б.») акәша-мыкәша, уи амотив ала, еиуеиԥшым ашықәсқәа раан адунеи рбоит жәабала егьырҭ аԥҵамҭақәа – гәҭыхала, цәанырра ҵаулала, драмала иҭәны, имариам бзиабарак аҭоурых рнубаало. Убарҭ иреиуоуп «Амаҵ буан убри ауха ачараҿ», «Аԥсыӡи аҵыси», «Аҽнынтәарак», «Асасааирҭа «Асториаҿ», «Схала, са схала», «Аҵх лашә иалсны исзааиуеит ба бсахьа», «Хьӡык ауп», «Ус, бындәылҟьеит суада бшьапқәа хтны», «Аӡәгьы битәым», «Ҵкык са исгәалашәоит ба ибшәыз», «Аихамҩаҿ», «Аргентина», «Аԥацхаҿ» убас, еиҳа ааигәа иаԥҵоу, иаҳгәалаҳаршәахьоу ацикл «Шықәс ҩынҩеижәа рышьҭахь» уҳәа жәабала абри асиужет цәаҳәа иаҵанакуа. Апоет илирика блаҵарыла иаԥхьо ауаҩԥсы ибоит арҭ аԥҵамҭақәа зеиԥш хыҵхырҭак шрымоу, аки-аки шеихьыԥшу, ишхеибарҭәаауа. Урҭ, убас абзиабара иазку апоет егьырҭ иаԥҵамҭақәа ирзукыр ҟалоит инарҭбаау ажәа. Аха урҭ рахьтә хаз ҷыдала сырзааҭгылоит акы-ҩба, апоет иԥсҭазааратә, ирҿиаратә мҩаҿы ирыҵаркуа ҳасаб рзуны.
«Амаҵ буан убри ауха ачараҿ, – ауха быздырит ҳәа басҳәаргьы мцуп» – абас иалагоит ҳлирикатә поезиаҿ иреиӷьу аԥҵамҭақәа руак. Амаҵ зуа аԥҳәызба лакәзар, дыблахкыгоуп, дыссируп, ачараҿ амаҵ аурагьы акәашарагьы дрыхьӡоит – «амҵәыжәҩа шьҭнахуан зегь рыла аҿара…»
Автор – алирикатә фырхаҵа – иакәзар, дтәаны дылзыԥшуеит: ирацәоуп иеидихәыцло, изцәырҵуа азҵаарақәа:

Иҟоума анасыԥ?
Иҟоума агәырӷьара?
Ма лаԥшҵашәароу?
Исашәҳә, изакәи?
Иацәаҩоу сзеилымкааит сара абзиабара:
Аӡшәах иаҩызоу,
Имшын цәқәырԥоу уи?

Зны мшынын са сзыҳәа,
Ла лзыҳәа иӡ-шәахын:
Амшынгьы аӡ-шәахгьы рымҩақәа кын.
Ашьҭахь ицәырҵуан рҭыԥқәа еиҭныԥсахлан:
Са сзыҳәан имцын, ла лзы иҵабыргын:

Абас агәҭынчымра зызцәырҵуа, згәалашәарақәа ирылоу апоет изҵаарақәа, игәҭахәыцрақәа, илак-ҩакрақәа еиҳа-еиҳа иҵаулахоит, урҭ рҭак аҟаҵара ицәыуадаҩхартә аҟынӡа:

Исаҳә, нас, иаҳзеиԥшу,
Ҳаиниара иаԥеиԥшу,
Анасыԥ ҳнаҭоума ҳара ҳҿара?
Ачара ҳахьеиниаз
Ҳа ҳзыҳәан имҩамшу?
Ма убри амҩа нҵәоу иара абра?..

Арҭ алакҩакрақәа, агәыҩбарақәа иҟарҵоит дара ртәы: алирикатә фырхаҵа имшхәыбзазара, «ихьтәы уасцәа» еиҳа-еиҳа инаскьоит… Сара стәала ари аныԥшуеит 1974 ш. азы иаԥҵоу «Аҽнынтәарак» захьӡу ажәеинраала:

Аҽнынтәарак аԥсҭҳәа иалан сгәы-сыԥсы…
Аԥсҭҳәа акәзар, схәыцра, сгәаҳәара рҵысы – 

Иама ицон, имҵарс аԥша-шьамхы,
Аҽнынтәарак схала сацәажәауан схы…

Сҵара салгар – Аԥсынтәылахь, исзыԥшу! – 
Ицәырзгап, «Ахьтәы уасцәа» – уажә сызҿу…

Аԥсынтәыла хьтәы-уасцәада? – ус ҟалом!
Медеиа лакәзар, дчарҳәаҩума? – агәра сызгом!

Ицәырҵуеит саԥхьа, аԥсҭҳәа иала, уи «Арго»,
Уабацои, аԥсҭҳәа, схәыцра ума, сгәы сарго?

Уабацои, аимҵәаҩ, сыжәҩан аҵа еимгәҳәауа!
Бцәырҵ, Медеиа, сгәы ахәра иамоу ҿаҳәауа!..

Ҳазыӡырҩып ари асиужет цәаҳәа иацҵаны «Схала, са схала» захьӡу ажәеинраалаҿ автор ииҳәо:

Схала, са схала ауада сыҩноуп,
Хәыцрақәак срылоуп, акыргьы ихьанҭоуп…
Аԥенџьыр аҟынтәи сыԥшуеит адәахьы,
Араӡны азыҳәа исыԥсахит ахьы.

Апоет ибзиабараҿ, инасыԥ аԥшаараҿ ицәтәымуп аегоисттә цәаныррақәа аҽрымадара, ауаҩытәыҩса ихаҭара аларҟәра, ииҭаху мацара ақәныҟәара, уеизгьы-уеизгьы уи аԥыжәара аргара. Абар, бзиа иибо, аха  илахьынҵамхо, даҽаџьара зхы зырхо аԥҳәызба илзикуа ацәаҳәақәа («Асасааирҭа «Асториаҿ»):

Насыԥ бымаз!
Бымҩа хирыз!
Бмыӡын!
Ҽа насыԥқәак роуп ҳара иҳазшаз!
Ихьҭамхалааит – 
Бара бзыҳәан аӡын,
Аҵх  лашьцагь ба бзыҳәан илашаз!..

Абас еиԥш иҟоу ацәаҳәақәа ҳанрыԥхьо аамҭазы иаҳгәалаҳаршәар алшоит агәуманизм аидеиақәа рыла иҭәу, ауаҩреи адоуҳа ҳараки иртәу Пушкин  ицәаҳәақәа: 

Я вас любил: любовь еще, быть может,
В душе моей угасла не совсем;
Но пусть она вас больше не тревожит;
Я не хочу печалить вас ничем…

Ҳәарас иаҭахузеи, анс аума арс аума ари ацәыӡ, апоет игәхьаа ӷәӷәала ианыԥшуеит урҭ ашықәсқәа раан нап зиркыз ипоема «Ахьтәы уасцәа». Уаҟа иҟоу ари атема мацара ауакәху, аха, издыруада, абри амотив акәзар уи аидеиа хада ҳәаақәызҵаз? Апоема акьыԥхь аҿы хазы сазааҭгылахьеит, аратәи сцәажәара иатәны избом. 
Апоет ибзиабартә лирика иазкны акыр сызгәылалаз сҳәатәы хсыркәшоит ааигәа (2010 шықәсазы) иаԥҵоу ажәеинраалақәа рцикл «Шықәс 40 рышьҭахь» ала.  Уи еиднакылоит – ҩеижәа жәеинраала рҟынӡа, урҭ, иуҳәар ауеит, ак аҵкыс ак еиӷьуп, ацикл злаатуа «Диоскуриатәи аҵхқәа» инаркны. Ари ажәеинраалаҿ абзиабара адгьыли ажәҩани еидызкыло, ԥсра зқәым ак еиԥш иахәаԥшуп, сара стәала, ҳаԥсуа поезиаҿ уи еиҳа иҵаулоу, еиҳа узырхәыцуа адаҟьақәа иртәуп, убас иагьаанхоит.
Аиашаз, уамашәа иубартә иҟоуп М. Лашәриа абри ацикл аҿы ҩаԥхьа иааирԥшыз абаҩхатәра, анапҟазара ҳарак, иаԥиҵо, угәы-уԥсы еимаздо, узытҟәо ацәаҳәақәа, апоезиатә хаҿсахьақәа. Убарҭ иреиуоуп «Умыццакын, аха убылла!..». захьӡу ажәеинраала. Уи епиграфс иаҵагылоуп аурыс поет ду В. Жуковски ицәаҳәақәа: 

Ах! Не с нами обитает
Гений чистой красоты; – 
Лишь порой он навещает 
Нас с небесной высоты.  

Ааи, араҟа ишҳәоу еиԥш, ауаҩытәыҩса иԥсҭазаара насыԥла иҭәы-иԥха мацарала изыҟалом, иара ишиҭаху еиԥш изышьақәгылом, иреиӷьу аимгеимцарақәагь енагь иҳацҟам. 
Ажәеинраалаҿ ҳҿаԥхьа ииасуеит зны, зҿарашықәсқәа раан, бзиа еибабаз, гәыла-ԥсыла иалеибахыз ҩыџьа рҭоурых-рразҟымҩа. Аҩымҭа шоит ҩ-хәҭакны. Абар, акыр жәашықәсақәа рышьҭахьтәи аиқәшәара иазку актәи ахәҭа:
  «Я помню чудное мгновенье» –
Абас иҳәеит агени зны:
Илашеит мацәыс-дунеины,
Ҩаԥхьа ҳанеибаба аҽны.

Ицеит, ажәашықәсақәа мҩасит – 
Ҳамҩа, ҳаеҵә хаз-хазны.
Абар, ҳнысымҩа ҳанысит,
Бызбеит бшымрац аиԥш бымраны.

Еҳ, ҽакала ҳҽаҳаԥсахит –
Ашықәс рышьҭақәа ҳанны…
Иаҳзымариазу ҳамши ҳаҵхи?–
Быҟоуп бшыҟац – бынцәахәны!..

Арҭ ажәақәа рышьҭахь автор диасуеит романк аҵакы шьҭызхша асиужет ахь, еиқәшәаз аҩыџьагь рразҟымҩа ахы-аҵыхәа еидкыланы:

Ҳанасыԥқәа ԥшак иагазшәа,
Зны иаҳхыст ҳархәашаны.
Ҳаҟоуп, гәнаҳарак ҳахьӡазшәа:
Бара бзаҵәны, саргьы сзаҵәны.

…Ҳразҟымҩа, ҳгәаҳәарақәа бжами,
Ирԥеиԥшу ҳамоу еилкааны?
Ижәҩантәу ажәҩан ала ишами –
Ицәырҟьа-цәырсуеит илбааны.

Исҭааит – сышьыжь аилашымҭаз,
Исҭааит ԥхыӡны – агәра мгауа: 
Иснаҭеит усҟан ажәҩан ҳамҭас –
Ижәҩантәу ԥсаатәны, бԥыр-ԥыруа!..

Бҿан, бҿаӡан, багьлашарбаган:
Бдырра, бгәы, быԥсы, бдоуҳа,
Аҿар рыбжьара – бшәага-заган,
Ибызҳауан, быҭәуан, мшызҳа.


Араҟа ишаабо ҳаԥхьа иаатуеит поемак шеибгоу иаҳәаша ахҭыс, аамҭала иеиԥхьбаз, аха здац-ԥашә мыӡыз, иҿымцәааз бзиабарак аҭоурых: абасҟак амҭа шцахьоугьы, хадарала рнысымҩа ишанысхьоугьы, апоет ицәаҳәақәа рҿы иргьежьуп аҿара шықәсқәа рымҩеи рхыԥшеи ирыцыз абзиабаратә мцабзи адрамеи.
Ҳазыӡырҩып аҩбатәи ахәҭа – ажәеинраала анҵәамҭа:

…Бцәырҵт, аа, сышла аилашымҭаз,
Хәылԥазтәи асаркьалбжь анго –
Сымш саранџьқәа реилашәымҭаз,
Иаҳзеиԥшыз адунеи ахь сго!..

Избоит: иҿыхеит еимга-еимцарак –
Сҟыба-ӡыбақәа срыҟәго:
Наҟ-ааҟ, бареи сареи ҳабжьара,
Хашҭра зқәым ршәахәа еизго…

Абар, х-цәашьык, х-цәашь ҩеижьк, исыбҭаз,
 Ҩаԥхьа ҳанеибаба аҽны.
Хҩык, х-цәашьык! – ижәҩантәу ҳамҭаз,
Бзанҵык иҿыцәаарым сгәаҟны.

Урҭ сбылуам, ирхьысрым амца,
Урҭ сбылуам ацәашьҭраҿы…
Сдунеи анысыԥсахуа аҽнынӡа
Имцаны ибыллааит сгәаҿы!..

Апоет, аҩымҭа алирикатә фырхаҵа, иҭахуп игәы-иԥсы рҿы иаанханы иҟоу ацәанырра ацныҟәара, бзиа иибо лыхӡыӡаара, лынцәахәтәра, енагь лара дахьыҟоу аҟазаара, наунагӡа лыԥсҭазаара аҽалархәра:

Исҭахуп, еизыразрала,
Еивагылазарц ҳцәашьқәа.
Иҳақәиҭу иныҳәарала
Иԥшьазарц еизхьуаз ҳшьаҿақәа.

Иго абжьқәа – ба бымҩа зныҳәо,
Са сымҩа зныҳәо абыжьқәа…
Исыцыԥсуазаап быхьӡи быжәлеи,
Ус шакәу рхашҭру сцәаҳәақәа?

Сгылоуп  аналои  аҿаԥхьа,
Уа иқәуп исызгәакьоу ашәҟәы.
Ицәырҵуеит, сыбла ихгылоит бсахьа, 
Сныҳәаԥхьыӡ – бразҟы, сразҟы.

Иҳақәиҭу, дыхьча сгәы иҭымҵәо,
Ҽа хьӡык сызнымхеит, иуаҳа!..
Иудыруеит, ацәашьы аныцәо
Иаршәуеит алашара еиҳа!..

Ажәеинраала хыркәшоуп абас аиԥш иҟоу гәыҭҳәаажәала, имариам анымшәарала, уи насыԥс, лахьынҵас ишьаны.

…Умыццакын, сцәашьы, макьана,
Сыдгьылтә гәаҳәа, улашала!
Исзыԥшу  рацәоуп макьана,
Умыццакын, аха убылла!..

Ишаабо, ацикл џьаргьы инициал азықәгылаӡам, прототип амамшәа иҟоуп, аха усгьы ауакху! – ажәеинраалақәа иргәылубаауеит иреалтәу ахҭыс, лакҩакра узымҭо аԥсҭазааратә ҵабырг.
Асахьаркыратә литератураҿ, аҩымҭақәа рразҟы, рынхара азҵаараҿ аус злоу  апрототипқәа, аинициалқәа рымаӡа аума? Лермонтов иаԥҵамҭақәа рҿы иқәиргылоз аинициалқәа, иаҳҳәап, «Н. Ф. И.» зтәыз шәышықәса инареиҳаны Наталиа Иванова шлакәыз аӡәгьы издыруамызт (уи илыбзоураны ауп 15 ш. ирҭагылаз Лермонтов адунеитә поезиаҿ иреиҳаӡоу аҩымҭақәа руак –  апоема  «Демон» аҩра шхациркыз). 
Ииашоуп, апрототипқәа зтәу аҭыԥҳацәа, аҳәса ԥшӡақәа апоет амҵәыжәҩақәа ирҭоит, илымшаша илдыршоит, аха апоемақәа рзаԥҵом, иаԥызҵо апоетцәа-ашәҟәыҩҩцәа роуп. Урҭ рырҿиамҭақәа изыхҳәаау инархысны хазы иӡсоит, аклассикцәа Баирон, Пушкин, Лермонтов уҳәа рҩымҭақәа, хаз-хазы, иҭәы-иԥха аамҭеикәшараҿ ишыӡсо еиԥш.
Иаҳҳәап иаартны: ҳаԥсуа лирикатә поезиаҿ сара исыздыруам абас аиԥш иҟоу ацәаҳәақәа, анцәа иҿаԥхьатәи ауасиаҭ ажәа («Исыцыԥсуазаап быхьӡи быжәлеи», «Иҳақәиҭу, дыхьча сгәы иҭымҵәо», «Сгылоуп аналои аҿаԥхьа») зыԥсахша даҽа ҩаӡарак. Ара аҭыԥ амоуп доуҳала аҽыԥсахра, аҽырҿыцра, иуҳәар ауеит, аиҭеира, иреиҳаӡоу аныҳәаԥхьыӡ. Ацикл аҿы ари зныԥшуа акы-ҩба жәеинраала ракәым, уи еиднакыло зегь ала-мала иухымԥсаауа ныррак, ҵауларак рышҟа ургоит.
Апоезиа аҭоурых, апоетцәа рбиографиақәа ахьынӡаздыруа, сара стәала, 70 шықәса ирҭысхьоу апоетцәа рахьтә ас аҩра-ацәажәара злахьынҵаз рацәаҩымызт ҳәагь сыҟоуп – ишырҳәало еиԥш шәҩык рахьтә аӡәы!..
Ианыԥшуа агәбылреи, агәхьааи, адоуҳаи рыла ари ацикл, ҳәарада, автор ироман «Аџьынџь» аҿы Минегага илызку ахқәа.
Сгәаанагарала, урҭ сахьаркыратә ҩаӡарала еицнаргоит, еивагылоуп. Урҭ хаз-хазы игоу поемақәоуп ҳәа рзуҳәар алшозар, аригь поемак иаҩызоуп, адац-ԥашә шықәс ҩынҩажәа зхыҵуа аидара иаҵоуп. 
Абзиабара иазку иреиӷьу иҩымҭақәа рыла М. Лашәриа илшеит ауаҩытәыҩса игәы-иԥсы иртәу адунеи ҭбаа-ҭыцә, адунеи лаша аԥҵара, ауаҩԥсы иреиҳау ицәаныррақәа руак, адунеитә поезиа, адунеитә литература алыра зхагьежьуа абзиабара – доуҳа ҳаракыла, ԥсҭазаарала азышәаҳәара, уи иацу анасыԥ лаша, агәыхәтәхьӡара еиԥш иаҵоу адрамеи агәхьааи дырзааҭгыланы.
«Только влюбленный имеет право на звание  человека», – иҩуан Ал. Блок. «Влюбленные не умирают», –  иҳәон апоет И. Сельвински.
Лашәриа иакәзар абас еиԥш иҟоу агәаҳәара ҳаракқәа иҽрымаданы ҳаԥсуа бзиабаратә лирика уаанӡа иазымдыруаз аҩаӡарахь  ихаигалт, алирика ажанр аҿ еиԥш аепос ажанр аҿгьы. Аромантикатә цәаҩеи ареалисттә традициеи иртәны. Ҳпоезиеи ҳлитературеи рҿы ауаажәларратә пафос ҳәа изышьҭаз аказентә хырхарҭа аҳра анауаз аамҭазы.
Ҳцәажәара ари ахәҭа хҳаркәшап апоет иреиҳау ирҿиамҭа «Аџьынџь» аҽы абзиабара иазку ацәаҳәа ҳаракқәа рыла:

Абзиабара амра арныҟәоит, ааи,
Уи ԥсыс ирхоуп аханатә нцәеи уааи!..
Ҳазшаз иԥсабарагь – гәыбылроуп…
Абзиабара – ԥсҭазаароуп, ԥырроуп! –
Ирыцгылт уи са сааԥынра, сҿара,
Иаршәт са сышҟа аттаҳәа ахҿақәа,
Амра игыло ишаршәуа ашәахәақәа…

Уи ала угәҭыха, уашәахә аҳәара,
Уи ала ацәырҵра, аҽыԥшаара, абылра…


*   *  *

Ҳажәа алагамҭаҿ ишаҳҳәахьоу еиԥш, М. Лашәриа ипоезиатә тематика амҽхак акыр иҭбаауп, ҵкар рацәала еилоуп. Араҟа лассы-лассы аҩымҭақәа рцәаҩа, рҟазшьа, ринтонациа рҽырԥсахуеит, еиуеиԥшым ахәыцрақәа, агәаҳәарақәа, еиуеиԥшым ацәаныррақәа рыла иҭалаҳауп. Убас иҟоуп, иаҳҳәап, хаз уаҩ иаликааша уи ифилософиатә, ипеизажтә, арҿиаҩы-апоет иҭыԥи асатиреи уҳәа ирызку илирика. 
Ажәа «афилософиатә» анаҳҳәо аамҭазы, ҳәарада, ҳахшыҩзышьҭра афилософиатә маҭәар ацәаҩахь мацара ирԥштәым. Араҟа ихадоуп ауаҩытәыҩса иҟазаара, ицәырҵра, иԥсҭазааратә мҩа ахыркәшара, даҽакала иуҳәозар, уи ииреи иԥсреи поезиатә ажәала ишьҭырхуа азҵаарақәа.
Ари атематика апоет данқәыԥшыз инаркны иҩымҭақәа ирыцгылт иҿаҿаӡа убла ихгыло, уеимыздо цәаҳәаны иуныруеит.  Уи  цәырҵуеит игәкажьганы, апессимисттә ҟазшьа аманы акәымкәа, ҳаԥсҭазаара иахәҭаку, ҳаҟазаара иатәу, иқәнаргыло ак аҳасабала. 
Абрахь иаҵанакуеит еиуеиԥшым ашықәсқәа раан иаԥҵоу апоет иажәеинраалақәа: «Схьаԥшит сышьҭахь», «Ахаҳә аԥсра», «Аԥсҭазаара исанаҳәеит», «Уи сара сакәын», «Иҩныҟа дхынҳәит аԥа-ҟьала», «Аԥхыӡ», «Аҳаскьын аныҟәара», «Ҳаҩны», «Ажәлаҟьаҩ», «Сгара», «Асар рымҩа», «Ашышкамс», «Арахәыци акәыркәашьеи», «Ацәқәырԥақәа ҳрыҵоуп» уҳәа жәпакы. Ҳәарада, абрахь иаҵанакуеит автор заатәи ирҿиаратә мҩа иатәу, «Ауаҩ иԥсра» захьӡу ажәеинраалақәа рцикл.
«Схьаԥшит сышьҭахь: снаихәаԥшит аԥсцәаҳа!» – иҩуеит апоет 1960 шықәсазы иаԥҵоу иажәеинраалаҿ:

Уи дысхыччон! Сааникылон! Срыцҳаишьомызт!
Исхалашо ари амра сеираӡомызт!..

Апоет дашьҭоуп абри аԥсцәаҳа инымшәара, иԥырҟьара («Саргьы сыҩит, убри нахыс уи дысхьымӡарц»), дазааҭгылоит ари адунеи аҿ ауаҩытәыҩса дзыԥсахуа, цлабра изызуша уаҩ дшахым, дазхьуеит амра ыҟанаҵ иаргьы дыҟазарц, аха абри аамҭазгьы ихашҭуам дшыҷкәынӡаз ихшыҩ зызцаз, инырыз: 

«Схьаԥшит сышьҭахь – снаихәаԥшит аԥсцәаҳа!..»

«Ахаҳә аԥсраҿы» иазааҭгылоуп нкылашьа змам аԥсра амч-алша. Даҽакы-даҽакы акәым, ахаҳәҵәҟьагьы аԥсра иацәшәоит. Апоет уи аԥсабра иахәҭаку, иатәу, зыԥсы ҭоу ак аиԥш дахәаԥшуеит, дызлаҟоу иалаҟоуп, ибӷалан, хланҵы иахьцо «иҵәуан, иқьуан», «ишлеиуаз излаҟаз ацәыӡит: амҩан иахыҵит аԥсы». Ажәеинраала ахырҭәа икылхушәа еилацалоуп, афилософиатә хыԥша шамоугьы, енергиала, емоциала иҳәаақәҵоуп, иаԥҵоу асахьаркыратә хаҿсахьа лассы угәалашәара иалҵуам. Абри акәхап нас апоезиа захьӡугьы!
«Аҳаскьын аныҟәараҿ» иазышәаҳәоуп адунеи зегь зҩычо аҳаскьын амҽхак, амч-алша: уи аҵла икажьу иқәиаауеит, аԥсҭақәа, ахрақәа, адәеиужьқәа ирҭысуеит, аҵеиџь икыдуп, аибашьрақәа раан ауаатәыҩса ршьа ахькаҭәоз ииаҵәаӡа ихнаҟьоит.
Аҳаскьын аныҟәара араҟа аԥсҭазаара иасимволуп, аԥсра иаԥгыло мчуп. Ажәеинраала иаҟәнубаалоит алирикатә цәаҩа:

Уҿиа, иузҳа, унеи – иахьнеитәу,
Ушьацра илиааит сашәақәа!..
Са сыԥсыргьы, снышәнап ҩычо,
Сан лкас аиԥш, усықәыршәыз!..

Аԥсреи аԥсҭазаареи реицрымшәара, рымааибра иазку ала ихыркәшоуп ажәеинраала «Агара». Машәыршәа аҩны ахыбраҿ апоет дзықәшәаз, дзааӡаз агара изнарҵысуеит ҵҩа змам ахәыцрақәа, агәалашәарақәа:

Са сыԥсҭазаара, сгәаҟ-ҵәаҟра
Ршьапы ркызарцу абра?
Са сыгәҭыха, сымҩа, сышьҭра – 
Заа иԥҵәазу рыҿҳәара?!

Са сразҟымҩа урҭқәа ԥнашәап,
Ари адгьыл аҿ санааи…
Аха сан исзылҳәоз ашәа
Алашьцараҿ изсаҳаи?!

Аԥсҭазаара шьаҭанкыла аԥсахра, аиӷьтәра шымариам, уи иазку ауаҩытәыҩса иқәԥара алҵшәа иара ишиҭаху еиԥш ала аҟамзаара – абри ауп «Аԥхыӡ» аҿ ҵакы хадас иҟоу. Абраҟа амала баша иалагалам Дон Кихоти Абрыскьыли рхаҿсахьақәагьы. Урҭ, дара ргәала, ауаҩԥсы иԥеиԥш лашазы ирылшо зегь шыҟарҵоугьы, ргәаҳәара лыҵшәала ирԥылом:

Аҩсҭаацәа абна еиужь ду илан,
Амаалықьцәа ажәҩан аҿ иԥшын..
Аҳаԥы лашьца ашьаҟа ҭагылан,
Ицәқәырԥон, ижәылауан амшын…

Иазгәаҭатәуп, иаарласны зегь раарҳәра, рыԥсахра алшоит ҳәа зыԥхьаӡоз асовет аамҭазтәи аҳәынҭқарратә идеологиа ас еиԥш иҟаз алкаақәа шацәтәымыз, ишаднамкылоз. Ари атәы авторгьы зеиӷьыҟам ала иауизымдырхуаз, убри азы ауп, ҳәарада, ажәеинраалаҿ зхаҿсахьақәа ирзааҭгылоу Дон Кихоти Абрыскьыли апоет ԥхыӡла иибо шьоук ракәны  изцәыргоугьы.
Рыцҳарас иҟалаз, «Жәеинраалак азы гәаанагарак» захьӡу 1969 ш. азы агазеҭ «Аԥсны ҟаԥшь» адаҟьақәа рҿы иикьыԥхьыз иқәгылараҿ ашәҟәыҩҩ Џь. Аҳәба абри аган атәы изгәамҭеит (ма игәеиҭарц иҭахымхеит), ажәеинраала абзырӡгьы ҳәауа, акритикагь азуа ицәыриго иажәаҿ (ашьҭахь ари ақәгылара анылт 1996 шықәсазы иҭыҵыз «Аамҭа ахаҿсахьақәа» захьӡу ашәҟәыҩҩ ишәҟәаҿгьы).
«Асар рымҩа» ахьӡуп ҳаԥсуа поезиаҿ иреиӷьқәоу рахь уаҩ ииԥхьаӡаша ажәеинраалақәа руак. Араҟа ицәыргоуп ауаҩи адунеии реизыҟазаашьа азҵаара: «Еиҭацәырҵуеит: адәы сзықәу, адгьыл сзықәу са сшаны…»:

Ҳакәша-мыкәша асыҭҳәа анаҩуа,
Џьара цәымзак ҳа иҳзакуп!
Амҩа – 
Дгьыли жәҩани рымҩа,
Асар рымҩа – уҳаракуп!

Еихдоуп, амҩақәа еиларсуп,
Џьанаҭ-џьаҳаным узго…
Ак ҵәатәы шьаҟан иаҳзарсуп – 
Ацәгьа-абзиа еилзырго!

Абри аиҿыхараҿ, аԥсҭазааратә қәԥараҿы, имариам ахыԥшаараҿ апоет ауаҩытәыҩса иган лаша дадгылоуп:

Сгылан, сгылоуп амра ахькыду,
Снапы рысҭоит аҵх зыршо, – 
Дгьыли-жәҩани раԥхьа исыду
Мыч ҟамларц изырхәашо.

Ажәеинраала хыркәшоуп аԥсҭазаара шымариам ахь ҳзырԥшуа, адунеии ауаҩԥси наӡаӡа реимадара иазку, ҟаимаҭла исахьарку ацәаҳәақәа рыла:

Адунеи лаша нҵәара ақәым,
Зегь џьара-џьара еиԥшьуп.
Са сыԥсҭазаара-мҩа аракәа
Аамҭа ахы-аҵыхәа иахшьуп!

Адгьыл аҿы ауаҩытәыҩса наӡаӡа иҟазаара, уи имԥсра, наунагӡа араҟа ахызаара аидеиа нагӡа-аагӡан ицәыргоуп «Уи сара сакәын» захьӡу ажәеинраалаҿ. Аԥхьаҩ иҿаԥхьа ииасуеит ауаҩԥсы иира, иеизҳа-зыӷьара, ибзиабара – иҭаацәаратә ԥсҭазаара, ирҿиаратә мҩа, иааидкылан, инысымҩа зегь, иԥсра-иҟамзаара налаҵаны. Ажәеинраала рефренны иагәылсуеит: «Саҭамыз: са сакәын урҭ ирыхшаз», «Са соуп уи раԥхьаӡа лычча зылҭаз», «Са соуп уаҟа иржыз, анышә зықәрыԥсаз, агарагь игараз, акәыбагь иҭаз!»
Аҵыхәтәантәи астрофаҿы ҩаԥхьа хаԥхьа ицәырҵуеит ауаҩытәыҩса иира, адә иқәлара ахҭыс:

Са соуп ҩаԥхьа икьаасыз! Са соуп иззыԥшыз!
Са соуп изеигәырӷьаз! Са соуп уаҟа ииз!

Абри аамҭазгьы афилософиатә цәаҩа зныԥшуа М. Лашәриа иҩымҭақәа рҿы инарҭбаан иуԥылоит ауаҩытәыҩса иԥсҭазаара акьаҿра, адунеи анаӡаӡара, адгьыл ԥсра ақәымкәа аҟазаара рыӡбахә.
«Аԥсра» захьӡу ажәеинраалақәа рцикл апоет епиграфс иаҵаиргылоит Абиблиахьтә иаагоу Екклесиаст иажәақәа: «Род проходит и род приходит, а земля пребывает во веки». Убри аҟнытә, адгьыл иқәнагалаз, анцәа иишаз ауаҩԥсы дыҟанаҵ хҭацәыха имамзароуп, уи хадара змоу уалԥшьоуп. «Имыӡааит, иҿиааит са сҭаацәара, ишеиқәыц еиқәызааит са схәышҭаара!» – иҳәоит абри ацикл аҿы адунеи аанзыжьуа ауаҩԥсы.
Апоет ифилософиатә лирика, аԥсреи аԥсҭазаареи ирызку иажәа ҳарак, инаԥш-ааԥшшьа ҵаула – ари ҳпоезиаҿ хадара змоу аҩаӡарақәа иртәуп, енагь аԥхьаҩ изгәакьоу, аԥсҭазаара аҵауларахь, аамҭала ари адгьыл аҿы ҳаҟазаарахь ҳхьазрыԥшуа, ҳашьҭаҭмҭа ааныжьрахь иҳахо  ракәны иаанхоит.



*   *  *
Ажәытәӡатәи аамҭақәа инадыркны апоетцәа еснагь ирзааҭгылон ажәлар рымаҵ аура, арҿиаратә процесс, апоет иҭыԥ, уи ихьӡ-иԥша, имыԥсра уҳәа ирызку азҵаарақәа. Изгәаламшәода Гораци, Державин, Пушкин, иуҳәар ауеит, еицырзеиԥшу ажәеинраала «Абаҟа», иара Пушкин ду ицәаҳәақәа: «Исыргылт сара сзы инапылаҟаҵарам абаҟа?». 
Традициан ишаԥу ала, Гомер инаиркны, апоетцәа амуза анцәахәԥҳәызба илзышәаҳәоит, илеимҵахырхәоит (иаҳгәалаҳаршәап «Илиада» злалаго раԥхьатәи ацәаҳәа: «Гнев, богиня, воспой Ахиллеса, Пелеева сына…»).
Адунеитә поезиа зегь хышхыҵәо иҭәуп арҿиаҩы иуалԥшьа, инапҟазара, игәаҳәара ҳарак ирызку апоетцәа рцәаҳәақәа рыла. Урҭ шахаԥшуа ала ажәеинраала аҩра, аԥҵара, ианаауҭаххалакь уҩатәаны анаплакра акгьы унаҭом. «Зшоура хьшәашәаз уи дпоетым» иҳәоит Б. Шьынқәба. Апоет иашаҵәҟьа лассы-лассы абри ашоура (аурысқәа «вдохновение» ҳәа изышьҭоу), иҭаауеит, ҽа гәаҳәароуп усҟан уи имоу, ҩнуҵҟала, гәыла-ԥсыла деибаркны дызмоу.
Аҩада зыӡбахә сҳәахьоу, ааигәа иаԥиҵаз «Шықәс 40 рышьҭахь» захьӡу ажәеинраалақәа рцикл злаатуа аҿы Лашәриа иҩуеит:

 Амуза анцәахә ԥҳәызба зны дысҭааит,
Сышнеиуаз сымацара адәаҿы.
Дсахәыҭхәыҭит: «Усцәыхьшәашәама заа? – 
Умшқәа срылам, сыҟам угәаҿы».

– Иҟоуп ақәра, ашықәс мҩасқәа срыҵоуп,
Иҟоуп ашьыжь, иҟоуп хәылԥазы…
Иҟоуп, ааи, иаԥысҵаз, исзаԥымҵаз,
Иҭабуп убарҭқәа зегь рзы! – 

Ибжьаӡт лыбжьы, исаҳазшәа, исмаҳазшәа,
Сыԥшуп, иҭагылауам сгәы аҭра…
Цәаҳәақәак ус, ажәҩан иаҿышәшәазшәа,
Атта-ттаҳәа рҿаархеит абра…

Аԥхьаҩ ишубаз еиԥш, сара ԥыҭк аҟара сырзааҭгылеит «атта-ттаҳәа» зҿаазхаз убарҭ ацәаҳәақәа рпоезиатә дунеи ҟаимаҭ, рдунеи ссир.
Арҿиаҩы иус, ибаҩхатәра ҳарак, шәашьа-зашьа змам иџьабаа М. Лашәриа ирзикуеит зхыԥхьаӡара акыр ирацәоу аԥҵамҭақәа, урҭ ридеиа, ртематика апоет дышқәыԥшыз аахыс ицуп, дрылагылоуп. Дара реиқәыԥхьаӡара мацарагьы ахара ургоит, насгьы аԥсуа тематика, аԥсуа ҳәаақәа акыр ирҭыҵуеит. Урҭ иреиуоуп, иаҳҳәап, «Аԥсуа жәеинраала», «Баграт уахь», «Сашәақәа», «Жана иԥхьарца», «Дырмит аҩыра ԥшьа еиҭеигон», «Рушьбеи уахь», «Иуа инышәынҭраҿ», «Абаҟа», «Сԥаҭхь са истәу ала иҭәны», А. Блок, Р. Альберти, Н. Рубцов, А. Передреев, убас аҟазара ахаҭарнакцәа, асахьаҭыхыҩцәа (Е. Бараҭелиа, Б. Џьапуа, Е. Арсалиа) уҳәа шьардаҩы ирызку арҿиамҭақәа.
Абарҭқәа рҿы ҷыдала еиҳа уаҩы иаликаар ауеит Аԥсны жәлар рпоет Б. Шьынқәба изку аԥҵамҭақәа. Лашәриа иҿы урҭ аԥхьаҩ 1957 ш. раахыс («Уара уформа, убызшәа») изныкымкәа иԥылоит, иажәеинраалоу ироман «Аџьынџь» аҿы Шьынқәба изкуп «Баграт» захьӡу хык шеибгоу («Дааҩналт Баграт – иааҩналеит Аԥсынра!»).
Лашәриа ипоезиаҿ Баграт апоезиа дашәага-загоуп, дасимволуп, апоет дрызхьуеит Шьынқәба исахьажәа алшара, аҩаӡара агар, «Уимоу ишԥасҭаху сеисар «Ахра ашәа» зҩыз ицәаҳәа», – иҳәоит «Ашәақәа» захьӡу иажәеинраалаҿ. Уи епиграфс иаҵагылоуп Лермонтов ицәаҳәа: «И Байрона достигнуть я б хотел». Ҳпоезиаҿ Б. Шьынқәбеи М. Лашәриеи ралагала акырӡа шаҵанакуагьы, араҟа еиҳау-еиҵоу ҳәа азҵаара узықәыргылом, иаҭыԥым. Абри атәы ҟаимаҭла ианыԥшуеит 1986 шықәсазы иаԥҵоу «Баграт уахь» захьӡу М. Лашәриа ихаҭа иажәеинраала. Аԥсны жәлар рпоет ипоезиа ҳарак, ԥсра зқәым иажәа иамҽхаку, иаҵанакуа  ихахьы иаагауа, автор иҩуеит: «Баграт иажәеинраала – мшынуп, цәқәырԥаӷьырак ауп са стәы!», «Баграт иажәеинраала – хәрашәоуп, хәрыбӷьыц хәыҷык ауп са стәы!», «Баграт иажәа – хреибаркыроуп, храк ауп сыҟанаҵ сзеигӡо», «Баграт иажәа – ҵла џарџаруп – махәҭа шьыҵәрак ауп сцәаҳәа». Убас, ажәеинраала злеихшьалоу ацәаҳәақәа:

Игәырдугоуп, ишьаҭамырӡгоуп,
Уи амҵәыжәҩахеит Аԥсны.
Сцәаҳәа иақәыҷҷо мархәагоуп,
Исмыԥсахит знымзар зны!

Абжь иахыҩуа – ианыҩуа шаноуп,
Уи сазыӡырҩит гәырҭәы!..

Шьынқәба иԥсҭазаара даналҵ ашьҭахь иҩу «Апоетцәа» захьӡу ажәеинраалаҿ иаҳԥылоит ҳмилаҭ поет ду ипоезиа аҷыдара метафоратә ҟазшьала иалызкаауа ацәаҳәақәа:

Идунеи иԥсахт Баграт ду – 
Мра уасхыруп ицәаҳәа!..

Абас  еиԥш иҟоу ажәа ҳаракқәа изкуп ҳлитература ауасхыршьҭаҵаҩ Д. Гәлиа («Дырмит «Аҩыра Ԥшьа» еиҭеигон»). 
Апоет иуалԥшьа, ихықәкы ирызку «Аԥсуа жәеинраала» захьӡу аҿы М. Лашәриа исахьажәа алахьынҵа Дырмит ду ицәырҵра, имԥсра иадиҳәалоит, уи иажәа ыҟанаҵ, аԥсуа поезиагь ыҟоуп ҳәа ишьоит:

Суцуп наӡаӡа, аԥсуа жәеинраала,
Саныҟамгьы суцуп, Дырмит ицәаҳәа!..

Абри аамҭазгьы М. Лашәриа енагь ихатә хаҿра, ихатә интонациа, ихатә поезиатә дунеи ашьапкра, аихаҳара дашьҭоуп. Уи дызлапоет иашаҵәҟьоу ала илирикаҿ аума, иепос аҿ аума илшеит ҟазшьалагьы, типлагьы даҽа аԥсуа поетк иламҩашьо ихатә рҿиаратә дунеи ҭбааҭыцә аартра.
Абри аидеиа – ухатә рҿиаратә дунеи амазаара – инаҵшьаны иазааҭгылоуп «Сԥаҭхь са иҭасҭәаз ала иҭәны» захьӡу ажәеинраалаҿ: 


Дырмит ду сакәым, ма Баграт,
Убас хьыӡкамшәа Иуагь иакәзааит!..
Асаара среихырхәахьеит урҭ,
Аха са схазуп, схазызааит.

«Иеиҭазҳәарыдаз сара сеиԥш? Еиҭаҳәатәыс, ҩтәыс исымаз» - иҳәоит автор. Иазгәеиҭоит иара убас иажәа, ицәаҳәа ана-ара цаха-цаха аӡәгьы ишиҿгам, иԥаҭхь иара иҭаиҭәаз ала ишҭәу:

Иҳәеит Твардовски дугьы зны,
Иҳәеит абас: Толстоигьы иакәзааит – 
Са исҳәашаз игәра ганы
Убригь ишимазымдоз дырзааит!..

Аҩышьа, акомпозициатә еиҿкаашьа, апоетика ала  аинтерес ҷыда аҵоуп ажәеинраала «Абаҟа». Уи ҩуп абаҩхатәра ҳарак, анапҟазара аныԥшуа, акыр исахьаркны, ихыркны, цәаҳәа-цәаҳәа ичаԥа-чаԥаны. Апоет иԥхыӡушәа, илабҿабоушәа, арахь иаргамаҵәҟьаны акәушәа ибоит дахьынхо ақалақь аҿы ибаҟа аргылара:

Абаҟа, аха изакә баҟоузеи, иҳаракны,
Ашәҭ рқьақьа, аҩымаа, ахымаа идырганы…
Дсымаӡамызт са сзықәгәыӷуаз аҭынха,
Иҟам малк, хьык, раӡнык сара сҭынха…
Арахь, абар, идыргылеит са сбаҟа!..

Иажәа иациҵоит: «Са сызхьымӡаз заҟа усқәа шьҭахь инхеи, снаскьацыԥхьаӡа урҭ сгәырҩон иахьеи-уахеи! Рыххь згароуп, санымҩасшаз сааԥсаха, исылшаз гәаҭо, абиԥарақәа ирзырха, сыԥсҭазаара иахаӡгылазеи заҟа!..»
Ақалақь аҿ идыргылаз апоет абри ибаҟа ауаа аҭаауеит, зны-зынла автор ихаҭагьы уи ашҟа дныдгылоит:

О, издыруан, ахаҳә иалан са сиира,
Иара убасгьы ахаҳә иалоуп са сыԥсра,
Хаҳә-мҩала, шьанҵа-мҩала са саауан.
Убри ала сыԥсҭазаара сшәауан…

Ажәеинраала ирхәмару бызшәала, асатиреи алафи алыжжуа ишаԥҵоугьы, апоет изыҳәан аус злоу, ибаҟа гылоу игыламу акәым, ихадоуп иҟаиҵоз, илшоз, иуалԥшьа ахьынӡанаигӡаз. Абаҟа акәзар: 

Иара гылоуп иангыламгьы. Иахәҭаны.
Збаҟа гылоу, збаҟа гылам рыгәҭаны!..

Лашәриа илирикаҿ акыр игәнукылартә иҟоу ак ауп уи ипеизажтә лирика, аԥсабара аԥшӡара, ауаҩԥси аԥсабареи реимадара ирызку ажәеинраалақәа. Арҭ рахьтә  сара стәала. еиҳа уаҩ иаликааша иреиуоуп «Аԥсҭҳәақәа рыхәмарра», «Ҭагалантәи ахәылԥаз», «Аҽы былгьон адәаҿы», «Аӡын» уҳәа егьырҭгьы. Актәи ажәеинраала арҵага шәҟәқәа рҿгьы ирԥылоит, агәаҳәара ҟаимаҭ зҵоу, сахьа-сахьа еибыҭоу, угәалашәара иазынхо ԥҵамҭоуп иҿару реиԥш, иҿарымгьы рзы. Араҟа иаҳзаатуеит аԥша анахь-арахь иаго, ажәҩан иалоу, уажәы-уажә зҽызыԥсахуа аԥсҭҳәақәа: аԥҳәаҟәа иеиԥшу, ахҭырԥа зхашәа иҟоу, аҽхы асахьа змоу. Ус-ус:

Ԥҳәаҟәак еиҳамыз – шьхак аҵкыс иазҳаит,
Гәыла дызмамыз – агәылацәа арҳаит… 
Аслан – мышәхеит, иҽхеит – аҽада,
Адәыӷба цан иааит – ицәырҵит еиҭа! – 
Аԥсҭҳәақәа хәмаруеит – 
Ажәҩан ҽырбоит!..

Апоет ирҿиамҭақәа рҿы иуԥылоит иакымкәа-иҩбамкәа асатиратә ҟазшьа змоу ажәеинраалақәа: «Алашә еиниҟьон», «Аҩысҭаацәа иркыз адауы», «Аспонсор», «Хьӡы зҵаҩым ашәҟәы», убас егьырҭгьы.
Актәи ажәеинраала, «Алашә еиниҟьон» - ари афольклортә хаҿсахьақәа рыла иҳәаақәҵоу, автор илаԥш ҵар зхьысыз ҩымҭоуп. Уи иалоу афырхацәа: Арыцҳа, Ахәаԥса, Шҳам Қьақьа-иԥа, Хдамаҟьа, Мшәылды, Кылӡырҩ аишәа-чара рымоуп, Ӷьатамахжәа Рашь имшира азгәарҭоит. Рсахьа ҭыхуп амҵақьақьара, алабз-ҩабзра, амақарра, ачынуаҩ, амаҵурауаҩ иҿаԥхьа ахыларҟәра, уи иҿы иааҭшәалакь азхиара, азыҳаҵ-ҳаҵара. Ажәакала, асовет аамҭазтәи абиурократиа ахаҿра, уи асакьаҳәымҭатә мшы. Ажәеинраала шааҭыҵыз еиԥш ауаажәлар ирылаҵәеит, ишеибгоу ма цәаҳәақәак ҿырҳәала игәныркылт.

*     *   *
Абас иҟоуп, иааидкылан уахәаԥшуазар, М. Лашәриа ипоезиа ацәаҩа, аҟазшьа, ипроблематика. Ҳарҭ араҟа, ҳәарас иаҭахузеи, баҩ-баҩы аҩымҭақәа зегь реиҿыршәшәара, рыг-рыбза ргәылалара ҳаламлеит, уи, сара стәала, арҿиаратә интерес зҵаны ҳфилологиатә ҭҵаара-дырра аҿаԥхьа ишьҭоу иреиуоуп. Абас еиԥш иҟоу автор иԥсҭазааратә, ирҿиаратә мҩа иазкызар алшоит инарҭбаау аусумҭақәа, амонографиақәа адиссертациақәа. 
Лашәриа ипоезиа – илирика, иепос, аиашаз, ацәажәара ду алзыршо, ҳмилаҭ позезиа етап-етаплатәи аҿиарахьы ҳхьазрыԥшуа ҿырԥштәуп, зегь раԥхьаӡагьы Б. Шьынқәба ипоезиа иадкыланы.
Аурыс поезиа аҭҵааҩ ҟаза Б. Еихенбаум Пушкин ирҿиаратә мҩа, ипоетика дахцәажәауа, иҩуеит:
«Пушкин – не начало, а конец длинного пути, пройденного русской поэзией XVIII века. Ему он и обязан своим появлением… Впитав в себя все поэтические традиции XVIII века,  создал высокий классический в своей уровновешенности и кажущейся легкости канон» (Б. Эйхенбаум. О поэзии. Ленинград, 1969 г.).
 Абас еиԥш иҟоу азнеишьақәа рыла Б. Шьынқәба ирҿиаратә мҩа уахәаԥшуазар, уи ипоетикаҿ, ирҿиамҭаҿ еихшьалоуп Д. Гәлиа, И. Коӷониа, убас 30-50-тәи ашықәсқәа рызтәи ҳпоетцәа рԥышәа, акыр жәашықәсатәи ҳпоезиатә мҩа алшара. Сара стәала, хадарала ари а-50-тәи а-60-тәи ашықәсқәа ирықәшәоит, Шьынқәба урҭ рышьҭахьтәи аамҭақәа рызгьы поет ҳасабла ицәырҵра шеиԥкымызгьы. Иаҳхаҳмыршҭып Баграт Уасил-иԥа шәҟәыҩҩык, прозаикк иаҳасабала ишьақәгылара ус мариан ишыҟамыз, ҵҩа змам иаамҭеи имч-илшареи шрыдиҵоз. 
Исҳәарц исҭаху: Шьынқәба ипоетика, поет ҳасаблатәи иҩаӡара, ипоезиатә какон, ипоезиатә тип аԥҵан, ихыркәшан, хадарала уахәаԥшуазар, а-60-тәи ашықәсқәа рҽеиҩшамҭазы -  иажәеинраалоу ароман «Ахра ашәа» аԥҵарала (1965ш.).
А-60-тәи ашықәсқәа ракәзар, ари ҳпоезиаҿ иҿыцу ҳәаауп, ашәҟәыҩҩы игәҭакы, иҳәатәы рцәыргаразы еиҳа алшара аниоуз периодуп. Абарҭ ашықәсқәа рзы ауп М. Лашәриа поет ҳасабла ицәырҵра анҳәаақәҵахаз. Уи иажәа, иуҳәар ауеит, Шьынқәба имдоу ажәоуп ҳәа. Даҽа цәаҩак, даҽа лирикатә лагамҭак ала. Еиҳа даҽа типк иеиуоу поезианы. Иара иабиԥара рыбжьара, поет ҳасабла, ҳәарада, М. Лашәриа енагь аԥыжәара иман, илирикатә жәеинраалақәа ҿырԥшыган, адаҟьа ҿыц аадыртуан.
Лассы уи ишьашәалан, рхатә бжьы, рхатә поетика, рхатә интонациа рыманы игылоит Т. Аџьбеи Р. Смыри. Сара стәала, Б. Шьынқәба ирхиаз апоезиатә дгьыл, апоезиатә чашә аҿы абарҭ ахҩык илыргаз ацәаҳәа ҳпоезиа аҩаӡарақәа ируакны иубоит. Ус ала уи иахәаԥшуа сараӡәк сакәымзаргьы ҟалап ҳәагьы сгәы иаанагоит. Абри аамҭазы, ҳәарас иаҭахузеи, егьырҭ ҳпоетцәа иҟарҵаз алагала акала ихьысҳаны сауахәапшыхуа. Аха уажә араҟа убри аамҭазы ҳпоезиа аҿиара иалахәыз зегь сырзааҭгылауа, еиҿыршәа-еиҿыршәшәа рыхцәажәара хықәкыс исымам. 
Хықәкыс исымам иара убас ҳпоезиа, ҳлирика егьи адаҟьа ҿыц – хадарала Г. Аламиа ила ихацырку зых иақәиҭу ажәеинраала ҳәа изышьҭоу аҟазшьа, ацәаҩа рзааҭгылара. 
«Рушьбеи уахь» ҳәа хыс измоу иажәеинраалаҿ (1995) М. Лашәриа иҩуеит:

Иац акәын уааира, угылара-уҿара! – 
Усаранџь-цәаҳәа зкьыԥхьызгьы са сакәын!..
Таифи сареи уҳаиҵбын уара,
Таиф, ԥсра зқәым, ҳабжьара дгәыбжьанытәын.

Уи иашәақәа – абиԥара ирзынхоит,
Ирзымшьит, мап, аҵықьҳәа инаргәыдҵа!
Уарӷьа ҿыхзар – уармра ӷәӷәахоит,
Рушьбеи, сашьа, Таиф изымҳәаз ацҵа!..

Ишаабо, аԥсуа классикатә жәеинраала амҩа ҭбаа, аԥышәара ӷәӷәа иахысит, ахәҭакахьала, уи дырҵабыргуеит М. Лашәриа ихаҭа иеиқәиршәаз, ҩынтә иҭыҵхьоу аԥсуа поезиа антологиа. –Уи аҭҵааҩы, аԥхьаҩ алшара имоуп ҳпоетцәа рнысымҩа, ирымоу аҩаӡарақәа бла ҵарыла рыхәаԥшра, реидкылара, рызгәдура. 
Ҩашьара зқәым ак ауп абри аус Аԥсны жәлар рпоет, апоет-академик Мушьни Таииа-иԥа Лашәриагьы ихәҭаа ӷәӷәа шалоу.








Шоҭа Салаҟаиа, 
академик



