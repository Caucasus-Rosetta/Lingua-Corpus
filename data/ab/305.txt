В. Зантариа (Амандаттә комиссиа ахантәаҩы)
Ҳаҭыр зқәу ҳашәҟәыҩҩцәа!

Аԥсны ашәҟәыҩҩцәа «Актәи аҩбатәи Аизара дуқәа рыбжьара ҳауаажәлар рыԥсҭазаараҿ иҟалеит акыр зҵазкуа ахҭыс дуқәа. Убарҭ иреиуоуп зегь раԥхьаӡагьы 2008 шықәсазы Аахыҵ Уаԥстәылеи Аԥснреи Урыстәыла ду аганахьала ироуз азхаҵара.
Инаӡеит ҳауаажәлар рҵеицәа, хьаҵра зқәымыз абиԥарақәа ззықәԥоз, аԥсуа етнос аиқәырхараҿ аҭоурыхтә ҵак змоу ахҭыс.
Ари шьаҭаныкыла иаԥсахт ҳаҩнуҵҟатәи ҳҭагылазаашьа, ҳауаажәлар рыҩнуҵҟа аҭыԥ  рауит аҭышәынтәалара, агәҭынчра, аҳәынҭқарра алахьынҵаҿы, ажәлар рыԥсҭазаараҿы акыр зҵазкуа ахҭысқәа еиҳа иҭышәынтәалоу аҭагылазаашьақәа рҿы рыӡбара-рымҩаԥгара.
Ҳаҭыр ду зқәу ҳҩузцәа, ҳасасцәа!
Амандаттә Комиссиа Аизара ду ахь адырра ҟанаҵоит уи аусура ишалаху 26-ҩык аделегатцәа. Ҳусура аҽалархәра азин зманы иҳалахәым арахь изымааит аобиактивтә мзызқәа ирыхҟьаны.
Абри ахәышықәса рыҩнуҵҟа Аԥсны ашәҟәыҩҩцәа Рассоциациа иҳадаҳкылт 22-ҩык ашәҟәыҩҩцәа, урҭ рхыԥхьаӡараҿ иҟоуп быжьҩык ҳашьцәа абаза шәҟәыҩҩцәа. Жанр-жанрла урҭ рнапы злаку акәзар араҟа иуԥылоит ажанрқәа зегь рхаҭарнкацәа: апетцәа, апрозаицәа, аиҭагаҩцәа, алитератураҭҵааҩцәа, апублицистцәа.
Урҭ рҩымҭақәа аԥырҵоит аԥсышәала, урысшәала, абаза бызшәала. 
Ҳаизара иалахәуп 1958 ш. инаркны Реидгыла иалоу, еиуеиԥшым ақәрақәа ирҭагылоу, ашәҟәыҩҩцәа-аветеранцәа, абжьаратәи ақәра ирҭагылоу, убас ацҵаратәи ақәраҿ иҟоу ашәҟәыҩҩцәа рабиԥарақәа. Убарҭ зегьы, шамахамзар иреиҳау аҵара-дырра рымоуп. Иахьа Ассоциациа аилазараҿ иҟоуп ԥшьҩы уаак жәлар рпоетцәа, жәлар рышәҟәыҩҩцәа уҳәа аҳаҭыртә хьӡы змоу арҿиаҩцәа (убарҭ рхыԥхьаӡара иалоуп хҩы-уаак абаза шәҟәыҩҩцәа).
Ҳаилазаараҿ иҟоуп ааҩы-уаак аҳәынҭқарратә премиақәа заҭәашьоу Ассоциациа алахәылацәа, Аԥсны аҭҵаарадыррақәа Ракадемиа академикцәа хҩы-уаак, афилологиатә ҭҵаара-дыррақәа ркандидатцәа хҩы-уаак.
Ҳаилазаараҿ иҟоуп иара убас «Ахьӡ-аԥша» аорден змоу СССР анаԥызтәи аорденқәеи амедалқәеи заҭәашьоу, убас Ҳџьынџьтәылатә еибашьра ахьӡала аорденқәа, амедалқәа зауз ашәҟәыҩҩцәа.
Акыр иаԥсоу ҳҩызцәа, ҳасасцәа!
Ҳарҭ ҳҿаԥхьа ишьҭоуп имариам, абаҩхатәреи аџьабаа хьанҭеи зҭаху аус ду-исахьарку ажәала, ҳгәы-ҳаԥсы рыҵахьтә иаауа гәаҳәарам ҳауаажәлар рымаҵура. Иахьа уажәраанӡа ҳашәҟәыҩҩцәа рабиԥарақәа иеԥырҵхьоу арҿиара, аихаҳара.
Агәра ганы сыҟоуп ҳаизара ду алахәылацәа ԥхьаҟагьы абри руалԥшьа-ҳажәлар рымаҵ аура, доуҳала рааӡара, рырбеиара ишаԥсахо.
Аҳәара ҟасҵоит Амандаттә комиссиа Ҳаизара ду иазнархиаз абри ажәахә ишәыҭоу амандатқәа рыла ашьақәырӷәӷәаразы.

***
Нас ҩынтә сықәымгыларц азы азин самазааит, иааркьаҿны акәзаргьы, Ҳаидгыла абри аамҭа аҩнуҵҟа имҩаԥгаз аусура, уи аҵакы, ахықәкы рзы ҩажәак аҳәара.

