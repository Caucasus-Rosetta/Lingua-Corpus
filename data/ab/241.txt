Витали Амаршьан








ИРҾИАМҬАҚӘА РЕИЗГА

хә-томкны
































Аҟәа
Аԥҳәыншәҟәҭыжьырҭа
 2008






Витали Амаршьан








ИРҾИАМҬАҚӘА РЕИЗГА

Аԥшьбатәи атом





АМШ Ахәлара иҳамнахаанӡа

Сбааш хьыҴәцара

Ароманқәа

Ашьам дгьыл





















Аҟәа
Аԥҳәыншәҟәҭыжьырҭа
 2008








Аредактор Р. Қапба

Амаршьан В.Џь. Ирҿиамҭақәа реизга хә-томкны. Аԥшьбатәи атом. Апрозатә ҩымҭақәа. – Аҟәа: «Аԥҳәыншәҟәҭыжьырҭа», 2008 –

Аԥшьбатәи атом еиднакылеит апоет, ашәҟәыҩҩы Витали Амаршьан раԥхьаӡатәи ироман «Амш ахәлара иҳамнахаанӡеи», ааскьатәи ироман-гәҭыхаҳәамҭа «Сбааш хьыҵәцареи», Пицунда иахҳәаау исахьаркыратә лабҿабанҵа «Ашьам дгьыли».
Ашәҟәыҩҩы раԥхьаӡатәи ироман 1977 ш. рзы  ианҭыҵ, абызшәа абеиареи, асахьаркышьеи, аидеиатә ҵаки рзы ахәшьара ҳарак аиуит аԥхьаҩцәеи акритикцәеи рҟнытә. «Апроза ду аҿы ари аиԥш раԥхьатәи аҽԥышәара ашәҟәыҩҩ ҿа иаԥхьаҟа иҵегьгьы еиҳау ииааирақәа ирызҳәоуп» ҳәа гәадурала дахцәажәеит хашҭра зқәым ҳҵарауаҩ ду Ш.Д. Инал-иԥа. Уи аахыс акритик ҟаимаҭ арҭ иажәақәа зырҵабыргуа акыр аҩымҭа дуқәа аԥиҵахьеит апоет, убарҭ рхыԥхьаӡараҿ иҟоуп ааигәаӡатәи – «Сбааш хьыҵәцарагьы».
















































АМШ Ахәлара иҳамнахаанӡа











































Актәи ахәҬа

I

Уи аҽны, еснагь еиԥш, ашацкыраз дгылеит Уаҳаид. Нхыҵ ахкаара иҭаз иҽы ааикәадырын, ҷкәынҵас ахьышәҭҳәа дынҽыжәлеит. Агәашә дынҭыҵны амҩаду данынангыла, дахьҽыжәыз ихҭырԥа ааирҽеин, иҟамчы ырманшәалан иааикит. Аҽгьы иабон иахьа Уаҳаид даара игәалаҟазаара бзианы дышгылаз; уи маҷӡак изынҵаалан иҟаз амҩаду аффаҳәа ианкәарло аҿынанахоит, сыԥшәма ихы-игәы аналаҟоу саргьы сшьамхы сыҵԥраауеит аҳәарашәа, ахы наҟьа-ааҟьо, «хырр» ҳәа иаақәыр-қәыруа.
Ари амҩаду нымҩахыҵ-аамҩахыҵ анкьа иҟаз абна еишьыл ду уажә иузырбозеи, аха, адгьыл бжьахақәа реиԥш, иаанахаз аҽыҭ-мыҭқәа рҿы ацәа алҵра иаҿыз ардәынақәеи аҵарақәеи уарла-шәарла рыҵәит-ҵәит, рыҿықә-ҿықә быжьқәа гон.
Хәыҷы-хәыҷла ашара адәы иқәлон.
Уажәнатәгьы иубартә иҟан амш Уаҳаид игәалаҟазаара иақәшәо, иахьа мыцхәы ибзиахараны ишыҟаз. Аабыкьа арахь ааскьаӡа ашьха иқәнауз асы уҳәару, лбааҟа иқәас-ӡысшәа иҟанаҵақәаз уҳәару, ԥыҭраамҭак иаазырханы, иац ашьыбжьышьҭахь амш ааилшәан, ажәҩан агәы цқьакәакәараӡа иааԥшит, иахагьы еилаџьоу-џьоууа еҵәала ишықәҵаз мацара, уаҳа инеиламхәаӡакәа, абар, ус ашара иаԥылеит…
Хара цатәыс иҳаузар ҟалап ҳәа агәы иаанаго здырхуада, аффаҳәа ишкәарыц икәаруеит Уаҳаид иҽыз хәыҷы, иаргьы ибӷа иашахәҵәаӡа, ҵаны хьыӡрацара дцоушәаҵәҟьоуп дшақәтәоу. «Шьыжьбзиа, дад», - уарла-шәарла иԥыло, дара ирҳәаанӡагьы, иара аԥсшәа нареиҳәоит. «Бзиа убааит, Уаҳаид», - ас аҭак наирҭоит. Хәыҷи-дуи ҳаҭыр иқәырҵоит уи, иԥҳәыси иареи маҷкгьы ирыцҳаршьақәозар ҟалап –  иаазқәылаз изаҵәшәа иқәханы иахьыҟоу…
Уаҳаид сынтәа ааԥын ааимҭазы 82 шықәса дырҭысит. Жәытә колнхаҩуп. Бақьҟан ҳәа изышьҭоу аҿаҩа ҳаблан дынхоит. Ари аҳабла ахьыҟоу шьхароуп, иҳаракыроуп, уахь иҩагоу амҩа заҵәгьы акыр имчуп; даара еиқәшәоу амашьыналсқәагьы «рыԥсы» ргәы икылахо ауп ишҩеило. Иара аҳабла ҩажәа, ҩажәижәаба шықәса раԥхьа хәыҷи-дуи ахьхьа-џьџьаҳәа ауаа рацәаҩны иаланхон, уаха шаанӡа, амза шаша рылаҷҷо, ччаран, хәмарран, алакәқәа рҳәон, абыргцәа бзиақәа ыҟан. Уажә аӡәаӡәала, ҭаацәа-ҭаацәала, шьоукы алада, ашьаҟьасҭарахьы илбааны инхо, шьоукы араионтә центр ҳәа иԥхьаӡоу ақалақь хәыҷ ахь нхара ииасуа мацара, аҭакәажә лхаԥыцқәа реиԥш, кьоу-шәоуқәак рыда уаҩ даанымхеит (жәра зқәым рбригадир Џьарнасгьы «о, уара, зынӡа ҳмаҷхама!» ҳәа иџьеишьоу, еиҳагьы деигәырӷьоу узымдыруа зны-зынла ибжьы ҩҭицалоит, иара бригадак ауп ари аҳаблан иҟаӡоугьы). Ицәгьоуп иааҭырҟьаны аҳәара, аха ԥсыҭбара ыҟаӡамкәа, лҩаҵә мҩеиуа иахьыҟалаз аҩнаҭақәагьы рацәоуп араҟа, иҵарбаҟа иаркуп урҭ рышәқәа. Жьҭаан иҩеины (анкьатәи  анхацәа, иахьа иқалақьуаахаз) алҵла хәарҽ дуқәа инарықәланы, шаҭарада аӡахәа ажәжәа-аԥԥыҳәа ихьҳәаны, аԥсаатә ирцәынхаз жьык ҭааны, ашыцламшә зқәиаахьоу, макьанагьы зыҽкамыжькәа иааиуа анкьатәи рмаӷазақәа ирыҩнагылоу ажәытә еиҳәа дуқәа  рҿы илеиҵахәаны имцозар, уаҳа хандеирас иҟарҵо егьыҟам.
Ари Уаҳаид иеиԥш иагаҩ ргәы иалоуп, аха иҟауҵарызеи, уҳәатәы хазҵода.
Аҽыз аффаҳәа ишкәарыц икәаруеит, зны-зынла ишаҳәац еиԥшгьы «хырр» аргоит, амыркаџьы иркны иҟазаргьы, аҵыхәа, аԥырцәқәа уҳәа цаха ҟаԥшьыла иԥшӡаны иԥоуп (жәаха ҽнак Уаҳаид Џьырӷәалҟа чарак ахь данцоз иԥан, уажәыгь ус иҟоуп), иақәу акәадыргьы аҟәынақәа еилыԥхо, жәытә кәадыруп, аха иҿыцҳаҳарарӡа абыржә инақәиҵазшәа, ҷыжь-ҷыжь амшуп.
Шьҭа аҽыуаҩгьы деилыкка дубо, иааиуагьы инару акәымкәа, лабҿаба дудыруа, адунеи ахш ықәырҭәазшәа, ишшарыз ишеит. Абар, иаргьы хықәкыла зҿы дцо шьҭа дааигәоуп. Зҿы дцо анаҳҳәа, ақыҭа зынӡа ахаҩаӡараҿы, ашьха ашьапаҿыҵәҟьа инхо Абыхә Смел иахь ауп имҩа ахы ахьхоу. Уи аӡәк ида ари аҳаблан иахьа аԥсаса уаҩы изаным, џьма шьтәак имихәҳарц иҭахыуп. «Хьымӡӷгәышьоуп, аха, - дхәыцуеит Уаҳаид, -  иҟоуҵарызеи, иахьа џьмаахәара Смел иҿы сцо сҟалеит. Ԥаса иара са сҿы даауан. Аџьма ануҵап, аха изуырбода, са исылшом, абжьарак… Иара иузбаӡозаргьы, ирҿоуҵои, аиаҵәабӷь ахьыҟам аԥсаса аангылома… Ҳабна зегь  шԥахыршьааи, даргьы-саргьхандаз!» - маҷкгьы даамақаруеит Уаҳаид, дызқәмақаруа ихаҭагьы изымдыруа.


* * *
Уаҳаид ихылҵит хҩы ԥҳацәа - Зинеи, Зоиеи, Азеи. Ҷкәын илахьынҵа дангәышьамызт. Иԥсҭазаара зегьы иӡӷабцәа рааӡара иазикит, иԥҳәыс Мактина лакәзаргьы, илыхшаз асабицәа, ишырҳәо еиԥш, лцәеи лыбаҩи рыдырӡыланы илааӡеит, ҵарак рҵандаз, иуаахандаз ҳәа дрыхӡыӡо. Ашкол иҭалартә ианыҟала, ара, дук инарцәыхарамкәа, ахәзымпраҿы иқәгылоу ԥшь-классктәи ашкол иҭарҵеит. Уи ианалга, лбааҟа –  быжьба-ааба верс ахьыбжьоу –  иганы абжьаратә школ иарҭеит. Ара аӡын даара иӷәӷәаны асы леиуеит, иагарааны Уаҳаид еихҟьа-еиԥҟьо иҟаз аӡӷабцәа аҽыхәда иқәыртәаны, иара иҽы аӷәра ианкны, еиқәыцә икажьыз асы аӷәырџҳәа иԥуа, ашкол ахь илбааигахьан…
Уи ицахьоу, иҳаҩсхьоу акоуп. Уаҳаид иԥҳацәа руаӡәк, аиҳабӡа –  Аза захьӡу –  ашкол дшаалгаз еиԥш, иара убри ашкол аҿы рҵаҩыс, «ваинрук» ҳәа изышьҭаз, иахьагьы уа аус зуа, Аԥҭа ҳәа Џьыкырбак диццеит, агәыбжьанытә, Зоиа, ашкол даналга ашьҭахь, аҩны лҭаацәа дрылагыланы ачаи ҿыхуа, хазгьы  дызҭаз аинститут анагӡаха цқьа илмоукәа, лынасыԥ амҵәыжәҩа дааҵанакит, дук хара имгакәа, аԥсаатәи аԥсаатәи анеихьыԥшуа еиԥш, аиҵбгьы урҭ днарышьҭалеит…
Уаҳаид имаҳәцәа рыхҩыкгьы аҩны иаашьҭны чара хпыҿк рзиуижьҭеи абас жәабаҟа-жәохәҟа шықәса ҵлап шьҭа. Уиижьҭеи, аиҳабӡа лхаҵеи лареи аламкәа, егьырҭ аҩыџьа машәыршәа, ԥсрак-бзарак аҵыхәала иаакыдыххыланы имцацзар, изымаацт. Дара шәырк-қәырк, фатәык-жәтәык (Мактина ианылмуӡалак) иаҵаланы ҭоуиҭадала рбаразы уахь ианцалоз ада, аиашазы, еибамбеижьҭеи акрааҵуеит. Уи ӡара зҭахым ауп. Уимоу, ара ааигәа инхо аиҳабӡа лхаҵеи лареи мааижьҭеигьы маҷ ҵуама, урҭ ахьааигәоу аҟнытә еиҳа лассы-лассы имҩахыҵуашәа уаҩ игәы инаҭоит акәымзар…
Иаха ақалақь ахьтә иааз ргәыла ҷкәын ажәабжьны Уаҳаид изааигеит Аҟәа инхо имаҳәцәа аҩыџьагьы, ашықәс ҿыц аламҭалазы, сасцәақәак рыцны иҩеираны ишыҟоу. Даара иаргәырӷьеит ари ажәабжь, аиашазы. Уимоу, Мактина лгәы ԥшаан маҷкгьы дамхаҵәуеит.
Абри аҵыхәалоуп уажә Уаҳаид зыхәда ҳәызбак наҵаикыша шьтәак аазгоит ҳәа амҩа дзықәу. Имаҳәцәа бзиахәқәа ак рзымшьӡакәа ишԥеишьҭуеи нас. Кьоушәоук иаанхаз игәылацәа нарыдыртәаланы, ҳаҭыр рықәиҵашт. Убриала иҳәарцгьы иҭахыуп –  аа, ижәбома ҳаргьы  ҳшызаҵәқәам!..

* * *
Уаҳаид дахьцаз дманшәалахеит: уаҳа назҭахым шьтәа бзиак иманы дхынҳәит. Данааи, Мактина дҳәар-ԥсаруа ашҭа дҭан, уажә ааигәа ҿыц иҿалҳәаз иреиуоу ҩымсаг ҿ-ҟьаҟьа дук ала (цқьа илзамымхыз ажәлақәа амаӷӷа) абӷьыжә-мыжәқәа шьҭыԥссаауа.
– Заҟантә исҳәагәышьахьоузеи, абарҭ ахьацақәа ршьапы иҵырҟаа ҳәа, аха иԥумҟеит… урыхәаԥш, удинаныс, абӷьыжәҳәа ирыҵажьу, - мыцхәы имырӷьцәакәа, лара ианакәзаалак ишылҟазшьоу еиԥш, лхаҵа днаиқәӡбеит Мактина, арҭ аҵлақәа Уаҳаид даара иԥшьоу, дыди-мацәыси змысуа ҳәа ишиԥхьаӡо лхашҭны.
– Уи иазыбуазеи, џьоушьҭ, –  иҳәоит иаргьы имырхьаацәакәа, иааигаз ашьтәа наҟтәирахь аҵәаҵла ашьапы инадҿаҳәало, нас, днахынҳәын, мҿлых саарак ала аԥш ааганы инамҵеиргылоит, иаргьы, анцәа илԥха уоуааит аҳәарызшәа, аҳапа-аҳапаҳәа инанылоит, ахы ырқәаџ-маџуа, аԥаҵа гәымжьаҵәӡа. –  Ари баахылаԥшлеишь, - Мактина лахь дынхьаҳәуеит, - сара уажәыҵәҟьа аӡлагараҿы сцаны ашыла аазгап, Бақьыр ҟадыџь (аӡлагарахьча, даҭырқәоуп иара) шьҭа  иаҳзилгахьазар, Омахь дааиуазаргьы уиҭахыуп, џьаргьы умцан ҳәа насызиаҳәишь, - ҳәагьы нациҵоит. Омахь захьӡу ара рҩадахьы дынхоит, ргәыла бзиа иоуп, цәгьак-бзиак аҿы зхы рхызымбаауа дреиуоуп.
Уаҳаид дырҩегьых аӡлагарахь дцоит. Мактина ашҭа анылыԥсса, ԥраҳәа иаҵәак аалԥыралҳәан, лхахәы шла цқьа ибзианы касеицарсала иааҵалкын, анкьа зны данҭацаз еиԥш лгәы цқьаӡа, рыхьатә кәасқьа еиӷрыкка ду еилырго дныҩналеит, уа ақалақьуаа руадақәа рҿы еиԥш еилаҵәаҵәа акәымкәа, ӷар-ԥшар акы-ҩба ҩнымаҭәа иҩнагылаз кьантыжә цахак нарыхьшьы-аарыхьшьны ианылрыцқьа, зегь рҭыԥ-рҭышә ианықәылҵа, амаҵурҭахь дылбаан, дырҩегьых дҳәар-ԥсаруа акҿыҩра дныкҿалеит. «Шәан шәара дшәыкәыхшоуп, ҳашԥашәыргәырӷьеи, - лхы дацәажәоит лара, лыӡӷабцәа раара дазхәыцуа, -  ҽаанԥшӡала ашықәс ҿыц иаԥылаша, ҽаанԥшӡала аҿа-маҿа зфалаша, нан!»


Уаҳаид ааҵәа дук абжа ашыла аҽыхәда иқәкны, хара имгакәа, деиҭаахуеит. Уи аҭыԥ иқәҵаны, ишьтәаҿы днеины днахәаԥш-аахәаԥшын, наҟтәирахь, ргәылацәа рахь узлацо ахҵысҭахь иҿынеихоит.
–  Уажә уабацои? –  днаиазҵаауеит уи Мактина.
–  Омахь иҿынӡа сҩеипишь…
–  Уааиҟәаҵ, мшәа, зны… Макьана уаҩ  даҳзымааӡозаргьы уздыруамеи!
–  Имаар закәыхи, рхәы ҳхәы илақәаҳҵап… уажә иаабама! –  лафшақә иааиҳәан, иԥҳәыс лажәа хаҵаны даахынҳәит, ихҭарԥа ихыхны абыркьыл инхишьын, иҟәныз иаԥсуа ҳәызба аҭра иааҭыхны абарҵаҿы ахьатә гәашьа иҩалаирҟацеит. Уи ианакәзаалак аҩны даныҟоу иаҳәызба убра ааныжьра (аҭра ишҭоу, шамахамзар, икнеиҳаӡом) бзиа ибоит, шьцыларазар акәхап… Рыҩны уаҩсны уцозаргьы, аҿы амра иарцырцыруа, амсахә еилԥхаауа улаԥш иҵашәоит. Ианиааз, ианиааз ахьӡыми нас, Уаҳаид ԥаса-ԥасақәа инапала цәгьа аҳәызба бзиақәа ҟаиҵон, уи амса инапы ишацааиуаз уаҩ инапы изацааиуамызт: ацәа еиԥш итииуа ианирԥсасилак, иахьиҭахыу ишиҭахыу ирҵәиуан, иахьиҭахыз ишиҭахыз, ԥшшәахә хкыла еиуеиԥшымкәа еилеисон, иара аҳәызба аҿы акәзар, ибзиаӡаны иӡрыжәуан, адалақь еиԥш ахәы аго, амақьа инықәҵаны ицеицеиуа ихуан. Аҳәызбақәа рнаҩс инапы иаирҟаҵоз, иара уажәгьы, уарла-шәарла акәзаргьы, Уаҳаид игәыгәҭаимыжьыц инапҟазарақәа маҷым: амсалыхқәа, ашыц мҳаҵәқәа, ашыц чанах гәаҩақәа, агәыблаақәа, асаарақәа, аҟәбарқәа, ахмаҷырқәа, ажь зҭархәо аџьтә еиҳәа дуқәа, х-шьапык зҵаҵаны ақыд-хҵәаха иалихуа акәац қәыԥҟагақәа, еиуеиԥшым амҿтәы ҵәаҳә-маҳәқәа, иара убас иахьеи-уахеи уаҩ ихы иаирхәаша ачыс маҭәа сса-мыссақәа. Убарҭ инарыцҵатәуп џьара акы анишьлак ацәа рҵәны асахҭан ҳаҭа шалихуаз (еимаа аныҟаӡамыз инапала иԥиҟоз, инапала ииӡахуаз ажәцәеимаақәа ҳарҟәаҵып). Уимоу, даныҷкәынӡаз инапала ашәақь хәшәы ҟаиҵон, уи иара излеиҳәо ала иабду Ԥшьҟан иҿиҵааит. Уажәгьы имоуп уи анкьа зны иабдуцәа рабацәа злахыслоз, ҭырқәеи-џьами изларабашьлоз аԥсуа шәақь, ашьанҵа шәақь ҳәа изышьҭоу. Абарҭқәа рнаҩс, абаҳчааӡаразгьы уиҵашьыцып Уаҳаид, избанзар, уи иеиԥшу ари аҳаблан моу, ари ақыҭангьы шәыр-ҵлеихаҳаҩ дузыԥшаауам. Уаҳаид иеихаҳамҭа иамкит, амахәҿиаа ылнамгеит ҳәа уаҩы имаҳацт. Ашәаԥыџьаԥ еиҭаҳара, аҵлеихаҳара аамҭа анааи (уи иара иаҟара иақәшәаны издыруада), нас дузырбода: аарлаҳәа зпытҟәырқәа ылызгахьоу ашәыр махәқәа еидкыла, ашыцламшә, анышәаԥшь, цаха гәарҭак, иаҳәызба уҳәа имаругақәа зегьы има есышықәса зыҽзырҭбаауа  иқәаҵа дыҵоуп. «Изҿоуҵода, удинаныс, абасҟак еихоуҳауа, зегь ықәҵны уаҩы ишьапы ахьакуа ианцо, уара аҵлеихаҳара уаҿуп, аха…» - лҳәоит Мактина, лхаҵа тәамҩахә шимам анылбалак, лгәы иазымчҳакәа. «Изфода ба, изфо дҟамлар ҳәа бымшәан, - иус дшаҿу имҩатәны аҭак налиҭоит, ачча иҿықәхх, даагылазар ахандеира насыԥ ду шизалоу иныԥшуа. –  Баргьы Кьамсыс исеиҳәаз ауп ибҳәо», - нациҵалоит уи. Кьамсыс ҳәа дызҿу ара ԥаса аколнхара ахантәаҩыс иҟаз, уажә ақалақь аҿы курорторг ҳәа изышьҭоу аҿы аус зуа иоуп. Аӡә дашшу здырхуада, ҽнак уи абрахь дҩеин, адгьыл амцхә уҵакны ашәыр еихаҳара уаҿуп, хәыҷык «уцикатар» нумкылар ҟалом иҳәахзаап. «Ҳаи, дад, сара исылшозар, шәара мап ахышәҳәаауама!.. Иабазгап зугәахәуа, дад, ари, шәа шәзоупеи сзаҿу», - аҭак ҟаиҵеит Уаҳаид. Даара игәы ннархеит усҟан, иахьагьы ихамышҭыцт…
Маҷк аҭоурых ашҟа ҳагацәеит. Уахь иуҳәаша ҵҩа амам, аха уажә уи ҳаҟәыҵып. Уажәы, абар, Уаҳаид ақалақь аҿы инхо имаҳәцәа раара дазыԥшуп, гәҭыхас имаӡоугьы уи ауп. Амра акәзар, ишыжәбо, шьыбжь агәахьы инықәлоит (ажәҩан акалҭ иавалашәоуп уажәааны уи шцо, аха ус ҳҳәап). Ианбааришь? Шьҭа дук мырҵыкәа иаару, хәылбыҽха акәу ианаауа? Шьыбжьон, хәылбыҽха ҳәа амш уалацәажәартә иҟахыузеи, блеихаҟәысымҭак…


II

Урҭ аап нас, ҳнеиуеит рҳәазар, ишԥамаари. Амҩа иқәнаҵы, ҳара зназы дара иаауа рхы-рҵыхәа атәы маҷ-саҷқәак шәзеиҭаҳҳәап, иааир усгьы цқьа  шәеибадырп… Шәара дара бзиа иахьшәзымдыруа хьымӡӷ амаӡам. Шәарамоу, дара амаҳәцәа рхаҭақәагьы иахьынӡахәҭоу еибабаны, еибаҳаны, еишьцыланы, гәыла-ԥсыла еибадыруа, гәеизыбылра дукгьы рыманы иҟаӡам. Уи зыхҟьо амзызқәа ма шәхала шәгәы рызҩап, мамзаргьы наҟ-наҟ зны, анцәа аамҭа ҳаиҭозар, ҳара ишәаҳҳәап.
Амаҳәцәа руаӡәк, Кәынта захьӡу Аинырба, Зоиа лхаҵа, аԥсыжрақәа реиҿкаарҭа деиҳабуп. Уаҳаидгьы идыруеит уи ус акы дшазкыу. Умаҳә аус абеиуеи ҳәа ианизҵаалак –  «духаои оркестр деиҳабуп дад», иҳәалоит, уаҳагьы ҳәашьас иаиҭарызеи. Изаҳауа ари иаанаго цқьа ирзеилкаауам, аха «анцәа дугимыжьааит, ибзиами» ҳәа иарҳәоит. Амала, Уаҳаид зны дыхәмаршәа, имаҳә ихы наиқәкны, сыԥсыр, дад, убарҭ абыкь асцәа схаумыргылан, анцәа уишазар, иара ус ишаабац, мыткәмак слымҳа иҭаҩуа сыржырц сҭахыуп, иҳәазаап. Амаҳә имаҵура убасҟак ҳаҭыр изақәуп ҳәа дыҟаӡамызт, ччаҩык шиакәугьы, хәыҷыкгьы ицәымӷхазшәа ибеит, иахьагьы изысҳәазеи ҳәа игәы иалоуп…
Уи, уи ауп. Уажәшьҭа маҷк адәахьтәи иҭеиҭԥшгьы ҳалацәажәап, избанзар, данааиуа харантәылагьы иара шиакәу жәдырыр цәгьаӡам. Шәагаала рацәак дыҟам, митәык шихымҵуагьы, иԥашь амцхә иаԥызоуп, ихахәда, аҵла ашьапы иаанахәало ацәымса-быб еиԥш, акыр ихыззоуп, иблақәа аарла икылԥшуеит, убарҭқәа зегьы анеицылалак, илымҳақәа хәыҷцәоума уҳәо иҟарҵоит, руакгьы, ажәҵыс аҵыхәа еиԥш, анаӡара быжькаҵәоуп - даныхәыҷыз акәаҭан ахьышьҭаз дахаҳан иавҵеиҟәаҟәеит… Даара уаҩы лахҿыхыуп иара, унацәа наиурбаргьы, ачча изынкылаӡом, днахыԥсаа дцап уҳәап. Арыжәтә ижәуеит ҳауп зҳәо дааиҵамхо, амала, бзиарас имоу, аҭаҭын дахаӡом.
Уаҳаид иӡӷаб аиҵбы - Зина захьӡу –  лхаҵа, Шаҭ-иԥа Хьымкәараса, аукы, ҵаӷакы, бла-гәеиқәаҵәак, ихахәы неилшәарак амаӡамкәа иҟоуп, амала азганк ахь, илымҳа ашьаҭахьшәа, ашьац иаҵәара илԥшуа аҽада-какаҷ еиԥш, шьыҵәрак ҟәашкакараӡа ишышлара ишлахьеит, ҵаны, ус ициу, аабыкьа ишлоу аилкаара уадаҩны. Рацәак ҿиҭӡом, бжеиҳан хәыцырҭак шимоу иныԥшуеит. Абри абасҟак иихәыцуазеи шәҳәаргьы ҟалоит азныказы. Имаҳәыла диҿурԥшуазар, ари аҭаҭын амцхә дахацәоит –  уи шәаргьы игәашәҭап, арыжәтә рацәак иҽадицалаӡом, аха знык дырԥхашьаны даналоугала, иахирҟьацәама уҳәо иамхажәуеит, нас зны-зынла, игәы ԥшааны, иԥсы еибакы-еибакуа ацәажәарагьы идыруеит. Уара ицызжәуа иужәыз зынӡа иулымсӡазар, ак еилукаартә уҟазар –  дзынцәажәало ухшыҩ азыушьҭыртә, даара уархәыцыртә иҟоуп, амала, ҳәарас иаҭахыузеи, ижәны даныҟаз исеимҳәандаз угәахәыргьы ауеит. Уимоу, ишәызгәамҭаӡакәа,  шәҭыӡшәеибагаргьы алшоит. Абас асыс-мҟаа иаҩызоу ауаҩи уареи ажәақәак, ужьы кылблаа изго аԥырӷ еиԥш, ишакәым наҟ-ааҟ  ианшәамхеимдалак, гәынамӡарақәак аншәыбжьалалак, адырҩаҽны, ма адырхаҽны зҳәаз еиԥш, иккаӡа ижәбашт уи зыхҟьаз арыжәтә шакәу, мамзар, иаргьы уаргьы нырцә-аарцә ҩ-ҟәарак ирықәгылоу шәышреиԥшу, зынӡаск шәшеимарам, еилибакаашьагьы шәмоуӡар шыҟало, иара убри арыжәтә акәымзаргьы, хара-хара шәеихәаԥшуа, ажәа еибымҳәаӡакәа шәнеиԥырҵыргьы шыҟалоз… Убарҭқәа-убарҭқәа рҟнытә, арыжәтә иҽацәихьчоит Хьымкәараса, иахьнеитәым уназго, иҟаҵатәым узырҟаҵо ак акәны дахәаԥшуеит, зны-зынлагьы, зҽадцаланы изжәуа шицәымӷу еиԥш, иара аҩы ахаҭагьы агәаӷ иклоит. Ус ауп иҟазшьа шыҟоу, нас, зегь ҟазшьала ҳаиԥшума? Ишәу рацәак иаԥсамзаргьы, иҽеилеиҳәоит иара акыр инықәсхьоу маҭәа-ҩыҭәала иҽеиҿкааны (аҿыц анишәу ауаа дрылнаркьуашәа, хазгьы иԥсы ҭаҟәыкуашәа ибоит), дахьыҟоу имцхәу акы инымԥшуа, деиқәҷаб, иӡара калаӡа. Абри жәытә ԥсыуа маҭәала деилаҳәазар, иага инааларын - зҳәашагьы дубап. Ианакәзаалак иныҟәашәа ццакуп иара, дынкыдԥшыла-аакыдԥышло, дыхраа-ӡраауа, ма быркьылк иҽыхшьны ҭыԥк аҿы дгыланы знымзар-зны дубашам, реиҳа данҭынчӡоугьы, цәыӡк дашьҭоушәа, гәаҭеирак, гәҭынчымрак, гәхашҭракгьы нацны, идубалоит. Мҩадук аҿы шәааиԥыларгьы, зназы днаулаҵәан аԥсшәа уеиҳәоит, узҿу, уахьыҟоу, иубзазашьоу, ешьа гәакьак иеиԥш дузҿлымҳаны дуазҵаауеит, нас, иаразнак, бзиоуп, сгәы урҭынчит иҳәарашәа, уаҳа уара иуҳәо аҭак ҟаиҵо егьиуа, цәажәара мыцхәык даламлакәа, дуԥырҵны, дыццакы-ццакуа иҿынаихоит –  шәшеицәажәоз ак игәалашәазшәа, иааимырласыр, днеиаанӡа аҭыԥ аҿы имбарашәа…


Аиҳабӡа –  Аза захьӡу –  лхаҵа, Аԥҭа Џьыкырба, ишшәаҳҳәахьоу еиԥш, ара агәылараҿтәи ақыҭаҿы дынхоит-дынҵуеит. Уажә уи Аҟәа иҟоу имаҳәылацәа аҩыџьагьы рыҳәсақәа ахьииз, иахьааӡаз аҩнаҭахьы иҩеираны ишыҟоу издырӡом, аха лымҳаҭасқәак иоуны дааргьы иудыруазеи, убри аҟнытә, ус акәу, егьыс акә, убригьы иӡбахәқәак нашәаҳҳәап, избанзар, арҭ лассы-лассы хаҭа-хаҭала изеиқәымшәалозаргьы, бла иамбо рахәыцк ала еибаркуп, ажьрацәара еиднакылоит. Ажьрацәара зыбжьоу, иага лассы-лассы изеибамбо иҟазаргьы, ртәы ижәбац ауп нас…
Аԥҭа Џьыкырба Аза даниццозгьы қәрала такәы длеиҳабын, ишырҳәо еиԥш, арра, аԥсҭырра зегьы ихганы даахьан. Усҟан ала, даара акыр инаԥш-ааԥшхьаз, акыр збахьаз арԥысын, ус ихы иазиԥхьаӡон, егьырҭгьы ус акәын ишихәаԥшуаз. Абас дшыҟазгьы, сара сдырреи ари ақыҭеи абеимаҭәоу ҳәа иҽырхықәымҵан акәымкәа, ҭынч дзааӡаз иқыҭа гәакьаҿы даангылеит, дышнеи-шнеиуазгьы убратәи ашкол аҿы афизкультуреи арра-ҵареи рызҭо рҵаҩысгьы аусура далагоит. Уи аамҭазы, ари ашкол аҿы, Аԥснытәи егьырҭ ашколқәа жәпак рҿы еиԥш, даара игәыгәҭажьын ашкол хәыҷқәа иахьынӡахәҭоу физкультурала рааӡара, арра-ҵара рахыжьра, уи бзиа ирбартә, еилыркаартә, еилҟьа-еилӷәыцәӡа, ԥхьаҟа анарха рыман иҟалартә еиԥш разыҟаҵара. Дмаашьакәа ӷәӷәала аус азиуит абри Аԥҭа. Даалаган, абри азын иаҭахыз зегь рыла зназы ашкол еиқәиршәеит: абжьындақәа, шьамхеиҵых аҩырҭақәа, аԥарҭақәа, ашьапылампыл ахәмарырҭа, амҵәышә-мпыл асырҭа, ацәҟьара кыдҵан ахысырҭақәа…
Урҭ ашықәсқәа рзоуп, рҳаблантәи ашкол далганы, арахь даниасыз Аза. Дҭыгга иаразнак илызҳаит лара, лҩызцәа даарылукаартәгьы дыԥшӡан, деинаалан, насгьы аҳаҷа-ҳаҷаҳәа акы даҵамхаӡакәа (аҵараҿы рацәак дыӷәӷәамзаргьы) лажәа еилган, шьоукы-шьоук реиԥш дхьати-ԥатиуа акәымкәа, деилҟьа-еилӷәыцәӡа, амца лҿықәҳәҳә, сымч зқәымхо иарбану ҳәа еснагь лхы-лгәы азҭаӡа дыҟан. Аҷкәынцәа иаарымалкуа дыҩуан уи, инараԥылгома уҳәо ашашәа-қәда дахыԥон, иара убас аушәақә аԥара иазкыз, ԥслымӡла ихырҩыԥшьааз ажраҿы, нахьхьынтә дыҩ дықәсны, аахьхьи дааны, аҽыҩҳәа, ашьабсҭа еиԥш, аԥслымӡ ҭыцҟьаа дыҩкаԥон. Иара ус маха-шьахала уахьлыхәаԥушазгьы лцәа дҭаҟаца, дшәыгәӡа, зегь рыла анцәа иишаз аӡә лакәын. «Ари дызгаз дынлырхаҵәҟьеит», - лзырҳәон дызбозгьы. Бзиа иумбашаз злалакәмыз ала, маҷ-маҷ игәы ҿылкаауа, маҷ-маҷ ихы-игәы лытҟәо мацара, Аза бзиа дибеит Аԥҭа. Ашкол дшаалгаз еиԥш, ажәа лниҵеит. Лара лырҵаҩы иҟазшьа, уи аҩышьа уҳәа, рҵаҩык иаҳасабала, аиашазгьы бзиа дылбон, зегь рыла дылгәаԥхон, аха, игәы аартны данлацәажәа, мыцхәы иқәыԥшыз лгәы нҭӡыӡааит, уаанӡа илымбаӡацыз наҟәакгьы, ааԥын аҳаскьын аазго еиԥшшәа, хыхьынтә илбааны, ирҩашьыгаха, иҟәандашьшьыраӡа иналхаҳаит, дҳәыԥыӡыԥуа уи  дшагәылагылаз, ааигьы, мапгьы рҳәашьа дақәымшәаӡакәа, ԥхыӡла иҟалаз ак еиԥш, иаалырҟьаны хаҵа дцеит. Азныказы, Аԥҭа иҩызцәа арҵаҩцәа, аҵара зирҵоз аӡӷаб дышԥеигеи ҳәа, иџьырымшьақәеит; Уаҳаиди Мактинеи ракәзаргьы, макьана ахәыҷы ҳәа изхәаԥшуаз рыӡӷаб имҳәа-мырза, рхахьгьы ргәахьгьы иҟаӡамкәа хаҵа лцара ргәы рнархьит; дызгаз Аԥҭа иакәзаргьы, ӷәӷәала ргәы изыԥжәеит, қәрала дахьлеиҳабыз ихы иархәаны, ҳасаби лыжәҩа ҭиҟьеит ҳәа азырыԥхьаӡеит. Аха усҵәҟьа иҟамызт аусқәа. Иԥшьан, ахаара ду аҵан Аԥҭеи Азеи рыбзиеибабара. Уи иаарласны зегьы агәра ргеит. Ишааи-шааиуаз, рхи рыхшареи еизҳауа мацара, ҭаацәара дуны иааҟалеит; фҩык ахшара рааӡоит иахьа Азеи Аԥҭеи. Рыҷкәын аиҳабы Москва Ломоносов ихьӡ зху ауниверситет аҿы аҵара иҵоит, уи ишьҭанеиуа, еицииз  аӡӷабцәа ҩыџьа Аҟәа ақыҭанхамҩатә институт иҭоуп, егьырҭгьы аӡәаӡәала, абар, иааиуа ашықәсқәа рзы ашкол иалгоит, реиҵыбӡа сынтәа актәи акласс ахь днеиуеит…
Ашкол аҿы аус шиуц иуеит Аԥҭа. Умҩасны ушнеиуагьы, уи ашкол ашҭа дҭумбаарц залшом, абар, испорттә форма аҟаитан шкәакәақәа ахәда ихҵаны, ӡӷаби ҷкәыни хәыҷ гәарҭак ацәаҳәа иқәыргылан, наҟ-ааҟ еицхрышьшьы игылоу аԥсақәа рымҵа шыҟоу иманы дахьнеиуа… Еснагь дыххаччо, длахҿыхӡа дыҟоуп уи. «Жәларык рхәыҷқәа еизганы есаашар ҭаалым дырҟаҵо, игәы  злақәԥымҵәозеи, шәанаџьалбеит» ҳәа згәы иаанагогьы дубап, уимоу, иааҭырҟьаны лафшақә ианиарҳәогь ыҟоуп, аха иара уи уссгьы имам. Абри ашкол аҿы ауп аус ахьылуа лара Азагьы. Хәыҷ гәарҭак рааӡара лҽахаршәаланы, аҵареи аусуреи еилагӡо, арҵаҩратә институт далгахьеит. Ахатәы бызшәеи алитературеи длырҵоит. Уахьыналыхәаԥшуагьы, иага ҟыба-ӡыба ацзаргьы, ақыҭа ҳауа, ақыҭа ԥсҭазаара иара атәы ҟанаҵозар акәхап, лаҳәшьцәа еиҵбацәа раҵкыс лара еиҳагьы аҿара лныԥшуа, лыԥшра-лсахьа аҽааицанакхьазаргьы, лкан бзиаӡа, ахаара шлыҵац илыҵаны дыҟоуп. Лаҳәшьцәа анаҳҳәа, - аҳ, аҳ, ишԥагәхьаалгои уи! –  аҩныҟа иҩеираны ишыҟоу лдыруазар, лԥеиҵбы хылтыҿ хәыҷы даашьҭыхны, абыржәыҵәҟьа, астәи Ахьыуаа рхәы шыҟоу, дыҿҟьа-ҿҟьо лҿаалхахьазаарын…


III

Аҟәантәи иаараны иҟоу амаҳәцәа руаӡәк, шьҭа уи хар амаӡамкәа шәаргьы дыжәдыруеит, Кәынта Аинырба, иԥҳәыси иареи хылҵ дрымаӡам, тәым ӡӷабк драаӡоит, дхышәшәааӡа, ҭыԥк аҿы изымтәо, дара рҳәашьала, макьана аҵәы иахоу аӡә лоуп, зшьа далҵызгьы уаҩы издырӡом. Уи ҳҳәеит ҳәа, Кәынта ари иара дитәуп, зкалҭ дахьԥшыз ԥҳәыск лҿы диоуит, нас дыргәыбзыӷны длымихит зҳәогьы ыҟахыуп, иԥшрақәа ҳзылхкаауазар ҳәа ахәыҷы илыхәаԥшуа, аха уи зырҵабыргуа шьҭа-мҭаҳәа ус егьылдырбалом. Мцызар акәхап. Иара ҵабыргыҵәҟьаны иҟаӡазаргьы, ҳаӷоу иибара, Зоиа ллымҳа иааҭасыр –  иалҵраны иҟоузеи… Иаҳзымдыруа анцәа ҳаҭаимҵароуп, уи ахьынӡаиашоу ҳаздыруам, уи аҟнытә уаҳа ҳалацәажәарым, лара асаби лзынгьы иҵасым… Ус лара ахәыҷы, абри аҟара дшыҵаругьы, амыцхә илыццәоуп, мыцхәы ишәпажәпоу ахәыҷы дзеиԥшроу шәхаҿы дааганы шәлызхәыц шәа шәхала. Лан лакәзаргьы, лан ҳәа ами нас шьҭа, лара дылхымшазаргьы, Зоиа ишылзаҳҳәо, ԥаса дыздыруаз даара ихаҿы дааганы дигәалаимыршәозар, анкьатәи Зоиа ҵаӷа, Зоиа бырфын ԥшқа –  ус лзырҳәон –  шлакәу адырра изымариахашам: убасҟак ажьы лкит, убасҟак дыҭҭәааит, лыгәчамақәа ылызза, лызқәа ду ҟьаҟьаӡа.
Егьи лаҳәшьа, Зина, Шаҭ-иԥа Хьымкәараса имоу, ԥаса аасҭа еиҳагьы илыгхама уҳәо дыҟоуп, аха ллакҭа шыхаац ихаауп, уажәгьы уаҩ игәы ааҿылкаартә агәыкра ду лыҵоуп, ҭагалан ақәҵымҭаз зыԥшӡара цәырызгаз агәил шәҭы ааугәалалыршәоит. Ҩыџьа ахәыҷқәа лхылҵит уи (лхылҵит ҳҳәеит, ақалақь аҿы иҟоу аҳәсақәа бжаҩык рҵасала, ҩыџьа рҿы дшаангылаз мҳәакәа). Лара лхаҭа дук иаҩцамкәа дшеилаҳәоу аиԥш ауп лхәыҷқәагьы, аҟармашәҭқәа реиԥш, иԥшӡакәакәара-ԥшӡакәакәараӡа ишеилаҳәоу. Ахәыҷқәа шьоукы иртәны ишырмааӡо, дара рцәа-ржьы ишалҵыз, ргәы-рыԥсы ишахылҵыз ырҵабыргуа, аҷкәын ибла хәыҷқәа ҭышәшәаа, иара убас ихахәы, иџьымшь кахәхәақәа еиқәаҵәаӡа, иаб диеиԥшуп, амҩан џьара даауԥыларгьы, абри, абри диҷкәынуп ҳәа угәы изымҩарц залшом. Аӡӷаб лакәзар, дхыцәӡа, лыбла қаруақәа аӡыхь кеикеи аҵа иҭубаауа абырлаш еиԥш арахь иҭыԥхаауа, иԥаны илықәу лыхцәы хьыԥшшәыла еилбза-еилыԥхаауа, цәала-жьыла ашәырҭаҭеиԥш дҟәашәӡа, лан лхы аахҵәаны илхагылоуп, данқәыԥшызтәи лыԥшра-лсахьақәа зынӡа илхукаауеит.

Уаҳаид имаҳә аиҳабы (ақалақь ахь иҟоу иреиҳабу иоуп, нас, ус изаҳҳәаргьы акгьы амаӡам) аус ахьиуа, занааҭс имоу, инықәырԥшшәа акәзаргьы, ҳалацәажәахьеит, амаҳә аиҵбы, Хьымкәараса, дызҿугьы маҷк ҳназааҭгылап, избанзар, ҳарҭ зегьы уск-уск ҳарҿуп, иахьа баша зшьамхқәа еиқәыршә итәоу уаҩ ҳаҟаӡам. Насгьы, изааӡарызеи, макьана ҳабжеиҳараҩык ауаҩы ҳашԥаихәаԥшуеи, ихә шԥаҳшьои, маҵурала акәӡами? Ауаҩы ишиаузаалак, маҵура дук имазар (хшыҩла рацәак дыҟамзаргьы), машьынак цыр-цыруа иҵагылазар, ибжьы ҩҭыргәаҟьаны абадақь асра дазыманшәалазар, убарҭқәа инарҷыданы, иахьатәи ала иуҳәозар, «ашьҭра» ӷәӷәа змоу ҭыԥҳак «дҳәынҷаны» дизаагазар, уаҩ иимбац чара дукгьы («шаҟа нанагазеишь?») еиҵҳәаны изузар –  аа, абри иакәӡами бжеиҳан иахьатәи Абаҭаа Беслан ҳәа иаҳаԥхьаӡо? Абри ала иаҳҳәарц иаҳҭахыу, ҳамаҳә еиҵбы, Хьымкәараса, абарҭқәа рганахьала, уи еиҳа капан ззақәу шьоукы-шьоукы шәгәы иалсыргьы, рацәак дыҟам. Аус иуеит иара уажәы агазеҭ ахьҭрыжьуа аредакциаҿы, аҽакала иуҳәозар, джурналиступ. Раԥхьаӡа аус иуан априбор ҟаҵарҭатә зауад аҿы, иусура камыжьӡакәа дшаҿыз, иҵарагьы даналга, аиурист консультациа ҟаҵарҭахь диасит, занааҭла иара усгьы диуриступ. Уи иаанаго шәара ишәзымдыруа шәҟаларым –  иахьа, шамахамзар, ихәыҷы, иду уск еилыргатәыс измам, ма измауц ҳмаҷҩуп. Ҩыџьа аимак ааҳабжьалар (ҳәарада, ҳаимак ӷәӷәахар), ҳауа ииашоу аилкааразы, лассы-лассы аиурситцәа рҿы ҳнанагалоит, ҳбыргцәа бзиақәа ражәагьы ҳаннамкылакәа. Убас ауаа реимак еилзыргоз, амҩа иқәызҵоз, иурист-консультантс ԥыҭраамҭак аус иуит амаҳә аиҵбы. Зыҽны аусура дналагаз аҽны инаркынгьы дызхатәац астол цәыжәжәа дахантәан уи аус ахьиуаз, иара дналаҵаны хҩыкны аус еицыруан. Урҭ, ус уа аусура иналагалак, лассы-лассы рҭыԥ рыԥсахуан, абра имааицт шуҳәо, иахьеиҳау –  ма жәлар русӡбаҩцәас, ма амилициа аначальнкицәас, мамзаргьы, апрокурор ихаҭыԥуаҩыс иниаргон. Иара дахьыҟац дыҟан. Ихаҭа еиҳау акы дахьашьҭамыз акәу, усҟан азы, уаҩы имырба-имырҳа, ашҟәыҩҩра нап ахьалеикхьаз акәу… Амала, иҳәатәу, ҳамаҳә иусура цәгьа дшаркароз, дукгьы игәы иаҭахны дшаҿымыз ауп. Иара дыхҩыкны, уажә аус ицызуаз егьырҭ иҩызцәа ҩыџьа консультантцәа быргцәан… Апенсиахь ицеижьҭеи акыр шҵуазгьы (руаӡәк, ихаҭа излеиҳәоз ала, ҩынҩажәа шықәса инареиҳаны қалақьк аҿы жәлар русӡбарҭа дахантәаҩын, егьи ҩажәихәба шықәса инарзынаԥшуа, иацымҵо иагмырхо, ақалақь амилициа аначальник ихаҭыԥуаҩыс дыҟан), аҩны ҳгәы ҿыӷьуеит рҳәан, аус аныруаз рмаҵура иалыргаз ржәытә машьына «Победақәа» иахьагьы, ахш рхьыршоушәа иҟәашӡа, цәҟьарсҭак рынӡамкәа, мацқьа-шьацқьа ирықәтәаны, ашьшьыҳәа шьыжьӡа аусура иаакылсуан, рнап ашҵақәа ҟәашә-ҟәашәӡа… Инеины икәаԥ-кәаԥӡа рстол цәҩеижь лаҟәқәа инархатәон, зназы иахеижьҭеи ирбаз-ираҳаз, аҵх шырхыргаз, ршьақәыӷәӷәара зеиԥшроу, хәшәыс еиҳа еиӷьу уҳәа ирылацәажәо, нас егьырҭ аусҳәарҭақәа рҿы еиԥш ауаа еижәыланы акәымкәа, еихьышәшәа-еиԥышәшәа, аӡәык-ҩыџьак ашә аҿы ианааилак (амҩаҿықәан, зынӡа лаҟәырак аҿы ауп иахьыҟазгьы руада), шәыҩнал, шәтәақәа, ҳашәзыӡырҩуеит ҳәа рыбжьы нарықәырганы, анапы иарҵәны иԥахәӡа ичхьаз рышәҟәқәа иаарыханы, рус хадахьы иниасуан, аха, дырҩегьых, раԥхьа итәоу рымбаӡозшәа, ԥыҭраамҭак зхы ркыз ажәа рзаанмыжьуа. Ачымазаҩ гәаҟ аоперациатә стол дшықәу ихагыланы ажәабжь ҳәара иалаго аҳақьымцәа иреиԥшнишьалон урҭ иара дахьрыхәаԥушаз.
Зқьаадқәа кны иааҩналоз урҭ рышҟа рҽааизыршон –  шьоукы дара абыргцәа рахь инеиуан, руаӡәкгьы иара ҳамаҳә истол аԥхьа игылаз аҟәардә цәыш (уажәы-уажәы зшьапы зыҵшәалоз, аӡы кылсыртә аҟарагьы иҭаԥҽхьаз) иҽнықәикуан. Бжеиҳан ус иааиуаз  рԥаҵа самызт, ацәа шрыгыугьы рныԥшуан, гәамҵ-хамҵрак ишақәшәаз иаразнак рыбла ихубаалон. Урҭ рахьтә хыбрак иҵеибамыгӡаз, зеиҿыҵра уадаҩхаз аишьцәа убарын, ҳәынҭқаррақәак реиԥш, зҳәаа-санӡыӷәқәа ззеимакыроу аигәылацәа убарын, зыԥҳа дымҵадырсыз, зашьа дрыпҟаз дубарын, изакәанымкәа зыҩны амыцхә иацҵаны изамхаргылаз, шьҭа «ҵәахышьас» иазыԥшаатәу ззымдыруаз дубарын, аҭыӡшәа ӷәӷәа зыбжьалаз, зажәымҭыҽха зтәы-зымаа еилырганы иааилымҵыр ада хәшәы змауз хаҵеи ԥҳәыси убарын, змашьына аҽнышьыбжьон идырҳәыз, изакәанымкәа змаҵура иамырхыз, ма, зпенсиа маҷызшьо, зажәра инҭалаанӡа усура згымыз, арахь уи азы шаҳаҭра зуа шәҟәы бӷьыцк зкым ҭаҳмадак дааиларын, зус-ҳәысқәа рҵыхәала зхы еиҭазҳәарц зҭахны, арзаҳал аҩышьа иақәымшәогьы дубарын…
Зны-зынла Уаҳаид имаҳә аиҵбы абри иусураҿы иибоз-иаҳауаз зегьы, акакала инеицыло, ашьхыҵә реиԥш ихы иҭапапа ҭаха анирымҭоз, данрызхәыцуаз, «мшәан, адунеи зегь ҭыӡшәа мацарала еибаркума?» ҳәа игәы иҭиҳәаауан. Уаха зны дзыҩназ ауада ҭшәа хәыҷы аҿы имаз атранзистор аус анааирулакгьы –  адунеи аҿы бызшәа хкыс иҟоу зегь рыла ауаҟьан-чаҟьан быжьқәа, ацәҳа-шҳа быжьқәа, аԥша иаанагозшәа, арахь иааҭыҩуан, џьара-џьара игәкылҵәагаз аџьаз ашәақәа, аӷызы-мыз быжьқәа налыҩуа… Уаҩы  ибла иабом акәымзар, иҳәон усҟан Хьымкәараса, зыҵа хәашьыз аӡмыжь еиԥш, ажәҩан ахь, аефир зегьы, ҵыхәаԥҵәара амамкәа, ауаа раӷьыбжьқәа, рыԥсахеибакырабыжьқәа, рҵәыуабыжьқәа рыла иҭәызаап. Аҭыӡшәа ҟаҵаҩцәа рҵыхәала адунеи еиуеиԥшым акәакьқәа рҿы уажәы-уажәы аҳәынҭқарцәеи аҳәынҭқарцәеи еиԥылоит, уажәы-уажәы аиқәшаҳаҭрақәа рыбжьарҵоит, ма аибажьжьарақәа, наҟ-ааҟ аибаргәыбзыӷрақәа ирҿуп. Шаҟагьы ҵуазеи абри абас иаауеижьҭеи, зны-зынла, аилибамкаара аныҟалалак, хысла-гәысла инеилало, хысла-гәыслагьы инеилыҵуа, уи инахҟьаны ҵҩа змам ауаа аԥсыҭбара иақәшәо, наӡаӡа адунеи иналӡаа ицо, иаанхаз рылаӷырӡ аӷба хыуҵар иарӡсартә… Аԥсҭазаара иацу асса-мыссақәа, аҟыба-ӡыбақәа днарылыҳәҳәаны, даниуаз ицииз аԥааимбар мҵәыжәҩақәа ҩаԥхьа рҽеиҵыхны ддырԥрырц зиҭахымзеи, ԥсы зхоу зегьы реиҳа иҟәыӷоу ҳәа иԥхьаӡоу ауаҩытәыҩса, иԥсҭаҵагоу аӡыхь кеикеиқәа драҩсны, бжеиҳан иҟаиҵо шҽеим иара ихаҭагьы ишидыруа, аӡмах-ӡымтҟыр иҽызҭишьуазеи?.. Есыҽны, убра, аконсультациазы имҩахыҵлоз ауаа рҭыӡшәақәеи, адунеи аҿы ҳәынҭқаррақәак реиқәымшәареи, рҵәылеибахреи, реимак-еиҿакқәеи, руаҟьан-чаҟьанбыжьқәеи злеиԥшым ҳәа акрыҟоума, еиҩыргозеи урҭ? Аӡәи-аӡәи ирыбжьало агәынамӡарақәа рҟнытә акәзар здыруада иахьалаго адунеи ршазар аахыс еиқәшәашьа змам аҳәынҭқаррақәа, ажәларқәа реимак-реиҿыхара?
Ирацәоуп ҳамаҳә аиҵбы абас ҿымҭ-ԥсымшьа игәырҩеигоз, иахьа ихьааиго, еидихәыцло. Убарҭқәа рыӡбараҿы ахәрабӷьыц аиԥш, цхыраарак ҟанаҵарц, ихаҭа икәша-мыкәша иҟоу ауаа ԥхьаҟа иарԥшырц, рхы иалнарԥшырц, ргәы иҭанархәыцырц, даргьы бзиа иахьынӡеибо, хаҭала игәы ахьынӡарзыбылуа, дара рзы абзиа аҟаҵара дахьынӡашьҭоу деилиркаарц акәзар, раԥхьаӡа икалам шьҭыхны аҩра даналагоз абри аиԥш аус ҵаура дуӡӡа дадзыԥхьалоз, апаркь ҟазҵо аҟанҷ еиԥш, ихаҭа игәы азымҩаӡо, гәныхәҵысҭала уи ашҟа ишьаҿа иеихзыргаз?
Ԥаса аус ахьиуаз аасҭа уажәы аус ахьиуа еиҳа игәы азҭоуп Хьымкәараса, бзиа иагьибоит, избанзар, еиҳа днаԥшы-ааԥшыртә, еиҳа иҟоу-иану ибартә, иара ишҟа згәалақәа зман иаауаз ракәымкәан, иара ихаҭа лассы-лассы еиуеиԥшым ауаа аус ахьыруа днеиртә, ирыгу-ирыбзоу далаԥшыртә, иӡыргатәу дӡыригарц, изыцхыраатәу излаилшо ала дицхраартә аҭагылазаашьа ҟаимаҭ инаҭеит, еиҳа аԥсҭазаара даланархәт, аус ахьиуа агазеҭ аҿы лассы-лассы рхы иадырхәо абызшәала иуҳәозар, аԥсҭазаара ахьеилашуа агәҭаҵәҟьа днаганы даргылеит. Уи, ҳәарада, иара ирҿиаратә усгьы, џьара-џьара иахьаԥырхагоу ыҟазаргьы, акырӡа иацхраауеит, аҳәатәы рацәаны инаҭеит, аус аԥсы ахьҭаҵәҟьоу инардырит, ԥасақәа раасҭагьы еиҳа дымшәа-дмырҳа иҩымҭақәа рыла, уарла-шәарла акәзаргьы, акьыԥхь аҿгьы дцәырҵуа далагеит. Ҳәарада, урҭ акы-ҩба шәаргьы ишәԥыхьамшәацкәа шәыҟам, амала, дзыхьӡахьоу раасҭа дызхьымӡац, аихьеи-уахеи гәҭыхас имоу ахшыҩҵак дуқәа, игәыҿкаагоу агәалашәарақәа, иара идам здамгьы уаҩы ахаан изымҳәаша, макьана заҟа ыҟоузеи. Анцәа иҳәозар, урҭ, алаҵаҩ икеиԥсаз арыц жәла еиԥш, акакала, ҩба-ҩбала, игәаҿы иҿыхо мацара, ишнеи-шнеиуа, анышәгәал иаҵахаз аҳаскьынқәа реиԥш рыԥсы ахаара «рқьышә» иқәкны, иԥсаданы акәымкәа, ршьа рылԥхо, избалак ибла аргәырӷьо, избалак цәанырра шәкы игәаҿы рхы дырҵысыртә, ихы-ихшыҩ «ацәа» иалнахыртә, дахьыҟазаалак, иааихашҭыргьы, уажәы-уажәы игәалашәо, абзиабара еиԥш игәы иҭахәхәа иҭазаартә иӷьацашт, убас, дара аҵиаақәа ирыдкыланы иуҳәозар, имарымажахашт. Ҳәарада, уи азы иаҭахыуп аамҭа бзиа, аманшәалара, аԥсҭазаара зда ихәарҭам амра ашәахәа хаа, аарҩара аазмышьҭуа аԥша ҿыхьшәашәеи адгьыл рԥсаҳәага ақәаԥсатеи… Иара ихаҭа, зны-зынла алак-ҩакреи агәкаҳареи дыртәыртәлозаргьы, дацәымҩашьо идыруеит убас анарха ду змоу цәаанырра ҷыдак, мчы  џьашьахәык даргәаҭеиуа ида-ишьа ишалоу, ажәытәан иабдуцәа рҳәашьала, егьырҭ икәша-мыкәша иҟоу ауаа дреиԥшызымтәуа гәаӷьк шиӷроу, амала уи уаҩ ибла ихкьакьало, дызлоу дрылнаркьуа дҟанаҵарц амалахазгьы иҭахым, уимоу, зысаби алаԥш дацәызыхьчо ан леиԥш, мыцхәы ауаа ирбарҭахар ҳәа, рылаԥш иҵашәацәо аҽцәырнагар ҳәа дацәшәалоит.


IV

Уи бзиоуп, аха иабаҟоу, мшәан, дара ҳасасцәа, шьҭа иаалар акәымзи? Амрагьы шьыбжьы агәы ихыҳәҳәаны наҟ инҭалеит. Уаҳаид уажәы-уажәы агәашә ахь ибла еихмырсыӷь дшыԥшуаз уаҳа илам. Мактина лакәзар, - «шәан шәара дшәыкәыхшоуп, амҩан акы  шәыннархоу?..» - ҳәа, лхы дшацәажәац дацәажәо аҩны дыҩноуп. Аҩны анаҳҳәа, Уаҳаид ижәытә кәасқьа хәыҷ-мыҷык акәӡам нас. Уажә изылшо зегьы еицлабны (излымшогьы ахаҳә хьанҭа рыҽнаҵаршьуеит) ԥсыԥ злымсуа ахаҳәтә ҩнқәа дыргылоит, аха урҭ акала ирыҵахо иҟам иаргьы: хыхь  шынеибакыу излаҟаҵоу хьалыхыуп, иҩаҳаракынгьы ҵаҟа абаа аҵоуп, иҭбаа-ҭыцәӡа ахаҳәтә мардуан аҿоуп. Быжь-ҿык рҟынӡа амоуп иара, рымаҭәақәа, риарҭақәа уҳәа ахьыԥхьаркуа аҿаԥара хәыҷгьы налаҵаны. Хыхь еиԥш, иреиҳау ҵаҟатәи ауадаҿгьы, уаҳа назҭахым ауаџьаҟ бзиа кҿачаԥоуп. Егьырҭ ауаҭахқәа руак аҿгьы аурыс ԥечка замана кҿаҟаҵоуп, ахьаца ма аџь мҿы анҭоуҵалак - аҩны узыҩнагылараны уҟаӡам, убасҟак иаршуеит. Уаҳаиди Мактинеи мыцхәы аԥхарра иашьцылаӡам, зны-ҩынтә рыԥҳа еиҳабы, Аза, лхәыҷқәа анаалгалоз, ма сасык данымҩахыҵлак акәымзар, мца ҭарҵаӡом, кьыр цқьала иҟәашәӡа ишәны, ахәа ҭрыцқьааны, ахы газеҭ қьаадк ықәршәны ус игылоуп. Иара ауаџьаҟгьы усоуп, аҩнуҵҟа икеикеиуа иҭрыцқьааны, аҿышәҭ касыш цаха-ҟьаҟьак аԥыракнаҳауп, кәаԥ ссақәак амҵқәа иақәрымԥсазар, иҟәашәкакараӡа. Кырурҭас, мцеиқәҵарҭас иахьрымоу амаҵурҭаҿоуп. Амаҵурҭа анаҳҳәа, ажәытә иаабахьоу амаҵурҭақәа реиԥш, алҩа кылыббы ицо, аҩнуҵҟа ахьҭа узымычҳауа, уаԥхьаҟа мцак угәыдшылозаргьы, узқәа кыдрыхьыҭшьаауа иҟаӡам. Акызаҵәык ажәытәрахьтә иадубало, - ҟауарла ихыбуп, абарҵаҿ ахәыблы иаҵагылоу агәашьақәа мыҿтәқәоуп, акәымзар, егьырахь иахьабалак қьырмытлыхыуп. Раԥхьаӡа ианыҟаиҵаҵәҟьаз, агәҭа ахьазеиҟароу ақыдқәа леиҿажьны амца еиқәиҵалон Уаҳаид, аха нас, данлахәаԥш-ҩахәаԥшқәа, ус еиҳа еиӷьуп, иҳәан, абраҟагьы ауаџьаҟ аиҭеит, Фиодор ҳәа нхыҵынтәи иааны иҟаз ахаҳә уасҭа анцәа илԥха иоуратә, ҩ-кәасҭӷак рхы ааиҿоукыргьы, ахы иқәу аҭыџь ҟаԥшьыуарцеиуа, қәаб дук азна аӡы ақәургыларгьы агәараҳәа иаразнак иааиланаршуеит, убас еиқәшәоуп. Амаҵурҭа аҭыӡқәа зегьы еиуеиԥышм ҵәаҳә-маҳәла, кҿыҩра маҭәала ихҟьоуп, шынеибакәу зегьы аамҭеи-аамҭеи рыбжьара иҽыныбжьаршәуа, Уаҳаид инапала иҟаиҵаз роуп. Уимоу, зымҩа икҿагылоу ашькаԥ дугьы иара иусумҭақәа иреиуоуп, ахьа ӷәы иалхуп иара, шәыгакгьы ахьшьым, аха ицырцыруа, ақаруа еиԥш еилыԥхаауа иуҿалашоит. Ҩ-рымӡ дук, ҩ-ҟәардә дук ҳҳәарыма, ахьатә стол ду наҟ-ааҟ иадгылоуп, аламалагьы рырҵысра мариам, убри аҟара ихьанҭақәоуп. Уаҳаид иара ихаҭа уаҩ гәыԥшқак, ианакәызаалак аҽырдура иашьҭам, уаҩ татак иоуп, аха абас, дауҵас, иҟаҵамҭа ӷәӷәаӡа иҟазар бзиа ибоит, иара иҳәашьала, ауаҩы дшышкамсым, инапы зхьысыз иахьабалак аԥша иазымгозароуп. Иара агәашә уахьааҭало иҵоу агәашьақәагьы шәрыхәаԥш, изаҟароу жәбап – ҵаны ара адоуцәа нхоит шәҳәап, иара агәашә зегьы ахьынеимоу улаԥш нахугаргьы, убас еилаԥах, убас анхаҩ бзиа инапы аныԥшуа иҟоуп –  акараҳәа иаартны ашҭа уанҭало цәалашәара џьашьахәык уамҽхнакуеит; игьагьаӡа, амзаҿа еиԥш, уа икыду аҽеимаагьы улаԥш надымхаларц залшом. Агәашә ахыхь иԥшӡакәакәараӡа лампа ӷәыла иҵрыбуп, қәа цәыкәбарк зкылымсуа ақә ҩылганы ҟауарла ихыбуп.


V

Уаҳаид агәашә дшазыԥшуаз уаҳа илам. Мактина  иқәлымҵац-иқәлымхыц иҟоузеи иахьатәиашара аҩны дахьыҩноу. Лыӡӷабцәа шаауаз анлаҳа абасҵәҟьа лгәы зырԥшаазеи, мшәан? Урҭ ианакәызаалакгьы игәхьаалгон, аха ақәра иара атәы ҟанаҵозар акәхап. Сынтәа ааԥын ацамҭазшәа хьҭак налылалан, акыргьы дышьҭанархеит лара, убасҟан аҟарагьы лхы далԥшны, лхаҵеи лареи рыԥсҭазаара знымзар-зны дазымхәыцхьазар ҟалап. Иара аҭаҳмада иакәзаргьы, инмырԥшыкәа, лгәы ирӷәӷәошәа, длыхлафауашәа даҿын, аха иблақәа ирхыз агәҭыха дараргамон, иаҳаиди рацәак иҟамызт.
Мактина убасҟан иналылаҽыз ахьҭа иара уажәыгьы зны-зынла ахы аалгәаланаршәоит, ауаҩы даныҷкәыноу ихәра аӷьашьеи абырг ихәра аималашьеи еиԥшума нас. Аха, иара убас шакәугьы, ҿыц иаанагаз аҭаца леиԥшҵәҟьоуп тәамҩахә шлымам иахьа. Акәасқьаҿы лгәы бааԥсны данышьҭаз, ргәылацәа аӡәык-ҩыџьак лбара ҳәа ианааиуаз нахысгьы, адашьма лзымыӡәӡәацкәа, ашьапышьҭақәа аныӷӷала иҟан, уажәы уигьы лырказказит, уимоу, даалаган, аԥенџьырқәа рԥардақәа аакнылхын, иҭаҵәахны илымаз ацқьақәа рыла илыԥсахит. Ак ықәҵо, ак ықәхуа, абар, лара уажәы аҟәынақәа реиԥш абҩатә ҵәымӷ хыгьежь хәыҷқәа зылпыҟҟа иҟоу жәытә шәындыҟәра дук дахьнадгылаз. Илҭахыз лхашҭит, аха уашьҭан ишԥалгәаламшәари… Ашәындыҟәра ахҩа аалыртын, уа еиқәырҽы-еиқәырҽы иҭоу амаҭәақәа шеилылхуаз, лыӡӷабцәа анхәыҷызтәи рчыҭ маҭәақәа аалымԥыхьашәеит, уимоу, цахак аалыртлан, илаҳәаз рымшәхәгьы днахәаԥшит. Иҵӡозеи лара абарҭ ҭаҵәахны илымоуижьҭеи. Уажәы ианылба, зегьы ҿыцҳҳараӡа иаалызҿыхан, лгәы заҟа иԥшқахазеи. Шәлыхәаԥш, лкасы анаӡарала лылаӷырӡқәа ахьлырбо, ҩаԥхьа дамхаҵәуазаап. «Иҟасҵо закәыузеи, сара аубыџьыр», - лха дназаӷьуеит.
Сишь, адәахьы цәажәабжьқәак гоит, иаазар? Мактина абарҵахь дындәылҵуеит, аха уа игылуо Омахь иоуп, ихылԥа ду ԥраалӡа, еснагь ҩызара изызуа иеигәышә ҿылакьыта иҩыҵрышь, нахьхьи агәашә анҭыҵ Уаҳаиди иареи еицәажәоит.
–  Ишԥа, иахьа иаауану? –  ибжьы абыкь иҭыҩуашәа, дҵаауеит иара.
–  Ус ауп ишиҳәаз… Гәыџь имаҭа дибозаарын сымаҳә аиҳабы, абасгьы-абасгьы, уаҵәы ашьыжь ҳҩеиуеит ҳәа иҳәеит, иҳәеит…
–  Ҟоҳ, уи бзиамкәа, уи заманоуп! –  иԥаҵақәа ааиршоит Омахь, аахьхьи икыдҿаҳәалоу ашьтәагьы илаԥш нақәшәоит –  уи идыруеит сасык дааны Уаҳаид ак ахәда хымҵәакәа дшимышьҭуа.
«Уқьаф ҭоуҵап шьҭа, ҽыҵгак анцәа иуиҭазар», - лгәы инҭылҳәаауеит Мактина, гәаӷшақә акәымкәа, даахыхәмаршәа. –  Уара… исҳәо уаҳауама? –  хазы лыҭаҳмада иахьгьы лыбжьы налыргоит.
–  Акыр бҳәама? –  дҵаауеит иаргьы, Омахь ибыкь-бжьы иԥҳәыс илҳәаз инамырҳауа.
–  Уара, убри аҷкәын цқьа уиазҵаандаз, абар хәлоит, шьҭа иаалар акәымзи, инхаӡеитеи!.. Амҩан џьара машәырк рмыхьындаз, сара иҟамхаша, арҭ ҳамҩақәа зеиԥшроу ала, - ҳәагьы нацылҵоит.
–  Амашәыр иалбхи… амашәыр рҟәыблаауп! –  ибжьы ҩҭицоит Омахь, еигәышә иара ус ишиҩҵракыз иџьыба дынҭалан, ашкол хәыҷқәа ԥаса-ԥаса иныҟәыргалоз, рмарқьафҭрақәа зҭадыргылалоз амакәан хәыҷқәа иреиԥшу, аҷапырхәа зыҵдоу, даагылазар дшашьцылоу еиԥш, кьантыжә хәырџьын хәҷык ааҭиган, ҭаҭынк агазеҭ қьаад инылеиџьгәан амца наиркит.
–  Хара умцан, удинаныс. Гәыџьи уареи шәысҭаххоит, - иҳәоит Уаҳаид, Омахь алада иҿанынеиха, шьҭа ара иҟоу аӡбахә иаҳаны хара дшымцо шидыруазгьы. Гәыџьи Омахьи қәрала маҷк дреиҵбуп иара Уаҳаид. Иара дналаҵаны, рыхҩык роуп ари ахәаны ажәытә «хьырԥарцәа» рахьтә инханы иҟагәышьаӡоугьы. Еибамбар игәхьааибаго абзиабара ду рыбжьоуп, иагарааны иага еимаркыргьы (мачхәума нас ақыҭаҿы еимаукыша: аанда-сында, ала, аҳәа…), ега бжьыӷәӷәала иамхеицәажәаргьы, уи ԥшасрак, қәаршаҩык иаҩызоуп, хара имгакәа рымш ккаӡа иааилгоит, рымрагьы ххаӡа иаакылԥхоит…


* * *
Уаҳаид иҿылеихан, иаха ажәабжь изаазгаз аҷкәын иҟны днеиуеит, аҷкәын ҳәа ҳазҿу иара уи игәыла бзиа –  Гәыџь имаҭа иоуп. Агәашә аҿы знык-ҩынтә ибжьы анирга, Гәыџь иԥҳәыс Хаԥҭыриан даадәылҵын, анс-арс акәымкәа, ллаба лыҵарҽыгәуа лҿаалхеит. «Еи, бара насыԥ шкәакәа, зынӡа бажәӡазаап… уахь быҟаз, уахь, бабацои». –  игәы инҭиҳәааит Уаҳаид, димбеижьҭеи уама ҵуазшәа, лааишьа дахьахәаԥшуаз даарыцҳашьаны. Уаҳаид иара иҩызцәа –  Омахь, Гәыџь уҳәа –  рыҳәсақәа еиҳа лассы ирцәажәны, иара иԥшәма, ианакәзаалак мыцхә џьахаџьафара ахьлыгым, ҭеиҭԥшлагьы уаҩ ҵаӷак ахьлакәу иабзоуроу, макьана урҭ раасҭа хар лымамкәа длыхәаԥшуеит. Аиашазгьы, Мактина урҭ раасҭа илылшо рацәоуп, лыбӷа маҷк иаагәоуҭартә аҽархәахьазаргьы, макьана дҵарӡа дыҟоуп.
Уаҳаид агәашә ааиртын, Хаԥҭыриан лааира дазымԥшыкәа дынҭалеит.
–  Уара уоума, диди, сасдахьк даҳзааз џьысшьан, дҽыжәушәагьы збахын… иҭышәшәаша сыблақәа зынӡа имцеи, - лҳәан, даныналԥыла, ллаба лыҵарсны дааҭгылеит Хаԥҭыриан, лыԥсгьы ааивылгеит –  ҽырҩырҭак ыҟоуп Гәыџь иашҭа, абжара еиҩылшаанӡагьы дамыркареи…
–  Ыы, са сышԥаббаз, - дааччеит Уаҳаид, - са ссасымшәа ббама, ари абжьаракгьы сзымааиӡацтеи!.. Тарзан дабаҟоу, уи иакәын исҭахыз? –  длазҵааит хазгьы, Тарзан ҳәа изышьҭоу Гәыџь имаҭа Толик иоуп.
–  Тарбзан (лара ус ауп ишылҳәо) иабдугьы иаргьы мҿык ԥаҳҟоит ҳәа абрахь, акәарахь ицан, иахьа шьыжьы аахыс абна илоуп, ушьҭа иаалап, - ӡынгьы-ԥхынгьы лхы-лҿы злаҭалҳәҳәо лшьал аалырҽеит.
«Гәыџь ҟадыџь, бзиара игым, аха ианаамҭоу ак ҟаиҵашам… абыржәааны мҿыԥҟара ҳәа абна аӡә дылалоума», - игәы инҭиҳәааит Уаҳаид, маҷк иԥсгьы ааизеибакит.
Аиашазы, Гәыџь бзанҵык имҿы-имца, иӡы-иԥшы ишахәҭоу идгаланы аӡын даԥымлацт, бжеиҳан, асы еиқәшәы ишкажьу, дҳәарсалеиуа дцаны амҿыԥҟара далагоит (ара ааигәа, уаҩы ишьапы нылеиркьакьар имуа, ахьаца бна хар амаӡамкәа имоуп, разҟны). «Уара, уанаџьалбеит, аԥхын, ма ҭагалан, аҵла ӡы аналаӡам иԥуҟар… ма аӡәы уиҳәар, «Дружба» змоу аҷкәынцәа ыҟоуп (уажәы аабыкьа игәарнагалаз ари аҵла ҵырҟаага Уаҳаид ӷәӷәала агәаӷ имагәышьоуп , аха), уардынла акәзар, уара уеиқәшәоуп», - иҳәалоит Уаҳаид. Аха игәы анкыдгыла, шьҭа илаҿиҭӡом. Даагылазар Гәыџь ахандеираз, еиҳарак ихазы, аашьара илан. Убри иаашьара иахҟьаны зны-зынла еиҳагьы амцхә ихы иргәаҟуан, - ус дшыҟаз мацара, абар, иажәра агәашәқәа ҟьаҟьаӡа иаартны ахыуҳәа дынҭалеит, шьҭа уицхраа ухаҵоуп!..
–  Аҷкәын снаиазҵаап ҳәа акәын, - иҳәоит Уаҳаид, - сымаҳә дибозаарын, ҳнеиуеит ҳәа иҳәеит, иҳәан!..
–  Ус акы даҿыҵәҟьан… уааи аҩныҟа, даргьы абна илҵып шьҭа, - ллабашьа еиларӷәӷәа дахьгылаз, деиҭанеиҿаԥшит Хаԥҭыриан, ҵаны, Уаҳаид иажәақәа маанак рыҵаны еилылкаарц лҭахызшәа.
–  Ҟаҳ, снеиӡом, бхынҳәы, - даагьежьит Уаҳаид. Лара агәашә аҟынӡа деиҭанаскьалгарц далаган, аха имуит. Хаԥҭыриан абриаҟара лхыҵуеит, аха Уаҳаид иҿаԥхьа иахьагьы дҭацаны лхы лыԥхьаӡоит, лхаҵа ижәытә ҩыза ду абхәында гәакьак иеиԥшҵәҟьа дихәаԥшуеит, ихьӡгьы Шьаруан ҳәа ишылшьац илшьоит…




VI

Иахеижьҭеи Уаҳаид абас агәҭыха иоуит. Ҳаит, имоурахә мыӡааит уи аҷкәын, имаҳә дабааиԥаҳалоз! Ус ишымгәыӷӡоз иаар, ибаргәызи. Сас пату иқәҵашьа уажә ибазма!..
Амш аилашәшәымҭазы, Тарзан захьӡу, Гәыџь имаҭа дааиуеит. Уи абӷьынҵә-мынҵәқәа изқәа икыдтатала, аҳәынҵәа ацԥхьқәа ишьклатата, абна дшаалҵыз  дыҟоуп.
–  Уааишь, уааишь, - иҳәоит Уаҳаид уи дшибаз аиԥшҵәҟьа, - цқьа исаҳәишь, уара, сымаҳә дахьубаз, иуеиҳәақәаз?..
– …Еихаҿык аасхәоит ҳәа ани Красни мост ааигәара абазар хәыҷ шыҟоу сышнеиуаз, сывараҿыҵәҟьа машьынак аангылан, аӡәы ихы ааҭирҳәҳәеит, ибжьгьы аасықәиргеит, - иԥкаа-ԥкаауа дналагеит Тарзан, аҭаҳмада цқьа агәра ииргарц азы. –  Саахьаҳәзар –  Кәынта иоуп, хаҵакгьы имашьына дҭатәан, абас-абас, иҳәеит, Хьымкәарасеи сареи уаҵә ашьыжь сасцәақәак ҳаманы ҭаацәаныла ҳҩеиуеит ҳәа сызраҳәа, иҳәеит, уара уахьызбазгьы анцәа иџьшьоуп, иҳәеит, зҿала исыцҳарыда ҳәа сыҟан, иҳәеит…
–  Ус акәхап, дад, ус акәхап, аха инхеитеи… Утәеи, узгылои!
–  Мап, стәаӡомеи! –  ибжьы ҩҭицеит иара, стәоит егьиуеит ҳәа акы угәы иҭоумкын ҳәа иеиҳәаз џьушьап.
–  Уаангыли, абри ажәабжь бзиа исзааугаз азы, иахагьы фырџьанк сзумыркызт сгәы иалоуп, - иԥҳәыс лахьгьы ибжьы мыргакәа, акҿыҩра шыҟоу иҿынеихеит Уаҳаид.
–  Изжәӡомеи… - иҳәоит дырҩегьых Тарзан, ижәҩа хынааӡа ашә ахь иҿынахо.
–  Иууеи, уара… ас убахьоу! –  дааччеит Уаҳаид, аха егьи имукәуа, ашәхымс днахыԥашәа, ашырҳәа дындәылҟьан, днаа-наауа ашҭа днықәлоит.
–  Акы суазҵаашан, - ибжьы наиқәиргоит уи Уаҳаид, иумжәит, аха, ма убри саҳәишь иҳәарызшәа. -  Машьыхә уаха дмаари?
–  Бабоу?.. Дааргьы ҟалап!
–  Даандаз умбои… дҳақәшәарц сҭахын!..
–  Дааргьы ҟалап, - еиҭеиҳәахын, иҿынеихеит аҷкәын.
Аҷкәын ҳҳәаргьы, шьҭа дхәыҷыхума ари –  абар, 35 шықәса дрықәуп. Ижәҩа хынааӡа ҳәа аԥхьан иаҳҿаҳаршәаз ажәагьы, уи ҳара ҳҵас ишаламгьы, баша ҵәылаҵаран иҳамҳәаӡеит. Гәыџь имаҭа иҭәымҭазы, шамахамзар ҳарҭ зегьы ҳшыҟаз еиԥш, даара иласыз, даара имацқараз аӡә иакәын, иҟаимҵоз-имыршоз ҳәа егьыҟамызт, маӡала амацасреи, аҭаҭын ахареи, асԥычка цырақәа ирымоу аҳәынаԥшьыгақәа рымхны, напылаҟаҵара (арагәаԥшь, ма амжәа иалихуаз) атапанчақәа рыла ахысреи, иҭаацәа ирцәиӷьычуаз аоблигациақәеи амаланыҟәақәеи реиҭныԥсахлара назлоу… Зынӡа дықәызхыз, шәарҭ шәахьтәгьы изгәалашәо дҟалап, ԥасаӡа зны, «Тарзан» захьӡыз асериарацәа змаз америкатәи  кинофильмк абрахь иқәнагалан, уи абри ақыҭантәи аклуб аҿгьы иддырбеит. Убри акино инахәаԥшыз ахәыҷқәа зегьы, аҽада шымҟаара иҟаауа (афильм афырхаҵа хада Тарзан «ҟә-ҟаа, ҟә-ҟаа!» - ҳәа иҿҭышьа иаҿыԥшны), аҵлақәа ирхьынԥашало, ақәаҵақәа рҿы аӡахәабжьындақәа, абнақәа рҿы амшәӡахәақәа ирхьынҳаланы игьало, аԥаҩ ҳаракқәа рҟынтәи имшәаӡакәа аӡмыжь ҵамҵамқәа хыла ирылаԥало рҿаархеит. Зынӡа ишьара дықәнаҟьеит, амалагьы иласцәаз Толик: убасҟан хықә-ҿҟьарак ихықәгылаз хьа-ҵла наа дук далҟьан дахьынкаҳаз (Гәыџь, Омахь уҳәа «адехәҭырцәа» ирдыруаз ала иага ицхраазаргьы) изыннажьыз агроуп иахьагьы ижәҩақәа руак хаԥалаӡа, дхынааӡа дҟазҵаз. Уи аахыс Тарзан ҳәа хьыӡшьаран иарҳәо мацарагьы, ихьӡҵәҟьа рхашҭын, хатәы хьӡык еиԥш иааидхалеит. Ихабжьаҟьалара инахҟьангьы, уаҩҵас ҵарак иҵаратәгьы дзыҟамлеит иара, аха дышнеи-шнеиуаз, ԥасатәи иласцәара, ақәа иарцәаакыз маҭәак еиԥш «ишәыхны» наҟ инышьҭеиҵеит, аколнхараҿгьы хар имамкәа аус иуа, аҩнгьы ицәгьамкәа дрыцхраауа (ианаамҭоу иԥырымҟазаргьы, иахьа иабду дицны мҿыԥҟара дшыҟаз шәымбои) дшьақәгылеит. Анс акә, арс акә, хар имаӡам: уабдуи уаби рацкыс уеиӷьхеит, аллаҳ иџьшьоуп ҳәа, ҵабыргыу, лафу аилкаара акыр иуадаҩзаргьы, аӡәык-ҩыџьак иазҳәахьоугьы ыҟоуп. Ҳәсақәакгьы, - «џьара аӡә дизышәҳәарауеи, бара абри… арԥыс замана» ҳәа инаихысамырҟәыллоит. Иаб, –  уаха даарымашь ҳәа аԥхьан Уаҳаид дзызҵаауз, - Машьыхә, афидааӡара, аҭаҭынаарыхра иазыманшәалаз аӡә иакәгәышьан, аха шьоукы днарҿыԥшын, ихы нахига-аахиго, 30 верс раҟара ахьыбжьоу аихамҩаҿы ацҳа ду азхык ҟарулс дамоуп. Уа ҟарулс аус зуа рҽеилаҳәашьа жәдыруеит уеизгьы –  абна иахылаԥшуа рҽеилаҳәашьа еиԥшшәа, ажьаҳәеи амаганеи рсахьа зну имаҟа аԥыџь ҩеижьӡа, ихылԥа абз ӡлагарак абарҵа аҟара иаԥыҳәҳәо, ишәақь аԥса цырцыруа… Ацәаҳәеиқәаҵәақәа неихышь-ааихышьҭны изну абутка аҿаԥхьаҵәҟьа иҽеидыԥсала дықәгылоуп; дҟарул цәгьаӡам иара, иҩны-игәара дышрызхәыцуа, зны-зынла ацәа дамхаҭанагалалозаргьы…
«Аҵеи дсымандаз, џьара дшысмышьҭрыз, уԥа еихамҩа хьчаҩыс дҟауҵеит, уаха ҵхыбжьон дыҭрысны дааԥшуа» ҳәа Уаҳаид заҟантә Гәыџь иаҽԥниҳәахьоузеи, аха егьи, уи дцазаргьы («уара днумкылоз, са сымч иқәымхеит…») смаҭа дысмышьҭит аниҳәалак, Уаҳаид игәы аахьаԥссоит… Ус иага иҟазаргьы, Уаҳаид исасцәа анааилак, Машьыхә дрықәшәар гәыкала иҭахыҵәҟьоуп, избан уҳәар, хар имаӡамкәа ажәа иҿоуп уи, иахьеи-уахеи адәыӷбақәа ивырго ауаа харантә рхы-рҿқәа авагонқәа ирҭасоу асаркьа иалибаауеит ада, дрыҿцәажәаны хшыҩ дук рҿиҵаартә дыҟамзаргьы, дхәыдаӡам –  асасцәа џьара ажәабжь ҿыцк иалацәажәо рҿаархаргьы, ари аҳаблан инхо зегьы лашьцакны иҟазаап рҳәо иҟаиҵом; есышқәса ибжьамыжьӡакәа инапы зҵаиҩло агазеҭ «Гудок», иара ахьӡ шыҟоу еиԥш, акыр дарҿыхахьеит Машьыхә –  аликбез данҭаз аҩреи аԥхьареи изырҵаз анцәа илԥха роуртә!..


* * *
Уаҳаиди Мактинеи ҳасасцәа уахатәи ала шьҭа имаауазар акәхап рҳәан, агәашә ахь аԥшра, аӡрҩра аиҟәыҵит.
–  Хьымкәараса усгьы арахь дызнықәлаӡом, дызҿу ҳзеилымкаауазаргьы, уаҩеилахоуп… Кәынта иакәын ҳаԥсуара еиҳа иныҟәызгошәа иҟаз, аха уигьы ҳагәхьаа зынӡа икымшәа збоит, - лҳәан, Мактина лымаҳәцәа рзы маҷк лгәы ԥжәангьы даацәажәеит. –  Уи сҳәеит ҳәа, -  нацылҵеит, - ҳаӡӷабцәа ҳарҭахӡам, ҳамаҳәцәа ирхарагәышьоузеи!..
–  Убри бҳәар… –  Уаҳаидгьы  игәыԥжәара изымҵәахит. –  Иабихәац, иахьаҟара уназга-аазгаша аныҟаӡамызгьы уаҩы џьара днеиуанеи, абарҭ абра ацара-аара абриаҟара баҩ захыркаауазеи, ианырҳәахгьы изымаауа. Дара ара ҳааҵран инхогьы (Аза лхаҵеи лареи рзы) ԥаса-ԥасақәа ма рхәыҷқәа аарышьҭлон, уажәык иааҳҟәаҵӡеит, – ҳәагьы нациҵеит.
–  Ауаа роуп сызцәыԥхашьо акәымзар, дара мааит ҳәа усс исымоума, - ҩаԥхьа даацәажәеит Мактина, «усс исымоума» ҳәа илҳәаз шымцызгьы днақәыӷәӷәашәа, хазгьы аурыс ԥечка иақәгылаз ахьурӡы, иааран иҟаз мааит, аха ҳара акрыфара ҳаҟәыҵуама лҳәарашәа, ашыҩ-шыҩҳәа амҳабысҭа наҵшьуа.  «Бара, шәыԥҳацәа згаз иргаӡаҵәҟьеит» ҳәа жәаха Шьоууа рчараҿы Катушьа алаф схылҳәааит, - ҳәагьы нацылҵит, амҳабысҭа надаада ачуан ахы инықәҵо.
–  Еи гьиди зауалеи,– даақәыԥсычҳаит Уаҳаид, иахьа шьыжьаахыс дгәырӷьацәаны ладеи-ҩадеи ииныҟәаз дшаркараз уажәоуп ианинырыз, анкьа илшақәоз шьҭа илшома аҭаҳмада…


 Ари ақыҭан раԥхьаӡа аколнхара анеиҿыркаауаз инаркны, уеизгьы-уеизгьы «акәылакцәа» бӷарҵахь ирақәԥоз дреиуамзаргьы, Уаҳаид даара аџьабаа ду ибахьеит: аҩреи аԥхьареи изымдырӡо, ҵара имаӡамкәа, абригадирра иныдкыланы, аколнхара ахантәаҩра аҟынӡа… Асовет мчра раԥхьатәи ашықәсқәа рзы, жәпаџьара егьырҭ ақыҭақәа рҿы ишыҟаз еиԥш, ари ақыҭангьы аколнхарақәа рацәаны иҟан («уааҳәура» ҳәа ажәытәан аԥсуаа зышьҭаз еиԥшшәа). Уажә иахьынхо ари аҳаблангьы хаз колнхараны иҟан. Акыр шықәса уи дахагылан Уаҳаид. Ашьҭахь, ақыҭа зегь еицазеиԥшны, аколнхара маҷқәа зегьы неидҵаны, колнхаракны ианышьақәдыргылагьы –  иҳабла гәакьаҿтәи абрига напхгара азиуит, аамҭа ҿыц иаанагаз ажәала иуҳәозар, уи еснагь дактивист дуун, деиҿкааҩын. «Уаҳаид иеиԥш ауаа ргәы иақәшәо, анхамҩа атәы здыруа дмаҷуп» ҳәа акәын ишизырҳәозгьы. Акыр аиҳабыратә ҳамҭақәагьы ианаршьеит… лара Мактина лакәзаргьы, ари аҩнаҭаҿы даанагаанӡагьы, дахьиз, дахьааӡаз, лбаа иҟоу аҳаблақәа руак аҿы, раԥхьаӡа акәны аколнхара аиҿкаара, ашьҭахь уи иара ақыҭа зегьы аҿы ашьақәыргылара, ӷәӷәала  лымч-лылшара адылҵеит. Уаанӡагьы «Кьараз» иалаз лашьцәа агәыбжьанытәқәа аҩыџьеи (ашьҭахь Аџьынџьтәылатә еибашьра иалаӡыз Мџьыҭи Нааизыми), уажә Гагра зхи-зыхшареи еиҵаҩҩы инхо-инҵуа лаҳәшьеиҳабы Тониеи днарҿыԥшны, заҟа ҵхи-мши асовет мчра иаанагаз аамҭа ҿыц иазылкыз лыдам-здам излеидыррызеи. Шаҟа лак-ҩакра, шаҟа ҟыба-ӡыба, шаҟа гәырӷьареи гәамҵ-хамҵреи рыцзи усҟантәи лымшқәеи лыҵхқәеи!.. Заҟа хкрыла иаразнак ауаа рҽеиҭаркызеи, заҟа ҟазшьа рыла еиуеиԥшымкәа еиҿанаргылазеи: шьоукы, зназы иага рыуахкала илакҩакзаргьы, иааиз аамҭа ҿыц шәшьык ихнамҩандаз ҳәа иазыҳаҵ-ҳаҵо, рхи-рыԥси зегь ахҭнырҵон, ҽа шьоукых, иааиз ауп ахырҵәага, уи наҟ-наҟ изакәу жәбахра шәыҟоуп ҳәа, ақәҵра иаҿыз ажәытә аамҭа, ашьхауарбажә еиԥш, рнапхыцқәа аларԥан иахьынҳало… Аиқәмақарра, маӡа-аргама аҵибажаара… Заҟаҩы урҿагыланы умшәа-умырҳа иқәԥатәызи!.. Гәҭрысрак ҟалымҵеит, усҟан  зҭыԥҳараамҭа иҭагылаз, ҟазшьала иҭынчыз, аха ачҳара ӷәӷәа злаз Мактина, аколнхарақәа реиҿкаара иазықәԥоз ауаа хаҵамԥҳәысҵасҵәҟьа аӷьараҳәа дрывагылеит. Зажәра наанынӡа инанамышьҭуа иҟалахьаз лаб Раџьаби, зыԥсҭазааратә џьабаақәа зегь зыхьӡаны акырӡа иԥҳәыс быргхахьаз лан Ҭакәынеи, рыҷкәынцәа аҩыџьеи, рыӡӷаб аиҳаби рхымҩаԥгашьақәа ирылырҳәаарыз шырзымдыруаз, атамашәҭ еиԥш иԥшӡакәакәараӡа игылаз рыӡӷаб аиҵыбгьы акомҿареидгыла далалоит, леиԥш-зеиԥшыз аҭыԥҳацәа аӡәырҩы еидылкылоит, аколнхарахь ааԥхьарақәа ҟалҵоит, дышнеи-шнеиуагьы акомҿареидгылатә иачеика напхгара азылуеит. Ашьҭахь, раԥхьаӡа акәны ақыҭан ачаи еиҭаҳара ианалагагьы (ҷыдала уи рџьабаа дуны иадуп Уаҳаиди Омахьи, маҷк аашьарақәа шилазгьы, Гәыџьгьы уаҩы иааџьеишьаратә дазааԥсеит, аиҳарак ачаилаҵарҭа ҭыԥқәа ралхреи урҭ иманшәаланы реизшареи рҿы) ахацәа инараԥылго аҟыбаҩ ӷәӷәа аалырԥшит: баҳаи ҵырканти, ҽагеи еихеи, еигәышәи ак иеилымхкәа лхы иархәо, абна хызҿоз –  абна рыцхылҿон, ибаҳауаз –  дрыцбаҳауан, ицәаӷәоз –  дрыццәаӷәон, илаҵоз –  дрыцлаҵон… Ишнеи-шнеиуаз, ачаи мшынны игазго иахьабалак ианыҩеидас, лнапқәа улаԥш рхьымӡо дчаи ҿыхыҩ ҟаза духеит: лыхьӡи лыжәлеи Аԥсны иахьабалак ашәаны ачамгәыр иацырҳәо иалагеит, раԥхьатәи апластинкақәа ирнырҵеит, «стахановка» ҳәа изышьҭаз хьӡыс иналхылеит. Уи Москва имҩаԥысуаз раԥхьаӡатәи Зегьеидгылоутәи ақыҭанхамҩатә еизара ду далахәын, иара убра, Москва, лџьатә иааира дуӡӡақәа рзы ҷыдала Михаил Иван-иԥа Калинин лнапаҿы илиҭеит, иахьагьы абра иҭаҵәахны илымоу, лҳамҭақәа зегьы ирыцкны илԥхьаӡо Аџьа Абираҟ Ҟаԥшь аорден…
Иара иахьагьы, абас ӡынрак азы иазууазеи акәымзар, иҟарымҵаӡаргьы гәыбӷан уаҩы ишримҭогьы, ҭаҭынума, чаиума, ҟанҷума, ирылшо ак аҿы рхы еигӡом Уаҳаиди Мактинеи. Џьара уск рнапы алакымзаргьы ргәы излаурызеи, аҿар зынӡа имаҷхазар ари аҳаблан… Убри ауп аиҳаракгьы зны-зынла Уаҳаид игәы изырхьло. «Уара, шәанаџьалымбеит, шәуаамхан,  ҵарак шыәмҵан ҳәа уаҩы ишәеиҳәом, аха акәтаӷь-цәа шәылхны шәзааӡаз адгьыл зышәхашҭуазеи, - иҳәалоит уи. –  Алада шәылбааны шәынхазаргьы, тәымџьара шәымцеит, бжаҩыке ақалақь ахь шәиасзаргьы –  убас, аха шәҳабла џьанаҭ хәҷы анапы аҭахӡами!,. Бзиоуп, ҳарҭ абыргцәа ҳаҟанаҵ ҳанхалап, аха наҟ-наҟ шьап ргыларҭа уаҩы имоуа аҳәиреи ажци ахыҵәар (уи усгьы ладеи ҩадеи ижәыланы ааскьара иаҿуп) шәыԥхамшьаӡои, иҟашәҵаз гәнышәымгаӡои?..».


* * *
Уаҳаид  игәы аныԥшаалак ауп абарҭқәа еиҳа лассы-лассы ианеидихәыцло, иааҭырҟьаны аӡәы инаиасҳәандазҳәагьы иқьышә ианнықәхх-нықәххуа. Уажәгьы, абар, иԥҳәыси иареи шьыжьаахыс ирԥырҵшәа иҟаз рызаҵәра ууаӡа, кҿыҩра-цыԥхьаӡа ихьшәашәа-хьшәашәаӡа ашәшьырақәа шьҭаҵо рмаҵурҭа ианааҩнала –  дзызхәыцыз, ижәытә гәы ҭзырӡыӡааз маҷымхеит Уаҳаид.
Гәыџьи Омахьи руаӡә ма дааиндаз, акреицаҳфарын, ҵәыцак-ҩаҵәцакгьы неидаажәларын ҳәа игәы иааинаҭон еиԥшгьы, зыӡбахә уҳәо ушә дылагылоуп ҳәа, ашә аартны Омахь дааҩналоит; уи шьоукы-шьоук реиԥш ахаангьы «еи, аԥшәма!» ҳәа ибжьы имыргацт, аӷьеҩ-аӷьеҩҳәагьы шәык дамысыцт; аԥшәмацәа аҩны ишахыу аргама ианидыруа, иҩны днеиуашәаҵәҟьа, ахыуҳәа ашә аартны дааҩналоит. Данқәыԥшӡаз аахыс ус еиԥш ҟазшьа бзианы имоуп… Уаҳаид абыржә Омахь иааҩналара шаҟа деигәырӷьаз аҟара иҟалап шьыжьаахыс дыззыԥшыз имаҳәцәа ааиргьы дырмеигәырӷьар…
–  Ҳаи, анцәа илыԥха уоуааит, сышԥоургәырӷьеи! –  ахьышәҭҳәа дахьтәаз дҩагылеит Уаҳаид, ариабжьарак дзышьҭаз ицәыӡ ԥшааны Омахь абыржә иааҩнеигалазшәа. –  Арахь утәеи, - аҟәардә ду азганк инапы нақәикит.
–  Ҟаҳ, стәаӡом, - иҳәоит Омахь, еигәышә ус иҩыҵрышь икны дахьгылоу. –  Имааӡеи?
–  Имааит, уара… абри аҩыза убахьоу, - ҿааиҭит Уаҳаид, рацәак хьаас имамшәа, аха сыгәҭыха засҳәарыда ҳәа дшыҟаз ибжьы ианыԥшуа. –  Иҟоу уасҳәап, - нациҵоит, - имаазар имааит, уаҵә ашьыжь ҳарҭ «аҷкәынцәа» ҳашьтәа ахәда ҳәызбак наҵшьны, ҳбысҭа, ҳкәац аармазеины, ҳлеидтәалан қьаф аауп!..
–  Хьҭахо иалагеит… адәахь маҷк ахьҭа аҿоуп.
–  Узырԥхаша акака аанаҳкылоит уажәы… Уаатәеишь!
Омахь иԥаҵа хырҵәыжәгақәа хьаша-ԥашаа дахьгылоу дааԥышәырччоит, инапы џьаџьақәагьы ааихьишьуеит.
–  Қыбеи (хьыӡшьаран иалҳәоит), еилаџьк сылымшаргьы, уажәыҵәҟьа бысҭак аашәзеилысшьуеит, - лҳәоит наҟстәи иааҩналаз Мактина.
Омахь, еигәышә акәапаҳәа аҭӡыварахь инкаршәны, днатәоит.
–  Асааҭ иҟоузеишь абыржәы? –  дҵаауеит иара, аԥенџьыр ахь дыԥшуа.
–  Иазууеи асааҭ, џьаракыр уццакуама? –  иџьеишьоит Уаҳаид.
–  Асааҭу?.. ожә ана абульдинник сахәамԥшуеи, - лҳәан, Мактина наҟтәирахь ауада дныҩналоит, каҳара згымхац, аха макьанагьы аҳаҷа-ҳаҷаҳәа аус зуа ржәытә сааҭ (убригьы зны лусура бзиазы иланаршьаз акоуп) лылаԥш нахылгарц. –  Ааба рзы жәохә минуҭ агыуп, - лҳәоит, уахьынтә даадәылҵны.
–  Ус акәзар… макьана аамҭа ҳамоуп… жәаба рзоуп уи аналаго, - игәы ааирҭынчуеит Омахь.
Мактинеи Уаҳаиди, ари дзынцәажәало закәу рзымдыруа, инеиҿаԥшы-ааиҿаԥшуеит.
–  Изакәтәы? –  дҵаауеит Уаҳаид.
–  Иаха убас ҭаласиарк ҳдырбон, ыҟами, сҭакәажәи сареи ҳшыччоз ҳӷәаӷә ҷалеит…
–  Аа, закәызеи сҳәахуан, - даччоит Уаҳаид. –  Бара, ҳаргьы иҳамандаз убас гәмырҿыӷьгак, бымбои! –  дшыччац дыччо Мактина ихы налықәикуеит.
–  Уи акәын иҳагыз, - дыччоит ларгьы, - амала, иара ссирк акәҵәҟьоуп, жәдыруоу, жәаха уахык шәа шәҿы сахьынкыдгылаз, Анҭица (ус лыхьӡуп Омахь иԥҳәыс) бааи бдинаныс, ара џьашьахәык  ҳзыгҿагылоуп, бахәаԥшып, лҳәан, ҳаи диди, иазыбуазеи ҳәа исымурц салаган, аха ларгьы ианылмуӡа, сныҩнашылазар –  иџьашьахәыҵәҟьоуп уи!.. Ма ауаа шԥоунарбо –  абра уаԥхьа игылоушәа, иҿаҿаӡа.
–  Аҷкәын жәаха Аҟәа даныҟаз (ара аколнхараҿы амашьына иақәтәоу иҷкәын иоуп дызҿу) иазууазеи шысҳәоз, иаахәан исзааигеит, - иҳәоит Омахь, - иаасмырхәаргьы ассир ҟсҵозаарын!.. Акыс, уажәы аԥсышәалагьы, абарҭ иубац ҳаиԥш, аҿҿаҳәа ицәажәогьы иалагеит!.. Ԥаса уаҩ асас данизымҩахыҵуаз –  «еи, аԥшәма, уҟоума?» ҳәа агәашә аԥхьа ибжьы иргон, уажә, уаҵә схы зқәыскрызеи ҳәа ухәыцуа уштәоу акәымкәа, - «уа хәлыбзиақәа!» ҳәа, шьоук уҩны акәакь «икҿагыланы» уацәажәара иналагоит, угәы иҭамкәа, ухы иҭамкәа. Аҭолсиар ыҟоуп, ҳамԥсыр макьана иага хкы  аабап!.. Нас уара сысасцәа мааит ҳәа угәы иалоуп. Убри шәымазар, сас шәыҩны дагхаран иҟамызт!..
Мактина ҵабыргны иҳамаҵәҟьандаз аалгәахәуеит: иудыруазеи, лыхшара ирыхшазгьы даргьы абра аҩны дыштәоу иҿаҿаӡа илнарбо иалагаргьы…
–  Ус ауп, аха иара зыӡбазгьы ауаа рус нырхагоуп ииӡбаз, аиаша уасҳәап!.. Гәыџь иакәын убри ззаахәатәыз, амалагьы аашьаразы уа дыҟоуп, - иахьа аашазар мҿыԥҟара ҳәа абна илаз рҩыза аҵәы наилаҵаны даацәажәеит Уаҳаид. –  Иҽимшьи, уара, аҭаҳмада ҟырмыгә, - дааччеит дырҩегьых, - абыржәааны амҿы ԥысҟоит ҳәа абна аӡәы дылалоума!..
–  Уи иара иҵасоуп, ишԥеизууеи… Амала, анцәа иџьшьоуп макьана дахьҳамагәышьоу, ҵыԥх дшыҟалаз ала дынхоит ҳәа иҟадаз!..
–  Ааи, уи ҵабырггәышьоуп…
Ҵыԥх кәыркәа шоуразыҵәҟьа Гәыџь иаалырҟьан ԥсылмыткраҵас игәы аабааԥсхан, дыԥсырц амарцхал ааигхеит. Машьыхә ацҳа ҟарулра дызҿыз аамҭала иааныжьны даан, ауа-аҭахы уҳәа наицырхыраан, ахәшәтәырҭаҿы дышьҭаҵаны нап идикылеит акәымзар, иахьа амҿы ԥиҟа уаҟәыҵ…
–  Уара убри ичымазара атәы ҳаналацәажәа, убасҟан дшыҟалаз аиԥш уаҩ дҟало сымбацт, сахьубо сааихьеит аха, –  дырҩегьых иаацәыригеит Омахь. –  Ихлахаҵ шԥаҭҟьаз уара.. Сыла иабеит аҳақьым даниазҵаауаз; иужәлоузеи, иҳәан, Гәыџь ижәла изымҳәеит, - иухьӡузеи, иҳәан, ҿимҭит, ара заҟа ыҟоузеи ҳәа инацәақәа иирбан, ҩба рҭыԥан «хәба», иҳәеит. Уара, схагахахьан, абыржә иарбан аамҭоу ҳазну, ӡнума, ԥхынроу ҳәа аҳақьым деиҭанҵаа, - ӡнуп ҳәа ҿааимҭи!.. Кәыркәа шоураха, адәны амра уаҩ дзыцәгыло иҟам арахь. Сахьтәаз сгәы иазымчҳазт, ыҟами, Гәыџь, Гәыџь, сымҳәеи, ара уааԥши уара, ара усыхәаԥши, са судыруоу?! –  сҳәан, аҳақьымцәагьы усс имкыкәа, ак уасҳәоит, снеихаххит. Дсыхәаԥш-сыхәаԥшуа мацара, илаӷырӡқәа ҩхажжылеит…
–  Рыжәтәуп убри убас изызуз, уаҳа акымзарак, - лҳәеит уажәраанӡа ҿызымҭуаз Мактина, амца лҿатәа абысҭахәара дахьаҿу иналымҩатәшәа. –  Арыжәтә амцхә шәҽадышәцалоит, шәхьырҵәаҵәақәоуп анырҳәа, акәҵәҟьоу џьышәшьоит!..
–  Мактина дышиашоу аныханыс, - иҳәахуеит Омахь, илҳәаз рацәак ишигәамԥхазгьы. –  Ҳаннарҵәеит, уара, ари аҩы ҟадыџь, иааҳамыздо аҿар ахьмаҷхаз акәу!,.
–  Иуҳәо закәи, Омахь, ҳҿы аазырцәажәо ҳәа иҳамоу иароупеи, уаргьы усцәыбжьысуа уалагама. –  Днаихлафит Уаҳаид, иара рацәак жәынгьы-ҿангьы арыжәтә иҽшадимцалацәозгьы. –  Аҳы, угыли, ҳнапқәа ӡык нарықәҳҭәап…
Аԥшәмаԥҳәыс иԥхаҵәы-ԥхаҵәуа ианылҵаз абысҭа, еикәаԥха-еикәаԥхо саан гәаҩала иаалгаз ахәыл рҵәы, ашша алхәаҭа илӡыз ажьҵаа, иҟаԥшьы-уаркалеиуа ачанахқәа ирнылҭәалаз аҵәыҵәыра, ацԥхьқәа аирыӡ иҭыдд ицо иқәлыргылаз аҩ-ҿа уҳәару –  ас ҭаацәашәала унатәаны иахьуфо адагьы, сас-дахьк дааиргьы узацәыԥхашьарызеи…
Рнапқәа ӡык нарықәҭәан, «аҷкәынцәа» аҩыџьагьы еибарԥшны астол инахатәеит, «аҭацагьы» леирыӡ ҩышьҭылхын, аҩы наҳауа урҭ днархагылеит. Амцхә иаламлакәа акы-ҩба ҵәыца ржәит, еибаныҳәеит, акрырфеит. Омахь аныҳәаҿа аникуаз ҩаԥхьа игәалаиршәеит амҩа иқәу Уаҳаид имаҳәцәа, урҭ рхылҵ-ԥылҵгьы даргьы иныҳәеит, иахьа изымаазаргьы, ԥшӡала, уаҵәы-уаҵәашьҭахь иаап, акы иннархазар акәхап, ҳара ҳаиԥш ақалақь аҿы ауаа амшгаха рымоу џьушьоу ҳәа гәырӷәӷәага ажәақәак нацҵаны…
Арҭ аиҩызцәа алаф налаҵо абас еицәажәонаҵы, еибаныҳәонаҵы, зхы-згәы зхашҭшәа иҟаз Мактина дырҩегьых лыӡӷабцәа данынарызхәыц, лгәы ԥшаан, дамахаҵәуахьан, аха илынлмырԥшит…
Омахь ицамҭазы ҩаԥхьа «алаԥшҿаԥшрбага» аӡбахә цәыригеит: –  Иацназго гәмырҿыӷьга ыҟам, умаҳәцәа аар, шәара ишәзымгәаӷьыргьы, сара ирасҳәоит убас ак шәзаахәаны иааргарц…


VII

Акыраамҭа имышьҭалеит Уаҳаиди Мактинеи: лара дырҩегьых акҿыҩраҿы хьарԥ-чарԥ ҳәа акы даҿын, игәы иамукәа иаргьы дцан ижәхьақәа ҩбеи, икамбашьхьеи, ҳазҭысыз аԥыхнразы ииз абати, аҳәыси, иахьа ашьыжь иаахәан иааигаз ашьтәеи ахәылбыҽха рыҭрақәа цқьа иаирку-иаимырку гәаҭаны дааит; уажә анкьа еиԥш алашәага абаҟоу, аха акы-ҩба «аамҩахыҵны» аԥхасҭақәа аныҟарҵо ыҟоуп, аиҳарак амшәқәа. Амшәқәа шьҭа рҭыҩра иҭалахьазар акәхап, аха макьана рацәак хьҭам, рхы иҭашәо иудыруазеи…
Ианышьҭалагьы лассаамҭа измыцәеит Уаҳаиди Мактинеи, ҿымҭ дасу ихәыцрақәа дрылан. Мактина, лыӡӷабцәа сабицәан абра ианлымаз, аҟыба-ӡыба, аџьабаа рацәа данаҵагылаз лгәалашәеит: цнапыкла абџьар кны, егьи изнапык ала дцәаӷәон ҳәа ззырҳәоз иеиԥш, ахшараиурагьы дахьӡо, урҭ ахәыҷқәа знык иадамзаргьы ргара лыззырҵысуа длымаӡамкәа, хьҭеи млеи иамыркы иааӡо, аколнхараҿгьы аӡәы диҵамхо… Аибашьра ашықәсқәа раан, ашьҭахь аибашьра анеилгагьы, имариамызт анхара-нҵыра, унапы ахьнышьҭушьлак иуҭахыу умԥыхьашәо иҟамызт… лара лашьцәа аҩыџьагьы налаҵаны, ақыҭа зегьы ҵәатәы шьаҟаны иаҵагылаз аҿар абжаҩык (уаа хышәҩык инарзынаԥшуа) аибашьрахьтә изымхынҳәит. Урҭ рыҩнаҭақәа ргәырҩа, рылаӷырӡ… Иара Уаҳаид иакәзаргьы, урҭ ашықәс хьанҭақәа раан зны Аҩадахьтәи Кавказ еибашьуаз ҳар ацхыраара рызҭоз абаталионқәа дрылан: уахгьы-ҽынгьы ҽыла афатә-ажәтә, нас Мактина лҩызцәеи лареи аибашьцәа рзы ҵхла ирԥоз аласа қлаԥадқәеи, лассы ибжьысрым ҳәа ашыла ҷыҷны иҟарҵоз афатәқәеи рзаарыгӡа, аџьаԥҳаны мҩеигон, уи шәарҭамкәа иҟаӡамызт… Ашьҭахь Аахыҵ Кавказ аӷа хәымга ишьапы зқәиргылаз ажәытә ҭоурых ду змоу аԥсуа қыҭа Ԥсҳәы ахақәиҭтәразы зҽеидызкылаз ԥсҳәаа ацхыраара рызҭоз дрылан, уи иахьагьы ихашҭуам абраҟа аԥсуаа, ашәуаа уҳәа милаҭ рацәа еиуаз ауаа аӡәк иеиԥш еилаҵәаны аӷа ишиҿагылаз, абри ақыҭа иалҵыз, абри ақыҭа иааӡаз аишьцәа Мининаа ԥшьҩык ҽнакала рҭахара… Мчыла еиҳаз аӷа ихьаҵра, ахақәиҭра зауз хәыҷи-бырги ргәырӷьара… Аибашьра қьоуқьадҵәҟьа ахьеилашуаз даламзаргьы, абас иаргьы деибашьуан усҟангьы зықәра акыр изфахьаз Уаҳаид, ҳар ацхыраара рыҭо ихы иалиршаз шәҟәыла-быӷьшәыла имамкәа дахьынхаз иахьа маҷкгьы игәы иалоуп аҭаҳмада, џьара деиҭаҳәазаргьы цәгьа ибом, аха ганкахьалагьы иԥхеишьоит, Аԥсадгьыл зыхьчоз ауаа сара абырггьы ацхыраара рысҭон, убри азы  шәаасызхьаԥшыргьы ауан ҳәа ихы дахашшаауашәа. Амала, уи ԥхазымшьаз иқәла-зықәлоу аӡәык-ҩыџьак ыҟоуп. Иара уажә аабыкьагьы, Ԥсҳәы ахақәиҭрамш шазгәарҭоз ҳәанҳәахлашәа иаҳан, астәи, Ауадҳара шыҟоу ала иҟарҵаз амҩа ҿыц ала дахьҩеиз, урҭ ашықәс хьанҭақәа раан рацәак џьабаа зымбаз, уимоу, ашәалҟьа-мза еиԥш ицәырҟьа-цәырасуаз аӡәгьы (уи Уаҳаид дидырит) ареспублика мрагыларатәи акәакь наӡарахьтә даан, уажә, Ԥсҳәы ахы иақәиҭызтәыз иара аӡәк иакәушәа, уаа гәарҭак рҿаԥхьа ахьажь еиԥш дықәгыланы дахьцәажәаз, уаҟа иҟоу амҿтәы клуб хәыҷы аҩнуҵҟагьы ихаҭеи иҭаацәеи (иԥҳәыс, ихәыҷқәа, џьара аҽы иақәтәаны, Бзыԥ аԥшаҳәаҿы џьара аԥсыӡ ркыхуа, урҭгьы аибашьра иалахәызшәа, џьара  акала иадҳәалоушәа) рсахьақәа кыдыззала аҭӡы иахькыдиҵаз цәгьа игәамԥхеит аҭаҳмада. Ақыҭа ахы иақәиҭызтәыҵәҟьаз аҵеицәа аишьцәа Мининаа реиԥш иҭахеит, иаанхаз ахыхә-мыхә урҭқәа зегьы аургәалашәахуа, иуҳәаран иҟои. Ахӡыргашьа здыруа аибашьра ҟалаанӡагьы иҟан, аибашьра аамҭазгьы иуԥылон, аибашьра ашьҭахьгьы имаҷҩымызт, иахьагьы иҟақәазар акәхап, аха аусҵәҟьа злоу урҭ роума?.. Уажә уи акәӡам Уаҳаид дахьышьҭоу дзызхәыцуа, уи шамахамзар, аибашьра аӡбахә цәыригаӡом, иргәалаиршәарцгьы иҭахым. Уажә дзызхәыцҵәҟьо Мактина  дзызхәыцуа акыр иазааигәоуп –  игәалашәеит иарԥысымҭа данҭагылазтәи аамҭа, игәалашәеит раԥхьаӡа акәны Мактинеи иареи анеиднагалаз аамҭа, ахылҵ данроу дахьхаҵарԥысымхаз игәы ишалаз, ашьҭахьгьы аԥҳа дшырхылҵыз, уи ашьҭахьгьы дырҩегьых аԥҳа… Иац акәызшәоуп абарҭқәа зегьы ҿыцҳҳараӡа данрызхәыцлак ишааигәоу, арахь уԥшыр, амшын агәеиужь ду ихыхәхәала инеиуа аӷба еиԥш, ҟәара хықәк умбаӡо, шаҟа ихароузеи, ианбатәиаамҭоу уиижьҭеи, абар, хәыц еиқәаҵәа рылаӡамкәа рхахәы асы ҟәашӡа иқәнаухьеит, иага рыҽдырӷәӷәозаргьы, аамҭа ршьамхы аркәадеит, рымч армаҷит –  абас акәзаап ауаҩы изгәамҭаӡакәа, маҷ-маҷ дышхәарҽхо. Аҵлагьы ус ауп: уи зны махәҭак налҩаауеит, нас даҽакы, урҭ ирышьҭалоит акакала егьырҭ иаанхаз, уимоу, адгьыл иҵоу адацқәагьы еилԥсаауа иалагоит, ишнеи-шнеиуагьы (шәыр зҿало ҵлазар) абӷьыҵәҟьа цқьа иазылымго, ԥхарреи ҟәандареи амыхәаӡо, ашәҭра иаҟәыҵуеит, ԥша ӷәӷәак асаанӡа ус аҽынкылашәа иааиуеит…
Абарҭқәа анааидихәыцла, Уаҳаид ибжьы ҭыганы «аҳаҳаира гәышьагьа» ҳәа даақәԥсычҳаит, аха Мактина алаҿылымҭӡеит –  илдыруеит уи лыҭаҳмада иахьа ирыхшаз ахьымааз игәы ишалоу, аха, ҵаны, митә ҟалама, мшәан, уеизгьы-уеизгьы иахьа изымаазар, ачара аҿҳәара ԥҵәаны иҟазшәа, ариаҟара изхьаагатәузеи, иахьа имаазар –  уаҵәы иаап, уаҵәашьҭахь иаап, дара еибгазааит, дара машәыр рықәымзааит, уаҳа иарбан!..


Аҵх ду ууаӡа иҭынчуп, џьара тыҩарҩарк ма лашбжьык аҭынчра еиланамгозар, уаҳа ҟыт-ԥсытк ыҟам адәахьы, алашьцара жәпаҳаҳараӡа адунеи иахажьуп, мза ҭахамҭоуп… Ашамҭазшәоуп уи амза ахаҿы кәымлеиӡа аԥенџьыр икылԥханы иҭаа-мааӡа аҩныргәы анарлашо, зны ҭыԥк аҿы, нас ҭымра-ҭымра инеиҭаҵуа…
Уаҳаид дназхәыцит уажәы абри рҳаблаҿы еицәыхара-еицәыхараны нырцә-аарцә игылоу аҩны кьоу-шәоуқәа, еиҳа-еиҳа изцыло ӡхыҵрак еиԥш, имҩасуа абри аҵх шьшьылаҳа дуӡӡа ишалагылоу… «Чара ыҟамзаргьы, - игәы инҭиҳәаауеит уи, - Анцәа имҭаны, џьаргьы ԥсыҭбара ыҟам, ҭынчроуп… ҭынчразааит, абааԥсы, ҭынчразааит!»
Иҟан  аамҭакы, ари аҿаҩа ҳабла хәыҷы уаҩытәыҩса даналанымхоз. Ирҳәоит, иара Уаҳаид иабдуцәагьы ԥаса Гәыма ақыҭантәиқәан ҳәа, ирҳәоитгьы акәӡам, ҵабыргыҵәҟьаны ус ауп. Уаҳаид иабду мҳаџьырра Ҭырқәтәылаҟа иагаз дреиуан. Адаԥазар ҳәа қалақьк ааигәара дынхон. Иара уа джуп (сыԥсыр сыбаҩ амшын иашәҭ, Аԥсныҟа иҿықәнажьлап иҳәагәышьахьан, аха), ихылҵыз аӡәи-ҩыџьеи рыԥсадгьыл ахь ихнымҳәыр рымуит, иахьааиз ажәытәтәи рынхарҭа-нҵырҭа иахылар ҟамлеит, аха ара иҩеины «уаҩ ишьапы ахьамкуаз» икыдҟәҟәалазаргьы, акымзарак рмыхьит –  знык уԥсадгьыл аҿы уԥсы ахәанга анузаага, ахаҳәҵәҟьагьы уқәӷьацозаап!,. Убас-убас иҩеины инхаз роуп уажә ари Бақьҟан иқәынхо, ԥыҭҩык, аӡы ахьышьҭрахь игьежьуеит ҳәа шырҳәо еиԥш, алада илбааны инхеит, аха дырҩегьых урҭ ажәытәҵәҟьа излыҵыз рқыҭақәа рахь акәӡам иахьцаз, уа шьҭа шьапыргыларҭа аԥшаара ус имариам…
Ҵаны, закә ҭынчраҵәҟьоузеи иҟоу! Уаҳаид «ари аҩыза аҭынчра уажә ибазма, аха уахак зынӡа иҭынчрахаӡазшәа игәы инаҭоит. Абри аҭынчра ду, анаџьалбеит, ихьатә кәасқьа адәахьала иадшаҟь-шаҟьало, аҭыӡқәа иахьрыдыӷәӷәало, акәтаӷьцәа шԥымҽра иԥнамҽуандаз!..
  

* * *
Абас зхәыцырҭақәа рацәоу арҭ ҳбыргцәа уахагьы акы ҳәа рыԥсҭазаара иахыҵуа абри аҵх ҭынч ду алԥха роурц, уаҵәтәи ашарагьы рзыбзиахарц  нарзеиӷьашьаны, ҳарҭ шьҭа ҳаиасып, ҵаны, амҩа иқәуу ҳамаҳәцәа нзырхаз аилкаара ашҟа. Амҩа иқәу анаҳҳәа, амҩа иқәлахьоумашь урҭ? Мап, макьанагьы изықәымлаӡацт амҩа… Кәынта, ииашаҵәҟьаны, иац-жәацы харантә сасык иԥҳәыси иареи аангылара иҭааит. Азнаказы Кәынта исасцәа изымдырит (зегьы рхырҿсахьа абеигәалашәари!), ашьҭахь ианидыргьы, иҽизнымкыло, акыраамҭа дыччон, дызхыԥсаауаз уаҩы изымдыруа, нас, илаӷырӡқәа хаҟәҟәала, ииулак иҽааиқәикуеит. Дзырччозгьы, - аӡынха аӡә мшынҭалара даауама ҳәа акәзаап!.. Аԥхын ҳусура ҳаунашьҭуам, ҳзааҵәҟьазгьы уеизгьы-уеизгьы амшын ҳҭалап ҳәа акәым, иҳәеит иара асасгьы, уажәы-уажәы ибласаркьақәа дрымҵасуа, деилашәоу здырхуада, ҳзааз, ҳауа цқьак ҳфап, ҳаанаԥш-ааԥшып, Оличкагьы (иԥҳәыс лыхьӡ) ахаан илымбац Амшын Еиқәа агәы дынхыԥшылан, кавказаа шәҵас-ҟазшьақәа лбап ҳәоуп… «Аа, ус аума, уи заманоуп, мамзар амшын аӡбахә ануҳәа, амшын уажә унацәа узӡаамкыло ихьшәашәоуп, иага мҿы-мца адугаларгьы иузырҟәандараны иҟам», - иҳәан, дырҩегьых акыраамҭа дыччон Кәынта. «Чмазарамзааит абри иччашьа?» -  ааигәахәт асас, - ари ҳареи ҳанеибадыруаз ас акгьы идсымбалаӡацызтеи?.. Аха усҟан дыччартә иҭагылазаашьа ыҟахызма!..» - Кәынта усҟан дыччартә дзыҟамыз, арҭ иреибадыршьахаз, насгьы иахьеибадырыз уҳәа ҭоурыхқәас ирымоу шәареи ҳареи иалҳдыраагәышьоузеи, уи аҟынтә ҳҽалаҳгалырм, дара машәырла џьара ирамхамҳәозар, аринахысгьы ҳара уи аҭҵаара ҳҽазаҳкрым. Аус злоу, ишеибадырзаалак, еибадыруеит, уажә руаӡәк иԥҳәыс, даҽакала иуҳәозар, иарӷьажәҩа дицны, абар, егьи иахь сасра даан дыҟоуп; пату иқәҵатәуп, ԥшәымак ишихәҭоу еиԥш, ачеиџьыка агьама ирбатәуп…
Арҭ аҩ-хацәак ас еицәажәонаҵы, шәара шәаԥхьагьы ҳара ҳаибадыруан рҳәарызшәа, Зоиеи Ольгеи еилаҵәаны аԥсшәа еибырҳәоит (аҳәса уеизгьы ианакәзаалак еиҳа ирласны рбызшәа еибакуеит, насгьы лара Зоиа лхаҭагьы џьармыкьк аҿы, дәқьанк, ԥошьҭак аҿы, ма еилахәҳахәҭырҭак аҿы, лхы злырдыруаз ауаа рцара-аарақәа дрышьцылахьеит). Зоиа Ольга илшәыз амшәцәа ду, ашуба ҳәа изышьҭоу, ҳара ҳтәала ахамы, илулак длыцхрааны иаалшәылхын, амаҭәакнаҳарҭаҿ инкналҳауеит, амалагьы маҭәа гәарҭак еихарԥа-еиҵарԥа изыхшьыз акнаҳарҭа  хьыднамҳәандаз ҳәагьы даацәшәоит. Ари ахамы анылшәылхгьы Игнат (ус ихьӡуп асас) иԥҳәыс ҵаӷак лакәӡамызт –  ԥҳәыс еиқәззак, лӡара, лхәамц ахьыҟоу аилкаара уадаҩны… Бысҭишь, лҳәарызшәа, ахылԥа хә-баба ду илхазгьы лхыхны иааллыркын, Зоиа уигьы наҟ инкналҳаит. Абарҭқәа рышьҭахь, Ольга уаҳа ԥшрак ҟамҵакәа, рчамадан ԥахәқәа руак аҿы аартны дынҭалан, ари ба бзы ҳамҭас, ари бхаҵа изы (иҿаԥха-ҿаччо игылаз Кәынта днаихәаԥшны), ари быӡӷаб лзы, лҳәан, акымкәа-ҩбамкәа, иԥшӡаӡа ақьаад илаҳәаз аҳамҭақәа наллыркит. Зоиа дмыццакыргьы амуаз, аха уажәраанӡагьы дазԥшызшәа, асас «ари ба бзы» ҳәа ззылҳәаз ақьаад еилаҳәара иаразнак иаалыртлан днагәылаԥшит, нас, - «ои, какаиа прелесть, аи, какаиа прелесть» ҳәа ҳәо мацара, қалԥади харԥи ак нмыжь инарҳә-аарҳәуа днарыхәаԥшит. Зоиа ԥаса ус дыҟаӡамызт, аха уажә даазқәылаз алымҳарыҩқәа, амацәазқәа, асапын ԥшӡақәа, аҵәаԥшьқәа, асақәқәа, акремқәа, адухь-мыхьқәа, ахарԥқәа, еиуеиԥшым ацәамаҭәақәа уҳәа аҳәса рыҽзладырԥшӡо асса-мыссақәа зегь лыԥсы рылоуп. Ҩбан еихагылоу рыҩн ду ауадақәа рыбжакгьы убарҭ иааныркылозар ҟалап –  убасҟак аалхәахьеит, убасҟак лцәеиқәылахьеит…
Кәынта дышьҭыхны  дзырԥеиԥеиуаз ачча иԥсы анацәига, Зоиа леиԥш, иаргьы Игнат днаицхраан, аламала иузышьҭымхуаз ипалта ду ишәыхны инкнеиҳаит, «аллаҳ-аллаҳ, иага ихьҭоуп уажә уаҟа» ҳәагьы дназхәыцуеит, ихылԥа хә-баба дугьы ааимихын, дҩахан хыхь, амаҭәақәа рхахьы иҩықәиҵоит, нас зегь еибарԥшны асасааирҭахь иныҩнеибагалоит…
–  Квинта Дугалович (маҷк ицәеилагашәа иҳәазаргьы, Кәынта иааиџьишьоит, абас иаб хьӡыҵәҟьагьы ахьигәалашәаз) сара изаазгаз аҳамҭагьы ишәырбарц сҭахыуп, –  иҳәоит ус Игнат, еиҳа игәы шҭынчыз иныԥшуа дгәыбзыӷӡа, заԥхьа ауарҳал ҟьаҟьа каршәыз адиван еилыӷраа ԥшӡа иҽнықәкуа. Иԥҳәыс лаасҭа акыр шәагаалеи шәпажәпарылеи даамаҷны, агәыргәыл ихоушәа, ихы иаакәыршаны ихахәы цәаҳәак азынханы, егьырахь ҟьашӡа, цәарԥшӡа ҭыԥқәакгьы инны, шкәакәак, ибла саркьа жәпақәа аԥарԥалыкь еиԥш дрылаԥуша…
«Абарҭ аубыџьырқәа џьара акы иаҵаланы имаар иаасмышьҭуаз џьыршьозма, - игәы инҭиҳәааит Кәынта, - аха, уаагылишь, - нациҵоит, - рнапқәа ыркалогьы изаарызи!..»
Ольга даҽа қьаадк ааиҵлыртлан, аҟаб аракәа еиԥш еиларԥа-еиларҳәы ак аагәылылхит. Кәынта уи аниба иаҩысҭаацәа ҩаԥхьа инаиҵалан, иааи ччараха иааисит.
–  Изакәи, мшәа, шьҭа иаазырха, - Зоиа лыбжьы ныҵакшәа «днаиқәцәҟьоит», Игнат ишигәамԥхаз анылба.
Кәынта имашьына атормоз бааӡаны ианыҟоу ишизнымкылало еиԥш, иааизцәырҵыз ачча дырҩегьых «дықәырчаразны» акыр днанагеит, аҵыхәтәан, илаӷырӡқәа хаҟәҟәала, «ҵлак иҽагәыджьыланы», ииулак иҽникылоит.
–  Изакәи, уара, ари? –  дҵаауеит иара, иԥсы игәы икылачуа, ичабра ҭыхны илабжышқәа рбо.
–  Ԥсыӡкыгоуп, - ҿааиҭуеит Игнат, хәмаршақә иаазгаз акоуп иҳәарц иҭахыушәа, - амшын шәаԥнуп, сҳәан…
–  Иҭабуп, иҭабуп… ҳаи, уара анцәа ииныҳәаша! –  зны-зынла атормоз аҭыԥан арласыга пидаль дшамхақәыӷәӷәало еиԥш, дырҩегьых дамхаччахьан, аха иҽникылоит. –  Сара аԥсыӡкра дук самаҭәам, сшәарыцозар акы иамусуп акәымзар, - ҳәагьы нациҵоит.
Абри инақәыршәаны, ииҳәаз шьақәнарӷәӷәарц аҭахыҵәҟьоушәа, кәац-жьы згимыжьуа илашәарыца лымҳа хьыдышьшь ааҵрахьтә иааҟрым-ҿрымуеит.
Асас ихы ашьҭахь ааибыӷ-быӷуеит, ак игәалаиршәарц иҭахыушәа…


* * *
Зоиа шьыжьхьак аалырхиан, саси-ԥшәымеи неидтәаланы какалк еицыркит. Ус, рыӡӷабгьы дааиуеит. Уигьы арҭ асасцәа илзааргаз лҳамҭа анылба, уажәраанӡагьы лыԥхыӡ иалазшәа, дақәзыргәыӷхьаз ирыман ианбаауеи ҳәа дыԥшызшәа, уаҩы ишимбац деигәырӷьоит, макьана изакәу шылзымдыруазгьы, лгәы иадырӷәӷәала икны даалеи-ҩеиуеит.
–  Арҭ рџьабаа даара исыдуп… ҵыԥхцәа, ибгәалашәома, смузыкантцәа ирзаазгаз аинструментқәа абри иԥҳәыс лакәымзар исзырхиараны сыҟаӡамызт, убарҭ ахьырҭиуа адәқьан деиҳабуп, дзакәу бдыруама!,. Иара иакәзар, ахыҳәа амыхьтә ихагылоуп!.. Ианаах, инарԥшы-аарԥшны ак дырбатәуп, ак дырҳатәуп, дара наҟ-наҟгьы иаҵахо уааӡам. –  Зоиа ачанахқәа, амҳаҵәқәа уҳәа акран аҿы ахәхәаҳәа илеиуаз аӡыршы иаҵажьны иахьылыӡәӡәоз днеины, маӡажәаҵас иналеиҳәоит Кәынта, уи ус лара лҿы дымшәа-дмырҳа иҳәартә еиԥш асасцәа иааргаз аҳамҭа хәыҷ-мыҷқәагьы аҭагылазаашьа ирҭон. Егьырахь, рџьабаа сыдуп, дара ракәымзар исзырхиомызт ҳәа дзынцәажәалоз аиуа-зеиуоу ҳәа лара акгьы лыздыруамызт, дагьазҵаауамызт. –  Амала, дара насыԥ шкәакәараа анааз ббоит, - ҳәагьы нациҵоит Кәынта.
–  Уара уныҟәашьами удырцәагьы ирныҟәашьоу, аӡын, аԥхын ҳәа еилых рымоума, - ҵаны илҳәоу, хәмаршақә илҳәоу узымдыруа, даацәажәоит Зоиа. Лара дагьиашоуп: Кәынта даагылазар дәыӷбала, мшынла, ҳаирпланла уҳәа, ныҟәара игӡам, амала, аҵыхәтәантәи ашықәсқәа рзы, ларгьы лхы дахашшартәы дыҟаӡам, есԥхынра ахәыҷгьы ларгьы машьынала џьара ианимго ыҟаӡам…
–  Зны Ԥсырӡхатәи аҳаԥы дсырбап, нас баб иахь иҳаманы ҳнабжьысып. Џьара ак ахәда ҳазхиҵәаргьы азамана!,.
«Аԥхьан самхаццакцәеит, исзааргаз аҳамҭақәагьы акгьы иаԥсам, даргьы сыла иаумырбан, насгьы уажәоума уабхәа данугәалашәаз, уи сҳәеит ҳәа, иара схаҭагьы иахьа уажәраанӡа сышԥазымцац» ҳәа лгәы ԥшаау здырхуада, зназы ҿылҭуам Зоиа, аффаҳәа асаанқәа, амҳаҵәқәа, ачанахқәа ӡәӡәаны наҟ рықәыргылара даҿуп. Ари оумашәа иааибоит Кәынта, аха инирԥшуам.
- Хьымкәарасеи Зинеи аҭел сырзасуеит, урҭгьы ҳаццарц сҭахуп, - иҳәоит Кәынта, длеи-ҩеиуа.
–  Урҭ зургәамҵуеи? –  мпахьшьыла лнапқәа рбо, днаиҿаԥшуеит Зоиа. «Урҭ зургәамҵуеи» ҳәа илҳәаз зхылҳәаазгьы уи ауп, Кәынта Хьымкәараса дигәаламшәаӡо дшыҟоу акәымкәа, зны-зынла абас даалҟьаны, дыхҭеиклон, лада дцома, ҩада дцома, дицымныҟәар иуамызт, аиҳарак ачарақәа рахь. Хьымкәараса Кәынта илшоз илшомызт, уи инахҟьангьы ихи иҭаацәеи дырхьымӡо дықәхалон аҟнытә, Зинагьы, лаҳәшьа лхаҵа иага ҳаҭыр иқәылҵарц лҭахызаргьы, знык-ҩынтә раҟара абри лгәы еихьнашьқәахьан. Уимоу, иналымҩатәшәа лгәынамӡара ҽнак Зоиа ллымҳагьы инҭылшьын, уи инахҟьаны аиҳәшьцәа маҷкгьы рыгәқәа цәибаҟьарц егьааргымхеит, дара аимаҳәылацәа зынӡагьы ирзымдырӡо.
–  Ишуҭахыу… ираҳәа уҭахызар, - лҳәоит Зоиа, ҵаны, ус егьа иҟазаргьы, уажә еибамбеижьҭеи ԥыҭк ҵуеит ҳәа дазхәыцны.
Иԥҳәыс азин анилҭа, ашырҳәа даақәҵәиуеит Кәынта.


VIII

Хьымкәараса агазеҭқәеи ажурналқәеи ԥошьҭала аҩны ишиауазгьы, урҭ анаарго ҳәа дымԥшыкәа, иара ишиҵасыз еиԥш, ашьыжь дындәылҵын, иӡәӡәа-ирыцқьа иҟаз аулицақәа неихыҵәҵәа-ааихыҵәҵәо, ихьшәашәаӡа иҟаз ага ҳауа гәырҭәыла илбаадо, акьиоск аҿы днеины ииҭахыз агазеҭқәа ааихәоит. Амҩа дшықәу руакгьы ааиҵыхны ахәаԥшра дналагоит, иара дзышьцылоу, бзиагьы иибо атипографиа афҩы зхыу агазеҭ макьана жәабжь ҿыц шанимхыцгьы, гәахәарак хааӡа инаҭоит, ҳтәыла ду амчхара ԥша ҟәандаҵас иааиныруеит… Ладеи ҩадеи ивсуа ауаа (аԥхын ауаа аныжәпаҩӡоу иазууазеи акәымзар, шамахамзар зегь рхырҿқәа идыруеит), ианакәзаалак иԥсы еиԥш бзиа иибо, абар шьҭа иарԥысра аамҭа зегьы ахьихигаз Аҟәа дахьналаԥшуа: - «Изыԥсоузеи, шьыри, иахьатәи абри ашьыжь амацарагьы… наунагӡа еиқәырхашьас иамоузеи абри?» - измааноу изымдырӡо дназхәыцуеит, абарҭқаә раан дшыҟалало еиԥш, мыцхәы игәы ԥшқарахӡа, ида-ишьа зегьы быбышӡа ишәҭызшәа, шынеибакәу зегьы ицәа ианыруа, ихы-ихшыҩ зегьы ахьынеимоу уаҩы ишимбац деихыкка-еиҵыкка… «Шаҟа ҵуазеи сгәы иҵхоижьҭеи, - деиҭаназхәыцуеит иара, - аԥсуаа ҳҭоурых аӷьырак зегь зыдҳәалоу абри ҳаҳҭнықалақь гәлымҵәах иазкны, Лермонтов Москва ишазикыз еиԥш, иааркьаҿӡаны акәзаргьы, ажәабжьк, ма ажәеинраалақәак, ма поемак азыскырц… Ус заҟаҟоузеи, ус заҟа ирацәоузеи, иараби, сызхьымӡац!» - ишьаҿақәа ааирласуеит, дзыхӡыӡо имшқәа ирылагӡаны, дызхьымӡац зегьы рыӡбараҿы абыржәтәи асааҭ, абыржәтәи аминуҭ иаҵанкуа уама зегьы ыҟоушәа…
Хьымкәараса абас агәалаҟазаара ду има, дгәыҩ-ҿыҩны, аҷыт иаҩымшәо, ак зҩында, ак ҟасҵанда ҳәа дҳаҵҳаҵо ашәхымс даахымҵыцкәа, Ҭина лыбжьы иқәлыргоит, Кәынта ателефон аҿы уиҭахыуп ҳәа. Хьымкәараса имаҳәыла иацәажәара рацәак игәы шамыҳәогьы, игазеҭқәа наҟ инықәҵаны, атрубка аалымихуеит. Кәынта зны, ишыҟаиҵалац еиԥш, «ҳаицәыӡӡеит» ҳәа налаҵо, имаҳәыла лафқәак наиеиҳәоит, ицәажәабжьи иччабжьи хара игылоугьы иаҳартә атрубка арахь иҭыҩуа, нас дналаланы, иҭааз асасцәа бзиақәа рхы-рҵыхәа уҳәа, даргьы иаргьы еицны уаҵәы ашьыжь Бақьҟанҟа ицарц шиҭахыу, даргьы рхәыҷқәа аашьҭыхны (ус имҳәар, ахәыҷқәа ахьынҳажьуа ҳамаӡам ҳәа ҽыҵгас иҟарҵар шауа идыруеит) ирыццарц шиҭахыу, ианрыцымцагьы игәы ишалсуа далацәажәоит. Хьымкәараса акыраамҭа «сыздыруам, уара», «ишԥаҟасҵари» - иҳәон, аха егьи ианимуӡа, ибзиоуп ҳәа дақәшаҳаҭхоит.
Абарҭ реицәажәара ашьҭахь, сысасцәа иахьала ақалақь иналга-аалганы идсырбап ҳәа машьынала иман дшааиуаз ауп Кәынта Гәыџь имаҭа Тарзан дшибазгьы.


* * *
Хьымкәараса имаҳәыла Кәынта аҭел дасны сасцәақәак сзааит, Бақьҟанҟа иҳаманы ҳаиццарц сҭахыуп ҳәа ииҳәаз рацәак игәаԥхагәышьом, аха ганкахьалагьы…
–  Аӡынха Бақьҟанҟа аӡә исасцәа игома, - агәынамӡара ибжьы ианыԥшуа даацәажәеит, - уаҳа ус имаӡами?
–  Исыздыруам уи иҟазшьоу ҳәа, - Хьымкәараса ииҳәаз днақәшаҳаҭхоит Зина. –  Исасцәа иман дахьҩеиуа рымаҵ аура зылшо ҳәа аӡәыр дыҟоу џьишьоит, абыргцәа аххы инцәыҵакьакьо…
–  Ҳцап, ҳцап… ҳаргьы ҳнарылаԥшып, - иҳәоит Хьымкәараса, гәхьаагаракгьы хьыу-хьыууа дааимнадоит. – Ҳамцеижьеигьы маҷ ҵуама, ди лахь егьи амчыбжь азы сцап…
Ари ажәабжь злымҳа инҭасыз Хьрыԥс хәыҷи Гәындеи (урҭ аҽыкәабарҭаҿы аванна аӡы ҭадырчын, анышь хәыҷқәа хҵаны ихәмаруан), арахь иаадәылеибаҳәан, - папа, шәабацои, мама, ҳабацои? –  рани раби иаарыдҳәаҵалеит.
–  Бабадураахь… ишәҭахыума? –  дразҵаауеит Хьымкәараса.
–  Бабадураахь? –  зназы дааиԥхьхәыцуеит Хьрыԥс хәыҷы, - ҳцоит, иахәа, ҳцоит, ҳцоит! –  инапқәа еинҟьо дҩышьҭыԥоит, - уа бабаду аҽы имоуп, сақәиртәоит, аҟамагьы имоуп, уи сара исиҭоит, исеиҳәахьеит! –  зны иабду иеиҳәахьазгьы ааигәалашәеит, уиижьҭеи маҷ ҵуама, аха ихамышҭыцзаап.
–  Ҳцоит мама, ус ами? –  лыбла маахырқәа ҭырхаха лан дналазҵаауеит Гәындагьы. Зина дызхылҵыз лани лаби рахь ацара лҭахымкәа, абарҭ лхаҭа лхәыҷқәа ракәымкәагьы, уи дадыԥхьало абыржә шьуокы ддыргәыбзыӷуашәа лгәы иаалнаҭан, есымша дахьеилахаз, есымша ахҭацәыха лымамкәа дахьыҟаз аҟнытә зхы цәырымго, зҽыҵәахны иҟаз агәхьаагареи агәыкреи лгәахы нҿыркаан, лылаӷырӡқәа ҩхаддылеит: –  Ҳцоит сызкәырбану, ҳцоит, шәан шәара дшәыкәыхшоуп, - инеимда-ааимданы ахәыҷқәа аагәыдылкылоит, ҵаны, илымбеижьҭеи уама зегьы ҵуашәа, харантә абыржә даазшәа, - ҳцоит, аха ҳара даҽа машьынак ала ҳцап, автобусқәа бжьоуп аҽакыуп, дара рысасцәеи дареи еиццааит, насгьы рмашьына асҟатәи зегь ҳакуама? –  лхаҵа иахь дынхьаҳәуеит.
–  Аиеи, аиеи, ҳара даҽакала ҳцап, - Зина илҳәаз еиҳагьы деигәырӷьоит Хьымкәараса. Ари анраҳагьы зынӡа агәырӷьара иамҽханакуеит Хьрыԥс хәыҷи Гәындеи, дара-дара ажәҵарақәа реиԥш еиҿаҷырҷыруа, ианцо, иахьцо, ишцо алацәажәара иналагеит. Хьымкәарасагьы Зина леиԥшҵәҟьа, абарҭқәа данынарыхәаԥш, аиашазы, иаргьы, уажә џьара амҩа ақәлара акәымкәа, ихаҭа харантә даахынҳәызшәа, аҩны дыҟамижьҭеи шьарда ҵуазшәа, дгәыкы-ҵәыкуа дааҟалоит. Абарҭқәа раан ишыҟаҵалоз еиԥш, изцәырҵыз аҳалалреи агәыԥшқара дуи ихәыҷы инаимеидарц Хьрысԥ даашьҭыхны ишьамхы днықәиртәоит, ихы аашьышьны, ихахәда ҵҟашаара хәыҷы аагәыдикылоит. Гәындагьы уи шшьыцылгаз аниба, дааигәыдырӷәӷәаланы лӡамҩа ҟәымшәышәра днагәӡуеит. Хьымкәараса уажәадагьы абри аиԥшқәа ихы иадибалахьеит, уи зны-зынла ихатә хәыцрақәеи, игәҭыхақәеи, ицәаныррақәеи, ҵҩа змам игәалашәарақәеи уахынлагьы дыдмырцәо даныртәыртәлак, ихы амацарагьы акәымкәа, ҵабыргыҵәҟьаны, иҭаацәагьы ихашҭызшәа даҽа дунеик ахь дықәнагалоит. Уахьынтә дманшәаланы, игәҭакқәа зегьы нагӡаны шьҭахьҟа даныхынҳәлак, аиашазгьы, адунеи аҵыхәантә даазшәа, дзымҽханакыз агәырӷьара ҳәаак амаӡамкәа, дгәакуа, ихәыҷқәеи урҭ рани гәхьааганы дырԥылоит, убарҭқәа раан игәгьы инҭиҳәаалоит: «иараби, ауаҩи ауаҩи шаҟа еизааигәоузеи, шаҟагьы еицәыхароузеи!»


* * *
Хьымкәарасараа уада ҭшәа хәыҷқәак ирыҩноуп. Урҭ Зина аус ахьылуаз аҟынтә ироуит. Ирымо-ирыхӡу рацәак ыҟам, аха рхы иахамышшаауа, ирымоу рҽалагӡа иааиуеит. «Уара, аҩнду еиӷрыкка ҳаҩноуп, ак уасҳәашан, убра азхәҭак шәысҭап, шәнеи, ари аиԥш аҭшәарраҿы шәхы зшәыргәаҟуазеи, аписатель иаҭәоума абри аҩыза» - иҳәахт зны Кәынта, Хьымкәарасараа руада ҭшәақәа днарыҩныс-аарыҩнысуа, изылшо аӷьараҳәа дынхоит, излымшо абас ауп дшыҟоу, идыргало аԥычхагьы ҟәнимшьааит иҳәарызшәа. Хьымкәараса уи игәамԥхеит, ҭабуп ахиҳәаазаргьы.
Хьымкәарасеи Кәынтеи, лассы-лассыҵәҟьа еицныҟәо иҟаӡам, аха Кәынта ԥсгарҭа имҭо даниклак, џьарак-ҩыџьарак иахьеицнеихьоугьы, Кәынта иибалак дахыԥсааны дшыччало, иеилаҳәашьа, ихымҩаԥгашьақәа уҳәа, иҟаиҵо зегьы, иара усс имԥхьаӡозаргьы, Хьымкәараса длазырҟәуа ак акәушәа ауп ишыҟоу, убасҟак еимараӡам аимаҳәылацәа. Хьымкәараса Кәынта даницу изыбзиамхо, ишьапқәа еидырӷәӷәала изкыу шьаҵатәқәак ишьоушәоуп ихы шибо. Рҩыџьагьы ахьеицнаԥхьоу чарак аҿы ианнеилакгьы, Кәынта днеины зегьы ирбартә-ираҳартә харшә мазарак ишәоит, нас иччабжь зегьы ирылыҩуа, атәарахьы ииасаанӡа, аԥара ду ықәыжьны амацасцәа амаца дрыцасуеит, иандыртәалакгьы аҩыжәра ӷәӷәа ҭеиҵоит, изыԥшны агәашә аԥхьа игылоу имашьынагьы агәхьаа мкыкәа. Хьымкәараса ачарақәа рҿы ҿымҭ-ԥсымшьа аганахь дгыла, еидшыланы амаца иасуа дрыхәаԥушеит, ма аӡәык-ҩыџьак хаҭала иидыруа, иара иҟазшьа зҟазшьашәа иибо шьоукы ашҭа акәакь ахь џьара драцәажәоит. Аишәа-чара ианахатәалакгьы рацәак ижәуам, лаԥшыла ашьаԥа иҵатәоу зегьы еимдо, ирҳәо-ируа, рҵас-ҟазшьақәа, рхымҩаԥгашьақәа дрызхәыцуа, ҭынч дтәоуп, акы-ҩба ҵәыца иижәыз маҷ-маҷ игәы арԥшаауа, ихаҿы иҟоу амшьамба жәпа далԥшны ажәҩан шимбогьы, уи аҵаулара иқәыӷәӷәо, аҳәынҵәа ҟамларц азы ашьаԥа иҵарԥсаз ацәыцә-сса ишьапы шылагылоугьы, адгьыл агәеисыбжьы иныруа.


* * *
Аимаҳәылацәа Бақьҟанҟа ҳаиццоит ҳәа анеибырҳәа ашьҭахь, Кәынта аусураҿы «иклиентцәа» рацәаҩӡахахын, насгьы, цас иауазшәа, ашьыбжьышьҭахь, уаанӡагьы ихьлоз иаа-хаԥыцқәа руак хьаа бааԥсыкгьы аазцәырҵын цәгьа даргәаҟит, исасцәагьы ҽеила имырцәеит. Уадаҩрак ҟамлаӡеит, аха абарҭқәа инарыхҟьаноуп ианырҳәаҵәҟьаз аамҭазы Бақьҟанҟа изымҩеиз. Аха, абар шьҭа Кәынта, анцәа имҭаны, исасцәа иманы дук мырҵыкәа амҩа дықәлоит. Зина аҭел дасны Кәынтараа иралҳәоит, амашьына ҳазкуам уеизгьы, шәара шәысасцәеи шәареи шәеицца, ҳара даҽакала ҳҩеиуеит ҳәа. Аиеи, нас, усгьы ҟарҵааит, иабаргәузеи… Амала, рнеира даҽа мышкы ианахдырԥа, Уаҳаид дрышьҭалар алшоит… Аратәи араион центр қалақь хәыҷы аҿынӡа ҽылоуп иара зны-зынла дышнабжьысло, апҟара-пҟараҳәа ақалақь далаланы дахьнеиуа дызбо дџьаршьо,  мамзар, машьынала Мактинеи иареи ҳабыр-чбырк рыманы ирыхшаз рахь ианцалозгьы, амашьына дамараӡамкәа акәын иара дшынҭатәоз, ауаа рацәа рыԥсыԥ ҟәкы уҳәару, урҭ еибарҿыжуа ҭира иргоз рҳәашьарақәа уҳәару, реидарақәа рышьҭаҵарҭақәа еимакны реибаргәамҵыбжьы уҳәару - ихлахаҵ дыргьежьуа, аҳауа изымхо дҟарҵон… Уажә ашықәс ҿыц ааимҭазы алагаҩага еиҳагьы иӷәӷәахашт, машьынала Аҟәанӡа ацара мариахашам, аха имаҳәцәа нзырхаз, ирыхьыз еиликаарц азы амҩа дықәымлар игәы иамур ҟалап, лара Мактинагьы ҭынчра лоушам, лхалагьы амҩа дықәымлои…


IX

Ашьыжьымҭан Уаҳаиди Мактинеи рырахә-рышәахә еилырганы, какалк ркхьан еиԥш, Гәыџь иԥҳәыс Хаԥҭыриан дааиуеит.
–  Иаха ԥхыӡк збеит, нын, сара иҟамхаша, схәыҷқәа еибгаму, - дааӷьаҵәы-ӷьаҵәуеит Мактина.
–  Ус шԥабҳәои, еибгамкәа, идбырхьуазеи… Уеизгьы, изакә ԥхыӡузеи иббаз? –  дҵаауеит Хаԥҭыриан, аԥхыӡқәа даара еилызкаауа, акакан еиԥшгьы иаагәылзыршәо аӡә леиԥшгьы лхы ԥхьаӡаны.
–  Зина дангараз еиԥш дӡыҟны агара дгарахуп. Дырцәаны ауҭрахь сцахит, ԥыҭраамҭак ҵхьан еиԥш, лҵәыуабжь аасаҳазшәа сгәы иааснаҭеит. Сҽага нкаршәны, сыҩны аҩны сааҩнаххызар –  схәыҷы дыҟаӡам!… Дида, дида, сыԥхыӡ ҽеим сара иҟамхаша, –  лцәа дынҭрыхьҭшьааит Мактина. Уи ашьыжь дангылагьы Уаҳаид иаҳәара лзымгәаӷьит, аха уажәы, Хаԥҭыриан данылба, ицәырлымгар лгәы иамуит.
–  Ԥхыӡ бзиахааит, цәгьара зҵоу ԥхыӡӡам, - Мактина ллакҭа дынҭаԥшуеит Хаԥҭыриан.
–  Сеидру, сшәоит барамыжда…
–  Мамоу ҳәа басҳәеит… хьаас иҟабымҵан, - еиҭалҳәахит Хаԥҭыриан, сара сыгәра бымгои, аԥхыӡ иаҵоу амаӡа сара саҟара издыруа дшыҟам уажәыгьы ибзымдырӡои лҳәарашәа.
Уаҳаид дахьтәаз ҭаҭынк амца наиркын, иара усгьы кыҷыра шәкы зныз илахь ааҵакшәа, зымҩакы мацара дыԥшуа, арҭ реицәажәара дазыӡырҩуан. Уи ианакәзаалак аԥхыӡ агәра игаӡомызт, иара ус аӡә далацәажәо иаҳаргьы азыӡырҩра иҭахӡамызт. Ихаҭа џьара ԥхыӡк ибаргьы «изакә аҩысҭаароузеи» ҳәа игәы инҭиҳәаауан аҟароуп, уаҳа аӡбахә цәыригаӡомызт. Уажә Мактина лыԥхыӡ даналацәажәа, иаргьы маҷк иааицәымыӷхоит, нас ихаҭа зны иибаз аԥхыӡ ккаӡа иаԥхьа игылоушәа иааигәалашәан, дназхәыцит.
Мактина лгәы аныбааԥсыз ауп. Уахык ԥхыӡла ус ибеит Уаҳаид.  Згәы бааԥсыз иԥҳәыс лакәын, аха уи дкәаԥӡа дшышьҭаз, иара ихаҭа хьаашәа акааизцәырҵын, дхәарчаруа, дхәарчаруа мацара, уаҳа даазеиӷьымхаӡакәа, аҵаа иқәҵәраан икаҳауа иеиԥш, инарцәымҩа днықәлахит. Аҵыхәтәантәи имш аҽны, ақалақь ахь иҟоу рахьтә амаҳә аиҳабы, Кәынта, иуа-ешьара еицхрышьшьы, анҭ иара дзеиҳабу амузыкантцәа рбыкь цәҩежь-цәӷәыхаа дуқәа агәақь ҳәа иарҳәо рышьҭахь иргыланы, ашҭа иааҭалахит.
«Амаҳә дызмаҵәҟьаз Уаҳаид иакәын –  уԥшишь, закә мазикоу иҭигаз!»
«Иҭимгакәа… ацха знапы алакыу, инапы аалишьуеит ҳәа, иара дреиҳабуп – изааимгахуеи!..»
«Ус ахьԥоуҳәо… иҟазымҵарызгьы дубарын!»
«Уи дарԥыс бзиоуп, иалоухи…»
«Уара уҵара ду –  уара иумаз, иара аӷьараҳәа дыҟоуп!»
«Ааи, шьҭа…»
«Егьи амаҳә дабаҟоу, мшәа?»
«Дарбан? Аказеҭаҿ аус зуоу?!
«Уара, уи дук ҳара  ишаҳҳәақәо дыҟам ҳәа сыҟоуп».
«Иауеи… акәыба иара иҿаимҵаӡеи?.. Акәыба иара дадгылеит рымҳәази!,.»
«Уи атәы сызуаҳәом, аха…»
«Урҭ ирылшәхи… Аԥҭа иоуп сара абраҟа зегь реиҳа аџьабаа рацәаны изманы избо…»
«Иҭаалым ҟадыџьгьы дахнагеит аха».
«Аиакәым умҳәан, Аԥҭа иеиԥш ахаҵа бзиа, дад, уажә дмариаӡам!»
«Иара убри иакәзар ҟалап Уаҳаид имаҳәцәа иреиӷьӡоугьы…»
«Дарбан, Аԥҭоу?.. Уара, уи ара ҳа ҳтәы иоуп, уажә даабама!,.»
«Шәара ак шәҳәоит, са сзызхәыцуа –  Мактина даара дрыцҳахеит, лхала дықәхеит гәаҟ…»
«Лыԥҳацәа дрымгои, ара дынрыжьп ҳәа уҟоу!..»
Абас ауаа рцәажәабжьқәа илымҳа иҭаҩхуеит Уаҳаид деиқәшәы дахьықәу.
«О, уара! Иаанышәкыл абарҭ, шәхацәазар, слымҳақәа ҵырхит, ирымшәх наҟ изысуа ашьха ртәага лагьанқәа!.. Иухьзеи, уара, сымаҳә бзиахә, сыԥсыр абарҭ схоумыргылан ҳәа суомыҳәахьази?!» –  дыҳәҳәарц иҭахыуп Уаҳаид, аха дԥах дызкыу аҵаа доунашьҭыхуам… Ашәбаарха ирымоу иаҳәшьа, Шьарифа, мыткәмак лҳәошәа даҿуп, «сашьа, уара сашьа» ҳәа лашьа иҭоурыхқәак дрылацәажәо, аха илҳәо заҳагәышьода. Амузыкарҳәаҩцәа, рбыкьқәа наҟ инықәҵаны, аҩыжәра ианналагалак (Уаҳаид дкәыкәыцыкәуа ажь ҿыхны иҭеиҭәаз аҩы), наҟтәирахь аҩны агәашьа ашхырцәаӷьҭра еиԥш ихыгьагьааӡа иадкнаҳалоу ажьешьҭ радио-репродуктор  алақмараԥшь аҳәо аҿаанахоит…
«О, уара, анцәа шәишазар, ауаа шыржуа сыжәжы, наҟ икыдышәх, уара, абри ицәажәо икыду аҭанақьы!.. Уара, уи са стәакәӡам излацәажәо, са стәакәӡам!» -  дырҩегьых дыҳәҳәарц иҭахыуп Уаҳаид, аха ҽырҵыс, изыҟаҵом, ибжьы изҭкаауам, деимлаҳәахаа дшакыц дакуп аҵаа…
Аԥхыӡқәа ирҳәоз хазымҵоз Уаҳаид, уажә абри анааигәалашәа, нас лара Мактина иаха избаз аԥхыӡ ҳәа еиҭалҳәази иареи неидшәалан ианааидихәыцла, измааноу изымдырӡо, аддыҳәа ицәа наихыбзааит. «Аҩны уҩнахацәар аԥхыӡқәагьы ҭаха урҭарым, даҽак акәым», - маҷкгьы ихы авба неиҭоит.
–  Уи бзиоуп, аха сара аусҳәарҭаҟынӡа сымцар ҟалом, - дҩагылоит аҭаҳмада.
–  Избан?
–  Убра еилацәажәарак ыҟоуп, уаҳҭахыуп ҳәа сзаарыцҳаит, сцапишь…
«Мшәан, реилацәажәарақәа уаҳа шәара-шәыда ирзымҩаԥымго ирыҵалазеи» лҳәарц инақәылкын Мактина, ԥаса-ԥасақәа лара лхаҭагьы дышнарԥхьалоз лхашҭны, аха лхаҵа игәы дамыскәа лҽаанылкылоит.
–  Умцои нас, амала, унымхацәан, убааршәит, Аҟәаҟа цатәыс иҳауоугьы ҳаздыруам, арҭ мааит ишубо, џьара ак рыхьзар ҳәа сшәоит…
–  Мамоу, сынхартә… уажәыҵәҟьа саауеит, џьара ҷкәынак иҿала Аԥҭараагьы ирзысцҳашт, иҳақәшәар цәгьамызт… Хаԥҭыриан быштәоу сцоит, аха…
–  Иауазеи, иауазеи, - дҩеихашәа луит Хаԥҭыриан.
Уаҳаид уаҳа жәа мҳәакәа дындәылҵит.
Уи ари ақыҭан еиҿкаау, абыргцәа рсовет ҳәа изышьҭоу, хантәаҩыс дамоуп. Уажә рколнхара иахагылоу дыҷкәыноуп, иҷкәынцәоуп иара ақыҭсовет ахантәаҩи агрономцәеи (аҿар маҷуп ҳәа ҳшырхашшаауагьы). Ирацәоуп ақыҭаҿы иӡбатәны ицәырҵуа азҵаарақәа. Убарҭқәа реилыргарҿы Уаҳаид иқәлацәеи иареи ржәытә ԥышәа ахьыддырхәо маҷым. «Аҵлаҳәысҭажәқәа иаҳзыжәуазеи» зҳәақәогьы ыҟоуп, аха урҭ еиҳагьы ргәы иахәоит шәажәит, шьҭа шәзаҳҭахыузеи ҳәа акәымкәа, ақыҭан имҩаԥысуа аусқәа иахьрыладырхәуа. Амала, дара «аҿар» ргәы иалоу, ирхаҭарнакыу аӡәы Аҟәа еиҿкаау абыргцәа ретнографиатә ансамбль дахьалам ауп. Ҳара аҿаҩауаа ҳаҟара акәашареи ашәаҳәареи иазыманшәалаз дарбану, нас иҳахьзеи, уара, зынӡа иаҳхашҭма ашьацәхыртәышьа, иҳаиуоу аӡә убра дзаламзеи! Адунеи иакәшан иаауеит, ҳаргьы адунеи цқьа иҳамбарызи! Иага-иага сзымкәашаргьы, иҳәахт жәаха ҽнак Омахь, Қьаамын иаҟара уеизгьы скәашарын –  иареи сареи ҳаныҷкәынцәаз ҳаицыкәашалон, саншьцәеи дареи еигәылацәан инхоит, ани икәашашьа уажә избазма, аха, уԥшишь уара, жәаха Шәача ианыкәашозгьы схаҟәӡа аҩны стәаны ателербага сахәаԥшуан; иаразнак дсымдыри икәашашьала, - зны ишьхәа шьҭарсуа, зны ишьапԥынҵа нықәрсуашәа, деихас-хеихасуа… Аа, ушьыцноуп ус зуҳәо, Омахь, ушьыцноуп, ашьыцра ҽеим ҳәа лафшақәа шьоук рыбжьқәа анааиларԥсақәа, еинышәҟьеи, уара, исыкәашашьоу шәсырбап ҳәа акеҩҳәа ибжьы ҩарылаиргеит Омахь. Ҵаныҵәҟьа, ҭаҳмадеи ҷкәыни аркәашага «Шьараҭын» ашәа ҳәаны, агәақьҳәа рнапқәа анааинырҟьа, шәнаскьа-ааскьа рҳәақәан, амҩа анирҭа, иоупа ҟьаҟьаӡа ишьҭахьҟа ишәыхны инықәиҵан, дшьацәхартәуа даақәлеит Омахь, ӡӷаб ҵәрышкәакгьы адырганҵыхәа еиԥш дааивагьежьит… Ари збозгьы даара иарччеит. «Мамоу, ицәгьаны скәашама удинаныс», - иҳәеит иара, дкара-уараха дааины Уаҳаид данынаиватәа. «Мап, ицәгьаны укәашаӡом, амала, ушьамхқәа цқьа иҟәуам, афасыртә», - ҳәа уи днаихлафит Уаҳаид. Жьиаа рчараҿоуп абри ахьыҟалазгьы. Уи ашьҭахь ада ҳәатәы рымамызт ақыҭан, «Бақьҟанаа ҳакәашаҩ Омахь, ҳкультура иаақәихит «акьахь» ҳәа аӡәык-ҩыџьак аҿаргьы алаф ашәа ихырҳәааит…


Х

Уаҳаид данца, Хаԥҭыриан еиҳа лхы дақәиҭны дааҟалеит, лцәажәарагьы ԥкаа-ԥкаауа аҿыналырхеит. Хаԥҭыриан («изхысҳәааз» ҳәа налаҵо) жәынгьы-ҿангьы иага ацәажәара бзиа илбозаргьы, абхәында гәакьак иеиԥшҵәҟьа илԥхьаӡо  Уаҳаид иҿы иахьагьы лара ишылҭахыҵәҟьоу «лҽоужьны» дызцәажәом, избанзар, ус иламысым, ипатуум, ари аҳабла амацарагьы акәым, ақыҭа зегьы ус ауп рҵас шыҟоу…
– …Изхысҳәааз… ак басҳәоит, Мактина, - лҳәоит уи, дцәажәо дышнеиуа лажәа неиҭарсны, - шәымаҳәцәа руаӡәк ддехәҭырми?
–  Ҟаи… мамоу, ддехәҭарӡам, - аҭак ныҟалҵоит Мактина, Хаԥҭыриан лызҵаара иалылҳәаара цқьа илзымдыруа. –  Идехәҭырцәаӡам, аха иахьыҟоу анцәа иџьшьаны хар рымаӡам…
–  Ааи, ус рымҳәеи, аха сара руаӡәк ддехәҭырыз џьысшьахуан… Сыбла ҟадыџьқәа наисырбар, издыруада џьара хәшәык сиҭар сгәамхәзи, - нацылҵоит Хаԥҭыриан, ихшәалаз хылхырц лҭахыушәа руакгьы акәкәыҳәа днацрыхоит.
–  Ус руаӡәк дагьҳамандаз бымбои, хәшәык-быӷьшәык ҳагижьрымызт, - зны-зынла иналылакьакьо лара лхьаагьы дназхәыцуеит Мактина.
–  Дара ожә ишԥаҟоу, бдинаныс? –  иаалырҟьан дҵаауеит Хаԥҭыриан.
–  Дара зус? –  цқьа илзеилымкааит Мактина.
–  Бымаҳәи быӡӷаби?
–  Ируеи, хса, анцәа ишиҳәара иҟами! –  Мактина маҷк лгәы нханы днеицрашәеит.
–  Аллаҳ иџьшьоуп, аллаҳ имҭоуп, - дааныҳәа-ныԥхьоит Хаԥҭыриан. –  Сгәы иаахәеит ибҳәаз, изхысҳәааз…
Зоиеи Кәынтеи анеибагаз ашықәсан, ҵаны, имааибуа, ҟазшьала еиқәымшәо, акыр аҭыӡшәақәа рылеибаххьан. Џьара хшарак дроундаз, нас еиднакылон, рҳәон, аха уахьгьы Зоиа лцәа уаҩ далашәомызт… Знык-ҩынтә раҟарагьы уаҳа сцом ҳәа дгәааны аҩныҟа даақәахьан, аха ашьҭахь, «аҭацаагацәа» ҩеины деиҭаргахын, лхаҵеи лареи маҷ-маҷ еишьцыло, ишырҳәо еиԥш, акаҿы иааибагеит, ԥаса цқьа имааибуаз, уажә рҩыџьагьы адәахьала цәала-жьыла иҭҭәааны ишыҟоу еиԥш, ҩнуҵҟалагьы еишьцыланы ианеизааигәаха, рҟазшьақәа хар амаӡамкәа еиқәшәо иалагеит…
Ианбатәи усу, џьоушьҭ, ари. Уажә Хаԥҭыриан иҿыцҳҳараӡа иаацәырылгеит умҳәозар!..
–  Изхыбҳәааи, акыр баҳазма? –  дҵааит Мактина, ари адунеи аҿы иҟамло егьыҟам усгьы, иудыруазеи џьара лымҳаҭасқәак лоуны исалымҳәозар ҳәа маҷк гәҭынчымракгьы аалоуит, уимоу, сасцәақәак ҳацны ҳҩеиуеит ҳәа Кәынта иааицҳазгьы акы иамаанамзааит аалгәахәуеит…
–  Мамоу џьбышьт, иарбан исаҳауаз аҩны сахькажьу, - дааҳәыҵәы-ҳәыҵәит Хаԥҭыриан. –  Ус ажәаҟнытә сҵааит ауп… Иҵуазеи исымбеижьҭеи, избар шьҭа исзымдырыргьы ҟалап быӡӷабцәа…
–  Барамоу, иара ҳара… – Мактина лҿы ааихылххьан еиԥш, - сишь, машьынак абжьы газшәа?! –  дааӡырҩит. Хаԥҭыриангьы илхаз ашьал ҩывҵлырраан, лыхцәы аҟәашра аарԥшны, шамахамзар ԥша зҭалмырслаӡо лызлымҳак аҟарамашәҭ еиԥш иҭхахаӡа уахь инкыдылҵеит.
–  Ааи, бара, машьынак абжьы гаҵәҟьоит, бдыруоу!
Мактина днеины аԥенџьыр аԥарда маҷк даанаханы дынкылԥшзар –  агәашә аԥхьа уажәтәи амашьына хәыҷқәа («Жигули» ҳәа изышьҭоу) иреиуоу машьынак, абар иахьадгылоу, лкәакәшьқәа иҟәаҟәан ирылҭало ахәац бӷьы еиԥш ииаҵәа-шәытаӡа. Ахылԥарч хә-баба ду зхоу, абласаркьақәа зыбла иамоу, ахәыԥшқа шкәакәа зыхәда ихыу палта  кьаҿк ишәны, хаҵак амашьына дааҭыҵын, агәашә аартра дналагеит. Уи агәашә ҟьаҟьаӡа ианааирты –  амашьына аҿыжәҳәа арахь аҿаанахеит, ҵҩа змам абӷьы иаҵәа ҭаҷкәымкны инеилаҵәазшәа… Мактина амашьына аԥсҟы зкыз лымаҳә, Кәынта, лылаԥш наиқәшәоит.
–  Иааит, иааит, сызкәахшаша! –  дааикәҟьашоит лара, уажәраанӡа дгачамкшәа дшыԥшуаз, лыԥраҳәа аалԥырылхын, лыҵкы днас-насшәа иааршәшәа-рқацаны ашә ахь днаҭрысуеит. Хаԥҭыриангьы, амца зыцрасыз кьантыжәк лырцәарц лҭахызшәа, лывараҿ ишьҭаз ллаба мҟәындыр лыҵыргәан дҩеиха-ҩеихеит…
Амашьына шьҭассы ишааиуаз, амардуан ихалоума уҳәо инадырххылаӡан иаангылеит, ашьҭахьҟа ашьац иаҵәараҿы ашьҭа ҭӷәыхаа инанҵаны. Аҟәарҭ амҵәыжәҩа акәҷарақәа анаҵибаҳәо еиԥш, амашьына ашәқәа наҟ-ааҟ иҟьаҟьаӡа ианаат, иҭатәаз зегьы аӡәаӡәала арахь иааҭыҵит: Зоиа, Ольга, Кәынта, ирааӡо аӡӷаб Марина.
Зоиа илыцәкьаҿцәоума уҳәартә иҟоу, абжьасцәа еиԥш цәаҳәа-цәаҳәа изылдоу (убригьы Кәынта идырцәақәак илзаарҭиит) хам дук лшәуп, уажә ҳарҭ ҳаҳәсақәа рзгьы имодахаз шьаҵа хәҵәҩага цыр-цырқәак лшьаргәацә шәпақәа аарла ирҭаӡо илышьоуп, ахәыԥшқа иалхыу хылԥа ԥшӡак лыхцәы аҵарч илхоуп, убас хам-быԥ хәыҷык лшәуп лыӡӷаб Маринагьы: дбылдызӡа дахьгылоу, Кәынта, неилонтә кьаҿк (аԥхьа, нас наҟ-ааҟ аганқәа рахь, зџьыбақәа змеикала еибаркыу), абыржәымзар-абыржәы инеишәхаԥыжәжәап ҳәа угәы иаанагартә, дҭаҟыҟы ишәуп, шәаныуа хылԥак аҵӷа калкало ихагәҭа иқәыршәуп, ақдырҳәазара дахьаҿыз ицәӷәыхаа ицазшәа, ашьҭахь аџьыбаҿы, Уаҳаид анкьа аџьма-цәа иалхны ирҵәлоз асахҭан еиԥшшәа, алм асахьа зну сахҭан ҩеижьк ақәырҟаца иақәырҷабны џьынс еиқәак (иара убригьы наишәхаԥыжәжәа ицап уҳәартә ишьхаҟыҟы) ишьоуп, асасцәа иреилаҳәашьоу усгьы ижәдыруеит –  Кәынтарааҿы раԥхьаӡа ианааз иршәыз апалтақәа, ирхаз ахылԥақәа уҳәа…
«Ишәыхьша-мыхьша сара изгааит, шәаԥхьа сыԥсааит, нан!» - ҳәа Мактина дрыкәшо-дрызӡатәуа, лнапы ыргьежьуа, аӡәаӡәала зегьы гәыдылкылоит. Уи иналышьҭалан иаадәылҵыз Хаԥҭыриангьы «бзиала шәаабеит, нан… ҳаи, диди, шәысҟьашьуеит» ҳәа нацҵо, зегьы аԥсшәа ралҳәоит, днеиҭа-неиҭаҵуа, ллаба кьаҳә налыҵарс-аалыҵарсуа.
Игнат нахьхьи ииулак агәашә ҩаԥхьа ианныдиҵа, дхарахаԥшуа Уаҳаид иашҭа ҭбаа-ҭыцә дықәланы арахь иҿааихоит.
–  Ҳаи, нанхеит… асас иоума агәашә иадшәыжьлаз, - уи иахь лҿыналхеит Мактина. –  Бзиала уаабеит, нан, бзиала уаабеит, - аԥсшәа наиалҳәоит, инапы имхны, ижәҩа шыҟоу даагәыдкыло. Маҷк иахьицәдуцәоу аҟнытә, уажәы-уажә иамҵны зҿаазхо ибласаркьақәа ырманшәало, иблақәа ҭраа длыхәаԥшуеит иара, Ольга лахьгьы дынхьаԥшуеит, абар, Кавказаа рҵас-ҟазшьақәа еилыбкаарц бҭахызар, быблақәа еихбмырсыӷьын, зынӡаск дара ҵәахны измоу «аӡмыжь» ҵам-ҵам ду агәҭаҵәҟьа ҳааины ҳналагылеит иҳәарызшәа.
–  Зоина мамаша, –  Мактина дызусҭаз асасцәа идирдыруеит Кәынта, ахәац дадырсызшәа, ихы-иҿы ҟаԥшьӡа дахьгылоу. –  Ҳаб дабаҟоу? –  ианхәа дналазҵаауеит иара, баргьы ибыбаргәузеи, аха аус злоу сабхәа иоуп иҳәарашәа.
–  Даауеит, нан, уажәыҵәҟьа даауеит; аусҳәарҭа аҟынӡа длеит… Аҳы, адәы ҳашԥақәгылоу, аҩныҟа ҳлашәышьҭи, аҩныҟа… Зоиа, асасцәа быманы бҿаахеи, - икәанызануа еилагылаз лхы нарықәылкит Мактина.
Абри аамҭазы, Кәынта имашьына иашьҭалан иаауазшәа, еихьыс-еиԥысуа ашҭа иааҭалоит Аԥҭеи Азеи.
–  Уа бзиала шәаабеит! –  ашьабсҭа еиԥш деилыхха, исахҭан кьаҿ дҭаҟаца, даарыдгылоит Аԥҭа.
–  Уара уаабеит бзиала… ҳара ҳауп уаԥхьа иааз! –  уи днаиԥыҩлоит Кәынта. –  Познакомсиа, Игнат, он мои своиак, - ҳәагьы нациҵоит.
Игнати Аԥҭеи рнапқәа ааимырхуеит.
–  Бзиала иаабаша, бзиала иаабаша, - зегь аԥсшәа наралҳәоит Аза, дхааӡа.
–  Абыржәоуп абас иҩеиран иҟоуп ҳәа аҷкәын иансеиҳәаз! –  иҳәоит Аԥҭа, уажә аԥхьагьы ҳааихьазар акәын иҳәарашәа.
Кәынта имашьына антенна хәхәаӡа иахагылоуп, аҩныҵҟахьтә рзаа-рзаа музыкабжьык ҭыҩуеит…
–  Мамаша, ари «ҳҽыҩ» шԥаббои? –  уи дук хырҩ алымҭошәа аниба, дҵаауеит Кәынта, икәмызцәа хылԥа ааихыхны, имашьына аԥхьатәи аларҭа инахьшьы-ҩахьшьуа, дҿаԥха-ҿаччо.
–  Иссирми, нан, ԥшӡала шәақәтәааит, –  лҳәоит Мактина, лгәы ԥызҵәахьоу ҽык аиԥшҵәҟьа аарла лылаԥш нахыганы. –  Аҳы, аҩныҟа шәааи, нан, асасцәа ахьҭа иашәмыркын! –  еиҭалҳәахуеит Мактина, днапырхахо.
Зоиа днеины амашьына ашьҭахь абагаж аартра дналагоит. Лымч анақәымха:
–  Ари аарти, уара, - лхаҵа ишҟа дынхьаҳәуеит, ԥаса зны, лыӡӷабраан аҩны даныҟаз еиԥш, аӡарақәа ҭлыжьырц лҭахны рышә лзаамыртуазшәа.
Кәынта инеилон кьаҿ ԥсгарҭа инамҭо, днеины абагаж аартны, иара имгәацәа аарла еидкылан изкыу иеиқәа еиԥш, еимгәамӡо иҟоу ҩ-сумка дук ааҭигоит.
–  Ари иалшәхызи, нан, асҟатәи шәызҵоу, - Мактина асумкақәа руак лыԥҳа иаалымылхуеит.
–  Шәеигымхааит, нанхеит, шәеигымхааит, - урҭ асумкақәа дрыхәаԥшуа дааныҳәа-ныԥхьоит Хаԥҭыриан. –  Ахшара змазгьы абарҭ ракәын, - иацылҵоит, аӡәы иалҳәозшәа.
–  Нына, сара иҟамхаша… Зинараа сшырзымҵаауа, - даауалыуашоит Мактина, дара арҭгьы иац ианырҳәаз иагхан ишааз зынӡагьы илгәаламшәо, - Зоиа, Зинараа аашәымгаӡеи, бара? –  лыԥҳаи лымаҳәи ирзеиԥшны азҵаара ныҟалҵоит.
–  Иаауеит урҭгьы, ари амашьына ҳазкуамызт…
–  Нына, сара иҟамхаша!..
Саси ԥшәымеи еиманы аҩны иныҩналоит. Хаԥҭыриан илымукәа дцоит, асасцәа шааз Гәыџь инаиалҳәарц…
–  Ҳасасцәа хыхь иаҳгар акәын, аха ара еиҳа иԥхарроуп… Шәтәеи, нан, шәтәеи, арахь амца ааигәара шәаатәеи, - акакала аҟәардәқәа даарыханы иаарымҵалыргылоит Мактина.
–  Ахьҭа абаҟоу, дихеит, - ачча дакуеит Кәынта. –  Ахьҭа абаҟоу, ашоура ҳанҵәоитеи!..
–  Уи амҩа шәаршит ауп, нан, мамзар хьҭоуп, ӡынрами!
Уаҳа уи даламцәажәакәа, даанаԥшы-ааԥшуеит Кәынта, нас астол ҭбаа-ҭыцә ду (иара ус ак ықәршәӡамкәа ишыҟоугьы, излыхыу ахьа гәаԥшь цыр-цыруа) иқәгылаз «акалаҭ» хәыҷы (Уаҳаид инапала иишышыз) ианыз аӡынҵәақәа аанихын, акака Игнати Ольгеи инадиркуеит, руакгьы, иац иҵихыз ихаԥыцгьы агәхьаа мкыкәа, иара ихаҭа аҟәырҿ аахиргоит.
Мактина ашькаԥ дынҭаххын, гравинка хәҷык азна ауатка еикәаԥха-еикәаԥхо иааганы астол инықәлыргылоит.
–  Зны шәыр-қәырк шәнацҳа, нан, акака фырџьан аанышәкыларгьы егьамаӡам, - ҩаԥхьа ашькаԥ дынҭаххын араса, аџьынџьыхәа, алаҳарҩа (заа арахь иадылгалахьаз) уҳәа акакала иааганы аҵәақәа зныз ани «аваза» ианылҵоит.
Аԥҭа ихаҭагьы ара дмааижьҭеи ԥыҭк шҵуагьы, еиҳа ԥшәымарак иҽазкны арахь дааҩналоит.
–  Зны акака аанышәкыл нас, Кәынта, ус иахәҭами, - иҳәоит уи, афырџьанқәа ауатка нарҭаҭәо.
–  Иаанкыл, иаанкыл… уара еиҳа уаԥшәымоуп. Аԥхьан сыхәмарит ауп! –  имаҳәыла ижәҩа днықәсуеит Кәынта, Аԥҭагьы уаҳа аҽакы даламлакәа афырџьан аақәихуеит…
Уи аамҭазы Ольгеи Маринеи наҟтәирахь аԥенџьыр аҿы ҩ-иашьыкь хәыҷқәак (иԥшьыркцаӡа, убарҭгьы Уаҳаид инапала иҟаиҵеит) ирҭагылоу, ацәырас ԥшқарах маҷк еиԥшу, ашәҭ тәырӷаӷа ԥшӡақәа џьашьо ирыхәаԥшуеит.
–  Сажәымҭыҽха ачаии аҭаҭыни еиҳа сырхашәало саналага, ашәҭ ааӡарагьы салагеит, нан, –  лҳәоит Мактина, иналымҩатәны, - шәаргьы арахь шәааскьа, нан, шәыԥхамшьан, шәырк агьама жәба…
Аиашазгьы, Мактина ианакәзаалак ашәҭқәа бзиа илбоит, џьара аамҭеимҟьарак анаалоулак, хыма-ԥсыма ана-ара инеиҭалҳауан, ма рыжәла калыԥсон, ианакәзаалак луҭраҵәҟьагьы џьара шәҭык алумбаарц (аиҳарак акадифа ҟаԥшь еиԥшшәа ашәҭқәа зҿало, нас аџьыка анылхуа агьама арбзиоит ҳәа иалалҵо ашәҭ ҩежьқәа) иара иахьагьы изалшом. Ана агәашә уахьааҭалогьы наҟ-ааҟ иаваӷӷа ашәҭ хкқәа рацәаны илзеиҭаҳауп, реиҳаракгьы гәил шәҭқәоуп. Ааԥынра шааиз еиԥш иблахкыгаха (ашкәакәа, аҟаԥшь, ацәҩеижь) ашәҭқәа нарҿалоит. Агәашә уагьынҭалеит, зегь раԥхьа дара роуп зыфҩы лаҳа-лаҳауа инауҿасуагьы…
Кәынтеи, Игнати, Аԥҭеи иара ус ишгылаз фырџьанк-фырџьанк анааныркыла ашьҭахь, Игнат адәахьы саалеи-ҩеир, снықәԥш-аақәԥшыр ауп исҭаху аниҳәа, Кәынта, аа уара, акрыздыруа дагьсыуандаз, дагьсаӷандаз зырҳәо абри ами, иҳәан, аҩыџьагьы еиманы ҩаԥхьа адәахьы индәылҵит. Аԥҭагьы асасцәа ҳаҭыр рықәҵаразы иҟаҵатәу-иутәу ҳәа дҳаҵ-ҳаҵо ашьҭахьтәи ашә ахь иҿынаихоит…
Урҭ андәылҵ, Зоиа лсумкақәа аалыртын, акакала иаалгаз аҳамҭақәа «ршара» дналагеит:
–  Ари аҵки ахарԥи са исыцәхәыҷхеит, бара ибымаз… ари аиқәеи  акостиуми папа ишәиҵааит, Кәынтик (ус ауп лхаҵа ишиалҳәо) шьҭа ишәылаӡом, абри акасгьы ба ибхаҵала, абарҭгьы папа ишьаиҵалааит…
Абас ҳәо мацара, дара шьҭа ирҭахымыз, иршәырҵахьаз-иршәырххьаз, уеизгьы-уеизгьы иажәыҵәҟьангьы иҟамыз, аха акыр иқәсхьаз, џьара-џьарагьы алаҳабӷьы еиԥш икылхаахьаз амаҭәақәа рацәаны ицәырылгеит Зоиа. Урҭ ирыцын хаа-мыхаақәак, канфеҭ-чанфеҭқәак, ахәыҷқәа реиԥш, зны-зынла бзиа ибаны абыргцәа ирфало…
–  Иазыбуазеи, мшәа, асҟатәи маҭәа… Шәара ишәшәышәҵалар, бан бара дбыкәхшоуп, –  лҳәоит Мактина, уаҳа иалылҳәаара лзымдыруа. Ианакәзаалак илцәымӷуп лара ашәҵа-шәых, «аӡә ишәиҵахьоу-ишәиххьоу амаҭәа-ҩыҭәа, аӡә илаица-ҩеицахьоу ашьаҵатәқәа иага сынҵәозаргьы сгәы сызрыдкылом» лҳәалон, аха уажә лыԥҳа гәакьа лгәы дзамысит, арҭ аҳамҭақәа гәахәас илоузшәа ҟалҵеит. Ашәҵашәых ахьылцәымӷу адагьы, Мактина ианакәзаалак амаҭәа иахьынӡахәҭоу имырхакәа («иумырхааит» ҳәа ашәигьы иалоупеи, нанхеит, ҵасума!») идәылган иказыжьуа дырзыразым, лара лхәыҷқәа ацахеи ацахеи еиԥшьны ишылааӡаз лымдыруеи… «Иаууеи сабиц, заҟа шәԥагьахазеи! –  лгәы инҭылҳәаауеит Мактина, - анцәа шәаҭеимҵароуп…».
Арҭ закәыхи, Зоиа идәылган икалыжьхьоу ашьаҵатәқәеи амаҭәақәеи лбар иага илцәымыӷхарын Мактина, ииашоуп, зны-зынла икамыжькәа, рыҩны ашә инылаҳало ччиацәақәак (цыганҳәсақәак) инарылҭалоит, аха…
– Сызҿу закәызеи, хса кәымрыцә, - лҳәоит ус Мактина, дгәырӷьаҵәа, нас Зоиа иаалгаз амаҭәақәа ааизакны наҟ иныԥхьалкуеит. –  Сызҿу закәызеи, сысасцәа рԥшны, - еиҭалҳәахуеит уи, - баргьы баасыцхраароуп, нан, Зоиа… Баб дааиргьы ус шәынижьӡом –  ашьтәагьы шәзаахәаны имоуп… дабанхеи, мшәан, иара, иацык дшышәзыԥшыз дӷьазкхьан, - ҳәагьы нацылҵоит. –  Унан диди, уи сшазымҵаауа, - уажә иаалгәалашәоит Мактина, - иац шәзымааи, бара, шәынзырхеи?
– Кәынтик ихаԥыц ихьын…
– Ихаԥыц бҳәоу? –  иааџьалшьеит Мактина, ус акгьы идсымбалеитеи лҳәарц лҭахыушәа.
– Ааи, иааҵимхыргьы амуит!..
– Унан диди, ассир бҳәоитеи! –  дырҩегьых иааџьалшьоит Мактина, лыӡӷаб данхәыҷызтәи лцәажәашьақәакгьы налхылкаауеит.
Арҭ ас еицәажәонаҵы Ольгеи макьана маҷк зыҽзырсасцәо Маринеи, архьынақәа наԥш-ааԥшуа, иршәа-рҳауа маҷ-маҷ ашәыр зҿоу аҵла рҽаназааигәартәуа еиԥш (ара уи аҩыза ҭагылазаашьа ыҟаӡам, аха ԥхашьаԥхаҵарахап иҟазҵо), хәыҷы-хәыҷла астол иазааигәахан, ҵәак, расак, џьынџьыхәак ааныхны, рхаԥыц ашьҭыбжь гар ҳәа ишәоушәа, ашьшьыҳәа инацҳа-аацҳауа, уажә, абар, аԥенџьыр аҿы ашәҭқәа ахьықәгылоу ааҩсшәа акәакьҭаҿы икҿагылоу акаламлых етажерка аханы иқәу альбом ду ааганы иагәылоу асахьақәа иахьрыхәаԥшуа. Урҭ рыбжеиҳарак акрызхыҵуа ҭыхымҭақәоуп, уажәтәи апатреҭқәа реиԥш излаҭыхыу ақьаадқәа кат-като иҵаӷаӡам, иџыхӡа, акартон жәпаҿы иҭыхыуп, акыр ихцәышаахахьазаргьы, асахьақәагьы еилыхха, уажәыгьы имеицакӡакәа иҟоуп, ашьҭахьҟагьы амаалықьцәа ԥыр-ԥыруа рсахьақәа, нас лаҭынтә нбанла аҩырақәа рнуп, «Санкт-Петербург» ҳәагьы рыҵаҩуп.
Ольга арҭ реиԥш иҟоу ажәытә патреҭ ҭыхымҭақәа, ҳәарада, илбахьеит, аха илбахьоу аҭыхымҭақәа ирну ауааи арҭи злеиԥшым маҷӡам. Араҟа зсахьақәа ану  ахацәа бџьарла еиқәных, еихышь-еиҵышь ргәышԥқәа ҟанҭаруазла иҩыча, рҟамақәа ҭарс икны, раҳәақәа ахыӷәраҿы ишьҭасуа, рыблақәа амца рхыҳәҳәыла, рԥаҵақәа хьаша-ԥаша… Аҳәса ракәзар, рӡарақәа қашә-каҷо, иршәу аҵкқәа рыгәчамахь еикәарҽ-еикәарҽ иааҭбааны, нас еиҳа-еиҳа иҭшәа-ҭшәахо ишлеиуа, ирышьоу ашьаҵатәыҵәҟьа умбо ҵаҟа илышьҭасуа, рӡара ҩахыс аҩада мыцхәы рцәа иадшәало, ргәыԥҳәқәа, рыжәҩақәа, рмахәарқәа уҳәа ылхәаа-ылхәааны иурбо, ргәышԥы хтымкәа, иара убас амшын ҟыз ахәда еиԥш, иҭхәаа-ҭхәаа иҟоу рыхәда ԥшӡақәа аҷалап еиԥш инарыҵашәо. Рхахәқәа аҩада еицеиԥшны иҩаганы, агәҭаны џьарак иааизакны, ласаха хәҷык еиԥш иԥшӡаӡа иқәҿаҳәаны, мамзаргьы рхахәқәа ԥаны рыжәҩа иқәны, хылԥа ҵаӷак, аԥхьаҟа рыблақәа хнаҩома уҳәо, аҳарџь еиқәаҵәақәа аархьнырҳалашәа, шьоукгьы анапҭарԥа ҵаӷақәа рнацәара ҭхәаақәа ирымӷаны, аҳаргьқәа рхаргыланы, мҩакы иқәны, шьоук надаада иҽыжәланы, шьуокыхгьы ԥагьа-ԥагьа ршьамхқәа еиқәыршә еидтәала…
Абар, еиҳа арахь ааигәатәи апатреҭ ҭыхымҭақәа рҿы Ольга лара лхаҭа шьҭа илдыруа аӡәык-ҩыџьак рсахьақәа лбо дахьалагазгьы, аа, ари уажә исасцәаны изҭоу аҩны аԥшәмаԥҳәыс лакәӡами, мшәан? Ааи, лхаҭа лоуп: нхыҵи-аахыҵи ахәқәа, алар еиԥш, ииашахәҵәа-иашахәҵәаӡа наҟ-ааҟ ирҭагало ачаи цәаҳәа дуқәа ҩба рыбжьара дахьбжьагылоу, лнапқәа даара ирласны ишылҟьо мҩашьо ачаи ҿыхуа, мрацәыхьчага чаз хылԥа дукгьы лхоуп, лганахь аклаҷкәыр адҿаҳәалоуп. Абар, иара ус ведрақәак кны аҩны аҿаԥхьа, ашҭаҿ дахьықәгылоугьы, абар, даҽа џьаргьы деилаҳәа-еилаца ауаа рацәа дрыла… Ари абыкәу, мшәа? Ари, хымԥада, Москва Зегьеидгылоутәи ақыҭанхамҩатә цәыргақәҵоуп. Ааи, Ольга ииашаны илдырит. Абар, даҽаџьарагьы, зал ҩнылашаа ҭбаа-ҭыцәк аҿы, ачча зҿықәыхх знапқәа еинызҟьо ауаа иҩархыкны, хыхь, атрибунаҿы зжакьа ӡышӡа игылоу, абла саркьақәа змоу Калинин иакәӡами? Сишь, уи аҳамҭа заԥхьа иаиркуа лара ари аҩнаҭа аԥшәмаԥҳәыс лхаҭа лакәӡами? Ааи, лара ллакҭақәа лымоуп. Лара лоуп ари, заҟа дҿази усҟан, дышԥеинаалаз…
– Славнаиа у вас мать, - лҳәоит Ольга, Зоиа лышҟа апатреҭ днахан илырбо.
Зоиа, ажәа мҳәаӡакәа, дааԥышәырччоит, лгәы ишахәаз мҩашьо, нас днеины ҿыцбарах ибаны ларгьы апатреҭқәа рыхәаԥшра дналагоит. Абар, иара Уаҳаидгьы иеиха кны ҭаҭын казармак аҿаԥхьа дахьгылоу, абар, даҽаџьарагьы Омахьи иареи ахьеидгылоу, абар, араҟагьы иара аҭаҭын казарма ахала, амра иамоу аҭаҭын рыԥхрақәа ршашәақәа рылпыҟҟа… Абар, даҽаџьарахгьы Уаҳаид дахьҽыжәу. Ус дышлеиуаз, абар, Зоиа иахьаалымԥыхьашәаз рыхҩык аӡӷабцәа (Зоиа, Зина, Аза) хәыҷқәаны аҩны ианыҟазтәи рсахьакгьы. Рыгәҭа Аза днарылыҳәҳәо, Зинеи лареи наҟ-ааҟ илывагыла… Ари рыҩны Уаҳаид иҳареикаанӡоуп, аҿаԥхьаҵәҟьа ажәытә иамаз амҿтәы мардуан ҵаҟаӡатәи аҿаҟәарсҭа иаҿагылоуп. Ирышәқәоу шыҟахыу, нына, шәаанаџьалымбеит, лара Зоиа акәыбр еиԥш заҟа илыгыузеи, лшьап хәыҷқәа пахәанцалеиӡа… Ус иаацәырҵуеит иҵегьгьы арахь ааигәатәи патреҭқәакгьы. Абар, Кәынта ихаҭа галстук ҟьаҟьа еилыӷраа дук ихәда иаманы, уажә шамахаӡамзар ихаимҵалаӡо шлиапак иханы, илахь еимарџахә, акы дазхәыцхуашәа (ичча зланикылазеишь?). Зоиа лоуп ари апатреҭ аазгазгьы. Усҟан Уаҳаиди Мактинеи рымаҳә ҿыц дрымбацызт, ҽнак данҩеиуаз абри апатреҭ аалган, лан илылҭеит. Абар, даҽаџьарагьы Кәынтеи лареи рҩыџьагьы мшын ҭалага маҭәала еилаҳәаны амшын ҟәара  иахьықәгылаху (ари апатреҭ арахь ишаанагаз ҳәа акгьы лгәалашәом). Кәынта деицыгьежьӡа дахьгылоу икьатеиах ԥҵәо дыччоит, лара Зоиагьы хар лымаӡам…
Ус иаацәырҵуеит даҽа патреҭкгьы. Абар, уаҟа егьи амаҳә, Аԥҭа, Аза лхаҵа, ишьапқәа иашахәҵәаӡа еидыршәланы, здаш-жьышәқәа еибархха иҟоу инап џыхқәа рыла адаҷқәа рынаӡара иамоу ҩ-гәыргәылк наҟ-ааҟ иҭарс икны аҳауа далакнаҳауп, анаҩсангьы ӡӷаби-ҷкәыни хәыҷ гәарҭак ҽырҵыс рымаӡамкәа цәаҳәак иахьықәгылоу рыхқәа шьҭыхны иара ихәаԥшуеит. Ишыҟаҵалатәу абас ауп ҳәа дирбозар акәхап… Абар, даҽаџьара лара Азагьы ашәҭқәа ҟьаҟьаӡа изқәу ҵкы ҭбаа-ҭыцәк лышәны, лӡыҟы дылгәыдырӷәӷәала… Лхаҭагьы илыгӡамкәа, деикәаԥхо, деихаччо… Ари аӡҟ илкыу раԥхьатәи лхәыҷы, уажә Москва аҵара зҵо Гарик иоуп.
Абар, Хьымкәарасеи Зинеи зну апатреҭқәагьы ахьцәырҵыз, руак аҿы аҩыџьагьы рыжәҩахырқәа неидысло еидтәалоуп, Зина зыхәда аҳарџь шкәакәа ԥшӡаӡа ихыу кофҭа кьаҿк лцәа ианаало илшәуп. Хьымкәарасагьы змаӷрақәа ҿахҵәҵәоу сарочкак, иқәыԥшра, игәыҳалалра зегь арахь иаанарԥшырц аҭахыушәа, ахәда аартны ишәуп, рылахьқәа маҷк иааиқәуп. Хымԥада, ари Хьымкәараса аҵарахьы данцоз еицҭырхыз ауп. Егьи апатреҭ аҿы Хьымкәараса  иӡӷаб хәыҷы Гәында дивагылоуп ишьамхаҟынӡа дмааиуа, ӡӷаб кьанџьа хәҷык дылгәыдырӷәӷәала дылкуп, абыржә ишылзааихәаз мҩашьо, лыбла хәыҷқәа лхалашо. Аҩыџьагьы еицеиҟаран ихырффоу шыц чықь дук аҿаԥхьа игылоуп. Даҽа џьарагьы ҭаацәаныла рсахьа ҭыхыуп: Гәында хәыҷ  лхаԥҷаҷарақәа лылахь иаақәԥсо, лыблақәа ныҵыркәыр-ааҵыркәыр дыччо, дгәырӷьа-гәырӷьо лан лшьамхы дықәтәоуп, Хьрыԥсгьы исандал хәыҷқәа шкәакәаӡа, иеиқәа хәыҷ ишьамхы иҩахысуа, апатреҭҭыхҩы дахьицәшәоз акәу, илахь еимарџахә, изнапык иаб ихәда еиларӷәӷәа иакәырша, егьи инапала иикыу «акьарахә» игәыдрҟәыҟәла, ишьамхы дықәтәоуп…
«Зегь ара аҩны ҳаҟазаапеи, нас иаҳҳәақәо закәыхзеи», – лгәы инҭылҳәаауеит Зоиа.


XI

Мактина аурыс ԥечкаҿы ахьаца мҿқәа днарыха-аарыхан, амца цқьа инеиқәылҵеит, ачуан азна аӡы кәеикәеиуа иааганы, аԥечка ахаҿы акакала агәыргәылқәа (зны ахәыҷы, нас уи иашьҭанеиуа, нас уи аҵкыс еиҳау) ааихлыршәшәан, амца лҿалашо, инақәлыргылеит, хазы аганахь ҩаԥхьа убас еиԥш еиҵаз агәыргәылқәа ааихлыршәшәан, даҽа чуанкгьы нақәлыргылеит. Нас уаԥсҵәык аԥш лкалҭ илаԥсаны аҩны ашьҭахьҟа даадәылҵын:
– Дәрышь, дәрышь, - лыбжьы ныҵакны лкәытқәа даарыԥхьеит, - дәрышь, дәрышь!..
Дара акәытқәагьы, анбаҳазҿылҭуеи ҳәа иԥшызшәа, акакала лада-ҩадантә: ак аца аҵаҟахьынтә, ак ажәҭрақәа рганахьтә, ак аанда ихыԥрааны, ак аҳәысҭа шыҟоу, ак ашҭа анаӡарахьтә, ак арасаҭра иҵууа, Мактина лгәы иҭаз еилкааны даргьы идырмаӡарц рҭахызшәа, уиаҟара рҟыт-ԥсыт мыргацәакәа, иааизыҩҩит. Ааигәа лшьапахьы аџьықәреи анынкалԥса, зегь рыхқәа неилакны инақәпапеит. Акәтқәа зхьырԥшны ауҭра иҭалалоз, ҭагалара ааимҭазҵәҟьа ауҭраҿ иҿылхыз аԥш ҿырпны заа иҩап ҳәа абарҵа ҳаракы иахьықәлыԥсаз, зегь раԥхьа илаԥшықәҵаны, аа, ара иҟоуп амарџьа, зеиӷьаҭам афатә бзиа, ара шәааи ҳәа рызҿыҭуа еизызгалоз, агәыԥжәа дазыргахьаз арбаӷь хәдыш еилыӷраа ду днамҵасуеит. «Рацәа усымԥыхьашәеит, уара ақьаафыр, абри акәын сынтәарнак сызургәаҟуаз», – лгәы инҭылҳәааит Мактина. Ахәда хџыџӡа иаргьы, «соужь, аҽазны иҟасҵом, ибмуӡахт» аҳәарызшәа, аҽарххоит, аха џьеи илымпыҵлыжьрын. Ус, лышьҭахьҟа шьҭыбжьык лаҳан, данаахьаҳә –  Уаҳаид агәашә аартны дааҭалоит.
– Астәи уабаҟаз, мшәа, ашьҭахьҟала узааи? –  днаиазҵаауеит.
– Астәи, Рамизраа шыҟоу смааи, ари бызҿу закәи? –  ак игәы азҩо, иаргьы дналазҵаауеит.
– Имааи, уара, ҳасасцәа ааит!.. Уалгеи, ари ахәда аасызхҵәеишь, –ҿаалҭуеит Мактина, лыбжьы агәырӷьара ду аныԥшуа, уара иацык ублақәа ҭраа урзыԥшын, аха уаԥхьа сара сырԥылеит, гәырӷьаҿҳәашагь уцәызгоит аанагарашәа. –  Аԥҭараагьы ааит!
– Иаа?.. Ас ббахьоу! –  иааџьеишьоит Уаҳаид. Уи мыцхәы дангәырӷьалак ауп «иаа» ҳәа данҵаало. –  Уи ами лахьхьынтә санааԥш, анаҟтәырахь ахәы шьоук ықәгылазшәа сымбаҵәҟьази. –  Иаразнак иҽы акәадыр аақәихын, наҟ, ахкаарахь инҭеиҵеит. Аҩны дныҩнаххын, иԥҳагьы, асас ԥҳәысгьы, Маринагьы аԥсшәа нареиҳәоит, нас ҩаԥхьа дыццакы-ццакуа даадәылҵын, Мактина илкыз арбаӷь аалымихын, ашьац макьана аԥсы алашәа иахьыҟаз, еиҳа иахьыцқьаз абҳәа амҵан днеин, мрагыларахь ахы рханы, «аллаҳ-ԥсимиллаҳ» ҳәа гәаныла дааныҳәа-ныԥхьан, ахәда аахиӷәыцәит. Уажәраанӡа имақаруаз арбаӷь ика џар-џар ԥаҭԥаҭуа, хәажә быцала ихыркны ишышыз аанда илавалеит, иҟәашкакараӡа иҟаз алакациа масарқәа ашьацԥхь ргәыдҭәало…
– Ари азбырхама? –  иԥҳәыс дналазҵааит Уаҳаид. –  Даҽакгьы кыи, даҽакгьы,– иҳәоит лара аҭак ҟалҵаанӡа.
– Дәрышь, дәрышь, - ҩаԥхьа лыбжьы налыргеит Мактина, - дәрышь, дәрышь!
«Зусқәа» рахь зҿыназхахьаз акәытқәа лыбжьы анраҳа, дырҩегьых лҿаԥхьа иааизыҩҩит. Сынтәа зны ахьшь зқәаҳаны акыр иахәахәа-жьахәахьаз, ашьҭахь амаҵурҭа иҩнагаланы, ирыцҳашьаны, зегь рылымкаа акраҿалҵо мацара мыцхәы иԥсылахахьаз акәтыӷра днамҵасны илкуеит.
Уи аамҭазы, абар, «лхамы» анылшәылх иааԥшыз лыҵкы ԥшӡа, деизадаӡа дшыҟоугьы, илышәхыҷҷаауа, ус баша лыхәда иқәыршәу аласа касы ԥшӡа еилакәеицеиуа, Зоиа дахьаадәылҵыз, анҭ «лзецкқәа» рҭыԥан, сшьап аԥсы ашьап ҳәа илышьалҵаз еимаа ҵарԥалақәак дырҭагыла.
–  Иазыжәуеи, бара, мама, асҟатәи ишәҟаҟәо, – лҳәоит лара, адәахьгьы рацәак хьҭаӡам, аха аҩны аҩныҵҟа илылсыз аԥхарра акәу, лцәа дынҭрыхьҭшьаауа. –  Уи аҵкыс ҳанцо  исышәҭар…
– Банцо ибаҳҭаша ҟамлар ҳәа бшәома, бан бара дбызӡатәуп, кәтымзар иҳамои, - лҳәоит Мактина, - ирҿаҳҵо азы сынтәа аԥхынрак цәгьа ҳаибаргәамҵхьеит акәымзар…
Мактина ианакәзаалак акәты ашышкамс еиԥш лашҭа ҭырҭәааны илзануп. Иара абыржәгьы –  шӡынроугьы –  ҩба-хԥа ҟәарҭ лзыхтәалоуп. Ана, аца аҵаҟа, зхы ларха игылоу акалаҭ иҵакуп ҩажәихәба кәҷар зҵоу аҟәарҭ. Шәӡырҩи, акәҷарақәа, ҵиу-ҵиу рымшха, рыбжьы шго шәаҳап. Иац-жәацоуп ианхыҵызгьы…
– Ус шԥабҳәо, дад, арҭ шәа шәзы иҳамшьыр иззаҳшьуада, - иҳәоит Уаҳаидгьы, Мактина ҿыц илкыз акәты аалымхны, ԥасатәи ахьишьыз ахь иҿынахо. Уигьы ахәда аахиҵәан, иԥаҭ-ԥаҭуа аанда илавалеит.
– Уахь быҩнал, нан, ахьҭа былалап, – Зоиа иналаҳәаны, лхаҵа иишьыз акәтқәа рышҟа лҿыналхеит Мактина. Урҭ лымхны ицәлырҳәырц азы Аза дҳаҵ-ҳаҵо дааиуеит, ҳаԥхамшьандаз, ҳасасцәа ҽеила  иҳазныҟәгандаз ҳәа шылгәахәуа лхы-лҿы иқәубаауа, - ашкол аҿы русура агәаҭаразы комиссиак аннеилак лыҽшеиҭалкуа маҷк инеиԥшшәа; абар, лара напхгара зылҭо акласс аҿы, ччаԥшьк ашәахәа иқьышә иқәумбаауа, иҽеиқәырпата, иаԥхьа қьаад бӷьыцқәак ықәҵаны, ахәыҷқәа рпартақәа руак дахьахатәахыу иааз акомиссиа иалоу рхаҭарнакцәа руаӡәк, иблақәа еихмырсыӷь длыхәаԥшуа. Лара ҵаҩык дналышьҭын, уи ашыҩ-шыҩҳәа аӷәеиқәаҵәа арыцқьара даҿыхыуп…
– Ҳасасцәа дахьқәаҵәҟьа аԥсшәа расымҳәаӡацкәа сызҿу закәызеи… макьана «иаԥсамзаргьы» сыздыруамеи, – дааԥышәырччоит Уаҳаид, иишьыз акәытқәа, иԥырны ишнеиуаз дреихсны илаишьҭызшәа, иԥхаҵәы-ԥхаҵәуа иаашьҭыхны иԥҳәыс иналыркуа –  Иабаҟоу, мшәан, дара?
– Ахәы ҳнықәԥш-аақәԥшуеит рҳәан, ас инҭыҵит, –иҳәоит Аԥҭа.
– Бзиоуп нас, урҭ наԥш-ааԥшлааит, ҳара ҳус ҟаҳҵалап, - иҳәоит Уаҳаид, ахәы иқәырхуазеи ҳәа шынџьеишьазгьы. –  Хьымкәарасараа мааӡеи, мшәа? –  дҵаауеит уи, иажәа ааиҭарсшәа, уажәоума иансгәалашәо ҳәагьы ихы гәыбӷан наиҭоит.
– Крыздыруоу… иаауеит ҳәоуп ирҳәа…
Абри рҳәонаҵы, Гәыџь имаҭеи иареи ааиуеит. Гәыџь иԥаҵа ҷаԥшьӡа исоуп, икьерзатә магә ҭаҟәа-ҭаҿақәа, абыржә ишынаиӡәӡәаз мҩашьо, аӡы рхьыҵәҵәа иҟоуп…
– Бзиала иаабаша, дад, - уи раԥхьа Аԥҭа инапы ааимихуеит. –  Иаама… усасцәа? –  нас Уаҳаид ихы наиқәикуеит, инацәкьара ԥагәақәа ирыбжьарӷәӷәа иикыз исигарет алҩа еишьылӡа инахыжьуа. Гәыџь ԥаса Омахь иеиԥш агазеҭ қьаад аҭаҭын лыларҳәны дахалон, уажә иҷкәын Машьыхә даацыԥхьаӡа зыуа хкы уҭахыу асигаретқәа изааигоит, «Лиукс» ҳәа зну сигарет пачка ԥшӡак ибымбакьаҿ (Машьыхә ишәҵа-шәыхқәа иреиуоу) иааҭихын: – Усҭ, уахома? –  Уаҳаид инаимҵеикуеит, «иаама?» ҳәа ани азҵаара иҟаиҵазгьы аҭак иаҳаанӡа. Аҭак дагьашьҭамызт, избанзар, асасцәа шаахьоу Хаԥҭыриан дышлеиз еиԥшҵәҟьа иалҳәеит, ус ажәаҟнытә диазҵааит акәымзар.
– Иааит, аха схаҭа избахьоу џьушьо! –  дгәырӷьаҵәа дааҟалоит Уаҳаид,– абрахь ахәы иқәуп!.. Иаагшь, нас, ари уара узыхо аиуа, саргьы сахар зыҟамлозеи, – Гәыџь зҿааирхаз асигарет пачка цырак аахихуеит, ахьӡы ақәырҭәоушәа ахәҵәы цырцыруа. –  Иауауеи, Гәыџь, Машьыхә зынӡа усцәыбжьихуеит ҳәа сыҟоуп… узирхо асигаретқәа егьи уҳәа, – даахлафуеит Уаҳаид, исигарет амца наркуа. –  Дад, урацәасшьоит, аха –  Тарзан ихы наиқәикуеит дынхьаҳәны, –абна, аҳамҵан ихыҵәҵәаны ишьҭоу ахьаца мҿқәа сызуршьшьондаз, аихагьы уа иҟоуп…
– Иауазеи имыршьшьакәа, - иҳәоит Гәыџь. –  Уи ами ҳзааиз, иаҳкыша-иаҳшьҭыша акы наҳырбақәеи…
Тарзан адҵа иоуз деигәырӷьаҵәа,  дхынаа-хынаауа аҳамҵахь иҿынаихоит, мҿыршьшьарамзар исылои иҳәарашәа. Дышнеиуаз еиԥш, қды хсахак ашьапы инықәыргыланы аиха нымҩаниҵоит, акараҳәагьы иааиҩиршәоит дзысыз.
– Омахь ихабар убахьазар? –  дҵаауеит Уаҳаид.
– Иахьатәи ала дсымбацт, – иҳәоит Гәыџь, дзыхоз асигарет аимҳәа данаркын, иҽеихацала, иԥсы ихәларчны деимҳәа-еимсо.
– Дабацеишь абри?.. Асасцәа шысзаауаз аниаҳа, иацык дсыдгьажьылон, маҷкгьы еицаҳжәит.
– Сара иацы абна снылаӡ сцеит усгьы, – дхачақьаӡа дахьгылоу, аԥшҷыҷ еиԥш иҩежь-ҭыфааӡа иҟоу ихаԥыцқәа ӷар-ԥшарӡа, дааччоит Гәыџь, уара уагьсыдымҵаалацт аанаго, избанзар, Гәыџь ас абна данылахалак, џьара ҵлак  уаҵамхакәа макьана уҟоума ҳәа, игәы иамукәа, Уаҳаид днеилон.
– Исымдыргәышьои, уара усгьы ианаамҭоу мҿы ԥуҟаӡом, – ииҳәаз аҵәы налихуеит Уаҳаид, - амала, аиаша ҟазҵаҵәҟьо уара шуакәу сдинаныс, ҳарҭ агаӡақәа, аԥхӡы ҳҿыкәкәа, аԥхын амҿы ԥаҳҟахуеит, аӡын ами еиҳа аамҭа уаҩы ианимоу!.. Уааишь арахь, иац иаазгаз ашьтәа усырбапи, – амаӷазахь иҿынеихоит.
– Измухәҳада? –  Гәыџь Уаҳаид днаишьҭалоит дҳәарсалеиуа, уаҳа дахьҵәылимхыз азгьы иԥсы ааивигоит. Уаҳаид аҵәылхрақәа, алафҳәарақәа уеизгьы-уеизгьы дрызҟазан дыҟаӡам, аха абас гәырӷьарак анимоу уи азгьы хар имаӡам.
– Смел исааирхәеит, аха заманак ауп…
– Уԥши уара, рацәа ҳшыбзаз ҳаԥсит, – иҳәахуеит Гәыџь. –  Смел ҳара ҳҿами уара шьтәаахәара дахьаалоз…
– Са исымамзи ашьтәа, Смел дзышәҭахызи, – иҳәоит Аԥҭа, ихала иахьизгәаамыгӡаз азын их гәыбӷанк наиҭарашәа. –  Наҟ ирхынҳәны иаҳҭап, сара уажәыҵәҟьа снабжьҟьан иаазгоит!
– Ҳаи, дад, ус шԥоуҳәо… уара иумазар иаҳцәызгода, – абри ааҳәаны, Уаҳаид амаӷаза ашә хьанҭа ду анааиртлак, «фырт-чырт» ҳәа ахы наҟьа-ааҟьаны, бахҭак иҭакыу ашә дшазыҭрысуа еиԥш, аџьма шьтәа арахь аҿаанахоит, ажакьа кахәхәа. Амаӷаза агәҭа зегьы бааӡажжыраӡа, аҵифҩы ҭышәшәа ицоит. Гәыџь ак ԥҟьаны иҿасырҳәа дшәошәа, Уаҳаид ижәҩахыр днавԥшшәа, уахь дынҭаԥшуеит, аҵифҩы иԥынҵа иахьҭасыз акәу, аҵықьҳәагьы деиҭааимсоит.
– Хаир уанаҳәеит!.. Иац иԥуҟаз сыздыруам, аха ахьҭа угәаҵәахы аумыркызааит, – иҳәоит Уаҳаид. –  Ишԥоубо ари?
– Машьшьалаҳ, рацәа ишьтәоуп! –  нахиҳәаауеит Гәыџь, иҽеиԥсхарчны деиҭа еимҳәа-еимсахуа.
– Ицәгьам ҳәа сыҟоуп, амала, аӡкаҭәара ҳәа иныҟанаҵо џьшьатәуп… Смел ҟадыџь рыжәтәла иааӡон ҳәа сыҟоуп, - днахлафаауеит Уаҳаид, ҩаԥхьа амаӷаза ашә наҟ иныдҵо.
– Арҭ рыжәла ус ами ишыҟоу, ахьҭа иаакит –  аӡы рыӷрыҩры ицо иалагоит, - иҳәахуеит Гәыџь. –  Амш акыр илеихьеит, шьҭа ишьындаз, иушьырц угәы иҭазар…
– Ааи-ааи! Ҳҽааҳармазеиқәапи, – дааикәҟьашоит Уаҳаид, – исымшьыкәа, ишԥасымшьуа, иуҳәо закәи!..
– Ус акыр иадҳәалоума? –  дҵаауеит Гәыџь, ихҭырԥа ҩывҵырраны, ихы ашьҭахь ашлаӷәаӷәара аабыӷ-быӷуа.
– Мап џьушьҭ, ахәыҷқәа ҳмашьына ҿыц ала сасцәақәак ҳацны ҳҩеиуеит анырҳәа, ҳнеидтәалап, ҳнарықәгәырӷьап, сымҳәеи!.. Аӡынха, агәҿыӷь ҳагоит уеизгьы, иара ус сасык даҳзымааижьҭеигьы иҵуа умдыруеи…
– Аллаҳ иџьшьоуп, аллаҳ имҭоуп… абар, Омахьгьы дахьаауа, -Уаҳаид дынхьаирԥшуеит Гәыџь, аҩадхьаҟала ахҵысҭа ихыҵны иааиуаз дирбо.
– Ҳаи, анцәа илԥха уоуааит, даама?! –  дгәырӷьоит Уаҳаид, аладахьтәи игәыла дааихьеит, аҩадахьтәигьы, абар, нас, дахьааиуа, шьҭа деихәлазырхозеи!..
– Усасцәа роума уара лахьхьи ахәызқәан сҟызқәа зыԥхьаӡо? –  иԥаҵа дуқәа хьыдышьшь, зкалҭан унацәа нҭашәартә аҭаҭын ицәкылнаблаахьоу ипалта еиқәаҵәа кахәхәа даарыдгылоит Омахь. –  Бзиа шәҳәеит, мшыбзиақәа! –  Аԥҭа инапы ааимихуеит, - уаргьы уаҳцәыӡитеи, убааршәит…
– Бзиара убааит, бзиала уаабеит, - иҳәоит Уаҳаид, - сҟызқәа рыԥхьаӡоит уҳәоу?..
– Уҟызқәа рыԥхьаӡом, аха дабатәи хагоу абри еиԥш, ыҟами, аҭыԥ ҳаракыраҿы аҟызқәа анызҵаз ҳәа иџьаршьозар акәхап, - Уаҳаид «ихьчара» иҽыназикуеит Гәыџь.
– Аиашаҵәҟьа, – дыччоит Уаҳаид, Гәыџь ацәҟьара иахьҭаиршәыз игәы иаахәаны,–  аиашаҵәҟьа шуҳәаз аныханыс!..
Омахь, ҵаны, ихҭазыршәаз здырхуада, абас ҩбаҟа шықәса раԥхьа ақалақь ахь дахьцаз ҩ-ҟызк аахәан иааигеит, рыжәла скуеит ҳәа. Иԥҳәыс Анҭица илгәамԥхагәышьеит, ҳажәымҭыҽха аҟызқәа ранҵара ҳалагома ҳәа, аха иара дадхьымӡӷкылан имуит. Аҟызқәа азныказы расатә быцала ишышны ирзыҟаиҵаз рыҭраҿы иҭакны иман, уаха ҵхыбжьонгьы «ҟыу-сыу!» ҳәа рыбжьқәа аҳабла ахы-аҵыхәа иналыҩуа. Омахь ҟадыџь изакәызеи игәареигалаз ҳәа рԥаҵа иалаччон урҭ рыбжьы заҳауазгьы. Иҩызцәа гәакьақәа Уаҳаиди Гәыџьи ракәзар, деивыст ҳәа сыҟоуп уара ҳәа иааҟәымҵӡакәа алаф ихырҳәаауан… Зыҽны аҟызқәа ҳауак нарҿасып ҳәа рыҭра иҭижьыз, рхы нышьҭакны ҳаскьынк инацклас-ҩацкласшәа руын, ихарахаԥуша иааҭгылеит, нас еибарыҩны рҿынархан, «бзиала, абзиараз уаҩ дааилааит, Омахь» рҳәарызшәа, ахәы инықәԥрааит. Иббаӡа ажәҩан иалаланы, лбаа аусҳәарҭақәа шыҟоу рҿынархеит. Омахь аҟызқәа рцашьа игәамԥхазт, арҭ сыцәцаӡоит, убама, иҳәан, акаӡӷра иҽаҭа, деиханы ддәықәлеит. Иҽкынҵа дышлеиуаз, «аҵықь» ҳәа хысбжьык геит. Дшазыԥшуаз иҟызқәа руак, ахылԥажә еиԥш, иԥшшаӡа хланҵы иҩҭалеит. Шьоукы рыччабжьқәагьы ааиаҳаит. Омахь цәиккрак шизыруз идырын, иԥсы ҩеибакит. Аусҳәарҭа аԥхьа длеизар, араҵлақәа рымаҵан иҟыз амҵәыжәҩақәа ҟьаҟьаӡа, ахәда хҵәаны ишьҭоуп, хәҩы-фҩыкгьы уа иахагылоуп. Ихысыз аусҳәарҭаҿы милиционерс аус зуа Кәышә иакәзаап (апориадок еилоугар ҟалома нас!), иԥсхаҳшьрым ҳәа ахәда хызҵәазгьы «асҭаршын» иакәзаап… Омахь аԥхӡы иҿашы данаарыдгыла, зегь кьатеиԥҵәараха иаарысзаап. Иара иԥсахы еибакны дыҟамзи:
– Шәаб сиқәлоуп, исзыжәымундаз, - абри акәӡоуп иреиҳәаз.
– Ус ҟаҳамҵаргьы ицон, ицаӡон, - рҳәазап даргьы. –  Егьи ахацлакык (цә-уӷәқәоу џьушьап) абра ааигәа џьара алаԥанра илатәеит, уашьҭал, мамзар аӡы ихылар уахьӡараны уҟаӡам, - ҳәагьы нацырҵеит.
Омахь, иршьыз иҟыз аашьҭыхны иазқәынҵа, егьи зыԥсы еиқәхаз ԥшааны иаԥца, аҩныҟа дааит. Ицәыршьыз цәырҳәны иҟаԥшьы-уаркалеиуа иԥҳәыс изылӡын (убасҟан адагьы ҟыз жьы имфацызт), уаҳагьы «иқәлацәа» уаҩ дадымгалакәа, мыцхәы деилаҳаны ифеит. Нас дырҩегьых ақалақь ахь дцан аҩыза аахәан иазааиган, иҿио рҿылархан, уажә абар, жәохәҟа ҟыз изануп. Аԥхын аӡба инҵәо ианалагалак, еибарҳәҳәо, ашыжә-сыжәҳәа рымҵәыжәҩақәа ҟьо, ажәҩан иалхәхәа иԥырны Қьаҭуанырҩа аԥшаҳәахьы ицоит, аха ԥаса еиԥш шьҭа уаҩ дреихсуам, шәыԥшишь, Омахь иҟызқәа аахуеит рҳәоит аамҭа дыргас измоу шьоукы, рыхқәа раҳаны ирыҵаԥшуа. Даргьы рызхара аӡы аныржәлак, рызхара ианӡаапаҷҟәалеилак, шьҭа жәҩангәыла уаҩ дыԥрыртә  иҟам рҳәарашәа, иқәаџ-маџуа мҩахәасҭала амарда иаҿаланы аҩныҟа рҿаархоит… Уаҳа уаҩ дырԥырхагаӡам, уимоу, Омахь аӡәык-ҩыџьакгьы наиҿыԥшын, уажә ари аҳаблан моу, ақыҭангьы аҟызқәа ззану маҷыҩӡам. Амала, иара Омахь убасҟан иҟыз зшьыз аҷкәын иахьагьы игәаӷқәа имоуп, иҳәом акәымзар, иара ус иҟызқәа лафугаргьы дук игәаԥхаӡом. Уажә Гәыџь лафны ииҳәаз, даҽаӡәы иҳәандаз, аԥсра имоухгьы, изааицоз жәбарын. Аҩыза дҩызоуп, нас, лафк иҳәазаргьы дахыушьаауама! Насгьы ихаҭа иами уажә урҭ рыӡбахә замхацәыргаз…
Аԥҭагьы ари аҭоурыхқәа идыруан аҟнытә, дааԥышәырччоит.
– Уара узырччо закәи! –  Уи «днаижәлоит» Омахь, - уԥшишь уара, ҳамаҳәцәагьы ҳԥаҵа иахынҳало ишалагаз!..


XII

Кәынта исаси иареи ахәы иқәланы даара акыр инаԥшы-ааԥшит. Ари ахәы Хьыбаа рхәы ҳәа иашьҭоуп. Ари ажәла зыжәлоу рахьтә ари ахәы акәым, иара ақыҭангьы уажә уаҩ дыҟаӡам (мҳаџьырра иагоу?), аха анкьаӡа зны абра иқәынхозар акәхарын. Уажәы  ахәыҵәҟьа иқәынхо, ишыжәбо еиԥш, Уаҳаид игәылацәеи иареи роуп, аладахьала Гәыџьраа, аҩадахьала –  Омахьраа. Иара ахәы, амахҽ абӷа еиԥш, џьара-џьара иҭаԥҵәоуп. Еиҳа иахьҩылгәгәу акәаԥраҿы Уаҳаид дынхоит, наҟ-ааҟ еицеиҟаран иахьыҟоу аҩҭаҳарақәа рҿы –  Гәыџьи Омахьи. Нырцә-аарцә узҿаԥшуа егьырҭ ахәқәа рҿы, ԥшак ааҳабжьаслап, уара, ҳаидҵәаҵәала ҳзынхарызеи рҳәарашәа, ӷар-ԥшар иқәԥсоуп егьырҭ агәылацәа рынхарҭақәа, урҭи дареи рыбжьара, нҵәара зқәым маӡажәак иалацәажәошәа, ицәыҵахәыҭ-хәыҭуа, ицәыҵахьар-хьаруа, ахәажәра инылс-аалсуа, хьеи хьацеи ршьапқәа инархыкәша-аархыкәшо, шамахамзар иҭамбаӡо кәара хәҷык мҩасуеит. Дара нырцә-аарцәтәи арҭ ахәқәа рхы-рҵыхәақәа џьара еиԥылахуеит, кәара умырӡакәа хәык аҟынтәи даҽа хәык ахь уиасыр ауеит…

* * *
Ӡынроуп уҳәо иҟаӡам иахьатәи амш. Иаха маҷӡак изыхҵаалаз адгьыл, ҭагалан мраҵас ишеишеиуа ажәҩан иалоу амра иарԥсасиин, хар амаӡамкәа ҟәандароуп. Ԥсҭҳәа ҽыҭ-мыҭқәак ҭаа-мааӡа аганқәа рахь икыдтәалазаргьы, ажәҩан агәыҵәҟьа макьана зыблақәа хәашьу, аха игәыкӡа збырфын кас иагәылԥшуа амаалықь хәыҷ лхы-лҿы еиԥш иааԥшуеит. Астәи уԥшны иубоит лахьхьи, хараӡа, амшын агәы еилаарыцыруа. Кәынтеи Игнати рхылԥақәа рхыхны иркуп.
– Иахьа амш заҟа еилшәаны иҟоу, амшын уаҩ дҭалартә иҟазар ҟалап,– амшын аӡбахә аацәыригоит асас, илахь инапы адкыланы агаҟа дыԥшуа. –  Изакә еиҭаҳәатәузеи, изакә ссирузеи аԥсабара ҳәа иҟоу!..
– Ҳлеир шәҭамло, – иҳәоит Кәынта, чабраҵас икәмызцәа хылԥа иҿшьны иԥхӡы иҿарбо, - иаджәбалеи, уара, абри амшын? Амшын, амшын шәымшуп шәцангьы шәаангьы!
– О, уи зышәымҳәои шәара, есымша ара шәхықәынхалоит азы иаҵоу аԥшӡареи ахаареи жәбаӡом!
– Аллаҳ, аллаҳ!.. –  дыччоит Кәынта.
Ахәы иқәланы ишааиуа, наҟ-ааҟ ажра дуқәа зывгоу, аҭырас ҩа  еиқәырҽ-еиқәырҽ изхыҵәаны иҟоу жәытә нышәынҭрақәак иаарывалоит. Асас урҭ џьашьаны дышрыхәаԥшуа, зҵаарак иҭирцгьы игәы ишҭоу акәымкәа, рҩадахьҟала Марина лыбжьы гоит, уи дбыҭәҳәыр-быҭәҳәыруа, дыҩны арахь лҿаалхоит.
– Паа! Дедушка шьҭа арахь иааиааит иҳәеит, - ҿаалҭуеит лара, дҳақь-ԥсықьуа данаарыдххылалак, мыҵмыџь дукгьы еиҟәырԥаны илкуп, акакала арыцқәа агәылхны ифо, -м-ҵә-ҟаҳҳ! м-ҵә-ҟаҳҳ!…
– Даахьоума иара?
– Ыҟы, коза режет.
– Вот  ето уже дело, ето уже, понимаете ли, другои вопрос, – дыччоит Кәынта. –  Иа знал, суши, куда ми идиом! –  асас ижәҩа кны ишьаҿақәа ааирццакуеит.
Кәынтеи Игнати ашҭа ианааҭалалак, аҩны аганахь, ласкьа аанда иахагылоу аҵәаҵла тәырӷаӷа ду амҵан икнаҳан зцәа ахыхра иаҿу ашьтәа рылаԥш нақәшәоит.
– Уа бзиала шәаабеит, дад! –  инап ду рџаџа, арҭ анааигәахалак, раԥхьа, Дон Кихот иԥшрақәа иҭаны, Омахь днарԥылоит, Гәыџьгьы, ашьтәа ацәа ахызхуаз Аԥҭа дахьицхраауаз дааҟәыҵын, имаӷрақәа маҷк иааԥхьарҵәа, иара ус иаҳәызба шикыз: –  Бзиала иаабаша, дад, бзиала иаабаша! –  имаҿа аҭыԥан, ганлашәа имахәар кьаҿӷәыӷә еихахәык еиԥш инарымҵеикуеит. Уаҳаидгьы раԥхьа асас инапы ааимихуеит, нас, иара иакәу џьушьап амаҳә, дааԥхашьа-ԥхаҵашәа, Кәынта инапы ааникылоит.
– Иҟоуи, дад, шәышԥаҟақәоу? –  Кәынта ихы наиқәкны дҵаауеит Омахь, шәзымцеит ҳәа абыржә ажәырҭра даалҵызшәа, иԥаҵақәа хьаша-ԥаша дахьгылоу.
Асас иблақәа ҭаа уи дихәаԥшуеит.
– Аӷьараҳәа ҳаҟоуп, саб, аӷьараҳәа! –  ибжьы даҵаҳәҳәоит Кәынта (арҭ быргцәоуп, цқьа ирмаҳауазар ҟалап игәахәуеит, аха аҷытгьы раҩшәом), ачча дамҽханакуа. –  Иагьанбашәшьи ари?!
– Иҳамшьыкәа, дадхеит, абарҭ шәеиԥш абзиахәқәа сасцәаны ианаҳҭаа, быргцәақәак ҳауп, аха ҳаҷкәынцәоушәа ҳхы ҳамбои, – иҳәоит Гәыџь, инацәа  шәпа ԥагәа хәыҷ ацәеи ажьи рыбжьара ивҵарӷәӷәаны, ацыца еиԥш иҟәашӡа икнаҳау ашьтәа ацәа ахыхуа. –  Сыхәмаруеит акәымзар, Аԥҭа даҳхьымӡар иҟаҳҵашаз сыздырцәом, –  ҳәагьы нациҵоит.
– Ари уҩыза харантә дмаакәа дыҟам? –  Кәынта ихы наиқәикуеит Омахь, зҵаара ҳасабла, хазы асасгьы иара ихаҭа длаԥшықәҵашәа дышихәаԥшуа ицәа ианыруа.
– Даара харантә дааит, саб, аха исзааигәаӡоу аӡә иоуп!..
«Изакәызеи, мшәа, саб, саб ҳәа, сара ари иеиԥш ԥа дсымаӡамеи» ҳәа иқьышә иаақәххуеит Омахь, аха акгьы ахиҳәаауам.
– Ус акәхап, дад, ус акәхап… Амала, уажәазы, гәыбӷан ҳаимҭааит, хәыҷык ҳаилахоуп, - акәкәыҳәа ашьтәа ацәа дацрыхоит Гәыџь.
– Зынӡа иаҳҭахыу ами шәызҿу, саб, иаҳҭах! –  дырҩегьых ибжьы ҩҭицоит Кәынта. –  Ус ами, аҩыза Игнат Петрович? –  хәыцрак иҭанагалашәа игылаз Игнат дааирхыџхыџуеит, иабхьӡы издырӡом, аха имԥыхьашәаз хьӡык абас ихьӡ инадџьгәаланы. Уи ибласаркьа жәпақәа бла ҭаала дрылԥшуа, ус, ҿымҭ, арҭ «аҷкәынцәа» рышьтәацәахыхшьа дахәаԥшуеит. Игнат дхәыҷны даагылазар, қалақь дук иааӡаз уаҩуп, акәац еихыҵәҵәа-еиҩыҵәҵәа магазинк аҿы ирҭиуа имбацзар, ас шьтәа наӡак гьало икнаҳаны ацәа ахырхуа лабҿаба ахаангьы дахҭыгәымлацт. Уи аҟнытә, ари дызлаԥшуа акыр изымбатәбароуп. Кәынта иакәзар, уажә уи ижәҩа кны дахьгылоу («сабхәа иҿы ҳахьлеиз ашьтәа ду лкажьны иаҳзишьит» ҳәа иага дахыҽхәалап), нас арҭ аҭаҳмадцәа ирҳәо-ируа уҳәа дахьрыхәаԥшуа, театрк асцена ҭбаа-ҭыцә дықәнагалазшәа игәы иааинаҭахуеит. Уи зны-зынла, иччашьа алаҳмҵозар, ҵаны, артистрашәа акгьы изцәырҵлоит. Анкьа зынгьы атеатр аҿы дыхәмаруан иара. Иаб иашьа еицрыдыруа актиоруп. Убри дишьҭанагалашәоуп уахь дышнанагазгьы. Актиор ду иаҳаҭыр аҟнытә, аеҳәшьаԥагьы акы-ҩба роль хьышәшәа-ԥышәшәақәак наирҭо, акы-ҩба ажәа ҳәаны акулисақәа днарцәыҵаӡуа, ма жәларык ахьаҭахыу џьара днарыларҵо мацара, асцена днықәнагалан, аҟазара ду ахь имҩа хан Кәынта, аха дук мырҵыкәа игәы ахшәеит; аџьабаа рацәоуп (аиҳарак, игәынкылара ахьмаҷу аҟнытә, атекстқәа ҿырҳәала рҵара изыхьанҭан), ахашәалахәы маҷуп ҳәа азиԥхьаӡеит. Ус иага иҟазаргьы, иара иахьагьы Кәынта «аҟазара» уеизгьы-уеизгьы хара дацәгылаӡам, ԥасатәи иҩызцәа ракәзаргьы, зынӡа дрылхәдаӡангьы дыҟаӡам: урҭ лассы-лассы, аиҳарак ԥарак рыԥсахырц анырҭахыу, иара иҿы иааилоит. Иаргьы абри акәмыз ишәасҳәоз аанаго, икьатеиах ԥҵәо дшыччо мацара, иара уаҵәҟьа иџьыба дынҭаланы, акы иҭамкәа, акы илаҳәамкәа, иҷаԥшь-ҷаԥшьӡа, ԥара гәарҭак еиқәырҽ-еиқәырҽ иаацәырганы шаҟа рҭахыу дирԥасхуеит. Иара усгьы данырҭахыу дрымбар ҳәа ушәоу –  ԥаса стол ҵкьыҿык ҩнаргыланы дзыҩнатәаз ажәытә уахәама хәыҷ дырбгеижьҭеи, ҷыдала тәарҭак иманы дыҟаӡам. Қәак, сык анауа иазыжәуазеи акәымзар, бжеиҳан ани амузыкантцәа «зыдҳәалоу» ахыбра ддәылҵны, амҩаду иахьаԥну аԥса-ҵла дуқәа рымҵа дгылоуп, ас уажә дшеилаҳәоу еиԥш иџьынс еиқәа ишьаҵаны, Шәантәыла ҩыжәрак аҿы ҳамҭас ирҭаз ацәа хылԥа ихагәҭа иқәыршәны акәымкәагьы, ипиджак цыҩцыҩ ишәҵаны деилаҳәа-еилаца, газеҭ гәарҭак еиларҽы иҩыҵра иҵакны, илахьгьы акыр иааиқәҵашәа. Урҭ агазеҭқәа рышьҭахьтәи рдаҟьақәа роуп зегь раԥхьагьы илаԥш зхигало, нас –  актәи адаҟьаҿы, амаҵура ҿыц иарҭаз, аҽаџьара ииаргаз аиҳабыра-аиҵбыра ртәы ахьаҳәо… Ус ҟазшьа бзианы имоуп Кәынта. Шамахамзаргьы дара агазеҭқәа рышьҭахьтәи рдаҟьақәа рҿы аӡәы идунеи шиԥсахыз, абри аҽны абри аулицаҿы, абри аҩны аномер аҿы дышдәылырго, абри асааҭ азы, абрагь-абрагь дшыржуа ҳәа дырраҭарак анымкәа иҟаӡам (иҟауҵарызеи, аԥсҭазаара ус иҟоуп). Урҭ анибалак Кәынта цәгьа игәы инархьуан, аха шьҭа рацәак ихы-игәахьы иааигаӡом, ачымазцәа рыԥҟара иашьцылахьоу ахьирург ауаҩ иԥсыҭбара рацәак ихьаамгакәа, абжьааԥнытәи уск еиԥш дахәаԥшуа дшалаго еиԥш.
«…Ишԥаҟаҳҵари, гәаҟра усуп шәаазцаз» ҳәа реиҳәоит Кәынта алахьеиқәҵара иднагало ауаа. Нас шашкак, даминок инасуа иԥшны уи ахыбра ауадақәа руак аҿы итәоу анҭ имузыкантцәа –  ԥшьҩык ыҟоуп дара –  руаӡәк ишьҭахь хьыԥсааӡа, аҳәса реиԥш ихахәы аужьны,  ҩызмалақьӡак иоуп, егьырҭ еиҳа иаакьаҿқәаны, рыбаӷь жакьақәа гәымжьаҵәӡа –  рахь дныҩналаны иаадәылиԥхьоит, амашьына дара ирымоуп, шәрыццароуп, рыԥсра шәырҽеироуп ҳәа «дрыҳәоит», даргьы ари ираҳаз ажәабжь даара еиҵанарӷәӷәазшәа рхырҿқәа «шәшьык» нарҿартәаны, абҩа иалхыу рбыкь цәӷәыхаақәа рҩыҵрышь «рџьабааԥса» рхызшәааз инарышьҭалоит. Ари, шамахамзар, есыҽны, аха аиҳарак ԥшьашала, нас сабша-мҽышала. «Иԥсыз дыԥсит, аха ҳаргьы ԥсыхак ҳауран ҳаҟамзаап, афы леи илаӡӷасрытә» иҳәалоит Кәынта, уажәы-уажә иааизцәырҟьало ачча ҟадыџь днаӷрагыланы мчыла ихәаҽуа, иус иаԥырхагахар ҳәа дшәо. Дахьгылалацгьы, анҭ аԥсаҵлақәа рымҵан, дгылоуп иара (мҩахарак дықәларан дыҟаны, дыззыԥшу иҩызцәа маазшәа, арахь абар-абар аҳаирплан дагхошәа гәы-ҭынчымрак иныԥшуа), амҩаду аҿы илиас-ҩиасуа ԥсышәак нараҳәо. Уажә уи ихаҭа дахьгылалоз аҭыԥанҵәҟьа имашьына иргылоит. «Уццакуама? Умыццакуазар, ара уааишь» ҳәа иара иеиԥш ажәабжь ҿыцқәа ирызҿлымҳау (урҭ маҷыҩӡам иахьа) аӡә дшымҩасуа димԥыхьашәар, дымҩахыган уа дынҭаиртәоит, нас, ус инапы ыргьагьан имашьына аԥсҟы ишақәу, арахь ганха ихәда хҿыҿ аахьарҳәшәа, змаҵура иамырхыз, иарҭаз рыӡбахә аацәыригоит, имашьына амра ҭашӡо ианалагалакгьы, здаҷ ҵаӷа еилыԥхаауа икнаҳау ацаԥха «аҷах» ҳәа иаарҵәины, аус ааируеит, дабацо шуҳәо акәымкәа, еиҭаҵыз ашәшьыра инага иныҵаиргылоит, убас деиҭаҵ-еиҭаҵуа аквартал аханынӡа дҩеиргьы ҟалоит. Нас, амра анхышәҭлак, имашьына шьҭахьҟа аҿаархан раԥхьа иахьгылаз аҭыԥаҿ иааган иааиргылоит. Иҟоуҵарызеи, аԥхын ҳа ҳҿы амра даара имчуп! Зны-зынла мҩакы дықәлан дышцогьы, иидыруа аӡә илаԥш наиқәшәар, егьи дшәаны дкаҳартә, амашьына атротуар инадырххылаӡан иааникылоит, нас дшыччо мацара, уи игәыҭҟьа-ԥсыҭҟьаха игылоу «уааи, уахьцо узгоит» ҳәа еиҳәоит, дҭалар –  абзиа, дҭамларгьы, иҟоу-иану џьара ажәабжьқәак ааиҿыхны, «иҟамчы» нымҩаниҵоит, «иҽгьы» наиҵԥраауеит…
– Аус злоу анастроикоуп, убарҭ анастроишьчикцәа роуп сара еиҳа сзықәгәыӷуа, - иҳәалоит иара зны-зынла, даалҟьаны.
– Урҭ зус? –  иҵаауеит изаиҳәо.
– Ишьақәҟьаны иҟоу ахымаақәа, аҩымаақәа, апианиноқәа, ароиальқәа уҳәа мыхьтәс иҟоу зегьы аремонт рзызуа. Абри Аԥсны агаҿан аконцерттә залқәа ирыҩнагылоу ароиальқәа зегьы снапы аҵаҟа иҟоуп, дара ҟадыџьқәагьы еибгак рылам, арахь шьоукы аԥсцәа рҵәыуара аиҿкаара мацара сазкыу џьыршьоит!..
Шамахамзар, дызҭахны иааиуа харантәыла имашьына анырбалак, иаргьы уа дышҭатәоу, ма ааигәа џьара дшыҟоу, рдыруеит. Данырымбалакгьы., ҳзықәшәаз усгьы ҳақәшәеит, аха лассы дааиндаз ҳәа иқәыԥсычҳауа имашьына иадгылоуп, уара акагь узымдырӡои, дахьцаз ҳауҳәарауеи ҳәа иҭырҵаарц рҭахыушәа, уажәы-уажә аҩныҵҟа инҭаԥшуа, уа еизыҵәа иҭаршәу ауарҳал ԥшӡақәа, икыду аҳәса ҟьантазқәа рсахьақәа, ирҭахы-ирҭахым,  рылаԥш нархыжьуа…


Ԥара ԥсахра изнеило анкьатәи иҩызцәа ракәзар, идирԥсахыз аԥара анаҩс, бжеиҳан, шәаалеишь, уара, иахьа акрыфахаҵәҟьа смоуӡацт, ари сара маҳәылак дсымоуп, Хьымкәараса ҳәа, уи иеиԥш, схала акрысзыфаӡом, акы ҳнацҳап ҳәа рыжәҩақәа нҭрас икны, ара дук набжьамкәа иҟоу аресторан ахь иҿынеихоит Кәынта. Иарбан ресторанзаалак, уа иага ашыкь бжьы рацәазаргьы, дагьыныҩналеит, аофицианткацәа ҵыхәаршәшәо деимаркуеит –  дасу лара лнап аҵаҟа иҟоу астолқәа руак ахь днеир лҭахыуп, избанзар, иҟазшьа, иԥарашәашьа уҳәа ибзиан «дырҵахьазар» акәхап. Кәынта ицнеизгьы иаргьы астол иагьынахатәеит, афатә хкқәа рсиа зну ашәҟәы ҟьаԥс цәа-жәпа дахәамԥшӡакәа, сзеилаҳауа усгьы ибдыруеит ҳәа аанарго, «зыдәҳәыԥш» аҿы «иҳаирплан» иртәаз аофицианткацәа руаӡәк дналалацәҟәуеит, амла дахьакуа аҟнытә, уажәазы зҽыҵәахшәа иҟоу иччаԥшь маҷк иаарԥш-аарԥшуа. Раԥхьа иааган иаақәдыргылоит акониак, ашә ххны, алауашь, аканӡарахь зхы кыдызҵахьоу, аӡәӡәара згыу џьымшь быӷьқәак, цыца-хқәак уҳәа уҭраҭыхқәак; ԥыҭрак ашьҭахь –  «ашьацма» еиқәаҵәа ссақәа злаӷӷа иҟоу хәырӡ бысҭа ҿахра кәамҟьақәак, ихыҟаԥшьаа-хцәышааӡа иҟоу  кәтҿарақәак, иӡыӷәарӷәалеиха аҵәца иҭоу атомат ҵәыҵәыра… Акониак, даҽаӡә дамыркьыскәа, Кәынта иара инапала ижәпаҳаҳара-цәҩеижь-цәыҟаԥшьӡа афырџьанқәа ирҭеиҭәар бзиа ибоит. Урҭ знык ианҭеиҭәалак, аԥсҭазаараҿ шәареи сареи маҷк ҳаиҩнагеит, аха усгьы ҳаицәыхаран ҳшыҟам жәдыруеит, саргьы ауаа ирҭахым акы саҿӡам, шәыххь згеит ҳәа аӡәаӡәала иҩызцәа рныҳәаҿа икуеит. Даргьы, аӷьараҳәа уҟоуп, амала, изуцәааӡарызеи, ԥаса зны ушҳалагылаз еиԥш, ҳагәҭаҵәҟьа уҳалагылазар ҳҭахын, аӡә ҳаицәагьы абаҩхатәра умаӡамызт, аха уара иуҳәан еиԥш, иахьа узҿугьы жәлар ирҭахыу усуп ҳәа, дзызкыҵәҟьоу цқьа ишырзымдыруагьы, иахьынӡарылшо дырҽхәаны дырныҳәоит. Кәынта уи даара игәы иахәоит. Исырччоит ҳәагьы, имаҳәыла Хьымкәараса зны быргк иҳәамҭа иалхын лаф жәеинраалашәа ииҩыз акгьы (уи џьара кьыԥхьк ахь ацәыргарагьы игәы иҭам, иара ус иахьыҟоугьы игәаламшәозар ҟалап, жәабала иԥыжәжәан икаижьхьоу, ииҵәаӷәахьоу, мамзаргьы ирҽеирц игәы иҭоу рхыԥхьаӡарахь џьара иалазар акәхап) ԥасашәа зны, маӡала ихҩылааны изниҵаз «қьҭаԥк» аацәырганы, иара ихатәушәа аԥхьара дналагоит:

…Аӡә дҳәыҳәуп, аӡә дҟармаҵысуп,
Аӡә дыҟәраануп, аӡә дхьажьуп,
Аӡә дыбгалаџуп, аӡә дымшәҳәысуп,
Аӡә дӡыркәиуп, егьи дкәыбруп.
Аӡә дшьауардынуп, аӡә дҟәарылуп,
Аӡә дҷынҷоуп, аӡә дкәыҿбоуп,
Аӡә дыхәлаԥҵысуп, аӡә дцәыслампыруп,
Аӡә дыбжьасуп, егьи днашԥоуп…
Ҳдунеи абас, дад, еилаԥсоуп,
Ҭыӡшәагь замымҵәо уи азоуп!

Дакуа-дашьҭуа, ииулак даԥхьаны даналгалак, аҳуа икәыҿбоу, ҳауа ишьауардыну дыжәдыруазар иҳәарашәа, дшыччо мацара, ԥара гәарҭак згәылоу уи «ақьҭаԥ» аҟьаԥҳәа аҿы наркны, ҩаԥхьа иџьыба инҭеиҵоит, нас мчыла ичча аахәаҽны, иҽырҟасаӡаны, – «ҿыц пиесакгьы зҩит, диадиагьы (ани ианшьа, еицырдыруа актиор, зыбзоурала иахьатәи имаҵурагьы иоуз изы) ахәҭақәак сизрыԥхьан, даара игәаԥхеит, ишәыдызгалар ҟалап», – иҳәоит иара, даалҟьан, дырҩегьых дҿаԥха-ҿаччо. «Аиаша уҳәома?!. Инаг, инаг, апиесақәа рзы ҳахьынӡаӷару удыруеит, Гриша иузықәиргылап», – рҳәоит даргьы, ииҳәаз цқьа агәра рзымго, аха аҽраԥшраҟнытә (арахь аԥара дирԥсаххьеит, хаз ичеиџьыкагьы иахатәоуп) идныҳәало, «рыжәҩа злаҭиҟьаз» ажәеинраалагьы иалырҳәаара рзымдыруа. Ииашаҵәҟьаны, Кәынта ԥасаӡа зны, асценаҿы даныхәмаруаз, лакә-пиесақәашәа акы, егьырахь иагыз уаҟәыҵ, џьара изакәызаалак кәаԥк, ҿарҵәиик ма зҵаара дыргак рҭыԥаҿы игылаӡамкәа, уимоу, нбанқәакгьы, аҽада иафазшәа, ибжьажьны, дара ажәақәагьы еицәгәшуашәа, зышьҭахь еизырха еидҵыгьло ҽи ҽадеи реиԥш, инарҳә-аарҳәны еиларгыла, тетрад жәпақәак ирниҵалон. Апиесақәа ҳамам ҳәа арепертуар шьақәдыргылацыԥхьаӡа анапхгаҩцәа еидашшылошәа аниба, «иҳахьи, уара, ахәча ҳалоума, ҳара иаҳзымыҩуа» ҳәа дналанагалан. Убасҟан ииулакгьы аҵх ԥҽны, анбанқәа еибарыҩны иблақәа ирхылозшәа шибозгьы, Шекспир иҩымҭақәакгьы дрыԥхьеит Кәынта, исзеилымкааит ҳәа еиҳа изааигәаз иҩызакгьы ианиеиҳәа, уи уарамоу Толстои дуӡӡагьы дизеилымкааӡакәа дыԥсит ҳәа аҭак ииҭан, азныказ игәы имҟьаз маҷк аԥсы-ԥха аалалеит… Аха уи анбатәиу, урҭ итетрад жәпақәа уажә иахьыҟоу зынӡагьы издырам Кәынта, баша иҳәоит акәымзар… «Уара са сшәышьҭы, арепетициа сагхоит, - иҳәалоит ус Кәынта аресторан ахь иааиԥхьаз ԥасатәи иҩызцәа руаӡәк, абжьобжьик еиԥш дхахаӡа дахьтәоу, – насгьы мцхәык ижәны снеир сҭахым..,». «Арапатициа ба, – ччараха иааисуеит Кәынта, – аа, шәықәцқьааит, аа, шәгәарӡааит, шәароу, уара!.. Быххь згеит, хә-ԥаҭлыкак ашампан ҩы!» – аофициантка налықәҿиҭуеит. Исыхьзеи, акониак ашьҭахь ашампан ҩы шужәуа схамшҭи лҳәарашәа, иаразнак ԥаҭылка  гәарҭак, рыхтыга парпанта нарыдкылан, еидыҳәҳәала иаалгоит. Азныказ Кәынта урҭ иара инапала «апҟеҩ» ҳәа иҭырҟьаны, раартра бзиа ишибо лхашҭны, руак ахтра дналагоит, аха ианылгәалашәалак, аҟыгәҳәа ҩаԥхьа инықәыргыланы, лыԥраҳәа бӷьаауа, лтәарҭа лышьҭахь лыҵкы иалԥшуа, даҽа столк аҿы илзыԥшу «ажәҵарақәа» рахь лҿыналхоит… «Арепетициа сагхоит» зҳәоз, арепетициа акәым, уаха иара апремиера ахаҭа имазаргьы ихы дамыхәо дамыршьыкәа Кәынта дишьҭраны дыҟаӡам. Ныҳәаҿа гәарҭак аниклак ашьҭахь, хаала-мчыла иааигәаларшәаны, ҳзықәгылоу адгьыл ҳәа аныҳәаҿа димыржәыргьы иуӡом иара, урҭ инарышьҭеиҵоит мҳаџьыраа рныҳәаҿа… Абарҭқәа раан, уажәраанӡа зӷәаӷә  ҷало иччоз Кәынта,  гәыԥшаарашәа ак наизцәырҵны, данамхаҵәуогьы убап. Дара актиорцәагьы, иржәыз мыцхәы ианрлыслак рцәаныррақәа арҿыхоу здырхуада, уажәраанӡа ҽамыршьагала ишиацәажәоз, «баҩхатәроуп абри ҟазҵо, ҳуааума ҳара, абри  иеиԥш иҟоу ауаҩы ҳтеатри ҳдраматургиеи дырцәырӡны дахьҳамоу» ҳәа ҵаныҵәҟьа ргәы иаанаго, дырҩегьых иҿыцҳҳараӡа иныҳәаҿа ркуеит, аӡәи-аӡәи иреибамырҳәо, еикәҟьаша-еихҟьашо, рыхәдақәа хьыхәхәа, дгәыдкыла-хыдкыло… Еибарҳәага иангылалакгьы, Кәынта аофициантка ҳәсақәа рҿы уаанӡатәиқәа ирылаҳәам даҽа «заказк» ҿеиҵарц далагоит, мамзаргьы дара актиорцәа иара ихаҭа шьап шьҭамырс даашьҭыхны, Амшын Еиқәа агаҿан кинфоильмк аҭыхразы харантә иааз, дара ирдыруа, актрисацәақәак зыҩноу асасааирҭаҿы днаганы, урҭ рҿаԥхьа «драматургк» иаҳасабала деимак-еиҿак дцәырыргоит, иаргьы иҽамарҩызны ԥхьаҟа днагәагәоит… Ашьыжь данҿыхалакгьы, иҩны абаҟоу, имузыкантцәа абаҟоу, имашьына абаҟоу, ари ахыбра аҵаҟа даазгаз, дшаанагаз ҳәа изымдырӡо, дҟьаҟьаӡа, ахаан иимбац ԥҳәыс хәамц еизадак, ма  ҵәырмаԥсӡак длываиоуп, амшын  џьыкаӡырӡ афҩы зху лыхцәқәа ихәда иныҵаԥсо…
Уахык шаанӡа зҳарҭа-сырҭа ыҟамыз лхаҵа (ԥсыӡкрантә даауашәа, жәхьан еиԥш) џьара хашк, ма уарашк, ма боржомк иҟырҟы аларԥсасины дангәарлалак, Зоиа даара иҭыӡшәалгон, знык-ҩынтәгьы ргәылацәа рыднагало аҟынӡа лыбжьгьы ламхарӷәӷәақәахьан. Аха дшааи-шааиуаз, ақәа иарбааӡаз акәасҭӷа еиԥш, лгәашыра маҷ-маҷ еиқәтәо, Кәынта «иныҟәарақәа» маҷ-маҷ ианалыжьуа мацара, еиҳагьы ԥсгарҭа лнаҭошәа лбо далагеит, уимоу, уажә даазқәылаз, ахаҵа дхаҵоуп ииҭахыу ҟаиҵааит, смаҟахы дышԥадҿасҳәалои, амала, млакы ҳаимыркааит ҳәа гәылаҳәсақәак рҿы лхаҵа данихыҽхәалогьы ыҟоуп. Уаанӡа иара ус Кәынта иҩызак  дицымҩахыҵыргьы дҭыӡшәалгозҭгьы, уажә еиҳагьы деигәырӷьоит, избанзар, мцымкәа илдыруеит уи баша-маша аӡә дшымҩахимго, ичеиџьыка иаимырҟьашьыцгьы уаҩы дыҟам…
Кәынта абас, иахьа еиԥш, имаҵура мышкы-ҩымш данахнаго, амузыкантцәа руаӡәк инапы ианиҵоит иара иҭыԥан «дҟарулырц». Уи знапы ианиҵаз иҩызцәеи иареи еицхырааны даныржьалогьы ыҟоуп, аха иахьа сыржьаргьы акгьы аурым, сабхәарааҿы сыҟоуп, уахь маҷ-саҷқәак сыгхаргьы, арахь шьтәа жьык ԥхаҵәы-ԥхаҵәуа иаҳфап, ҩык ԥхеиԥхеиуа иаажәып, сысасцәагьы уаа заманақәак роуп, наҟ-наҟ иҵегьы схы иасырхәап ҳәа дназхәыцуеит. Еиҳагьы дааигәырӷьоит, абри аиԥш агәырҭынчга хшыҩ ҵак ду ахьизааиз…
– Уаалеишь, Игнат апатын, уаалеишь, ана аӡы ахьхаргало ҳнахәаԥшып, –  Кәынта  иџьынс еиқәа ицәа иадшәаҟьала ишишьоугьы, итәӷәыбжьара аҵысҵәҟьа  зыбжьымԥраауа аҟынӡа ишьап қыдуахәақәа еидҳәазало, дырҩегьых Игнат имахцә нҭарс икны, наҟтәирахь ахықә аҿы, ауардын абарбал ҟьаҟьа еиԥшшәа, барбал дук амаа дахьынҳаланы Мактина аргьыжьра дахьаҿыз ахь иҿынаихоит. Абри аҟара ажьы мыцхәны ишикыугьы, амшынҳәа еиԥш, иааџьоушьартә дласуп Кәынта.
– Рацәа дхаҵарԥыс бзиоуп, анааџьын! – иҳәоит Гәыџь, саргьы абас маҳәык дсымандаз ҳәа днаҵашьыцны, уажәыгьы хаҵа изымцацкәа фабрикак аҿы аба зсуа иӡӷаб Макбулиа длызхәыцуа.
– Абарҭ реиԥш иҟоу аҵеицәа бзиахәқәа роуп ҳара ҳаԥсы зкыу, иага ҳҳәаргьы, - уи ииҳәаз инациҵоит Омахь, Тҟәарчал амаҵура иалоу сара сымаҳәгьы ари диеицәоу џьушьо аанарго.
– Уаҳаид иахьуаҳауа азы иаҳҳәо џьумшьан, - еиҭеиҳәахуеит Гәыџь. –  Даара хаҵа шьахәуп умаҳә!
– Мамоу, џьоушьҭ, иауазеи, – ҵаны ԥхашьа-ԥхаҵараҵас акы наиҿхысуеит Уаҳаид, – дара акы иаԥсандаз, жәлары ирыхәо иҟандаз…


* * *
Уаҳаидраа рӡыхтарҭа даара ихароуп, ацара-аара мацарагьы уаҩ дахәомызт, уажә адаҷ цҳа ианҵаны аведра аҿылаурхеит –  аххаххаҳәа иқәланы аӡыхь аҿы инкылсуеит. Аиха хьанҭа зыцраҳәоу аведра ҩӡаарҟәрыланы, иахьынӡахәҭоу иҭәит анугәахәлак (арантәи уԥшны уеизгьы иабоубарҭоу), уара уиашахәҵәаӡа уахьгылоу «агьаргьаласа» аргьежьра уналагоит, аведра шцаз еиԥш, амала уажә еиҳа ихьанҭаны, аххаҳәа адаҷ иқәланы арахь аҿаанахоит, ӡыла ихыхәхәа иҭәны…
– Мамаша, дауаи суда… ара исырки, – иҳәоит Кәынта, зведра наҟ ахшьырахь амҩа иқәызҵахьоу ианхәа даныналыдгылалак.
– Шәаҟәыҵ, нан, шәаҟьашьуеит, – лҳәоит Мактина, узҟьашьуа ҳәа акагь шыҟамгьы, ицәҳәхьоу ӷьатамаҵас иҷаԥшьӡа иҟоу амаа аниклакгьы иаразнак иааулыжьуеит, уи сҳәеит ҳәа, ус цхыраарак ҟашәҵозар мап зҳәода лҳәарашәа. Кәынта, имч ахьынӡаҭоу ианхәа илирбарц иҭахыушәа, уи ашыжә-шыжәҳәа ирласны иааиргьежьуеит. Абасшәа иҟаз ҵәаша ҟәаҟәагак зны ақыҭан дара ргәылакгьы иман, ианхәыҷқәаз иҩызцәеи иареи аргьежьра еимарклон, уажә уигьы ааигәалашәоит Кәынта. Ари уи аҟара мыч дукгьы аҭахӡам, аха данхәыҷыз зкырҭа имоуаз убри аҵәаша ҟәаҟәага амаа уажәраанӡа дақәиҭмызшәа, иҽеибыҭаӡаны иргьежьуеит, иргьежьуеит Кәынта. Дук аамҵыцкәа, аведра адаҷ иахьынҳала, аԥсҭаҟынтәи цәыҵаҟәкыра-хьшәашәаракгьы ацны, иаакылсуеит. «Ибзиоуп, нан, уаԥхьа сыԥсааит» ҳәа уи аӡы даҽа ведрак инҭаҭәаны, аҩныҟа лҿыналхоит Мактина. Игнат дналыхьӡаны, ишылымуа, аведра адаҷ аалымихуеит. Цәгьагьы иџьеишьоит иара, аӷба ҟазҵаз ауардын аниба ишџьеишьаз еиԥш, абри аӡхагалага аиҿкаашьақәа, ишыҟаҵоу, ишыӡбоу. Иара аӡгьы ссирк акәымкәа иҟам, агьама збандаз ҳәагьы дааҟалоит, ҵаны, Уаҳаидраа рӡыхь ӡыхьк ишаламҩашьо идырызшәа.
Ара лбаа, аӷәыхырҭаҿы, Нури ҳәа ҷкәынак аус иуеит, убри иоуп, анцәа диныҳәартә, абас еиԥш иҟоу аӡаагагақәа раԥхьаӡа ари ақыҭан аҿаҩа ҳаблақәа рҿы инхо ауаа ирзыҟазҵо иалагаз (иаргьы Ҟабарда дахьыҟаз қыҭак аҿы ибазаарын). Ихәрагьы митәык идуӡам, адаҷ узыԥшаар –  егьырахь иаҭахыу зегьы адгаланы иара иҟаҵаны иаауиҭоит. Амала, адаҷ рыхханы абжьгараан, уицхраароуп, уи азы тракторк, ма машьынак ааугароуп, амҩа иаԥырхагоу аҵлақәа, адгьыл ҳәыгә-мыгәрақәа зегьы наҟ ишәрыцқьароуп. Уаҳаид иҿоуп иара абри раԥхьаӡа иахьыҟаиҵазгьы. Уи анырба егьырҭгьы иаашьыцырган (ашьыцра бзиа нырхагами), ҳаи абааԥсы, ҳаргьы дҳацхраароуп, ҳаҳәсақәа аӡаагара иаҳцәашьхьеит рҳәан (бақьҟанаа рҿы ахаҵа аӡы ааигар рҵас иалаӡам уеизгьы), уи аҷкәын аӡәи-аӡәи дреибамырӡо, шамахамзар, зегьы ирзыҟаиҵеит. Уажә нырцә-аарцә ахәқәа рҟнытә ахьхьа-агәгәаҳәа рведрақәа ажәҩан рҽалакнаҳа иҭаланы ианлеи-ҩеиуа изымбац изы иџьашьатәыҵәҟьоуп, шахҭақәак ахьыҟоу сааит, аха иҵырхуа закәызеишь, анаџьалбеит, иҳәап. Иара ус фымца мотор хәҷык аӡы инҭаргыланы, трубала, мамзаргьы, резинатә шланг дук ала аӡы ҩеиуа иҟауҵаргьы ауазаап, аха уи еиҳа ирацәаны ирызтәоит аҟнытә, уажәазы абри аӡҩагага рҽалакӡо иааиуеит қьарақьанаа, цәгьагьы еигәырӷьоит…


XIII

Хьымкәараса рацәак ҿиҭгәышьом, аха иага-иага иундазгьы, иара ишиҭахыу еиԥшҵәҟьа ихы-иԥсы дақәиҭны, џьара ак ицрамсуа, џьара ак ицрымхо, ҭынч днатәаны аус иуртә дзыҟамлеит. Абар, шьҭа мышқәак роуп инхаз, ари ашықәсгьы дырҩегьых акы ҳәа, ашашәарқьақьа инеиԥшны, иԥсҭазаара инахшәоит, иаанхазгьы мыцхәы рҽдмырласцәарц азыҳәа, уи ашашәарқьақьа анаҩс ицо анаӡара, ма агәҭа џьара унаӷрагыланы иузынкылахуандаз…
Ӷәӷәала ишыҟәнишьогьы, «иара сзыхьӡахьоу ахәыҷгьы схы излалсыршазеи» ҳәагьы зны-зынла игәы инҭиҳәаалоит Хьымкәараса. Бжеиҳан дырҩегьых сеиҵазҟьаша џьара ак  сԥышькламсуандаз ҳәа дшәаӡыӡо, данхәыҷыз ишьапқәа хырҟьаҟьа ашьацра даннылалалак («ушьапы уаԥшла, нан, ушьапы уаԥшла…»)  даӷь-ҟьаҵәык, ма маҭы хьшәашәак даӷрагылар ҳәа дышшәоз еиԥшшәа, имҩа даныланы дышнеиуа, цас ируашәа, дымҩахаҳҟьап ҳәа икылатәан изкылԥшуашәа, убас ҭагылазаашьақәак рҽеиқәдыршәоит, гәыразрас адунеи иаақәыршан иҟоу зегьы дыргәҭылак жәҩангәашәԥхьарак аҿы дшыҟоу акәымкәа, ахыуҳәа арахь длалбааганы, ани иаԥхьа иқәу амсыр қьаадыш аарла зԥынҵа нақәиргылахьоу икаламгьы наҟ иааимпыҵыршәаны, ладоума, ҩадоума џьара ихы имырхар ада ԥсыхәа имоуа. Ирацәаӡоуп уи зыхҟьо амзызқәа. Ҳарҭ ижәдыруа ҳҵас-қьабзқәеи, ҳахьӡи-ҳахьымӡӷқәеи инарыхҟьаны, Хьымкәараса дшьақәызҟьо, иаамҭа ицәызго, аиашазгьы, убасҟак ирацәоуп, зны-зынла даназхәыцлак, ихы ахьигара изымдыруа. Аха уи ԥсҭазаароуп, ухы узацәыбналар аиҳа узацәыбналома? Уагьзацәыбналарызеи. Ус анакәа, сымшқәа сара ишысҭахыу исаӡом, аха сыҵхқәа уаҩы исҭарым, схы иасырхәап ҳәа иӡбоит ҳамаҳә, аха зымшқәа дук иҭынчым, иҵхқәагьы рацәак иманшәалахома? Абжьарак, ишуҭахыу. Ари ԥсҭазаароуп…
Дәы иаҵәак анаӡараҿы раԥхьаӡа акәны аҩныргылара згәы иҭазкыз аҿыцынхаҩ уасхырс ииҭахыу аҵлақәа ршьапаҟынӡа, рҽеилышь-рҽеилаԥах, дназмышьҭуа ажцқәа иԥсахы шеиларҵо еиԥш, Хьымкәараса зны-зынла аҷыҷмаса еиԥш абарҭ икәшан дызкуа, шьапеихгаха изымҭо иахьеи-уахеитәи аҟыба-ӡыбақәа инархырҟьаны, гәамҵ-хамҵрақәакгьы аӡырлашәқәа реиԥш игәаҵан џьара рхы ҩыҵырхлоит, усҟан уи ацәаӷәара нап азыркны зымхы цәаӷәаӡамкәа изыцәкәамԥахаз, арашәара иалаганы зымхы абжеиҳара аҭырас изцәагаз, ажь аҭааразы аҵла акьышә-кьышәра иҩеины, зымҵәышә арҭәыха змаӡакәа албаара зықәшәаз, ма мҩахарак ақәларазы шықәсы-наҟьак аҽеибыҭара иаҿны, убри амҩа уаҵәы днықәлараны иахьа еиԥш зшьапы ԥҵәаз диеиԥшны ихы иԥхьаӡо далагоит. Уахынлатәи измыцәара инахҟьангьы, ҽынла, атамаҟамла еиԥш иԥшшәахәы ихыгга, ихлахаҵ гьежьуа, иблақәа акакаҷ рыҵашәо, лабҿабатәи аԥсҭазаара ахәылҟьа-ҿылҟьабыжьқәа аарлаҳәа иара иҟынӡа харантә иааҩуа рӷьыраҵәҟьа дшалагылоугьы, дара рааигәара дыҟаӡамкәа, ԥхьаҟа наскьа иҟоугьы далахәӡамкәа, аҵла иҿшәаз абӷьыц хәыҷ ҵеиџьума изҭашәо, мшынума изыхшәало, ӡиасума имҵазырсуа, ма ҩнык абарҵаҿы ԥҳәызбак лкалҭ ианшәалоу азымдыруа, иԥеиԥеиуа ажәҩан ишалоу еиԥш, абжьарахьшәа џьара длакҩакуа, дыбжьажьо даақәхоит… Лара Зина лакәзаргьы, дшааи-шааиуа, лхаҵа аханатә дшылзыҟаз еиԥш дыҟамшәа, лара лышҟа ихаз ибзиабаратә гәыкы-ҵәыкрақәа ҭагалан ааигәахацыԥхьаӡа зыԥшшәахәы зыԥсахуа иара убри аҵла абӷьыц еиԥш маҷ-маҷ ихыԥсаазшәа, зынӡа илбахьоу иакәӡамкәа, ӷәӷәала иҽеиҭеикызшәа, уимоу, ахәыҷқәаҵәҟьагьы иара дшынеибакәу дызтәызтәыз, иахьеи-уахеи ихы нарылҳәҳәо дызлоу ақьаадқәеи, ашәҟәқәеи, агазеҭқәеи, ажурналқәеи, аҩыга каламқәеи, акарандашьқәеи, аҷабгақәеи, ақьаад ԥҟага амыркатылқәеи, аҵәаӷәа аныхга арезинка хәыҷқәеи уҳәа канцелиартә сса-мыссақәас иҟоу зегьы идмырбошәа, шьоукы-шьоукы рхәыҷқәа ишырхылаԥшуа дырхыламԥшуашәа, иахьынӡахәҭоу игәцареимкуашәа, рҵара-рааӡара, иршәырҵо-ирхарҵо, ирфо-иржәуа рацәак усс имамшәа, ибла ишабо, ишеиликаауагьы урҭқәа зегьы рыгижьуашәа, иага агәра лгарц лҭахымзаргьы, лгәы иаалнаҭалоит. Зны-зынла иналымҩатәынгьы, илҭахы-илҭахым, акагь злаӡам азы Хьымкәараса днаиамхақәгәамҵлоит: ишәҟәқәеи ижурналқәеи иахьырҭыԥу иқәимҵазшәа, иқьаадқәа иахьакәым икеиԥсазшәа, астолқәыршә иҩыга калам иаирҟьашьызшәа, аԥенџьыр аҿы аԥардақәа дшынарыха-аарыхоз иԥижәжәазшәа, ма иахьакыз иамиршәазшәа, уимоу, имаҭәақәаҵәҟьа анишәихлак харабӷьара икаижьуашәа, лхала ахәыҷқәеи лареи еизныжьны иара аҵарахьы даныҟаз аахыс илбахьоу, иахьагьы дызҵоу аџьабаа зынӡа усс имамшәа… Уи аҿгьы даанымгылакәа, Хьымкәараса амалахазгьы иеиԥшӡам (еснагь ашәҟәқәа зхы рынкылам, ақьаадқәа ирылатәам) даҽаӡәы диццар, лқәыԥшраан зны дшаҿыз еиԥш, даҟәымҵӡакәа, аҩнаҭаҿы ажәеинраалақәа зыҩуа ҳәа иҟаӡоугьы лара лакәзар, лыԥсҭазаара шыҟалашаз ҳәа дазхәыцуа, лхы-лыхшыҩ аҿы, гәхьаагараҵас, илзымдырӡо, ахаан илымбаӡац даҽа хаҵак исахьа аҭыхра далагоит (заҟа дацәыԥхашьозеи, нас, заҟа лхы-лгәы ахнаршәозеи абас ԥхамшьарала Хьымкәараса «дахьламхаԥсахыз»!), аха уи шьҭа акымзарак илыхәом, баша лхы лыркароит…
Иара Хьымкәараса иакәзаргьы, Зина раԥхьаӡа данибаз, ашьҭахь рыԥсҭазаара анеиларҵа дшиҿыгәҳәаауаз, дахьцалак, дахьнеилак лыԥсыԥ ԥха иныруа, лыбжьыхаа илымҳа иҭаҩуа, зегь рыла дшеилылкаауаз еиԥш иахьа деилылымкаауашәа, иԥсы  нахҭынҵо дызҿу аус агәрагара лцәыӡызшәа, уимоу, баша мшгарак еиԥш дахәаԥушашәа, иара  иамоу ауаҩытәыҩсатә ҵак дуӡӡа аасҭа хашәалахә цыршәшәа-ԥыршәшәақәак аанашьҭуазар еиҳа еиӷьалшьошәа, иара убри лгәы иахьынӡаҭахыу илымазар, лхәыҷқәеи лареи неизныжьны, иара аганахь днаскьаргьы цәгьа илымбошәа, иԥс иахылҵыз ихәыҷқәеи иареи уажәнатәгьы еиҿалыргыларц лҭахыушәа, абар-абар, раб дырзеилымкаауа иалагарц егьрыгымшәа, абас, ихаҭа дышрыцәшәогьы, имԥан иқәижьларц шиҭахымгьы, хәыцра бааԥсқәак игәахы ҿыркаауа иалагоит… Абарҭқәа раан иаргьы, иҭахы-иҭахым, инаимҩатәны, акагь злаӡам азы, Зина дналамхақәгәамҵлоит: иҩымҭақәа зныз қьаадқәак усс имкыкәа иԥжәаны икалыжьызшәа, ма аҩымсаг иалыргазшәа, нахьхьи ақыҭан зхала иқәхаз иан ачымазаҩ лахь лассы-лассы дахьзымцо лара илхароушәа, иҳәатәы ицналмыгӡошәа, бжам-ҽам иаанхаз ирҿиамҭақәа, ԥхьаҟа дзыхьӡарц иҭахны дызхьымӡо уҳәа, лара диԥышькламҳәыр (ус еиԥш абаҟалеи аха), хымԥада иҵегьгь еиҳау акаҿы икылигарызшәа… Уи аҿгьы даанымгылакәа, Зина лакәымкәа даҽаӡә дааигар иԥсҭазаара шыҟалашаз дазхәыцуа, хаҭала иидыруа, ма бзанҵыкгьы иимбац «алакҭа хаақәа» аӡәи-аӡәи неиҿырԥшуа, гәхьаагараҵас, ихы-ихшыҩ аҿы зегь рыла рӷьажәҩара изызушаз даҽа ԥҳәыс еиҭаҳәатәык лсахьа аҭыхра далагоит, аха уи шьҭа акымзаракгьы ишимыхәо идыруеит, баша ихы иркароит…
Хаҵеи-ԥҳәыси маӡа-аргама ицәырҟьа-цәырасуа инарыбжьалало абри агәынамӡара хьшәашәа, ҵаны, ахәыҷқәа рахьгьы иҽеим анырра ҟанаҵома уҳәо шәарҭак ацәырҵра иналагарц ишыҟоу акәымкәа, игәиҽанӡамкәа, жәҩалбаашарак, аԥҭақәа иргәылҷҷаз мацәысҵас инаизеимҟьа-неизеимҟьаны, аҷыҷмаса еиԥш уажәраанӡа ԥсгаха изымҭо дызкыз аҟыба-ӡыба сса-мыссақәа зегьы мҵи-кәыбри реиԥш наҟ инаиԥырцаны, адунеи аҿы здаҟаӡам насыԥ лашарак амҵәыжәҩақәа днарыҵакны, шьауардынҵас ҵәаҩнҵәыҟа дама идәықәлоит. Иахьынтәааз, ишааз, идызгалаз, излаилшаз ихаҭагьы цқьа изымдыруа, рҿиаратә гәацԥыҳәара дуӡӡак изцәырҵуеит. Усҟан уи ганкахьалагьы шәынтә акаҭа иалашәахьоу, уажә шәи акынтә зыԥсы ацәызгаз ача хәҷы акыр деиԥшуп. Игәы ҭаӡыӡо, дкара-ԥсараха, аха насыԥ ду има, иԥсы зхаҵаны адәы иқәиҵаз иҩымҭақәа (жәеинраалоума, иажәабжьума), аккараҿы раԥхьаӡатәи ааԥын шәҭқәа зыҟәшәаз аӡӷаб хәыҷ дшымгәырӷьара игәы  ҭдыргәырӷьаауа, иԥыло, иаҩсуа, дызусҭазаалак аӡә даанмыжькәа ишаны ириҭарц иҭахны, икәа иҭаҳәҳәа има днеиуеит…
Лара Зина лакәзаргьы, лхаҭа лхы ааџьалшьартә абзиара ду ашҟа деиҭашәаны, ԥсаатәк аҵла ацәқәан ихнахыз аҵара ԥшқақәа рахь иамоу абзиабара лашә еиԥш анра-ахшаратә бзиабара мацара дамырлашәыкәа, лхаҵа данқәыԥшӡаз аахыс иԥсы зқәиҵо, аӡахәааӡаҩ иеиԥш дкәыкәыцыкәуа иахьеи-уахеи дызҿу, ҭынч дызмыртәо-дызмыргыло иус аҵакы ахьынӡадуу еилылкаауа, анык леиԥш, еҳәшьа гәакьак леиԥш, лхатә ԥсҭазаара аҵкысгьы иара игәабзиара, иара иԥсҭазаара дахӡыӡо, џьара акалагьы лгәаҵанӡа дрыцҳалшьо, цәанырра џьашьахәык, ааԥынтәи аҟәандара ҩаԥхьа здац-ԥашә арҵысыз агәилшәҭ еиԥш, иҿыцҳҳараӡа лгәаҿы ахы ҩыҵнахуеит. Абри аамҭазы рхәыҷқәеи дареи уажәраанӡа залымдарак иахҟьаны еиҟәгазшәа, еибамбеижьҭеигьы оума зегьы ҵуашәа, ҭаацәаныла еизгәыкуа, уимоу,  ԥшасра ӷәӷәак иацәынхаз реиԥш, рылаӷырӡқәа аауама уҳәо, уаанӡатәи ргәнибархара маҷ-саҷқәа ранеибажьуа, ауаҩ иаҿа иану аҳамҭақәа зегь реиҳа аԥсҭазаара ду анарха азҭо, уи маха-маха еиҿымшәшәартә еидкылан изкыу, еиҭаҳәашьакгьы змаӡам ҟәандара ссирӡак нарыбжьалоит, лашарак меицакуа, лада-ҩадантә иххаӡа инарыбжьаҷҷа-нарыбжьаҷҷоит…


* * *
Абарҭ реиԥшқәа раан Уаҳаид имаҳә ихы-игәы алаҟа, деилыхха-еилыхха, уажәраанӡа игыз мыч дук ида-ишьа иҭахәмаруа, абри адунеи ақәзаара еиҳау насыԥ ду ауаҩы изы ишыҟам, иҟаларангьы ишыҟам мыцхәы ибартә-иаҳартә ицәа ианыруа, гәыла-ԥсыла еиликаауа, иара ауаҩ идагьы, иааикәыршан иибо зегьы аԥсҭазаара иаҭахыу шракәу, уи азы шьоук Анцәа ишишаз, шьоукгьы иара ауаҩ ихаҭа ишаԥиҵаз, иҵегьгьы уаҩ иимбац аҿыцқәагьы иӡбараны дшыҟоу (ихала ихы ҭаимырхар), Циалковски ииҳәаз шҵабыргыхаҭоу, Адгьыл ауаҩытәыҩса изы гарак ишаҩызоу, уи зынмзар-зны хымԥада «игара-ҟәҟәақәа» нкаԥсаны дышгарҵуа, ажәҩан ҵаулаӡа мҩас ишьҭыхны, даҽа дунеиқәак рахь дышцо, абар-абар, уи анагӡаразы рацәакгьы аамҭа шнымхаз, иара дызхаану Гагарин хьыӡкамшәа раԥхьаӡатәи иԥырра инаркны, иахьа акосмос сааҭла акәымкәа, мызла иԥыруа иалоу асовет фырхацәа, асовет космонавтцәа гәымшәақәа уи азы аргамаду шаҳаҭра шыруа… Абас еиԥш иҟоу азҵаара дуӡӡақәа ауаатәыҩса ықәзхыша бааԥсык ахь икылымсыртә, аҳаҳаи машәыр бааԥсык ҟамлакәа рыӡбараҿгьы хәыҷи-дуи адунеи зегьы шалахәу (шьоук уи зынӡагьы ргәы азымҩаӡо), иара Хьымкәарасагьы убарҭ дышреиуоу, зхыи зхатә ҭаацәареи рнаҩс уаҳа гәҭыхак ҟазымҵо диеиԥшымкәагьы, абас адунеи зегьы ихы-ихшыҩ иҭакӡаны алахьынҵа дазхәыцыртә дахьыҟоу, иԥсадгьыл ду аҿаԥхьа, еишьцәахаз уи аҵеицәа, уи ажәларқәа зегь рҿаԥхьа, ауаатәыҩса зегьы рҿаԥхьа хаҭала иаргьы иҭакԥхықәра шдуу ккаӡа ибо, дзықәгылоу адгьыл «уԥры-уԥры, уара ууаҩуп!» ҳәа иҵасуа, анап џаџа дуқәа дрықәыргыла ҩаԥхьа ажәҩан еишьыл ҵаула дуӡӡа ашҟа дышьҭнахуеит…
Абас ауаҩы дуаҩытәыҩсан дҟазҵо агәалаҟазаара џьашьахә има, ҷыдала амаҵура дахьалоу аҿгьы аусуразы мыцхәы ихы-игәы еицҳауа, аидеиа дуқәа ԥхьаҟа иԥхьо, аԥсҭазаара аԥсыԥ ԥхакәакәараӡа иҿасуа, ԥшаҟәандаҵас ахәхәаҳәа ладеи-ҩадеи индо, имаӷра-икәа иҭахәмаруа, ихы-иҿы иқәгәыбзыӷуа днеины иҭыԥ аҿы данынатәалак, зҭуан мыцхәы иҳаракыу, зԥенџьырқәа мыцхәы идуу уи ауада ҭбаа-ҭыцә аҿы аус ицызуа егьырҭ ахҩык агазеҭ адаҟьақәа рырҭәразы хыма-ԥсыма зыҩра иаҿу астатиақәеи аинформациақәеи уажәы-уажә иаарҟәаҵны, –  «ас уаҩ дахәом, ас хар змам ак злаԥуҵарызеи» ҳәа (шәҟәыҩҩцәоуп даргьы) аидашшылара иналагоит. Хьымкәараса акыраамҭа рылаҿиҭуам, аха аԥенџьыр аларҭа иадхалаз амҵ цәиаҵа ду еиԥш рыбжь илымҳа ҵнахуа ианалагалак, икалам наҟ инықәыршәны даақәыԥсычҳауеит, уажәраанӡа дзымҽхакны дызмаз агәалаҟазаара ссир маҷ-маҷ ахьшәашәара аҽыназнакуеит, «ишәҳәо иашазар ҟалап, аха ишԥаҟаҳҵари?» ҳәагьы, изырҳәаз изымдырӡо, ҿааиҭуеит, зназы ҩымҭа ҿыцқәак ицааины ишиҩыз рыӡбахә цәырымгаӡакәа (урҭ рыӡбахә цәыригаргьы, – ишԥаа, аҿыц уҩну! Уанбахьӡеи, ианбоуҩи? –  ҳәа иҩаҵибырҟьан иааикәшоит, иакәым ак ҟаиҵазшәа, ибзиацәамхандаз ҳәа ргәы иаанаго). «Арҿиара знапы  алакыу, – иҳәоит уиаамҭазы урҭ руаӡәк, илахь акыр иааиқәҵаны, – зынӡа даҽа уск даҿымзароуп, ихы дақәиҭзароуп, Толстои иеиԥш, убри мацара даҿызароуп, иаҳзыгәаӷьуам акәымзар, дасу ҳазлыҵыз ақыҭақәа рахь ҳцаны ҳазнымхари, иалаҳхуеи зшыкь бжьы ҳхы агаз абри ақалақь, усгьы ҳцо-ҳаауа уахь ҳабжьоупеи, ԥсреи-бзареи ҳрыгымхаӡо… Еҳ анаџьалбеит, изеиԥш қыҭоузеи сара сқыҭа, Иаснаиа Полианагьы иеиԥшым!..» «Уахь шьҭа  ҳахьушьҭуа егьыҟам, аха, – ҳәа уи инаимидоит егьырҭ руаӡәкгьы, – абра ҳахьыҟоу хыхәашьас иҟаҳҵарызеи? Мамзар, уқәҵны уцап, аха уаҟагьы сышәҟәҩҩуп ҳәа ушьамхы еиқәыршә ашәшьыраҿы узтәаӡом, уқыҭаҿы ҟыба-ӡыбас иҟоу зегьы уаргьы ухы рылаурхәыр акәхоит, мамзар уаҩыс урымԥхьаӡо иалагоит, дызусҭада, ишсоуҳәара, уаҟа уара узҿу еилызкаауа?..»
Дара абас, иӷьазкырц егьрыгмхо, рыхқәа еибаршы еицәажәонаҵы, Хьымкәараса ҿымҭ-ԥсымшьа аӡәаӡәала рхырҿқәа еимдо дрыхәаԥшуеит, ихы иааџьимшьаратәгьы гәаӷк даашьҭнахуеит, аха мчыла ихәаҽуеит. Аиашазгьы, дара абри еибызҳәо, абар, аамҭа шаҟа шәҭахыу ҳәа рхы иақәиҭтәӡаны инага инаурҭар, ирзыҟаҵаша аӡәгьы далацәажәаӡом, аамҭоуп зегь зықәрыжьуа, абаҩхатәра ҳәа ак шыҟоу аӡбахә амалахазгьы аӡәы иҿаиршәуам, уи азы лакҩакрак ыҟаӡамшәа… Убри аҟнытә, Хьымкәараса зны-зынла акгьы мҳәо дыштәоу акәымкәа: –  Уи бзиоуп, аха баша ҳхы ҳжьозар? –  ҳәа ҿааиҭлоит, ҵаны, иац-жәациижьҭеи ихаҭа агәырӷьара дуӡӡа изҭаз иҩымҭа ҿыцқәагьы уажәы игәы аарызмаҷханы. «Ишԥаа?» - рҳәоит дара, ирзеилымкаазшәа. «Ишԥаа шәымбои, ҳашәҟәыҩҩцәамзар зынӡагьы?.. Ашәҟәыҩҩ иаша иага аамҭа имамзаргьы, иага иҭагылазаашьа маншәаламзаргьы, хәарҭара злоу џьара ак имҩыр ауӡом». Уи алаҿырҭӡом. Уаҳагьы ажәа «еимамкыкәа», нхыҵ-аахыҵ ачаиҿыхра иаҿу аҳәсақәа реиԥш, дасу рус иналагоит. Хьымкәараса ҩаԥхьа иԥсы аарзеибакуеит, избанзар, идыруеит арҭ зыӡбахә рымоу аасҭа аӡәи-аӡәи еибамдырӡакәа, дасу «ихатә ԥышәа» ихы иархәаны, абарҭқәа рганахьала дара акырӡа ирышьашәалоу рредактор иҵжаара ишаҿу, цгәи-ҳәынаԥи реиԥш, дара-дара шеизышәарыцо, иҭыԥ ишашьҭоу, уи акгьы анырзалымхгьы, аредакциа анҭыҵҟа ишыԥшуа, шәақьк аҵа  блеихмырсыӷь ишеицкылԥшуа рзымдырӡо, «цәҟьарақәак» ишрызкылԥшуа, иара Хьымкәараса ихаҭагьы убарҭ «рыпланқәа» рҿы акала дырԥырхагоушәагьы шырбахуа, рхахәы зыршлазгьы уи шакәу…
«Мцуп зегьы» ҳәа, гәаныла инапы дызхатәоу астол инықәкшаны, дҩагылоит абарҭқәа раан Хьымкәараса, уаҳагьы аредакциа ауадақәа иҽрыҩнамырхакәа, командировка ҳасабла, Аԥсны ахы-аҵыхәа еимдо ақыҭақәа дрылоуп…


* * *
Амала, ус иага иҟазаргьы, егьырҭ изҳәо идзырҳәалакгьы, Хьымкәараса, илшахьоу зынӡагьы имаҷымзаргьы, хар змам џьара ак аԥиҵарц илшон, иахьагьы илшоит, аха аԥсҭазаара иацу абарҭ акәама-ҵамақәа зны-зынла хаала-мчыла ак рымпыҵикәкәаауазаргьы, иаахҵәаны, иара ишиҭахыу еиԥш ддырманшәалом. Шәҟәы хәыҷқәак ҭижьит, ԥыҭ-чыҭқәак иахьагьы  ашықәси-ашықәси рыбжьара рҭыжьра даҿуп, аха уи акраанагома, еиҳа ихадоу ҟаҵамкәа иаанхозар?.. Абар, шьҭа шықәс ҩынҩажәа рахь днеиуеит. Заҟа шықәса ниҵи Лермонтов, заҟа шықәса ихыҵуази Пушкин Дантес данишьуаз? Иниҵызеи ҳара ҳ-Иуа?.. «Ладеи-ҩадеи зегьы  уҽырхьыкӡаны, ҭакәажәи ҭаҳмадеи (иага ҟәыӷара рыгымзаргьы) ирҳәо зегьы уацныҟәаны, дарбанзаалак аӡәы игәы нмырхакәа, ажәытә ҵауларахьтә иаауа ҳҵасқәа зегь уҽырхьыкӡаны, арҿиамҭа бзиақәа аԥуҵарц уҭахыуп, иулшарыма абри, умч ақәхарыма, ианбанӡаузнагари абас, угәабзиара иуҵанамкыкәа?» – ихы дацәажәалоит Уаҳаид имаҳә. Аха аҽахгашьа дақәшәаӡом, мыцхәы дуаҩ гәшаҭоуп, уи анаҩс аԥсҭазаара зынӡа аганахь уацәгыларгьы иубаран иҟахыузеи? Зны ихы-игәы ақәмаҷуп Хьымкәараса, аха даҽазных, ишьа-ида еиларшуа мцак иҵалоит, илымшашагьы илшарашәа инарбоит, убарҭқәа раан «шәаангыл, иҟалозар, шәаангыл, сшәыҳәоит, иаасашәраӡа, исылшалак жәбап» ҳәа игәы иҭиҳәаауеит, шәаагыл ҳәа дызҿу ихаҭагьы ҽеила иызмдырӡо. (Ҵаны, аамҭа акәзар ихыццакуа?..). Хар имамкәагьы иус нап наиркыхуеит, аха дырҩегьых акы днахнагахуеит, нас ишшыз ирзымӡрыжәыз аиха еиԥш, игәаҿы иҿыхаз ацәаныррақәа нҿыцәаа ицоит, ҿыц рырҿыхара мариамкәа. Ус «дшабо» данықәхалак, ажурнал ҿыцқәа, ма аҩеижьцәа аазхыҩхьоу жәытә шәҟәқәак ирну тәым ҩымҭақәак рыԥхьара иҽазикуеит. Урҭ рахьтә џьара ак анигәаԥхалак, ихаҭа иҩызшәа ибоит, игәы алаиҟычуеит. Ус-ус, аашьаракгьы, акәытҵара иазкылԥшуа абгахәҷы еиԥш, маӡа еиҩаӡо аҿаанахоит. Ԥаса данахнагалак шаҟа игәы инархьуаз аҟара уажә игәы инамырхьуашәа дҟалоит. Игәы инархь акәым, хәыҷык деигәырӷьо даламгазааитишь?.. «Сахнагеит», «аамҭа смоуит», – аҽыҵга аҭаацәа ирыхәоит ҳәа, арҭ ажәақәа цәгьамшәа ибо, даҽа ҵакык аарымхәазааитишь? Абар иара абыржәгьы, имаҳәыла Бақьҟанҟа ҳцап аниҳәа, азныказы мап икуашәа иузаргьы, џьара игәы аҵаҟны уи еиҳагьы дамеигәырӷьаӡеи, иашоуп, уахь Бақьҟанҟа, дымцеижьҭеи кырҵуеит, ибарц иҭахымкәа дыҟаӡам, аха?.. Шарԥазӡа дгыланы дзыдтәалаз, иҩымҭа ҿыц дахьахнаго еиҳагьы еиӷьишьозар?
– Ҳцап нас, мамзар Кәынта хҭынҟьак сиҭахуеит, насгьы, ҳаргьы ҳамҩеиижьҭеи оума ҵуеит, – иҳәоит Хьымкәараса, игәы анхьаԥссақәа.
– Ҳамцои, аха ҳнапқәа ҭацәны ҳазцом, ҳахьнеиуа агәылацәагьы сырцәыԥхашьоит, - ахәхәаҳәа даақәыԥсычҳауеит Зина.
– Ишыбцәыхьанҭоу здыруеит, аха бнеины даҽа ԥыҭк рымх, нас ирысҭап, - иҳәоит Хьымкәараса, дахьнеиша аӡбахә мҳәаӡакәа –  избанзар, уи лара усгьы илдыруеит: акәац комбинат аҿы аус зуа, Дионагьес захьӡу гәыла бзиак ара дрымагәышьоуп, убри ихьӡ иахаршалоу геск афымца шагымхо еиԥш, иагарааны иага рҳәаргьы мап ахымҳәаакәа ириҭоит, иара дыҟамзаргьы иԥҳәыс Ԥарԥале лхатә «сеиф» аартны иааҭылгоит. Хьымкәараса зны-зынла Зина убри акәац ԥҟаҩы иԥҳәыс дламхаҵашьыцырҳәагьы дацәшәалоит…
Зина жәа-мҳәаӡакәа, уаанӡа ларгьы лгәы иҭалкхьазшәа, уахь лҿыналхоит. Хьрыԥс хәыҷи Гәындеи ари анырбалак, шьҭа хьаҳәа-ԥаҳәада ақыҭахь ишцаҵәҟьо дырны, еиҳагьы агәырӷьара иалагоит, кьац рзеибауа, еихәлаччо. Дәык аҿы ршьапы неиҵыхны имыхәмарижьҭеи иҵуазеи. Иҵуазеи акәым, ус еиԥш иҟоу шҭа ҭбаа-ҭыцәк аҿы зныкыр рызхара ихәмархьоумашь?
Зина зны ақалақь агәҭахь дцаны лани лаби рзы хәҷы-мыҷқәак аалхәоит (уажәы-уажәы илзынхаз лԥарақәа днарыхәаԥшуа). Амҩа анықәларада ак рыгымкәа рҽеибырҭоит, аха Зоиа ҩаԥхьа аҭел дасхны, уаҵәынӡа ҳазцаӡом анылҳәалак, даргьы рҽааныркылоит…
Иахьала шьҭа уаҳа акгьы инапы шизамыркуа дырны, Хьымкәараса истол иқәԥсоу ашәҟәқәа днарылаԥшны, имшынҵақәа зниҩылало атетрад ҟьаҟьа ду аарылихуеит. Ауҭраҿ иалдоу аҭҳәаақәа роуп араҟа иану ианҵамҭақәа зеиԥшроугьы, цәаҳәақәак рҿы ажәла лаҵазар, ииаҵәҟаҟараӡагьы иаахьазар, егьырҭ жәпак кьыс рымаӡамкәа иҭыкка иҟоуп, урҭ рнаҩс ҵиаақәак қашәқашәозар, дырҩегьых анаҩстәиқәа ҭацәыхуп… Заҟагьы арахь дааскьацәаны далагазеи, аха усгьы шаҟа ицәыбжьахазеи, мышк аҩнуҵҟала имҩаԥысыз хҭысқәак ҩны, хра ҿҟьарак еиԥш, иахьааҿахиҵәази анаҩстәиқәа ахьаниҵази рыбжьара ҵа змаӡам тымитыша ҵаула лашьцак ыҟоушәагьы игәы иааинаҭоит. Аки-аки рыбжьара уаҳа иԥсҭазаараҿ уаҩ игәникылаша хҭыск мҩаԥымсызар, иараби, иараби, закә рыцҳароузеи! Аха, мап, усҵәҟьа иҟам, иԥсҭазаараҿ еиԥш, иара ихы-игәы, иԥсаҿгьы хҭысқәак анымҩаԥымсуа маҷуп. Дзыхьӡаз, ицәыбжьахаз уҳәа, шьҭа ахаан еидкылашьак, еиԥшьышьак змам амшқәа днархысын (уиижьҭеигьы цәаҳәак анимҵаӡацзаап, маҷк дагьынацәшәоит иара абри имшынҵа: ибжьамыжь иуҩуазар, иара аҟара иузырбо егьыҟамзаап угәы нзырхази, угәы ҟазҵази рахьтә еиҳа ирацәоу, еиҳа имаҷу, иуцәымӷуи иуцәымӷыми, узыхьӡази узхьымӡази… Ҩаԥхьа абарҭқәа данынарызхәыцқәа, наҟ зынӡа саҟәыҵып, иԥыжәжәангьы икасԥсап ҳәа инақәикуеит, аха изыгәаӷьуам), мызк аԥхьа ианиҵаз ацәаҳәақәа илаԥш нархигоит, нас, анаҩс, иҭацәны иҟаз амза алахаирҭәаарц иҭахызшәа, инациҵоит:
«Уаҵә ҳхәыҷқәеи ҳареи (Хьрыԥси Гәындеи) ҭаацәаныла Бақьҟанҟа Зина лани лаби рахь ҳцоит, рацәак  ҳаанхом, сшааилак, жәаха сҩызак исҭаз снапылаҩыра ҿыц имхны, уи исеиҳәо игәаанагарақәеи (уи ауаҩ ихшыҩ, еилкаара, ицәаныррақәа даара рыгәра згоит сара) егьырҭ аӡәык-ҩыџьак изсырбахьоу исабжьыргақәази снарызхәыцны, акыр аџьабаа шадызбалахьоугьы, иазмырхакәа, дырҩегьых аус азызуеит, ишысгәаԥхо исзыҟаҵар, акьыԥхьразын ажурнал иадзгалоит, ма ашәҟәыҩҩцәа Реидгылаҿы сырзаԥхьоит. Убри ала иагьхсыркәшап сынтәатәи ашықәс, ҽаантәи –  ҽаанԥшӡала ҳахьӡароуп…»
Абри нанҵаны, амза, ашықәс уҳәа наҵаиҩуеит, нас днеины ашә уахьааҩнало арыӷьарахьтәи аган аҿы икнаҳау арадио-репродуктор хәыҷы «алымҳа» ааирҵәиуеит, акаҩҳәагьы иааҭыҩуеит иара мыцхә бзиа иибо аԥсуа жәытә ашәақәа иреиуоу «Озбақь». Дааины, инапқәа ихы инаҵаҵаны, адиван днықәиоит, иагьааигәалашәоит раԥхьаӡа акәны рқыҭан арадио анҩарга, аусҳәарҭа аԥхьа агәашь ҳарак ду хыхь аҩаӡараҿы иадкнаҳалаз арепродуктор иҭыҩны, аԥша аҵас-аҵасуа, хрыжь-хрыжь, дара  ахьынхозынӡа абжьы шааҩлоз, бла иамбо дгьылк ахь игәы ихо, дхыцәӡа ахәы днықәгыланы уи азыӡырҩра бзиа ишибоз, иара убри, рахәыцк еиԥш дназхьынҳаланы, абрахь, ақалақь ахь имҩа зырхақәаз ируакыушәа. Усҟан, иқәыԥшраамҭа игәы арцых-цыхуа, дышьҭыхны ажәҩан ҳәыҳә ԥштәыла далазкуаз ахәы ԥшӡа дықәгыланы дазыӡырҩуазҭгьы, уажә дкара-ԥсараха, агәырцҭыԥ илакьакьо дзыҩнаиоу абри ауада хәыҷ ахьтә, абжь иахылҵуа ҩаԥхьа рахәыцк еиԥш дахьынҳаланы уахь дцарц иԥхьошәа…


XIV

Хьымкәараса, ласы-лассы ишихьло еиԥш, иахагьы цқьа дызмыцәеит, ашамҭазшәа илацәа анааихьишьгьы ԥхыӡла ус ибоит: зхы инаркны зшьапаҟынӡа маҭәеиқәаҵәала еилаҳәоу уаа цәгьақәак цәыӡк роуны иҿҟьаса иашьҭахушәа, убри згаз уара уоуп ҳәа Хьрыԥс хәыҷы дыркыхызшәа. Иара мамоу ҳәа дҿаа-ҿаауа дшыҳәҳәо днаганы, рыҩнашә аартны, ашә ашьаҭеи ашәвази рыбжьара инап хәыҷы  лывҵаҵаны (абри аиԥшгьы рҳәацәашьа уаҩытәыҩса ихы иҭашәахьоума), ашә маҷ-маҷ аркра иалагахуеит, зылаӷырӡ зыкәаашо, згәы ҭыҵны ицо асаби инацәкьарақәа шԥыҵәҵәо анибалак, ихьаа изхымгакәа, соушәыжь, са соуп шәцәыӡ згаз, иахьысҵәахыз шәсырбоит ҳәа дыҳәҳәахуеит, абригь  ааиҳәоит, аҟыԥ-сыԥҳәа ашә ааужьны, ақәыџьмақәа асыс ԥшқа мҵарс ианырго еиԥш, абнаршәыра рхы азырха, иҭрысӡаны  рҿынархахуеит. Уажәраанӡа амхалдыз дакызшәа дшьаҳаиҭӡа, иҟаиҵо дақәымшәо ҭыԥк аҿы дышгылаз, иахьынтәаанагаз изымдырӡо, алаӷәра иалшәан импыҵашәазшәа, иааимԥыхьашәаз ҳәызба  ҿыцеицеик еиларӷәӷәа икны, уаанӡа ахаан ихы иадимбалац гәаӷк иҩнуҵҟа еилашуа, дышзахәо деиханы урҭ дрышьҭалоит зымцахә дырцәарц иаҿу Хьымкәараса. Абри аамҭазы, «аа, нан, нан, срыцҳауп, машәырк шәылеибахып!» ҳәа ишьҭахьҟа иан лыбжьы ааиаҳахуеит, афырҭын ҩнасызшәа, наҟ-ааҟ иааимҟьаз ԥенџьырк ахьтәгьы арҵәаа-арҵәаа ҳәа Зина лыҳәҳәабжь наишьҭахх-наишьҭаххуеит…
Хьымкәараса игәалаҟазаара акыр ибжьнахуеит ари аԥхыӡгьы, ганкахьалагьы, хымчыбжьҟа ҵуеит иан лахь дзымцеижьҭеи, убри аҟнытә, хьаас ҳахьлымоу, ахәыҷқәа  лгәы иахьыҵхо акәхап саргьы абри аҩыза аԥхыӡ зызбаз ҳәа дназхәыцуеит, аха, издыруада, лгәамбзиара еицәахазар, аӡыҵәҟьа лзыржәуа длымамкәа дышьҭахазар?…
Абарҭқәа инарыхҟьангьы, Хьымкәараса иац аҟара иахьа Бақьҟанҟа амҩа ақәлара азнаказ игәы амыхәо дааҟалоит, аха шьҭа уи «ахыц» иқәгылоу ахәыҷқәагьы ируама, лара Зинагьы сызхылҵыз рыгәхьаа икым ҳәа лгәы иаанагар алшоит. «Ҳцап, ҳцап, – деиҭаназхәыцуеит уи, – ахәыҷқәа усгьы арҭ ажәамшк иоужьуп… саргьы ак збап, ак саҳап, уи сызҿу сҩымҭа иахәаргьы иудыруазеи… ди лахьгьы егьи асабшаҽны снабжьысып…» Иқьаадқәа иара ус уа астол ишықәу дҩагылоит.
Ирымаз ахәыҷы рышәҵаны дырҩегьых рҽааибырҭан, абар, уажә рхәыҷқәеи дареи амҩа иахьықәу. Автобус ала араионтә центр аҟынӡа иаауеит, уа адәыӷба станциа  ҟәыҟә хәыҷы аҿаԥхьа таксик ҳкуеит, рҳәан, ианрымԥыхьамшәа, хатә машьынак змаз (ԥарарҳаҩык), иахьцоз аӡбахә анырҳәа ишиамхацәгьахазгьы, дазаарган, иманы даауеит, - днакәараҵа-аакәараҵо, абнаҳәа еиԥш еиқәаҵәа-еиқәаҵәаӡа иҟоу ахаҳә дуқәа, аӡытҟәа зҭатәоу аҭыжаарақәа днархыкәша-аархыкәшо, ацәа иалашьшь, надаада амҩа иангылоу акамбашьқәа, ажәқәа, аҳәақәа днарывс-аарывсуа, аӡыҷҷақәа даарыруа, анышәгәал-ҩа аԥычхақәа зҭаԥсоу акалошажә еиԥш имашьына хәархәаруа…
– Арҭ ажәытә «Победақәа» макьана иӷәӷәазаап, - иҳәоит Хьымкәараса, акыр ианааскьалак.
– Ари иазаасцахьоу, убаашәт, даҽа машьыназар… – ҿааиҭуеит ашофер ҷкәынгьы, дшаԥсуоу иҵәахырц иҭахыушәа, маҷк дацәыԥхашьо, алымт иаган иҟоу амашьына аԥсҟы зны арыӷьарахь, зны арымарахь ҭынч-ҭынч иргьежьуа; ԥаҵеиқәаҵәак, уҭраарыхҩы ерман ҷкәынк иеиԥш, разын мацәаз ҟьаҟьак инацәа иаханы. – Ҵаара ԥхашьарам, шәарҭ зҿы шәцода арахь? –  дҵаауеит уи, уажәраанӡа ацәажәара  шизеиҵымхоз, шьҭа доунашьҭызшәа.
Хьымкәараса иабхәа ижәла иҳәоит.
– Зынӡа исҭахыу шьоук рҿы шәцозаапеи, – иҳәоит ашофер дԥышәырччо.
Зина уи цқьа днаихәаԥшуеит, аха дызусҭоу лгәалашәом. «Ус акәзар, хыхь ашҭаҟынӡа ҳашԥаҩеимгари», - лҳәоит гәаныла, ҩахьхьи, арҩаш ахықәаҿ ианҩеилак нахыс кыӡӷы бааԥсны инакәараҵа-аакәараҵо ихагалоу амҩа даныназхәлак, лыгәгьы еиҳа иааҭынчхоит, хазгьы лхәыҷқәеи лареи абрахь ласы-лассы иахьзымаауа абри амҩа бааԥс инахаралтәуеит.
Абар, шьҭа ақыҭа Доу иалсуеит, дук мырҵыкәа Бақьҟан аҳаблахь узлацо амҩаҿы инеиуеит. «Ма абас хәыҷык ҳааигәаны ҳанхозар, - ҩаԥхьа лгәы инҭылҳәаауеит Зина,– ари ҩахьхьынӡа ҳҩеиго дыҟоума, џьоушьҭ…» Арҩаш ахықәан инеит, ҵаны, дагьаангылоит амашьынаныҟәцаҩы.
– Ҳааит, - иҳәоит уи, имашьына зынӡа аусура иааҟәыхны рҭыҵра дазԥшуа.
– Ҳабаҟоу макьана, мҩабжара ҳмааиӡацтеи, – иҳәоит Хьымкәараса, дкәанызануа.
– Уаҳа ҳахышәымгозар, аранӡа  ҳагьаашәымгаӡандаз, – Зина маҷк даамхагәамҵуеит.
– Ҳаама, папа, ҳаама? –  аҭыҵра иахгәаҟуа иааҳәыҵәы-ҳәыҵәуеит ахәыҷқәа.
– Аиеи, «ҳааит», шәаангыли…
– Смашьына сеигӡом, аха изхалом, апакришкақәа цәҳәны иҟоуп, машәыр ҳахьуеит, - имашьына дырҩегьых аус ааируеит, шьҭахьҟа ақәгьежьаара иҽазырхио, ихы хырнааны, ашьҭахьтәи аларҭа дкылԥшны, уа икажьу ақдеиқәаҵәа дахәаԥшуа.
– Ҳҭыҵгәышьап нас, ишԥаҟаҳҵари, - раагаԥса наиҭаны иааҭыҵуеит. Ажәытә «Победа», зымҵәыжәҩақәа ылаԥыҵәҵәоу аҟәраан еиԥш, иҟәарҽаруа ихынҳәны аҿынанахоит.
– Дшаҿаҳамгалаз ауп, – иҳәоит Хьымкәараса, атыҩша былуашәа алҩа еиқәаҵәа зышькларч инеиуаз амашьына дахәаԥшуа.
Рхәыҷқәеи дареи, реидарақәа аашьҭыхны, зны хланҵы хаҳәла ичаԥаз алҩа ианыланы арҩаш ахықәан инеиуеит, абра ихыу амҿтәы цҳа ду (аџьыргәал еидҿаҳәала цәӷәыхаа-цәаӡа иалхыу) уаннықәслак ауп акаӡӷы бааԥсы уанаҿало.
Ҩнык иаҟароу ахаҳә дуқәа ирхыҽҽо, аҵахь џьара ацарҭа амоушәа, еилагьежь-еилахынҳәуа, аԥсҭа ҵаула иҭыҩры иаауеит арҩаш. Заҟантә Зина ари арҩаш дырхьоузеи, заҟантә лшьапқәа арбааӡахьоузеи, аҿықә аҿы даннеилак, аласба еиԥш иарбзахьази, заҟантәгьы дныҽԥынгыланы, лнап хәыҷқәа ргәаҩаны, ишәах-ԥсараха, икәеикәеиуа иҟаз аӡы гызмал лнацәкьарақәа ирыбжьыкәраа ицаанӡа дахьӡаны илжәхьази, заҟантәгьы лҩызцәа аӡӷабцәа хәыҷқәеи лареи ԥхьакырҭак аҿы, аӡеилаҩынтра иаҳа иахьмаҷыз, ахаз цқьа еиԥш ииаҵәа-хцәышааӡа иҭатәаз ӡыжьк ԥшааны, ақәасабқәа реиԥш иршәа-рҳауа, ашәҭ ылзымгац апытҟәыр еиԥш ихыҟаԥшьаа-хцәышааӡа иҟаз ргәыҳәԥ хәыҷқәа напыла иҵәахуа, иҭаланы рыҽдрыхьхьази. Заҟантәгьы рани раби ашкол ахьтә шәанаауа арҩаш аҿы шәгәы шәҽаныз, машәырк шәмыхьааит ҳәа рарҳәахьази…
Иаауеит иара мшаҽны ишаац, ҵыхәаԥҵәарак амаӡамкәа, иҟәашкакараӡа иҟоу ахаҳәқәа ӡааԥхо, ицәиаҵәа-хышкәакәааӡа. Азааигәаҵәҟьа шәаннеилак, аӡәи-аӡәи шәыбжьы еинымыҩуа, ашьҭыбжь цәгьоуп. Уажә иабаргәи, аԥхын, асырӡ анлеиуа ауп ицәыцәны иҟоу ақьақәа еиԥш зынӡа аҽанарыцәгьо, ахаҳә-мҿыхә еизыҳәҳәа, «аԥырцәқәа» еиларгыла, аҳауа ззымхо аԥсыӡ ӷлам еиԥш ацаҟьеи ацаҟьеи рыбжьара «ахы» кыдҟьо, иахьцара азымдыруа. Дара убарҭ еидырӷәӷәала изкыу ацаҟьақәа роуп иара иаагылазар ахьышьҭра амԥсахыртә имҩақәызҵо…
– Мҩабжара ҳанижьит, аха акгьы аурым, - иҳәоит Хьымкәараса, еиҳа иҽаарлахҿыхны, арҩаш инырны еиҳа ашыкь бжьы ахьмаҷу абахә ианнаҵагылалак. –  Бзиоуп, аха ҳамҩа ахы абахоу? –  ҳәагьы лафны иажәа иналаиҵоит.
Аиашазы, абра, абри абахә ҭакнаҳа ашьапаҿы уҩагыланы аҩада уҩаԥшыр, амалахазгьы ухаҿы иузаагом абарҭ абахәқәа рнаҩс наҟ аҩада шьоукы рыҩны-ргәара еиԥхаххаа, рхәышҭаарақәа шаҳә-шаҳәуа инхоит-инҵуеит ҳәа, ақыҭаҵәҟьа ҳалсит, наҟ ашьхарахь инхода, џьоушьҭ, мцхап, иҳәаргьы ауеит иззымдыруа. Аха ари абахә ашьапы уаннаваҵәилак, ҵәҩанҵәыҟа амҩа аҿаԥаҟны иҩагоуп, имариоу ак акәымзаргьы, шьапыла уцар шауа еиԥш, машьынала ухалартәгьы иҟоуп. Аа, шәымбои, Кәынта имашьынала ахыуҳәа дышҩеиз, ҵаны, уи машьына ҿыцуп, аха аҿыцгьы цқьа ирымбжьац амархәац ианеиӷьым ҟамлои…
«Есымша аӡәаӡәа ихьнырҳала дныҟәоит акәымзар, Кәынта ҳааимгози», - лымаҳә лгәы наизынхоит Зина, аха лхаҵа иахь илырзом. Хьрыԥс хәыҷи Гәындеи рнапқәа наҟ-ааҟ еибаркны, аӡарақәа реиԥш, ашьшьыҳәа ахаҳәршәыгә мҩа ршьапқәа наҿаркьакьо рҿыҩархеит. Ахәыҷқәа еиҳагьы еигәырӷьоит шьапыла ацара ахьрықәшәаз.
– Ауаҭахқәа  ҳрыҩнаҟәкхьеит, шьапыла ҳахьцо еиҳагьы еиӷьуп, – Зина дналызхьаԥшуеит Хьымкәараса, дԥышәырччо, ашьха ҳауа гәырҭәыла илбаадо.
Зинагьы еиҳа даалах-ҿыххоит, «уф гәышьа, уф шьыри» ҳәа еилыхха, ицқьакәакәараӡа иҟоу ашьха ҳауа «ӡыхьк» еиԥш днаҿыхәоит. Лара аус ахьылуа азауад алабораториеи ацехқәеи рҿы абри аҩыза аҳауа ҩназар ишԥакьаҭоз. Иара усгьы, ауаҩи аҳауа цқьеи реиқәшәара шԥауадаҩхеи?! Изеиԥшроузеи адунеи иқәу рыбжеиҳараҩык дара-дара рыбжьара илеи-ҩеиуа, илбаардо аҳауа?


* * *
Зина Хьымкәараса даниццоз, абри амҩалоуп дшылбааз. Дара аҩыџьагьы рхала бзиа еибабаны, дара рҩыџьагьы рхала еизыразны, рыԥсҭазаара еиларҵарц аҿҳәара анԥырҵәа, Зина илҭаххеит ақалақь аҿы лҩызаки лареи қьырала изыҩназ атәым ҩны, атәым уада ддәылҵны акәымкәа, дахьииз, дахьааӡаз, лхәыҷра ашықәсқәа зегьы ахьылхылгаз лаб иҩн гәакьа ддәылҵны дцарц. Иара ус акәмыз ишахәҭазгьы нас, – ари ус имариоу ак аума, ауаҩы лыҩнра даԥырҵны, лынасыԥ дахьыхәхәа наӡаӡа дашьҭалан данцо аамҭазы…
Ес-сабша дышҩеилацыз еиԥш, аҩныҟа дҩеит Зина уи ауахагьы. Мыцхәы длахҿыхын, мыцхәгьы лхәыцырҭақәа рацәан. «Бгәы бзиами, нан дбыкәахшоуп?» – уажәы-уажәы лыԥҳа длазҵаауан Мактина, џьара гәҩарақәак лгәы илнаҭозу. «Мамоу, ди, исбырхьуеи», – аҭак ҟалҵон лара, аԥырқьҳәа иналҿхысуаз амцабз ҵәахуа.
Зина, данцалак ашьҭахь лҭаацәа мшәарц азы, уаанӡагьы лымаӡақәа змалдалоз ргәыла ӡӷаб (Омахь иԥҳа, уи уажә лхаҭагьы ара дыҟаӡам, ианбатәиу хаҵа дцеижьҭеи) илалҳәоит, абасгьы-абасгьы, уаха аҩны сдәылҵуеит, сзыццогьы иӡбахә басҳәахьеит, дысҭахноуп сышиццо, гәхьаас сҟарымҵааит, ашьыжь аҩны бнеины сани саби исызраҳәа ҳәа. Аҽны жәантә рқәаҵа, рашҭа-ргәара, дахьыхәмарлоз аҭыԥқәа, дызқәылалоз аҵлақәа, лхәыҷы хәмаргақәа ахьыҟаз аҩны ауадақәа еимылдеит, жәантә лыблақәа рхылгеит. Уимоу, ахықә дықәгыланы акыраамҭа лбааҟа, ааигәанӡа аҵара ахьылҵоз, уажә зхыб хәылԥ-шәаԥшь иарлашоз, хылԥа кәамҟьаҵас зашҭа шкәакәаӡа иааԥшуаз рышкол дахәаԥшуан. Изакә цәаныррази, иараби, убасҟан илымаз, уи аҩыза ауаҩы знызаҵәык акәзаап иԥсҭазаараҿы ианиауа. Уажәы-уажә лахьеиқәрак зцыз агәырӷьа лаӷырӡ лыблақәа иаарыхгылон, аха уаҩы илырбомызт Зина. Уаҳаидгьы мыцхәы бзиа иибоз иԥҳаиҵбы «ани сзааги, баба», «бааишь, баба, аҳәарақәа ҭаҳцалап» ҳәа налаҳәо, цәалашәарак иоузшәа, иара усгьы ҷкәын дахьимамыз аҟнытә зны-зынла маҷк илеица-ҩеицалоз иԥҳа диԥырижьуамызт, иааигәара дыҟазарц иҭахын…
Ауха, лани лаби аныцәа, илымаз ахәыҷы аалышәҵаны, лчамадан хәыҷы аашьҭыхны, аҩны иҩнысны ицо ԥшаҟәандак еиԥш, ашьшьыҳәа рыҩны ашә аартны маӡала дындәылҵит Зина. Агәашә аԥхьа рҽыԥхьакны илзыԥшын ҷкәынаки ӡӷабки –  Хьымкәарасеи лареи еицырзеиԥшыз рҩызцәақәак. Ааԥын ҳауа мыцхәы иҟәандан, аҵх ацха-фҩы алхәхәа уԥынҵа иҭасуан, ибыбышӡа ишәҭны игылаз абҳәақәеи аԥша зҭачыз абырфын касышқәа реиԥш изаза-мазо аҵх иалубаауан, ладеи-ҩадеи иахьабалак аԥшырҭҟәацқәа реиԥш аӡыркәиқәа неилыс-ааилысуан. Руакгьы Зина иахьагьы илхамышҭыцкәа илгәалашәоит, дахьцо илыццарц аҭахызшәа, дышнеиуаз ахызаҵә еиԥш икаууа аҽыналгәыднаршәлоит, алашара хәыҷ акуа-ицәо, иакуа-ицәо… Ҿыки-бзыки ирызҳәом аԥсабара шссирыз…
Абыржә арҩаш ахықәан изҵагылаз абахә ду аҵаҟа, машьына хәыҷык дҭатәаны дыԥшын Хьымкәараса. Ахаан уажәада уи арахь дмаацызт. Арҩаш абжьы, нас аԥшаҟәандеи аԥша-хьшәашәеи еилаӡҩаны изыҭҟьа иаауаз аԥсҭа лашьца, абахәқәа рҿымҭра, аҩада хараӡа жәҩан ҵауларахьтә аеҵәақәа рыблақәа ҭкәи-ҭкәиӡа рааԥшышьа, арахь иара дызлаз абзиабара рҩашьыга уҳәа, уи аҩыза ааԥын ҵхы дунеихаан уаҳа иԥсҭазаараҿы изыҟамлозаап. Усҟан ус шакәыз абеидыруаз, иабеидихәыцлоз акәымзар…
Уи аахыс ицеит акыр шықәса, ицеит, адәныҟала иҭынчшәа убозаргьы, ҩнуҵҟала абри арҩаш аиԥш еилаҩынтуа, иқәԥа-қәсуа, ахаҳә дуқәа инархыкәша-аархыкәшо, зны иӷӷараны, зны аԥаҩқәа ирыбжьамӡо ихышхыҵәаны, зны ахьышьҭра ԥсахуа, зны еиҭашьҭрақәлахуа. Усҟан алаҳәахӡ еиԥш еиқәаҵәаӡа иҟаз Хьымкәараса ихахәы, даниуаз ицииз Ани ихахәы шьыҵәра шкәакәа уаҩ илаԥш амаахо иаҵәахырц аҭахыушәа, уажә акырџьара иара абри арҩаш аԥшшәахәы аанахәахьеит, ишнеи-шнеиуа зынӡагьы уи инеиԥшхозар акәхап, лара Зина гәкы-еинаала лакәзаргьы, ашәиаҟ ԥсыӡқәа реиԥш ицыр-цыруа џьара-џьара лхахәы иналубаауеит уи арҩаш ԥшшәахәы ҟадыџь…
Ицоит, ицоит арҩаш, ҵыхәаԥҵәара амаӡамкәа. Ицоит, ицоит арҩаш абжьы меицакӡо, ахаҳә дуқәа ирхыҽҽо, абахәқәа инарыҵаҵәо, ацаҟьақәа инарыбжьаҵәи-аарыбжьаҵәиуа, аԥырцәқәа ргыланы, иццакы-ццакуа. Инызкылода? УИ ахықәан иагаҩ еиԥылап, иагаҩ еиԥырҵып, иагаҩ рхы иалаԥшып, адәы изықәу, изшаз изишаз иазҵаап, иара ахықәан аамҭа мыцхәы ианырнырлак, иагаҩы ихьааргап абас арҩаш ахьыццакцәо, ҵыхәаԥҵәара амамзаргьы, иннажьуа маҷымзаргьы, наунагӡа иаццо, илиаҳәахаа иаго ахьмаҷым азыҳәан…
Уиижьҭеи ицеит ашықәсқәа, циеит анхьаԥш-аахьаԥшха рмаӡаӡакәа, ианцаз, ишцаз цқьа ирызгәамҭаӡакәа. Зинеи Хьымкәарасеи рыԥҳа хәыҷы Гәында жәеиза шықәса лхыҵуеит, рыҷкәын Хьрыԥс хәыҷы жә-шықәса дрықәуп. Гәында хәыҷы, ишшәаҳҳәахьоу еиԥш, лара Зина лхаҭа-ԥсаҭа, благәеиқәаҵәак дыҵәрышкәаӡа, даныччо мыцхәы дгәыкны, аҷкәын еиҳа иаб иоуп дзеиԥшу, уигьы благәеиқәаҵәак, иԥынҵа, илахь, ихахәда артәашьа, ицәажәашьа, иныҟәашьа уҳәа уажәнатә зегь ирныԥшуеит иаб иԥшра-исахьа, иаб иҟазшьа…
Уиаҟара ҳзалацәажәои, абар дара ахьнеиуа, шәрыхәаԥшыр ижәбоит ус шакәу… Уажәы-уажәы иҵаауеит дара, шьҭа лассы ҳнеиуама, абас ихараны изынхои бабадуи нандуи ҳәа, маҷкгьы иаагәамҵлоит, ихәыҷқәами, зназы шьапыла ацара еигәырӷьазаргьы, иааԥсазар акәхап. Инаԥшы-ааԥшуеит, инаԥшы-ааԥшуеит дара, зегь рзымбатәбароуп. Хьымкәараса иоуп урҭ рызҵаарақәа рҭак ҟазҵо аиҳарак, иара изымдыруа Зина дналазҵаауеит, Зинагьы шьҭа илгәаламшәақәо ыҟазаап, даназхәыцлак ашьҭахь ауп аҭак анрылҭо. Лара уажәыҵәҟьа дзызхәыцуа –  акырҵуама лхаҭа абас дхәыҷны, лан Мактина лнапала ацахеи ацахеи еиԥшьны илзылӡахыз аҵк хәыҷқәа лышәҵаны, ашкол ахь данцалоз, данаалоз? Уажә уԥшы, лхаҭа лхәыҷқәа аҷҷаҳәа илацәажәо илыцны лаб иҩныҟа дҩеиуеит. Закә разыҟузеи ари! Абри азакәзаап убри ааԥын ҵхеиҭаҳәатә, убри ааԥын быбыш-ҟәандашьшьыра ауха маӡала аҩны ддәылҵны, лынасыԥ лыԥсы ахьыхәхәа дашьҭалан дызцоз. Иараби, ишԥашоу аԥсҭазаара! Изакәи абри? Аӡәыр изеилкаахьоума изакәу нагӡаҵәҟьаны? Иеиликаарангьы дыҟоумашь знымзар-зны?!


XV

Хьымкәарасеи Зинеи рхәыҷқәеи дареи амарда иаҿаланы акыр иҩеихьан еиԥш, рышьҭахьҟа еимҳәа-еимсабжьык аараҳауеит, ианаахьаҳәлак, хаҵак дҳақь-ԥсықьуа, еилаҳәарак кны, дшааиуа рбоит, дук мырҵыкәагьы даарыхьӡоит иара, амарадараҿы аныҟәара иашьцылахьоу аӡә шиакәу мҩашьо.
– Мшыбзиақәа, – иҳәоит, жьазар аҵыхәа икыртә аҟара данааилак, ирысны иӡахыу бамбакьаҿ-хәаԥк дҭашьшьы, ихылԥа абз ҟьаҟьаӡа, раԥхьагьы Хьымкәараса инапы ааимихуеит,– бзиала шәаабеит, – нацҵаны, иблақәа аҟәарыл аблақәа реиԥш еихмырсыӷь диҿаԥшуа. –  Уеи, изусҭцәада сҳәахуеит?!  - ибжьы днаҵаҳәҳәаны, Зина лнапгьы аалымихуеит.
– Машьыхә… унан, саргьы усзымдырырц акаасыгымхеит! –  лсумка наргыланы, Машьыхә даагәыдылкылоит Зина.
– Сабабдыруеи… сшеилаҳәақәоу бымбои, – иҳәоит Машьыхә, ишәу даҵаҽырбоу, иԥхеишьоу аилаакара уадаҩны…
– Исымбои… уабантәаауеи, мшәа, уажә ара уҟаӡами? –  дџьашьаны дихәаԥшуеит Зина. Машьыхә ибамбакьаҿ иаҵәа, аџьыбақәа аԥша рҭачушәа ихәаԥ-хәаԥӡа иара убасҵәҟьа ишьоу аиқәа, икьерзатә магәқәа, ажьаҳәеи амаганеи еихышьны заԥхьа иамоу ихылԥа уҳәа лылаԥш нарыхго.
Хьымкәарасагьы уи днаихәаԥшны маҷк дааԥышәырччоит.
– Сыҟоушәа-сыҟамшәа… ара лахьхьи аихамҩаҿы аус сымуеи, депо ахь смиаси,– иҳәоит Машьыхә, ара уҟаӡами ҳәа Зина иҟалҵаз азҵаара аҭакс, инапы алада иҟьо,– сцо-саауа сыбжьоуп!..
– Ус аума, мшәа… са исыздырӡомызт, – Зина днахыхәмаршәа ҩаԥхьа лсумка аашьҭылхуеит. –  Аҩны шәышԥаҟақәоу? –  днаиазҵаауеит.
– Иҳабырги… иац-жәац аахыс смаацт, ак ҟамлазар… арахь исыркы ари беидара, - асумка аалымаирххоит, аха лара илҭом. –  Ҳамаҳә дҵәахны дбымоуп, знымзар-зны уаҩҵас даҳбмырбеит, – ҳәагьы наԥишьуеит.
Хьымкәараса дырҩегьых жәа мҳәаӡакәа дааԥышәырччоит.
– Иауеи дҵәахны дызсымоу, зныкыр унеины дусмырбахьоума? –  дааччоит Зина. Хьымкәараса иԥҳәыс абри ирыхьӡаз ауаҩ ицәажәашьа лҽахьақәлыршәо азын, иҭакны ирымаз аҵыс изцәҟьалан иҟаз ҩаԥхьа ианынархьӡалак еиԥш, анкьатәи  лҳаблауаа реицәажәашьа лгәалалыршәозар ҟалап ҳәа дназхәыцуеит, маҷк иагьааџьеишьоит.
– Ауп, аха! –  ибжьы днаҵаҳәҳәоит Машьыхә, - иара дбыманы баалар ҳәами!..
– Гәында, Хьрыԥс, шәаангыл мама, маҷк шәыԥсы ааиҭашәк! –  уаҳа Машьыхә диламцәажәакәа, ираԥызаны ҩахьхьи иҩеиуа рхәыҷқәа лыбжьы нарықәлыргоит Зина.
– Уԥши уара, ирцашьоу… аа, алакьагәақәа! –  ахәыҷқәа рахь дыԥшуа, лапҟьаҵас ибжьы нарышьклеиҵоит Машьыхә. –  Уаҳаид ибар иага дреигәырӷьап, анааџьынхшақәа!..
Машьыхә ишәу  амаҭәақәа роуп акәымзар, ицәажәашьа, илафҳәашьақәа уҳәа зегьы рыла ҽеиҭакрак имамкәоуп Зина дшылбо.
– Егьи ҳамаҳә дышԥаҟоушь? –  сара уи иоуп еиҳа сзышьцылоу иҳәарашәа, деиҭаҵаахуеит Машьыхә. Ҵаны, Кәынтеи иареи џьара-ҩыџьара ачарақәа рҿы еиқәшәақәахьеит, уимоу, анард, амаца еицасқәахьеит.
– Урҭ ашьыжь иааит, аҩныҟа иҩеихьеит.
– Ти што! –  ахьажь амахә ианықәгьежьуа еиԥш, иаҳаз ажәабжь дааигәырӷьоит Машьыхә, ицәажәашьагьы аҽеиҭанакуеит, амхалдыз анцәырҵлак аҵәымӷқәа шеилало еиԥш. –  Ти што говориш… арахь иҩеихьану!..
– Аиеи, арахь иҩеихьеит… сасыкгьы дрыцуп, – еиҭалҳәахуеит Зина, ачча дакуа. Хьымкәараса иахьгьы дынхьаҳәуеит, ари убома зеиԥш уаау ари аган иамоу лҳәарашәа.
– Унана, алакә бҳәауеитеи! –  драԥыҟьаны иҿынаихарц егьигхом.
Хьымкәараса ҩаԥхьа дааԥышәырччоит, Машьыхә ицәажәашьа,  иныҟәашьа, инапҟьа-шьапҟьашьақәа, ихы-иҿы аиҭакшьа уҳәа дрызхәыцуа –  рацәа дҿырԥшыгоуп ак зыҩуа изыҳәа. Иагьааигәалашәоит иара, иабхәа ачара анырзиу, аҵас ишаҵанакуала, амаҳәцәа хаз ирыздырхиаз астол аҿы (акәасқьа хыхьтәи ауада маҷқәа руак аҿы) хар змам ҳәа аҳаблан иԥхьаӡоу аӡәык-ҩыџьак аҿар ирыдтәаланы иахьеибаныҳәоз, даара иқьаф ыҟа, абри Машьыхә дшыныҩналаз, усҟан, ихаҭа аррантәи даау, аррантәи иааз аӡәы ииҭоу здырхуада, ихәдаҿы аџьаз ҳәынҵәарақәа ыҵарбаҟа, ар ркьитель цәышк ишәын. Иижәыз ихы-иҿы иқәланы, иԥынҵа ҟаԥшьӡа зынӡа иҿыҵны ицо дахьгылаз, аҷкәынцәа ҵәыцак азна аҩы анизҭарҭәа: –  Абни ала ҳамаҳәцәа рныҳәаҿа скыр бзиа избоит, удинаныс, Рудик, абни шхуртлара, – иҳәан, ачысқәа зныз асаанқәа рыгәҭахьшәа, аԥҳәызба кьанџьа леиԥш, зӡара бантла иҿаҳәаны иқәгылаз акониак ԥаҭлика инапы нақәирххеит, дхышәҭны арахь дрылаҳарц егьигымхо, дхызазо. Рудик захьӡыз аҷкәын ахьышәҭҳәа дҩаҵхахан: –  Уара ишуҭахыу, Машьыхәчик, уххь згеит, уара ишуҭахыу, - иҳәан, аконик ахҩа аахкәыцәааны афырџьан инҭеиҭәеит. Хьымкәараса ари џьашьатәшәа ибаны, акониак ҭазҭәазгьы, изжәуеит зҳәазгьы днарыхәаԥшит. Машьыхә дкамҳарц азы изнапык ала уи Рудик захьӡыз аҷкәын ижәҩахыр ҿырҳәцаа икны дахьгылаз, деихәлакьысуа, зхыхра уадаҩхаз ашә еиԥш, иажәақәа изеидымкыло, ахәажә-быцеи ал-быцеи еилаԥсаны аанда ишышуашәа, иажәақәа ааӡабла инеилышь-ааилышьуа, аныҳәара даҿын. Далгарангьы дыҟаӡамызт, дырҩегьых иара убри аҷкәын шьҭа иужәыр цәгьам ҳәа дыргәабзыӷны, зыбжа хҟьаны икаҭәахьаз ифырџьан иржәны ддәылимгазҭгьы –  ус еилыргатәык рымоушәа изыдтәалаз амаҳәцәеи дареи ҭаацәашәала реицәажәара даԥырхаган. Амала, убасҟан Кәынта даара игәаԥхеит Машьыхә кониакла рныҳәаҿа ахьикыз, дшыччозгьы днахыԥсаауан, бааԥсыла дааԥсаны, насгьы иара ихаҭа иижәхьаз данеилнаршша аты-ӷәазал еиԥш дамырҟәиҭхьазҭгьы.
Хьымкәараса уажә абри анааигәалашәа, - «аныҟәара, анаԥш-ааԥшра ҳагыуп, аиашазы, - ҳәа игәы инҭиҳәаауеит, - иҵегьгьы, иҵегьгьы сныҟәалароуп…»
– Уажә аабыкьа агазеҭ аҿы устатиак саԥхьон, - ҿааиҭуеит ус Машьыхә, Хьымкәараса дзызхәыцыз игәы азҩазшәа, - аллаҳ зылԥха аҳура, шәхы  инҭышәымҳәаауа ак шԥаҟам, даара сарччеит!..
«Иарбан статиоу? –  дназхәыцуеит Хьымкәараса. –  Сажәеинраала акәу дызҿу? Аха уи дзарччахуази? Мамзаргьы?..»
Гәындеи Хьрыԥс хәыҷи ахә-кәаԥраҿы ианыҩхала, уаҟа зҽеимартаӷа игылоу ара-ҵла шьаргәацә-ҭыҿҿа ду амҵан ӷә-ҟьаҟьа ҭбаак иалхны иҟаҵоу аҟәардә хәхәа (Уаҳаид иҟаҵамҭа, иаргьы шьҭа дшааигәоу зырҵабыргуа?) иааԥса-икараха рыҽнықәыркуеит. Астәи уԥшны дакӡа-ҩакӡа ага агәы зегьы ккаӡа, еизадаӡа уқәԥшуеит. Ахәыҷқәа уи мыцхәгьы ргәы иаахәоит, амҵәыжәҩақәа рнаҭоит. Ахәхәаҳәа ара иқәсуа аԥша ҿыхьшәашәа уҳәа, аҳауа цқьа, аҳауа рацәа дара ррыԥҳа хәыҷқәа рзы имцхәцәоушәагьы «инарыхәлаҵәоит», рыхцәқәа ԥхьашьшьаауа, ирҿахәмаруа…
Егьырҭ еицугьы ҩхалоит. Абар, Уаҳаид иҩнгьы шьҭа иааигәоуп, аҽеимаа еиԥш, иаахыргьагьаашәа ари араҵла инамҵсны инеиуа амҩаду уахь инагоуп; ара ҭыԥк аҿы ҳәынҵәарашәа иахьыҟоугьы (егьырахь иахьабалак сыпроуп) Кәынта имашьына ашьҭа ҭӷәыхаа иануп, иара амашьына акәзаргьы, абар, астәи унаԥшыр, мыцхәы иахьиаҵәоу азы, ашьаршә еиԥш ишәытаӡа Уаҳаид иашҭа иқәубаауеит.
Уаҳаидраа ркәасқьа авараҿы игылоу ақьырмыт маҵурҭа абираҟ шкәакәа еиԥш алҩа аахаԥыр-ԥыруеит, аԥша-шәышәы иасуа ҩада имышьҭыкәа, еизырҵәа, ицҟьаны арахь, ахьара-џьра кьаҳә-маҳәрахь иаанагоит уи афҩы лаҳа-лаҳауа. Ацәажәашьҭыбжьқәа, ауҟьан-чаҟьанбыжьқәа уахьынтә иааҩуеит. Машьыхә аҟыԥҳәа игәы назҩоит, Кәынта дҩеизар, Уаҳаид шьҭа ак ахәда шхиҵаәхьоу, «рацәа иақәыршәан сааит» ҳәагьы игәы инҭиҳәаауеит.
– Бзиала шәаабеит, шәышԥаҟоу шәымҳәои? –  уажәраанӡа изхьамырԥшуаз ахәыҷқәа аԥсшәа нареиҳәоит Машьыхә, даргьы арамҵан изықәтәоу аҟәардә аҿынтә ахьышәҭ-сышәҭҳәа иҩаҵеибарҟьоит. –  Аԥсшәа жәдыруоу, ишәзымдыруоу, уара? –  ҳәагьы нацҵаны, Хьрыԥс хәыҷы ихы ааиларӷәӷәашәа икуеит.
– Иаадыруеит,  – иҳәоит Хьрыԥс, дыԥхашьа-ԥхаҵо, хазгьы ари ауаҩ инапы хьанҭа аҭаҭын фҩы ахышәшәо ихагәҭа иахьықәу иҵкьыҵкьеишьоит.
– Уԥши уара, заҟа ицқьаны иҳәо! –  иааџьеишьоит Машьыхә, – ҳаи, шәыԥсынҵры иазҳааит, шә-бабаду шәибар иага дшәеигәырӷьап!..
«Уԥши уара, заҟа ицқьаны иҳәо», – Машьыхә иажәақәа игәы инҭиҳәаауеит Хьымкәараса. –  Изџьашьатәхазеи абри?..»
Ҵаны, иара итәума, ҽа шьуокы иртәума, ахәыҷқәа абас аԥсышәала ибзианы ицәажәо анырбалак, иџьазшьо аӡәырҩы уажә адагьы дрықәшәақәахьеит Хыьмкәараса, убри аҟнытә «ҳаи, ари уԥши, арҭ ахәыҷқәа рыхқәа шырхагылоу!» ҳәа уҳәар еиԥш, иџьашьатәӡам џьашьатәны иҟазҵои, дара убри џьазшьои иԥсы рзеибакуеит, шәарҭа ыҟаӡамкәа зхала ашәарҭа зхы ҭазыргыло, уимоу, убри иагьеигәырӷьо шьоукы ракәны дрыхәаԥушеит. Абар, ус иҟоу даҽаӡәгьы, дзеиԥшразаалак, ара дахьиқәшәахыз… 
Алҩаҵә ахьаауа шыҟоу инаԥшуеит дара ахәыҷқәа , уажәраанӡа ҳнаӡандаз ҳәа рыгәқәа ҭгәырӷьаауа ишаауаз, ԥхашьа-ԥхаҵарак, лак-ҩакракгьы иаамҽханакуеит, амшын аҿынӡа ҳнаӡандаз ҳәа иццакуа, амшын аҿы ианнеилак аҭалара шырзымгәаӷьуа инеиԥшшәа. Хьымкәараса уи гәеиҭоит.
Иџыхӡа, хьа-маҭәахәла еилаԥсаны ссиршәақәа иҟаҵоу ани Уаҳаид игәашә ду наҟ-ааҟ иҟьаҟьаӡа иаартуп, Кәынта имашьына ашьҭақәа ҭӷәыхаа уахь иҭагалоуп, шьхарҵыс ӷра ԥшӡакгьы, ишаҵашәаз здырхуада, ирҟьацны амашьына-шьҭа иҭаршәуп. Хьымкәараса игәаҵанӡа ирыцҳашьан иаашьҭихуеит, аха ԥскәарак алам, ихьшәашәаӡа иҟоуп. Ах-хәыҷы хьыхәхәа, Хьрыԥси Гәындеи идмырбакәа, инаган ҵла-бжьарак аҿы инықәиҵоит, нас даахьаҳәны, ажәа ишалоу еиԥш, иҵакыреи иареи еиманы ашҭа ианааҭала, зегь раԥхаьӡагьы Мактина, шьҭа имааргьы ҟалап ҳәа ахәыцра дшалагахьазгьы, иаразнак игәалҭоит - избанзар, уи дааҟәымҵӡакәа, дызҿыз лҽахаршәаланы, уажәы-уажә агәашә ахь дыԥшуан, гәҭыхас иылман.
Ишылбаз еиԥш, Мактина, лыԥраҳәа  лнапқәа нахьылшь-ҩахьылшьын, ашырҳәа абарҵа дыҵҟьа лҿаалхеит.
– Шәанду шәара дшәыкәырбануп, шәаду шәара дшәызӡатәуп, – ҳәа лнапқәа ыргеьжьуа, дрыкәшо-дрызӡатәуа, зны иаалԥыххылаз ахәыҷқәа аҩыџьагьы  неимда-ааимданы рлакҭақәа дырҭагәӡуеит, нас илымҩатәны Машьыхә (уигьы длымбеижьҭеи уама ҵуа џьушьап) аԥсышәак наиаҳәаны, лымаҳәи лыԥҳаи убасҵәҟьа лнапқәа ыргьежьуа, дрыкәшо-дрызӡатәуа лҿаалхоит. –  Нын, сара адунеи зымбаз, шьапыла шәмаакәа шәыҟам, - ҳәагьы нацҵаны, аԥхӡы зҿашы иҟоу Гәындеи Хьрыԥс хәыҷи рышҟа дынхьаҳәны, дырҩегьых рхахәқәа лнапы нарылшь-аарылшьны игәыдылкылоит. –  Аа, нан, зынӡа ҳашәхашҭӡама, шәзымаауази?
– Ара лахьхьи… абахә ашьапаҿы ианааи, ыҟами, иаазгоз ашофра уахь хәнашьа сымам ҳәа мап икызаап, – иҳәоит Машьыхә, арҭ шьапыла ахалара ахьрықәшәаз иара гәыбӷанк инаҭарашәа.
– Ус ак шыҟалаз сгәы азымҩеи, – лҳәоит Мактина, шьҭа уи усума, дара ааит ҳәа лгәы ишаанаго мҩашьо дгәырӷьаҵәа, – урҭ аҟадыџьқәа аранӡа аҩеира рцәымӷыуп, иааир цәгьарак ианиарашәа… шәааи, нан, шәааи, бзиала иаабаша, аԥхӡы шәылҵны шәыҟоуп, ахьҭа шәылалап! –  зыкәҷарақәа зыхьзырԥшуа аҟәарҭ еиԥш днараԥызоит.
Аҩн аԥхьа шыҟоу ианааилак: –  Ҟоҳ, ти посмотри, шәааит акәу ҭауади-аамысҭеи… уа бзиала шәаабеит! –  ҳәа, аԥшәмара нкылаӡаны, ашьҭахьҟа шыҟоу ааҵра даавҵуеит Кәынта, хазгьы расақәак «кырҷ» ҳәа ихаԥыцқәа ирбжьаԥыҽҽуа, исасгьы ишьҭахь дгылоуп, уи иарӷьа нап иаку абиа ҭаҟәа-ҭаҿа ду иарма нап ахь иниаганы, Машьыхә, Хьымкәараса, Зина, ахәыҷқәа, зегьы рнапқәа аарымихуеит, ажәа мҳәаӡакәа, ус иҟыт-ԥсыт ыҟаӡамкәа.
Арҭ рышьҭыбжьқәа анраҳалак, аҩны иаадәылибаҳәоит: Кәынта иӡӷаб Марина, Зоиа, асасԥҳәыс Ольга.
Зегь ангәыдеибакылалак, унан-сынан ҳәа ианџьеибашьа-анеибаргәырӷьақәалак, еиманы аҩны иныҩналоит. Хьымкәараса, иара усгьы ҳахьаауаз ашоура ҳакит иҳәан, дыҩнамлакәа иҽааникылоит. Уи Кәынта шәнаиҿаԥшыр, еиҳагьы игәы ишахәаз ихы-иҿы ишәанаҳәоит: «ҳаргьы ҳанаауаз, машьынала ҳшыҟазгьы, убасҵәҟьа амҩа ҳаршит…»
– Арахь ауп аус ахьыҟоу, ара уаалеи, - иҳәан, Кәынта, изакәызаалак гәаҵәыхьажәак рыбжьамлаӡацшәа, иаразнак Хьымкәараса имахәар аанкыланы аԥхьан ааҵра давҵны дызлааиз аганахь днаиха-наихоит. Хьымкәараса иаразнак уахь ааҵрахь анеира иҭахымкәа даакәанызануеит, аха Кәынта иеираӡом, ииҳәаз хырԥашьа змам шакәу идыруеит аҟнытә, уаҳа имамкыкәагьы иҿынеихоит.
Аҩны ашьҭахь ианнеи, Хьымкәараса наҟтәирахь игылоу аҳаҵла ду анаҩс, аҳәысҭрахьшәа, амца зҵаз асаџьақ ду иақәгылаз ачуани (Омахь иоуп изымуз, акәац абра иаажәыр еиҳа агьама бзиахоит ҳәа) уа еилагылаз абыргцәеи илаԥш нарықәшәоит, иаразнак алҩа афҩы џьбарагьы ааиҿасуеит. Дыԥшызар, Машьыхәгьы уа дыҟоуп, «уажәами ҳанеицааиз, арахь дагьанбахьӡеи, –ааигәахәуеит Хьымкәараса, – насгьы, асҟак  изҿқәоу абаҭахыу…» Аҵла ашьапаҿы икнаҳау ашьтәа ацәа илаԥш анақәшәалак, ашьабысҭа ацәа инеиԥшнишьалоит, иагьааигәалашәоит чеиџьыкала алитература аҭоурых салалоит ҳәа иаҿу поет ҿак шықәсқәак раԥхьа икәапталеины иҟаз раԥхьаӡатәи ишәҟәы хәыҷы  анҭыҵ, ашьха қыҭан, иаб иҩны, иҭаацәа идирҟаҵаз ачара хбыџ аҿы, иара Хьымкәарасагьы дназлоу, аиқәлацәа, нас уи аҷкәын ҷыдала игәырӷьара зеиҳәаз редакторцәақәак уҳәа еицны иахьҩеиз крыфа-крыжә, рқьафқәа бзиа иҟаҵа ианыҩагыла, аҩны аԥхьаҵәҟьа ашымҳаҵла ашьапы иахьыхәхәа иадкнаҳалаз ашьабысҭа ԥшқа ацәа рылаԥш шнаахаз. Инеины инадгылан, иҟәыԥс-ҟәыԥсуа, мыцхәы иҟәымшәышәӡа, џьара-ҩыџьарагьы иҟаԥшьшьӡа ашьа злашәыз ашьабсҭа ацәа рнапқәа ахьшьуа, ирыцҳашьаны, еибарҵәыуарц егьрыгхом, аԥхьан ажьы неимда-ааимдо, «ҟахх, ишԥассиру» ҳәа ишырфоз рхахьы иаамгаӡакәа.
– Са соуп абри зшьыз! - ҿааиҭуеит уи апоет ҿа, аҽхәаԥхьыӡ дшазыԥшу мҩашьо, аӡәаӡәала днарҿаԥш-аарҿаԥшуа, игәышԥы ҭырсакьа, - иахьа шәшаауаз сымдыруази, иаха сыҩкыдххылан иахәыстәит!
– Уара уагьышәарыцҩ ӷәӷәазаап, - иҳәоит ачеиџьыка мыцхәы пату ззақәу аредакторцәа руаӡәк. –  Аферым, аферым! –  «ашәарыцаҩ» ижәҩа днас-насуеит.
Егьырҭ акгьы ахырҳәаауам, аԥхьан ажьы шырфаз ргәалашәазар акәхап, иаҳзиуз закәи рҳәарашәа, лахьеиқәҵаракгьы аарныԥшуеит, инхьаҳәны ҩадантә аҵәцаш еиԥш еихыкка-еиҵыкка иааԥшуа, зықәцәан иблахкыгаха асы ықәжьу ашьхақәагьы инарыҵаԥшуеит…
Уиижьҭеи еиқәырццак-еиқәырццакны хәба-фба шәҟәы ҭижьхеит, аԥшӡара, аразра, ақьиара «ирызшәаҳәо» уи апоет ҿа…
– …Ҳазшаз иныс, абарҭ иаҳзымҩахыҵыз зегь раасҭагьы уара иахьа абра уахьҳақәшәаз сшеигәырӷьаз,– иабхәа ибжьы наиаҳаит Хьымкәараса, Машьыхә иоуп уи дызҿу.
– Ҳаи, џьушьҭ, ухабзиара аҟнытә иуҳәоит акәымзар… - дааҳәыҵәыҳәыҵәуеит уи иаб Гәыџь дахьгылоу, иԥеи иареи рымаҭәақәа ахьеиԥшцәахаз маҷк ишицәымӷыу ҩашьом (дшаауаз идыруазҭгьы ишәиҵозма).
Кәынта Хьымкәараса аранӡа данааигалак, ҩаԥхьа дҿаԥха-ҿаччо исас иахь иҿынеихоит.
– Уа бзиала уаабеит, дад! –  зегь раԥхьа Хьымкәараса дгәаҭаны, ибжьы ҩаиргоит Омахь. Зегь нхьаҳәуеит, Тарзангьы, аҭәырӷәы еиԥш инапы рҟьаҟьан иԥыракуа, алҩа иҽацәыхьчо, амца дахьыҽҳәатәоу, амцабз иԥынҵа иҭасызшәа, дҩаҵҟьоит, аа, абаақәа, арахә амхы иҭалеит, уеиха ҳәа хазгьы аӡә иҿыҭбжьы иаҳазшәа.
– Иаа… ҳаи, шәхацкы сцароуп, - иҳәоит Уаҳаид, иикыу ажьҵәхы ачуан иаҵаз ақдқәа руак ирманшәаланы инықәҵо.
– Бзиала иаабаша, баба, бзиала иаабаша. –  Омахь инаишьҭарххны Гәыџьгьы Хьымкәараса инапы ааимихуеит. –  Шәышԥаҟақәоу, баба, шәеибгоума?!
– Хар ҳамам, шәа шәышԥаҟақәоу? –  аҭакс днаразҵаауеит Хьымкәараса, дыԥхашьа-ԥхаҵо.
Зегь рышьҭахь Уаҳаидгьы уи инапы ааимихуеит, имаҳә иааира мыцхәы дшеигәырӷьаз иныԥшуа. –  Зегь шәаама, дад, ахәыҷқәа аажәгоу?
Хьымкәараса «ааи» ҳәа аанагартә, ҿымҭкәа, ихы ааирҵысшәа иуеит.
– Анцәа дшәеигәырӷьааит, дад, Анцәа илԥха шәоуааит, – дааныҳәа-ныԥхьоит Уаҳаид, дахьгылоу гәаҭеирак иныԥшуа, ак еиҵихар, ак ирласыр иҭахыушәа.
Арҭ аԥсшәа еибырҳәонаҵы, Машьыхә ацаҵаҟа ақьырсҭа иалаз абаска ҵәымаӷ дуқәа руак аҿы икнеиҳахьаз иеилаҳәара аакнихын, сигарет пачка гәарҭак аагәылихит; иман дааин, руак Омахь инаииркуеит, егьырҭ иаб инаииҭоит, иаб –  руак Уаҳаид иахь инаирххоит. Уара умаҳәуп, зегь рҵыхәтәан иусҭар егьамаӡам аанарго, руакгьы Хьымкәараса инаимҵеикуеит, аха уи са исымоуп ҳәа игом.
– Гәыџь итәы шысҳәоз, Машьыхәхеит, иара ҳаргьы ҳабжьухуеит излазбо,–  дааччоит Уаҳаид, Гәыџь зҿааирхаз асигарет пачка зны мап ацәкны, нас иааимхуа. –  Ҳазиршьцылақәо жәбоит уеизгьы!..
Зегь ааибарччоит. Ус дааиуеит Зина. Ахаҳәқәа днарықәгыла-аарықәгыло кәара-ҷҷак дыруашәа, аӡә иҟнытә даҽаӡә иахь дниасуа, зегь аԥсшәа ралҳәоит, дхааӡа, мыцхәы дрылаҵәо.
– Ҳаи, Анцәа биныҳәааит, баба, Анцәа биныҳәааит!  – иҳәоит Гәыџь, исигареҭ ахы аахжәаны, инацәа ԥагәақәа рыла цырак нахыхуа, абыржәы ҭаҭынк днаханы, иаԥхьа ишьҭоу ақьырсҭа ацәра дналагарашәа.
–  Быԥсынҵры иазҳааит, дад, – уи инаициҳәоит Омахь, – даара ҳшәеигәырӷьеит, дад, даара!..
Аԥсшәа зегьы ианралҳәалак, акыр ахәажәцәа рыҟәнылахьазаргьы, лаб иқәлацәеи иареи абас еибга-еизҩыда, макьана ражәа, рлаф ԥкымкәа, гәеицакра рымаӡамкәа ҿыц иахьылбаз деигәырӷьаҵәа, ахаара лҿықәҳәҳә, дырҩегьых ахаҳәқәа днарықәгыла-аарықәгыло шьха ӡыхь кеи-кеик дыруашәа, лышьҭахьҟа днахынҳәуеит Зина. Уаҳаид иакәзар, иԥҳа дахьлыхәаԥшуа, лахьеиқәрак лнымԥшуа, длахҿыхӡа дахьыҟоу гәахәара дук ааинаҭоит, иара усгьы, абас акы иалаҳәаӡамкәа иаалырҟьаны, ихшаз ирыхшаз рхәыҷқәа рываргыла, сас ҩызцәақәакгьы рыцны иахьааз адунеи дамкуа даргәырӷьоит, амҵәыжәҩақәа инаҭоит аҭаҳмада. Мактина лакәзаргьы, дшыҟоу усгьы ижәбо ауп…
–  Дида, бара, зегь шәеицны шәахьызбаз шаҟа сеигәырӷьазеи, шаҟа сеигәырӷьазеи! –   Аза дырҩегьых Зина дылԥыланы даагәыдылкылоит. –  Гәында, Хьрыԥс, шәааи уара… дида, шәзаҟарахазеи шәсымбеижьҭеи!












































АҨБАТӘИ АХӘҬА

I

Ахшара изхылҵыз ддыргәырӷьарц азы абас рацәак аҭахымзаап, зны-зынла амаҷ уадаҩӡак алоушәа дара ахшара ишдырхьанҭало еиԥш, изхылҵызгьы идыруадаҩлоит акәымзар…
– Ҳбысҭа мазеиуп, ҳкәац жәуп, шьҭа ҳанзырхо ус ҳамаӡам, – иҳәоит Уаҳаид.– Џьара ԥхак ҳнацҳап ҳәоуп акәымзар, уажә ара рацәак еиҿырцааны егьины ҳауҟахыу, – ҳәагьы нациҵоит, иахьатәи реиԥылара ҷыдала, ҿҳәараԥцәала иазгәаҭаз акы ишазкым дырҩегьых иргәалаиршәарц иҭахыушәа.
– Ааи, ааи, амшгьы акыр илеихьеит, – уи диқәшаҳаҭхоит Омахь. – Тарзан, дад, ани амысҭхәага аасырки, ҳнеицхыраақәапишь, – ҳәагьы дынхьаҳәуеит.
– Зны уи уааиҟәаҵишь, аказы дысҭахыуп, – иҳәоит Гәыџь. – Машьыхә, Машьыхә сымҳәеи! – ибжьы наиргоит. – Уара, ара Омахь унаицхрааны абысҭа шәхәеи, ачуан ицақәхи, усасу џьушьома, ушԥагылоу! – абри ааҳәаны, имаҭа Тарзан днаскьаԥхьаны акы наиеиҳәоит Гәыџь, уи уаҳа жәа мҳәаӡакәа, ашьшьыҳәа, ваа-ваа, ахҵысҭа шыҟоу иҿынеихоит.
Нахьхьи, аҩ ирфазшәа икылыжәжәа-ҭыфаа, акы-ҩба бӷьы зҿаханы иҟоу алаҳа амҵан Машьыхә инапы рхахо Кәынта исас Игнат ажәабжьқәак иеиҳәоит, Кәынтагьы «ҳаи џьушьҭ, ус уара сҳәап!» ҳәа ибжьы ҩҭцо дыччоит, иара ус уахьихәаԥшуагьы, Машьыхә ҟазшьала Кәынтеи иареи жьра-цәарак рыбжьоушәа џьара-џьара иахьеиԥшқәоу маҷӡам. Хьымкәараса дҟәиҭӡа дахьгылоу урҭ еиҿырԥшны днарызхәыцуеит, ԥшшәахәыла еизааигәоу ҩ-шәыгак еилаҵаны хаҿсахьак ҭихырц иҭахыушәа. Асас дхарахаԥшуа, ирылиҳәаара цқьа изымдыруа, урҭ дрыбжьагылоуп. Хьымкәараса ашьшьыҳәа днарԥырҵын, иҵегьгьы ҳаракы наҟ аҩны ашьҭахьҟа дҩаскьан, уа ииагоу ажәытә баа ҭӡамц хыжәжәара амақьа гәӡа еиԥш ишәыгәӡа иалҳәҳәо хаҳә дук инапы ахьшьуа, акы дазхәыцуа дааҭгылоит.
Уаҳаид иашҭа ацитрус аанда ԥшӡаӡа ихырффаны иакәыршоуп (уи иҿало ажәлақәа ҩеижь-ҟанҭалеиуа ианыҟалалак, ахырҭәақәа реиԥш еицыгьежь-еицыгьежьӡа, иҿышәшәаны, наҟ-ааҟ ахшьырақәа ирҭакәымпылуа Гәыџьи Омахьи рынхарҭақәа рҟынӡа инаӡарц егьрыгхом), егьырахь, ақәаҵа иныҵакны, аҩны ашьҭахьҟа, ихкаара зегьы аандара азызуа иара абри ажәытәӡатәи Аԥсуа хаҳәтә ҭӡамц дуӡӡа ауп, ашыцламшә ақәиааны, еилаџыхӡа, аҿыгҳара жәпаӡа, акы иазмырқәацо. Лахьхьи, агантә, Кьалашәыр аӡиас амшын иахьалало аладахьыҵәҟьа зхы кны зҿаазхо абри аҭӡамц, џьара адгьыл аарла иныҵыҳәҳәо, џьара еиҳа аҽҩышьҭыхуа, џьара зегь ириааиуа аамҭа шьаҭанкыла ишыҵнажәаз мҩашьо ахабар умбаӡо, џьара унапы еиҵухыр узымҩаӡо иҳаракӡаны, бнала, шьаҟьасҭала, ӡыгәҭала, шьхала, ҵыхәаԥҵәарак амаӡамкәа ишааиуа, абра Бақьҟан иаҵанакуа аҿаҩа ҳаблаҿы, Уаҳаид инхарагьы хәдаҟа илаҿхысны ишлеиуа, лахьхьиӡа, аԥсуа ӡиас дуқәа ируаку Егры амшын иахьналало азааигәара џьара иҩкылсуеит. Уаҳаид иарԥысымҭаз сахькылнаго збоит ҳәа («уаҟәыҵ, дад, уи саргьы зны саваныҟәақәахьеит, аха Аԥсны дуӡӡа уара узакәшарым» ҳәа иабду ишиеиҳәозгьы) шьапыла даваланы иагарааны дцахьан, амала, абри аиԥш ахаҳә-гәара дуӡӡа еиқәызҵаз, насгьы иззеиқәырҵаз уҳәа аҭоурыхқәа цқьа издыруамызт, иара иахьагьы ара инхаҵәҟьоу, Уаҳаид иеиԥш зқәаҵақәа гәараандара рызнауа, рацәак уи хрыҩ азыруам, ус, шәуҭрақәа рахәык-шәахәык рҭамларц  азы шәхы иашәырхәалап ҳәа шьоукы ирзынрыжьызшәа иахәаԥшуеит, знык иҵхны алаӷәра иқәдыршәыз ахаԥыц еиԥш, ҭоурыхс иамоу, иара анкьаӡа зны изызкыҵәҟьаз дук рхахьы иааргаӡом…
Асасгьы ари аҭӡамц гәеиҭахьазаарын, изакәызеишь ҳәагьы дазхәыцқәахьазаарын, уимоу, Кәынтагьы диазҵаахьазаарын, аха Кәынта акгьы ахимҳәазаап. Уажә Хьымкәарасагьы дадгыланы дшахәаԥшуаз аниба, уахь иҿынеихоит Игнат, Кәынтагьы дук иҭахцәамкәа уи днаишьҭалоит.
Абри аҭӡы аҭоурыхқәа ҳәа иудыруеи, иаргьы маҷ-саҷк акәӡам излазбо, абри аиԥш аҳаракыраҿы иҟазҵадашь, насгьы ианбаҟарҵеишь ҳәа Хьымкәараса диазҵаауеит Игнат. Хьымкәараса излеиликааз ала, ари асас занааҭла архьеологзаап, ажәытә баҟақәа, ажәытә ԥсыжырҭақәа даара ирзҿлымҳау уаҩы заманак иакәзаап. Иидыруаз ала дналаган, иааркьаҿны асас изеиҭеиҳәоит ари ажәытәӡатәи Аԥсуа баа-ҭӡамц аҭоурых, уи иаргьы аӡбахәқәа иаҳақәахьазаарын, иара иазкыз акы-ҩба статиагьы дрыԥхьахьазаарын, уажә абри иара шакәыз Хьымкәараса ианиҳәа, еиҳагьы даазҿлымҳахоит, абри ааигәа-сигәа архьеологиатә ԥшаарақәа ҟарҵахьоумашь ҳәагьы диазҵаауеит. Хьымкәараса асас еиҳәоит уи атәы ҳәа иидыруазгьы. Асас иара абра дышгылоу иӡбоит, уи аахтны иагьиҳәоит, ааигәатәи ашықәсқәа рзы иархьеологиатә експедициа иманы дааны иаргьы ԥшаарақәак абра ишымҩаԥиго. Хьымкәараса итәыла аҭоурых маҷк иадамзаргьы изҵарц зҭахыу, аҵабырг давамлакәа иаазырԥшырц иашьҭоу дарбанзаалакгьы дышеигәырӷьало еиԥш, ари асас ииҳәаз гәахәа дус иааҟаиҵоит, иара уажәнтәагьы ишиџьишьо мӡакәа иеиҳәоит. Кәынта уажәраанӡа дҿаԥха-ҿаччо дышгылаз, маҷк иԥшшәахәы ааиԥсахуеит. Егьырҭ амзызқәа рнаҩс, уи зыхҟьо уи ауп, Кәынта абас иҽалажьны, иаармарианы, занааҭла еиуеиԥшым ауааи иареи реибадырра изымариоуп, ивизиттә карточка анриҭалакгьы (иуак дицырхырааны иҟаиҵан, ауацәеи аҭахцәеи рыла иара усгьы беиаӡак иоуп, ихьӡи, ижәлеи, иабхьӡи зынпыҟҟа изну ивизиттә карточка цыр-цыруа иџьыба иҭамкәа дныҟәаӡом), абас сасра иҭаауеит, нас урҭи Хьымкәарасеи анеибадырлак, Хьымкәарасеи дареи анеицәажәалак, еиҳа еилибакаарак нарыбжьаланы, ҳахьынӡааскьоугаз азы иҭабуп рҳәарашәа, маҷ-маҷ Кәынта дааныжьны, Хьымкәараса еиҳа гәаԥхарас дышьҭырхлоит, ианцалакгьы иара Кәынта иахь акәымкәа, Хьымкәараса иахь асалам шәҟәқәа рыҩуа иалагоит, даҽазны ианаауагьы Кәынта иахь имнеиӡакәа, ишиашоу Хьымкәараса иахь имҩахыҵлоит. Хьымкәараса илшо ала урҭ дрыцхраауеит, асасааирҭақәа рҿы аҭыԥ рзылихлоит. Абас ала, Кәынта «иҩызцәа» Хьымкәараса иҩызцәаха иааҟалалоит – зегьыҵәҟьа ракәымзаргьы. Кәынта азнаказы уи хьаас рацәак имаӡамызт, иамур еиҳагьы дарччон, аха даазқәылаз хәыҷык игәаԥхом; иара иахьагьы, сымаҳәыла «дабасышькласырҳәуаз» ҳәа игәы иаанамгауа дыҟам, аха арҭ реицәажәара рацәак акгьы ахиҳәаауам.
Абарҭқәа раан Кәынта, зны атеатр аҿы актиорс дшыхәмаруаз, иахьагьы аҟазара хара дшацәгылам (иара убри имцҳәаралоуп бжеиҳан аҳәса злахихло), уимоу, ицәыримгацт акәымзар, апиеса-лакәқәагьы маҷымкәа иҩны ишизеиқәу аӡбахә далацәажәоит, аха амцхә дахьыччацәо иахҟьоу, даҽак иԥышькласуоу здырхуада, ииҳәо бжеиҳараҩык ихарҵаӡом.
Уажә адәы иахьықәгылоу уи аӡбахә абацәыригари, иара усгьы, абар шьҭа, аԥшәмацәа астол ахь шәааи ҳәа уажәымзар-уажәы ирыԥхьараны иҟоуп. Уи аҵкыс иаҳфап, иаажәып иагәыдҵаны ҳәа дназхәыцуеит Кәынта, гәынамӡара хәыҷык иааизцәырҵызгьы, илахь инадтәалаз мҵык инапы ҟьаны иршәазар еиԥш, иааиԥырицоит.
Абри инақәыршәаны Тарзан дааиуеит.
– Шәааи, рҳәеит, - иҳәоит уи, - шәнапқәа ӡык рықәшәҭәарц…
– Маладец уара, даара иуџьысшьоит, суши, иухамыршҭыкәа ҳшаауаз сабхәа иахьиоуҳәаз, – Тарзан ижәҩа инапы аахишьуеит Кәынта, нас афырҳәа, ак игәалашәазшәа, икьаҿ ҵаҟа аганахьшәа иҿоу аџьыбақәа руак азмеика ааиртын, чақык ааҭигоит, ахьшыцба еиԥш наҟ-ааҟ «амҵәыжәҩа» еидыԥсалақәа цыр-цыруа.
 – Абри ҳамҭас иусҭоит убри азы, – инаииркуеит. – Усҭ, усҭ, – иҳәоит, егьи азныказ гәрамгашақә иблақәа ҭаа дахәаԥшуа даналагалак.
– Иҭабуп, иахәа. Уажәазы уаҳа ахысҳәаауам, – иҳәоит Тарзан, абнаршәыра сахьылоу заҟа гыгшәыг схаҩо удыруашәаҵәҟьа исзааугеит иҳәарашәа, иаразнакгьы ицәеиқәарашәа иҟаз аҿы аартны днахәаԥшуеит. «Уаҳаид исырхыр ахәыц еихнаҵәо иҟалап» ҳәагьы дназхәыцуеит.
– Аҳы, тауаришьчи, ҳаиҵашәмырхан, – аҩны ашьҭахьынтә ибжьы иргоит Машьыхә.
Тарзан аҟыԥҳәа ичақы аҿы наркны иџьыба инҭеиҵоит, Машьыхә илаԥш ақәшәар, сара уаб, аихамҩаҿы ҟарулра сахьықәгылоу уара уеиҵа шәарҭа сымоума ҳәа имихырҳәа дшәазшәа.
– …Ҳнапқәа ӡык нарықәҳҭәап,– еиҭеиҳәоит Машьыхә, – аԥшәмацәа абасҟатәи чеиџьыка андырмазеи, ак уасҳәоит нас…
– Шәааи, дад, шәааи, - иҳәоит Омахьгьы, - амла шәаҳаркит…
– Иауазеи, Омахь, ухаҵкы сцеит, иауазеи, - аӡәы дицәигар ҳәа дшәозшәа, исас ижәҩа инапы аҵданы, уахь иҿынеихоит Кәынта.
Абыргцәа абас дышԥарацәажәои ҳәа иааицәымыӷхоит Хьымкәараса, аха имчузеи, дасу иҟазшьа иара иҟазшьоуп, ԥсахшьас иоуҭагәышьои!…
Ани «агьаргьаласа» ыргьежьны аӡы ахьхаргалало ааҩсҵәҟьа, ҩ-лакациа масарк арсны, хыхь аҿырӡәӡәага адкнаҳалоуп, унеи-снеи ҳәа инеибаԥхьо, зегь уи инадгылоит. Уаԥшәымоуп, иҟалома, рҳәан, раԥхьа Уаҳаид инапы имыӡәӡәар рымуит, иаргьы бзиоуп нас, ианышәымух, иҳәан, аҿырӡәӡәага иаҵҳәҳәоз аҵәымаӷ-хыгьежь зышҵа џьаџьаӡа иҟаз инапы наҵаикша-наҵаикшеит, иаргьы аҵәҵәа еиԥш иаахьархьарит – аӡы ҭаӡамзаарын.
– Ҳаит, иабихәац, иҭацәызаап, - ицәымыӷхоит Уаҳаид, – Тарзан, дад, уааласи… ана абарҵаҿ ауедра аӡы ҭаны игылоуп, мпахьшьыкгьы ҳзааг!
– Иабацеи, мшәа, арҭ ҳаҳәса? – иҳәахуеит Машьыхә, ҩажәа шықәса раԥхьа иҵыҵны ицаз иԥҳәыс Машьқәала уажә абра дыҟоушәа.
– Урҭгьы еилахоуп, баба, – уи аҭак ныҟаиҵоит Гәыџь, Машьыхә иԥҳәыси иареи анҭыӡшәеибагалак, хәрабӷьыцк сзазыԥшаауазар ҳәа, «иҭаца» Машьқәала длыдгыланы дышцәажәалоз инеиԥшшәа.
Тарзан ведрак изганк аҭаӡаны иааиган, дҩаханы аҿырӡәӡәага инҭеиҭәоит. Уи ижәҩа ихшьыз ампахьшьы Машьыхә иааникылоит, – макьанаҵәҟьа асасцәа срыдымтәаларгьы ауеит, аха иара усгьы исымҩатәны рымаҵ зулоит, иагсыжьуам иҳәарц иҭахыушәа.
Зегь рнапқәа анырӡәӡәа, дырҩегьых улеи-слеиҳәа еибарԥшны, иныҩнеибагалоит. Мактинеи, Зинеи, Азеи астол иахагьежьуа иахагылоуп – аҵәцақәа, ачанахқәа уҳәа дасу иахьырҭыԥу иқәыргыло. Зоиеи, Хаԥҭыриани (уигьы дааихьазаап), асасԥҳәыси анаҟтәирахь амца аҿаԥхьа иахьтәоу ажәабжьқәак ирылацәажәоит, ахәыҷқәа ракәзар, ашьҭахьтәи ауада рхагалан ишыҩноу мҩашьо, рыхәмар-бжьы ааҩуеит. Арҭ анааҩналалак, зегь раԥхьа, ллаба налыҵарсны, Хаԥҭыриан дҩагылоит. Хьымкәараса уи лахь иҿынеихоит – дшимбац игәы аназҩалак.
–Уареи сареи ҳауп иахьа еибамбац, ушԥаҟоу, нан? – иҽанылаирҟәлак, даагәыдылкылоит. – Уахь унеи, нан… шәтәа, нан, амла шәамкыкәа шәыҟам, - ҳәагьы нацылҵоит. Ҳәыԥрак абри ахәы иқәынхо аигәылацәа рахьтә еиҳа еизааигәаҵәҟьан еидынхало абас сасык данырҭаалак, ҭаацәак реиԥш рхы рыԥхьаӡоит, егьырҭ рыҩнқәа рышә ныдҵаны, асас дахьааиз аҩнаҭа иааизоит зегьы. Еицхыраауеит, асасцәа рымаҵ руеит, «шәгәы ҳарҿыӷьит» ҳәа уажәы-уажә ражәа иналаҵо. Хьымкәараса аԥсуа қыҭақәа рҿы ари ас шакәу уажә ибазма, аха, ҿыц далаԥшуашәа, гәахәарак ааинаҭоит – руадақәа еиваны, арахь зынӡа еихамҵгылаӡо, ԥсышәа ззеилам шаҟаҩ ыҟада, нас, ари адунеи аҿы?..
Еибарԥшны ишыныҩналаз еиԥш, еибарԥшны астол инакәшаны инахатәоит зегьы, Омахь ида, сара сбысҭа анысҵап, скәац сшап, нас сшәыхьӡоит, иҳәоит. Аха абысҭа уажәыҵәҟьа Азеи сареи ҳнеицхырааны ианаҳҵоит, акәацгьы ҳара иқәҳаргылоит, ара уажә чара дук ҳаманы ҳаҟоума ҳәа Мактина ианылмулак, уигьы дааины астол ахахьшәа днатәоит. Игнат иԥҳәыси Зоиеи ааганы уа иаарыддыртәалоит, Хаԥҭыриан аԥсеиҩынҵәараказгьы илымуит; шьҭа анкьа еиԥш дықәгьежьаа амаҵ лзуӡом, аха даагылазар асасцәа дрыдымтәалац (насгьы лыҭаҳмада дахьтәахыу), ахаан иҟалымҵац уажә лажәымҭыҽха излаҟалҵарызеи. – Ҳаи, нанхеит, иҟалома, – лҳәоит лара, сшәырԥхашьома аанаго, – ҳабаццакуеи, ҳахьымӡои, Мактинеи ҳареи нас ҳаидтәалоит, Зинараагьы, срыкәхшоуп, макьана ршьапы иқәгылоуп, – ҳәагьы нацылҵоит, урҭ рхацәа иахьрыдымтәалаз лгәы ишахәаз мҩашьо.
Ауада ҭбаа-ҭыцә ԥхаҵәаҵәараӡа иҟоуп, аӡын-мра хааӡа аԥенқьырқәа иркылыҷҷаны иҩнаԥхоит, афатәқәа рыфҩы лаҳа-лаҳауа иҩноуп, Зина мыцхәы бзиа илбо аҟаб шкәакәа акәзаргьы, иҩеижьӡа, еикәаԥхо, ашәыр ахьықәу аганахь саан дук иануп. Ауатка аграфинка икәеикәеиуа иҭоуп, аҩы аирыӡқәа ирҭыдды ицо иқәгылоуп…

* * *
Уажә ашҭахьтә иааҩуеит ахәыҷқәа рыбжьы. Урҭ аԥхьан чашә сақәаки кәтыжь махақәаки инарыцҳа-аарыцҳан, адәахьы иахьындәылеибаҳәаз, ирықәлацәоу Омахь имаҭацәа хәыҷқәа даҽа хҩык ааин, урҭи дареи жьеи кәти реиԥш, зназы хара-хара инеихәаԥыш-ааихәаԥшуа, нас маҷ-маҷ еизааигәахо мацара, рхәыҷратә фыҩқәа анырхибакаа, адуцәа рдунеии дара рдунеии макьана аҳәаа ду шрыбжьоу ырҵабыргуа, ашҭа рымҽхак ахәмарра иаҿын…
Хьымкәараса дҟәиҭӡа дахьтәоу урҭ иеихәмаруа ахәыҷқәа рыбжьы иалыҩны, уаа зқьҩы рхәыҷқәа ирылазаргьы зыбжьы рыликаауа, Хьрыԥс хәыҷы ибжьы иаҳауеит. Иаразнак иацуха иибаз аԥхыӡгьы ааигәалашәан, ашә шыҟоугьы дынхьаԥшуеит, нас астол иахагылаз Зина лышҟа илаԥш анынаирха, лара гәҭынчымрак шиоуз дырны, лылахь маҷк иаааимархәашәа, блала «изакәи?» ҳәа диазҵаауеит, иара «аҭак» ҟаиҵаанӡагьы, илкыз аирыӡ ала ҩаԥхьа аҵәцақәа аалырҭәын, наҟ инықәыргыланы ашьшьыҳәа дындәылҵуеит; еибаршны ихәмаруаз ахәыҷқәа машәырк ҟарымҵарц днарылабжьаны, ҩаԥхьа арахь дааҩналоит, Хьымкәарасагьы игәы ааҭынчхоит, иагьиҭаххоит абыржә иара ихаҭагьы мпылк дрыцасуа, ирччо-ирхәмаруа ахәыҷқәа дрылазарц. Зны-зынла Хьымкәараса ихы-игәаҿы ӡыблараҵас еилаҩынтуа аиҿыхарақәа, алак-ҩакрақәа, агәамҵ-хамҵрақәа дрылҵны ахәыҷқәа рахь «дхынҳәлоит», иара усгьы уи ианакәзаалак, раха шимамгьы, икәша-мыкәша иҟоу адуцәа раҵкыс ахәыҷқәа деилыркаауашәа, дареи иареи рҳәатәы еиҳа еиқәшәошәа игәы инаҭалоит, бзиа иагьибоит ахәыҷқәа рааигәара дыҟазаарц…
Издыруада, макьана ихәыҷра дахьзалымҵыц ыҟазар? Убри акәзар ахәыҷ иеиԥш зегь игәы изасло?..


* * *
Кәынта гәата-бӷата дахьтәоу астол иқәу афатәқәа блала иааимидоит, рацәак дахом, аха иџьыба дынҭаланы асигарет пачкеи асԥычкеи ааҭиган, урҭ аки-аки неиқәҵаны, иахьимԥыхьашәаша иныҟаиҵоит. Азнаказгьы, ихашҭны, аофициантка длыԥхьарц даанаԥшы-ааԥшуеит, аха ара уи даҭахӡам – ианхәеи ианхәыԥҳацәеи шьқьыруа ихагылоуп, астол фатә хкыс иҟоу зегьы ықәуп. Амала, реиҳабы дшааиз гәаҭаны, имузыкантцәа игәы иақәшәо ашәақәак цәырыргартә иҟам, аха… Машьыхә ихылԥа абз ҟьаҟьаӡа ихыхны даанаԥшы-ааԥшуеит – иабақәсҵари ҳәа. Зина уи ангәалҭалак, имхны ҭыԥк азылԥшаауеит. Иара ихы ҟьашӡа иааԥшуеит, ауразоуроу «шьапыргыларҭа» ыҟамкәа акан ақәҳәҳә. Ихылԥа ахьихихызгьы азмырхакәа, дҭашу здырхуада, деиҭаҩаҵҟьан, ибымбакьаҿ ааишәхирҵәраауеит, уигьы аԥхӡы фҩы ахышәшәо имхны наҟ ҭыԥк назылԥшаауеит Зина.
– Машьыхә зынӡа уҽуҟьарц уаҿуп, излазбо, - иԥаҵақәа хьыдышьшь дахьтәоу уи дааихлафуеит Омахь. – Аҳы, дадраа, шәнапы ашәыркы… Уаҳаид, зны ажәақәак ҳауҳәо? – днаизыԥшуеит, нас, – шоураҵәҟьоуп удыруоу, брацәоуп аха, дад, абри са схылԥагьы убрахь џьара иқәбҵондаз, – иага умҳәан асасцәа ҳҭоуп ҳәа данаауаз ихаиҵаз, џьара ицага хылԥарч ааихыхны Зина лахь инаирххоит.
Машьыхә афырџьанқәа ауатка рҭеиҭәарц иҽыназикуеит, аха, аџьабаа даламҵакәа, Зина иааимылхуеит, уи иара игәы иаахәоит: ианбатәиу, ихала ихы амаҵ азимуазар, ԥҳәыс напык ихьымӡеижьҭеи, иан Хаԥҭыриан  лакәзар, хҩык ахацәа ҩардаџқәа шҵылуаауаз ддыркаран, абар шьҭа дахьтәоу  џьара хшыҩ ажәак лымҳәозар, дзымҵысуа аҟынӡа днеирц егьлыгым. Машьыхә раԥхьатәи иԥҳәыси иареи мааибыкәа ианеилыҵ ашьҭахь, џьара-ҩыџьара днашәа-аашәақәеит, аха акгьы измырҽеит, иԥа заҵә Тарзан иакәзаргьы, имахцә данкны аҭаацәара насыԥ уаҩы иахьимԥыхьашәаша џьара аӡәы днеимгозар ара ирҽеиуа егьыҟам ҳәа дазхәыцуеит.
Уаҳаид афырџьан ҩышьҭихуеит, азнаказ, сара сгылар егьырҭ асасцәагьы сыруадаҩуеит игәахәзар акәхап, даакәанызаншәа иуын, аха нас, ҷкәынҵас ахьышәҭҳәа дҩаҵҟьоит. Егьырҭгьы аӡәаӡәала ршьапы инықәгылоит.
– Анцәа улԥха ҳаҭ, дадраа… иаҳҭоу Анцәа шәиныҳәааит,  абзиарақәа Анцәа ишәзыҟаиҵалааит, аринахысгьы иахьакәызаалак шьапымшла шәымҩахыҵлааит.  – Уаҳаид уаҩ аҵәца аникыу мыцхәык иахырҟьацәан дцәажәозар бзиа ибаӡом, аха иахьа иҭагылазаашьа злабзиахаз ала, даҽа ажәақәак имҳәар игәы иауамзаап, маҷӡак дааҭгылашәа иуын, ҩаԥхьа инациҵоит: – Сыхәҭаахь ала, иахьа даара сшәыргәырӷьеит, дад… амҵәыжәҩақәа ҳашәҭеит абарҭ ижәбо зегьы!.. Ҷыдала уара, зегь зымчу Анцәа дуқәныҳәааит, дад, ҳхәыҷқәа ирыцымҩахыҵыз асас, уԥшәмаԥҳәысгьы уаргьы хылҵ дшәымазар, шәыхшарагьы шәаргьы шәеигымхааит, – Игнат ихы наиқәикуеит, – харантә даа, ааигәантә даа, ианакәзаалак ҳа ҳзын асас днахәашьымкәа-даахәашьымкәа дсас-дахьуп, даара пату зықәҵатәу шәакәны иахьа абра шәаҳҭоуп, дад, Уаҳаид даашәыкәхшоуп! Шәымаҵ аураҿы иаҳцәагхо ҳаҭашәҵап ҳәа сгәы иаанагом… Анцәа улԥха ҳаҭ, – еиҭеиҳәахуеит Уаҳаид, - иахьа абра еиқәшәаз шәшызынтәыку зегьы ныҳәаԥхьыӡс иҟоу зегьы шәыгымзааит, аманшәалара ианакәызаалак ишәыцзааит, – иҭацәыз инапы дҩахашәа иааирҵысуеит, – абас акака ҳкып, Гәыџь, саашәыкәыхшоуп!
Мактина лыҭаҳмада ахаан абасҟак еиҿкааны дныҳәо лымбацшәа лгәы иаалнаҭоит, дгәырӷьацәан амцхә иамхамжәындаз ҳәагьы дназхәыцуеит, аха афырџьан ахьикыу аганахь џьеи днаԥшып…
Гәыџь, Уаҳаид иажәақәа даара дшырзыразу мҩашьо, ихы ааирыҵ-ҵысуеит, нас аҵыс ахы хызҵәо ауатка кәеицеи зҭоу афырџьан инацәа ԥагәақәа рыла иааникылоит (ари жьаӷь уаткоуп, Мактина лнапала илыршыз акоуп). Хьымкәараса Игнат дахьиватәоу, ашкол апартаҿ иватәоу аҵаҩи иареи маӡажәак еибырҳәошәа, ибжьы ныҵакӡаны, иабхәа дара ирызкны ииҳәаз ажәақәа изеиҭеигоит, ибла саркьақәа дрылԥшуа, митәык дымшанхацәакәа, ари уара узҿу «атеорема» саргьы издыруеит иҳәарашәа, ҭынч дӡырҩуеит, усгьы уи хыхь иҟоу раасҭа адгьыл иҵоу роуп сара сзышьҭоу иҳәарашәоуп џьара-џьара дшыҟоу. Уаҳаид иибахьоу асасцәа дук дреиԥшым ари: шаҟа шәхыҵуазеи, абриаҟара зланышәҵызеи, фатәыс ишәфозеи, аҳәса анбаажәгеи, дареи шәареи шәышԥеизыҟоу иныдкыланы, зегь рганахьала аҭаҳмадцәа ықәиргьежьаауам, ҿымҭ-ԥсымшьа дшыҟоу акәымкәа, акы-ҩба ажәа иҳәоит, дааԥышәырччоит аҟароуп, бжеиҳан акы дазхәыцуеит, ҵаны, адгьыл аҵахьтә хыбаҩқәак реиҿыхара дазыӡырҩуашәа.
–…Арҭ ҳамаҳәцәа рхаҵкы сцеит, шьҭа исасцәаӡам, асасҵәҟьа абри ирыцу рҩыза иоуп… ҷкәына ҟаимаҭӡак шиакәу ҩашьом иаргьы, шьапымшла дымҩахыҵлааит, – иҳәоит Гәыџьгьы, иныҳәаҿа нагӡо, иубартә иҟоуп ари аҭаҳмадагьы асас рацәак зымҳәо ахьиакәу еиҳагьы ишигәаԥхаз, мамзар, ҵаныҵәҟьа, арҭ «ахьырԥарцәа» ԥскы икны иҭызҵаауа маҷҩӡам, зны-зынлагьы араион центр аҿы сасцәақәак анаалак, реизарақәа рыладырԥшӡарц, ркәымжәы-ркабақәа рышәшәа-ирқаца, рҳазырҭра хҩежьаақәа аамҭа рацәа иармаҷыз ргәышԥқәа иркыдубаауа, ишырцәыҭбаацәахаз мҩашьо, икахәхәа, еизыҵәа, ирышәҵаны икылыргалоит. Мхырашәарак аасҭагьы убри иарааԥсоит дара, аха мап кышьас иҟои…


II

Гәыџь иныҳәаҿа наимыгӡацкәа, ашҭахь апҟацаҳәа ҟамчԥҵаҵа бжьык аагоит, ахәыҷқәагьы руаҟьан-чаҟьан быжьқәа еиҳа иаарацәахоит. – Бзиала иаабаша, нан, бзиала иаабаша… иауазеи, зынӡа иаамҭаны уааит, - ҳәа уажә уахьынтә Мактина лыбжьы ааҩуеит. Уаҳаид иаразнак идыруеит ари рыбригадир Џьарнас шиакәу, иахьа ашьыжь аусҳәарҭаҿы даниба, днаскьаԥхьаны, абасгьы-абасгьы, Аҟәа иҟоу сымаҳәцәа сасцәақәак рыцны иаараны иҟоуп, шьыбжьышьҭахьи ҽеи шыҟоу узнықәлар, даара иуџьысшьон ҳәа еиҳәан, дааит удыруоу, анцәа илԥха зауша!.. Данааҽыжәҵ, ахьажь аҵарақәа ианыркуа еиԥш, иааикәшаз ахәыҷқәа иҽы нарызныжьны, иҟамчы еиҩырҿа имагә ахәҵәы илавҵеиҵоит. Уи ианакәзаалак иҟамчы џьаргьы икнеиҳаӡомзаап, хәыҷык аниамхажәлак ихашҭуа мацара, ҟамч гәарҭак ицәыӡхьеит аҟнытә. Исахҭан хылԥа ааихыхны, илахь иалҵыз аԥхӡы (изакә цәыҵаҟәыкыроузеи иахьа иҟоу, ҵаны, ӡынразар ӡынраҵас ицар, иабихәу!) чабрала инықәырба-аақәырбаны, ашацаҳәа иҿааихан, ашә аартны дааҩнашылеит, қәрала шьҭа дышмаҷымгьы, зкан бзиоу аӡә шиакәу мҩашьо, уаҩ аса еиқәҷабк, фархьк, иԥынҵа ҵаӷаӡа, ихы-иҿы еицыгьежьымкәа, ҩ-ҵәҩанк ирыбжьахаз аҟаб еиԥш, иааизыхәхәашәа, аԥшӡа аиԥш иблақәа ҵарӡа.
– Уа, бзиала уаабеит… уанхәа лыԥсы ҭоуп, удыруоу! – ҳәа зегь наихаҵгылеит, нхәа-бхәа ҳәа уаҩ дышимам, иахьа уажәраанӡагьы «хацлакыда» адәы дшықәу дырҩегьых игәаладыршәарц рҭахыушәа. Иара аиашазгьы, бақьҟанаа назлоу ари ақыҭа зегьы иаланхо бзиара рыгымзаргьы, абас ҭаацәара иаламлаӡацкәа иҟоу, мамзаргьы ахажәаарахь инеиаанӡа ԥҳәыс даазымго рацәаҩуп, ҵоуп аҿар ақалақь ахь рхы кыдуп, аха уаҩ дымҿиакәа деизҳауама?..
Рҟәардәқәа инарыха-аарыхан иҭыԥ андырмазеилак, дааины агәҭаҵәҟьа днахатәоит Џьарнас, сааиаанӡа шәнапы ашәыркызаргьы, егьаурым, шәаҭасҵом иҳәарашәа.
Кәынта уажәазы ацәажәахагьы, аччахагьы имамкәа, зны ԥыҭк сыҽҟьаны акрысфап иҳәан, инапқәа рымҩанҵара даҿуп. Игәаҭан имоуп иара – заа ҽеила акранизымфа, иижәыз иаразнак даахәнаҵәоит. Ара дмаҳәыми, уеизгьы-уеизгьы идызцаларыда, аха акы-ҩба имжәыр иара ихаҭагьы игәы иаурым. Ус анакәха, иҟаиҵо иашоуп, зны иқьамшлыҟә ԥыҭк ҭеиҵааит, акрыфара ԥхашьара амоума, нас, иаҳфарц ами адәы ҳзықәу!..
Хьымкәараса ишыжәбо, деимараӡамкәа, дгылар атәашьа дақәымшәо, дтәар – инапы зиркра цқьа изымдыруа, астол ду алаӡарахь џьара дамоуп; сымаҳәыла сиҿыԥшып иҳәаргьы дзырманшәало ак акәны ибом, анцәа илԥха иоуртә, Игнат иҽиварӡшәа дтәоуп. Иара дырҩегьых абыржә минуҭк дахьынеиԥхьхәыцыз ианхәԥҳа, Аза, ишаҳҳәахьоу еиԥш, ара дук набжьамкәа Аблаҩа ақыҭан инхо, лхаҵа Аԥҭагьы ларгьы уажә абра иахьыҟоу мыцхәы дааигәырӷьоит. Хьымкәараса ишьҭахьҟа абшьҭра дук иманы дыҟаӡам, иаб иашьа иԥацәеи иԥҳацәеи аӡәык-ҩыџьак иҟоугьы иара дызҿу аус дук ҳаҭыр ззақәу ракәӡам, аԥхьа-аԥхьақәаҵәҟьа, ҿыцбарах ибашәа, инеимҵакы-ааимҵакшәа, ижәлеи ихьӡи ахьану иахәаԥшлон, цәаҳәақәакгьы ирыԥхьалон, уажә абра сҩымҭак ануп ҳәа иара ихаҭа нацәақәкыла идирбаргьы, ари ҳҳаҵла абыӷьқәа каԥсо иалагеит уҳәар еиԥш, аарла рылаԥш нахганы, акгьы ахымҳәаакәа инавсуеит, ианумҵахкәа, феидас иалугаӡаз рҳәарц рҭахыушәа. Егьырҭ, хара-ааигәа иҟоу ижәлантәқәагьы ҳаибабароуп ҳәа зны еизиган, имҳәа-мырза, дара дыззырҭахқәаз русқәа рҿы дук дзырмыхәазшәа анырба, ахырӷ зегь зфаз акәҷарақәа реиԥш, аӡәаӡәала инаскьеит. Убри аҟнытә, иуацәа-иҭахцәа рахьтә цәгьам-бзиам еиҳа деилызкаауа ҳәа иҟоу Аза лхаҵеи лареи роуп. Ҵабыргуп, Аԥҭа ауаҩ ихшыҩ аҵкыс ицәеижь, ибаҩ ауп дзызҿлымҳау, аха уи бааԥсуп ҳәагьы узҳәом, насгьы иара изанааҭ ус иҟоуп. Аза Хьымкәараса иаԥиҵахьоу ахәҷы-мыҷы бжьамыжькәа дшаԥхьахьоу, аԥсшәа анааибырҳәалак ашьҭахь, игәы шыҭнаго дырны, иаразнак ани уҩымҭа (шьоукы-шьоукы реиԥш, ажанрқәа зегьы еилагәаны, «астатиа» шырҳәо еиԥш акәымкәа, рыхьӡқәа нҭкааны), ма абри уҩымҭа даара исгәаԥхеит, акласс зегьы ааилартәаны сырзаԥхьан, урҭгьы гәахәа дус ироуит, уажә акыр уаҿума, ҳанбаԥхьои ҳәа нацҵаны, дыххаччо, рыӡбахә аацәырылгоит. Иара Аԥҭа иакәзаргьы, афизкультура еиҳа  дшазыразугьы, уажә даазқәылаз, даазықәшәо рҿы Хьымкәараса иҩымҭақәак дрылацәажәалоит, рхырхарҭа иашамкәа еиликаауазаргьы, рхәыҷқәа ракәзар, ҿырҳалагьы ирдыруа ыҟоуп, уажә Москва ауниверситет иҭоу Гарик, ашкол далгаанӡагьы Хьымкәараса иҩымҭақәа днарҿыԥшны ихаҭагьы ажәеинраалақәа рыҩра далагеит, амала, урҭ макьана дырцәыԥхашьаны иара дызҿыԥшыз ишҟагьы ицәыримгацт, - дахьӡап, нас, уи. Иудыруазеи ак илҵыргьы, ԥсра зқәым ажәа агәбылра шьҭызкааз…
Арҿиаҩы зда дхәарҭам абри «аҳауа» зҩыдагьы игыушәа ибоит зны-зынла Хьымкәараса, ма ԥхьаҩык иҟнытә салам шәҟәык, ма иара ус аӡәы игәаанагара дазгәышьуа далагоит, аха амшын ахаҳә налаиршәызшәа, иара иеиԥш аҩра знапы алакыу рахьынтәгьы уаҩ ибжьы иргом. Издыруада, «инаршә» хиамзар, ихы ижьозар? Даҟәыҵыр еиӷьзар? Дышнеи-шнеиуа, баша ахаҳә хьанҭа ду иаҵазза Ԥсҳәы ицан иааз диҩызахар?..
– Шьҭа аҩахьы ҳаиасыр цәгьам, Уаҳаид,  ҳаиҿызкаашагьы аӡә иӡбахә ааҳҳәап! – Хьымкәараса дызлаз ахәыцра Машьыхә ибжьы даалнахуеит. Уи уажәраанӡа аҭамадара дақәгәыӷуан (Уаҳаидгьы ус акәын игәы ишҭаз), аха ақыҭантәи «аиҳабыра» рхаҭарнак данааи, шьҭа иара аганахь дшаанхо идыруеит.
–Уаагыл зны… сааихаҵкуп, Џьарнасгьы дҳахьӡап, – иҳәоит Омахь, Уаҳаид ауадаҩ даламҵакәа, ҵабыргны мҩа харак иқәланы иаауаны, Џьарнас рышьҭахьҟа даанхазшәа. – Ауатка изҭашәҭәи!..
Машьыхә дҩыҵыззашәа инапы аҿылаирхоит, аха дырҩегьых Зина днаиԥыҩлоит – лара дышгылоу даҽаӡәы ишԥаиҭаларҭәои, аҩынаҳарақәа, ахаҵгыларақәа иага дрыцәхҟьахьазаргьы. Аиашазгьы, лара аҩны даныҟаз, дышхәыҷызгьы, ҩынаҳареи, ӡаагареи, џьара ак азын агәылацәа рахь ацара-аареи лыгӡамызт, Мактина илыхшаз џьабаа дук длырбарц шылҭахымызгьы…
Џьарнас ауатка анизҭарҭәа, анцәа улԥха ҳаҭ ҳәа дҩагылоит, амца иҿықәыҳәҳәы, дыԥхьрыцәӡа, ахәылҭра иалатәоу ажьа еиԥш, иқьышә хәыҷқәа ыршәам-шәамуа.
Хьымкәараса уи лаԥшыла дааимидоит, абри иеиԥшу аӡәырҩы ибахьоушәагьы игәы иааинаҭоит. Адәны  ахәыҷқәа ирзынижьыз аҽгьы машәырк рызнаур ҳәа даацәшәоит дырҩегьых; Хьрыԥс дхәыҷ ҭынчуп, аха ахәмарра данханагалалак, дамхаласцәоит, Зина лахь дынхьаԥшуеит Хьымкәараса, уи ҩаԥхьа гә-ҭынчымрак шиоуз дырны, лылахь маҷӡак иааимархәашәа «изакәи?» ҳәа блала днаиазҵаауеит, иара уаҳа длыхәамԥшуа ихы анылаирҟәлак, ииҭахыз дырны дырҩегьых ашьшьыҳәа адәахьы дындәылҵуеит. Дахьындәылҵыз Зина арҵәаа ҩҭлыргарц акаалыгымхеит: дызлаҽыжәлаз уара идыр, Хьрыԥс хәыҷ дҽыжәкьакьала хыхь аҽы дақәтәоуп, егьырҭ зегьы акәшаны игылоуп, руаӡәкгьы аҽы сыршәоит ҳәа фырмахьҵәык икуп. Иара аҽы, ҽ-ҟәышк акәымкәа иҟам, иахатәиашара Џьарнас сышныҟәицоз симырцәеит, ацәаха сышәҭ аҳәарц аҭахыушәа, ашьапқәа адгьыл иқәырбаӷьа, имеиҭаҵӡо иахьгылоу ихырсысуеит… Зина уи анылба еиҳа лыԥсы аалылалоит.
– Баҵаҟьеи, мама, ари закә ҽузеи! – иҳәоит Хьрыԥс хәыҷы, ишьапқәа аҽы иадкшало, – чоу, чоу!..
– Ара уааи, мама дукәхшахааит, иазууазеи аӡәы иҽы, – лҳәан, ишимуаз, аԥхӡ фҩы зхышәшәоз аҽы даақәылхит, – уамшьуази, анышә сноуҭааит, – дҟаԥшьшьӡа деибакны, аԥхӡы иҿашыз лнапқәа рыла инаиҿықәлырбеит.
– Ариу! – иааџьеишьоит Хьрыԥс, – ари сышԥашьыхуеи, иҳазмырҿыхаӡеитеи!..
– Са сақәыртәа, мама, са сақәыртәа, – Гәында даалыдҳәаҵалоит, - знык сақәтәар иҟалои!
– Бара ибухуеи, - даччоит Зина, - ҳаи, шәанаџьалбеит!..
Зина илцәыԥхашьашәа инаскьа-ааскьаны ҿымҭ игылаз егьырҭ ахәыҷқәагьы ааибарччоит. Схәыҷқәа анызба арҭ сыла ишԥамбеи ҳәа иԥхалшьазшәа, урҭ аӡәаӡәала иаагәыдылкылоит Зина: шәызтәыда, ишәыхьӡқәоуи ҳәа днарзҵаақәазар, абар, ассир: арҭ ахәыҷқәа лара хаҵа дандәылҵуаз лымаӡа залҳәаз Омахь иԥҳа Нона лтәқәа ракәзаап! «Шәанаџьалбеит, аамҭа шԥацои», –лгәы инҭылҳәаауеит Зина, убри Нона абыржә абра даалбарцгьы лҭаххоит, аха дара анаауаз лара дрыцмааӡазаап… Ахәыҷқәа днарылабжьаны, дыццакы-ццакуа, дырҩегьых арахь дааҩналоит Зина, ачча лҿықәхх.
Хьымкәараса ҩаԥхьа игәы ааирҭынчуеит, аха иааижьҭеигьы, лыфа-лыжә ҟамкәа, лара Зина лхаҭа лшьапы дахьықәгылоу, уигьы азмырхакәа иара абас блала дахьлеица-ҩеицо игәы иналкьакьоит, ӷәӷәалагьы иааиныруеит уи шаҟа гәыла-ԥсыла иара дизааигәоу, иага иҳәаргьы, лара лаҟара деилызкаауа ари адунеи уаҩ дшизалам, лара илыбзоурангьы, абыржә дзыдтәалоу, аӡә дналымхкәа, зегь рахь даҽа бзиабарак ааизҿыхоит, ирҳәо-ируа зегьы бзианы, даҽа ҵакык рыманы иааҟалазшәагьы ибоит; уи днацласханы, ҵәыцак аҟара аҩы саргьы изжәындаз игәахәуеит, аха дмаҳәыми, ихала ишԥеижәуеи, абарҭ абыргцәа бзиахәқәа, ԥсыуа ҵасла  уахәаԥшуазар, зынӡагьы абра дрыдтәаламзар ахәҭан, харантә иааз асас иаҳаҭыр аҟнытә, насгьы шәарҭ шьҭа иахьатәи маҳәцәам рҳәан, ирмуит акәымзар…
–…Аа, уқәақәра сцааит, иага ҳҳәаргьы, уара аӡәк уоуп ҳааилызцо! – иҳәоит Омахь, Џьарнас макьана «анцәа улԥха ҳаҭ» ауп дызҿу, аха иныҳәаҿа акышьа игәы иаахәаны, – Џьарнас бзиа, Џьарнас! – ибжьгьы днаҵаҳәҳәоит. Шәарҭгьы игәашәымҭацкәа шәыҟам, бақьҟанаа аӡлагара иҩнагылоу реиԥш, маҷк рыбжьы ҳаракны аицәажәара шырдыруа, уи зыхҟьо, ихәыҷны иаагылазар, нырцә-аарцә ахьеиқәҿырҭло акәхап. Ауаҩы дзышьцылаз азын гәыбӷан иумҭароуп, ҳаргьы иаҭаҳҵарым, нас, уамашәагьы иаабарым рцәажәашьа…
Омахь ас данирҽхәа, Џьарнас, ииҳәахьаз аҿы даанымгылакәа, инациҵоит: – Ҳмаҷхеит ҳҳәоит, аха макьана асасцәа ҳҭаартә ҳаҟоуп убама… Ари шьахәуп, ари зеиԥшҭам ауп!..
Хьымкәараса ҩаԥхьа Џьарнас днаихәаԥшуеит, ари рацәак ихымҵуазар ҟалап ҳәа игәы иааинаҭоит, аха усгьы дмаҷымшәа? Ас зкан бзиоу шәышықәса ниҵуеит, хымԥада, абас, абарҭ аҭаҳмадцәа реиԥш, иаргьы зны дажәарҟасо аҿар дрыдымтәалашеи…
–…Абри абас аринахысгьы нагӡара Анцәа иаиҭааит! – афырџьан лҭыркәкәаны длатәоит Џьарнас, иара дышгылоугьы итәоу драҟароуп, аха ишьапы дықәымгылакәа аныҳәаҿа икуазма…
– Сақәиҭышәтәуазар, ҩбаҟа ажәа сҳәон, – аҵәца аҩы нҭаҭәаны, дҩагылоит Гәыџь, ибымбакьаҿ ашоура дшанаркыз мҩашьо, икыҷыра ҭҳәаақәа аԥхӡы рҭаҭәа, иахьа ашьыжь даныҩагыла иҷашьӡа иисаз ихы-иҿы ҭаҟәа-ҭаҿа аԥшаӡа ҵаҟатәи ацәа кыҷыра шкәакәа ааугәаланаршәо…
– Иауазеи уақәиҭаҳамтәыкәа, – иҳәоит Омахь, уи ибзианы идыруеит Гәыџь ииҳәаран иҟоу, иара дгыларгьы уи акәын ицәыригоз, аха, сишь, Гәыџь иҟазшьақәа аҽакала иҟоушәа?..
– Сара абас сҭахыуп, шәыххь згеит, - дырҩегьых инацәа ԥагәақәа акәыршаны аҵәца ааникылоит Гәыџь, – сара абас сҭахыуп, бабараа… уаха абра, ыҟами, ҳаззеизаз, иага ҳнахыкәша-аахыкәшаргьы, амаҳә аиҳабы сааикәхшоуп… (ихьӡ ихашҭуеит).
– Кәынта! – Омахь инаиҵаиҳәоит.
– … Амаҳә аиҳабы, Кәынта Аинырба! – ибжьы ҩҭицоит Гәыџь, уара исыҵаумҳәаргьы, ихьӡмоу, ижәлагьы здыруеит аанаго, – Кәынта Аинырба амашьына ҿыц иааихәаз ауп, бабараа! Ари ус имариоу ак акәӡам, Гәыџь даашәызӡатәуп!.. – Уаҳаид сымаҳә амашьына ҿыц ааихәазаап ҳәа жәаха ҽнак иҳәо иаҳахьан, уажә рҩеира уи иазкуп ҳәа азиԥхьаӡеит Гәыџь.
– Уаагыл, уара, - уи «днаиԥыххылоит» Омахь, –  зны аталбошь далҳхып, аҽакып… - уи анҳәатәу иаҳҳәоит, ибжьаҳажьуама?..
– Аталбошьгьы ԥшӡала далшәхып, аха сара уаанӡа абас сҭаххеит, – иаҵәца лықәиргылан, ибымбакьаҿ аҵырҟьа џьыба дынҭалан, жәа-мааҭк аԥара ҟаԥшьӡа иааҭигоит, цқьа ирбаратәгьы иааиҵыхны, ҩаԥхьа аҵәца ҩышьҭихуеит. – Абри, баба, Кәынта, – иҳәан, макьанагьы хҭацәыха змамкәа акрыфара иаҿыз Кәынта ихы наиқәикуеит, – абри, баба, умашьына ҿыц иҭазар бзиа избоит… Хьымӡӷ уқәмыз, баба, амашәыр алԥха умазааит! – днаханы астол агәҭахь афатәқәа инарылеиҵоит аԥара, иаҵәцагьы иԥсы еивга-еивго хрыжь-хрыжь иааҭиарцәуеит.
«Анцәа уҳалихааит, узлажьқәоузеи, – игәы инҭиҳәаауеит Омахь, иара ус ицәыригаша акгьы иџьыба иахьҭам, ихахьы зынӡагьы иахьымааиз дааибанаркны.  Шаҟантә абри абас сзиухьоузеи уара!…»
Уаҳаид иакәзар, рацәак игәамԥхакәа, дахьтәоу дааҳәыҵәы-ҳәыҵәуеит: аԥареизгаразы ашьтәа ишьызшәа, иара ус баша, ииҭахыу аӡәык-ҩыџьак инарыдыртәаланы, ихәыҷқәа дрықәныҳәар зыҟамлозеи уара! Ара раԥхьаӡа абарҭ имаҳәцәа анааишьҭуазгьы, убас шьоук «харшәқәак» ршәара еиҵырхарц иалаган, акакеиҳәа наҟ дрыҵаҟьеит Уаҳаид. Цәгьа ицәымӷуп уи абас аӡы ырхәашьны «аԥсыӡ» зкуа ауаа, нас иҩны иаусузеи, уара, абри аҵас «хазына», имҳәа-имырза изыҩналарызеи?!
Иара Хьымкәарасагьы уажәраанӡа рацәа дбырг бзиуоп ҳәа дышихәаԥшуаз, Гәыџь иҟаиҵаз ахҿа еиԥш игәы инасуеит (агазеҭ аҟны абарҭ аҵас бааԥсқәа ирызкны иара ихаҭагьы знык-ҩынтә дықәгылахьеит, аха ииҩыз арҭ идзырбагәышьода, ирбаӡаргьы…), асас Игнат иԥшәма Ольгагьы иаргьы ари иаанаго рзеилымкаауа, иаҳфо, иаажәуа ахә шәатәума ргәахәу здырхуада, ирзымбатәбарашәа астол иахьахатәоу зегьы блала иааимырдоит.
– Иҭабуп, иҭабуп, иалоухызи! – аӷдарра асԥычка цыра анылашәалак еиԥш, ачча даашьҭнаххьан Кәынта, аха дзыцрыхо ажьыхәҭа (иҟалап Мактина сынтәа ахьшь иацәынлырхаз ани акәты акәзаргьы) иҽизахаршәалом. Иара Гәыџь, шьҭа шәара ишышәҭахыу, сара сус салгеит иҳәарызшәа, уаҳа уаҩы дихәамԥшуа, инацәа ԥагәақәа рыла ҭынч, ҳаҭыр ақәҵан ибысҭа ԥҽуа, акрыфо иҿынеихеит.
– Гәыџь сара атолбошь далихуаз џьысшьон, аха иҟаиҵазгьы цәгьаӡам, –иҳәан, Омахь иԥаҵақәа хьаша-ԥаша дҩагылеит. – Амашьына аахәарақәа ус имариазаргьы жәдыруеит, нас, ари Кәынта џьабаа ду адбаланы иааимхәакәа дыҟам, – иааимҩатәшәа, иҩыза ииҳәаз зынӡа ибжьамӡырц азы, ус ааҳәаны инациҵоит: – Абра иаҳҭоу асасцәа уаарықәныҳәаны аҵәыцақәак ҳзукырц ҳҭахыуп… Џьарнас анцәа уиныҳәааит!.. Уара даҽа ҳаблак уатәуп, аха уаагылазар абра уааны аџьабаа иҳадубало аҿар игыло идмырӡааит!..
– Утәаны иукындаз, Омахь, насгьы… – дхахаӡа дҩаҵҟьоит Џьарнас, –насгьы… ҽаӡә иӡбахә уҳәандаз, џьоушьҭ, ара Машьыхәраа ыҟоуп, аҽакуп… Шәтәа, иҟалозар, шәтәа, шәызгылои!..
Џьарнас ҭамадас далызхыз ҭабуп ҳәа реиҳәеит, нас, ишаԥу еиԥш, аԥхьа, ашьҭахь иктәу ҳәа дназхәыцны, ҩба-хԥа ныҳәаҿа ыжәны ирылеиҵоит. Урҭ аҵәцақәа анаарылс, Кәынта ааҵраҿы игылоу имашьына аусура ишаҟәыхтәыз ихашҭны абыржә иааигәалашәазшәа, дҿаԥха-ҿаччо дҩагылан, иара убри имашьына ҿыц Гәыџь «иахаиршәыз» ажәа-мааҭк уаҳа ахьаанамгаз гәалас иҟаиҵоу анцәа идырп, инапы неиҵыхны иаақәихын, иахьтатаз ахәашақәа намыршәшәа-аамыршәшәаны: – Мамаша, абри са сыхьӡала сапынк (еибашьра аамҭоу џьушьап) алаашәхәап, - иҳәан, Гәыџь иԥҳәыс Хаԥҭыриан дахьтәаз ахь дынхьаԥшуеит.
– Унан, нанхеит, ус ҟалома, иара уигьы ҟәнысшьахуанеи, - дааҳәыҵәы-ҳәыҵәуеит Хаԥҭыриан, аха иара астол днахыҵын, мчылашәа лнапы инанџьгәаланы, ишьҭахьҟа даахынҳәуеит. Гәыџь иҭакәажә илыцәҵәахшәа иааигон ари аԥара, аԥхьан имаҭа Тарзан дышьҭны иааирган, дырҩегьых лара изцәиҵәахуаз лахь иахьыхынҳәыз игәамԥхоу, мамзаргьы иҟаиҵаз ари «аԥшьгара» бзиа уаҩ дахьзадымгылаз игәы армаҷу, иблақәа дырцәыҵыԥшшәа «аҳамҭа» зауз иԥҳәыс дналыхәаԥшуеит аҟароуп, уаҳа алаҿиҭуам, егьырҭгьы рацәак рыла иадырбом – аџьыбаҭала ӷьычҩы аӡә иџьыба данҭоу уи збо рылаԥш шаҟәырго еиԥшшәа.
Ари асас ирыдтәалоу иҟазшьа уҳәа, дара амаҳәцәа рхымҩаԥгашьақәа уҳәа днарыхәаԥшын, Џьарнас иныҳәаҿақәа ркышьа, истол амҩаԥгашьа, ԥаса-ԥасақәа ишыҟаиҵалоз еиԥш акәымкәа, даҽакала идәықәиҵеит, ус еиҳа иамҩаны иԥхьаӡеит: аԥскы икны акәымкәа, аныҳәаҿеи аныҳәаҿеи рыбжьара жәабжьқәак ныбжьагало, инеицәажәа-ааицәажәо, иржәуа аҩгьы амҩа иахьықәу ӡышхәас иржәуашәа, иныбжьаршәны иаанкыло. Изламцәажәауаҳәагьы иҟахыузеи: афидаарыхра иныдкыланы акосмос аҟынӡа, агәылеи агәылеи реизыҟазаашьа инаркны аҳәынҭқарцәа реиҿцәажәарақәа рҟынӡа…
Ирҳәо закәи ҳәа, ибжьы ныҵакны, Кәынта диазҵаауеит асас, «ахьырԥар» хәыҷык аиҿыхара ианалагалак, Кәынта  иармарахь Игнат диватәоуп, Хьымкәараса уеизгьы, ишыжәбо, - арыӷьарахь. Уажәазы иара Хьымкәараса димазҵаакәа Кәынта дызиазҵааз, ажәытәтәи сҩыза зынӡа аган давасыжьрым ҳәа акәхап, ԥсаҭала иуҳәозар, нас иара иами днарԥшы-аарԥшуа дызман иқәу, иахьагьы абра даазгаз.
–Насчиот политика,– иҳәоит Кәынта, иџьоушьаша, афатәқәа данрылаха, ичча еиҳа еиԥхьбеит, аӡлагарахь инеиуа аӡхкыра алыкь анаԥырачуа еиԥш.
–Иара иҳаиҳәои уи азы? – дҵаауеит Машьыхә, ари илымҳа ишынҭасыз еиԥш, иаргьы иреиҳау ҳәынҭқаррак алахьынҵа инапы ианушәа.
– Что Вас скажет насчиот етого, спрашивает?   –  еиҭагаҩык иаҳасаб ала, асас ихы наиқәикуеит Кәынта, баҩеиҟәырԥа дук абҩалаша сызҭыхуазар ҳәа инарҳәы-аарҳәны дахәаԥшуа.
– Насчиот чего?   –   дҵаауеит асас.
–  Насчиот Китаиа?  –  иҳәоит Кәынта.
– Что иа могу сказать…
– Ишԥеиҳәеи, дад?  –  арҭ реицәажәара илымҳа кыдҵан дшазыӡырҩуаз мҩашьо, интересс икны диазҵаауеит Омахь, арыӷьарахь ихоу иԥаҵагьы ааирҳәуеит, ари аус аҿы уи акыр иахәозшәа.
– Рацәак егьсыздыруам, иҳәеит.
– Ҳы-ҳыҳ, – ҳәа маҷк иԥаҵа днаҷаччоит Омахь, – иабихәа, аҭалауизар сахьадтәалоу иароупеи ҭыӡшәас иҟаӡоу!..
 – Бзиоуп, аха, «Гудок» дамыԥхьаӡои, уара, абри?  –  иааџьеишьахуеит Машьыхәгьы дахьтәоу, ицәа дынҭаҵәи-ааҭаҵәишәа.
Хьымкәараса, арҭ абыргцәа Игнат ибызшәа хар амаӡамкәа ишраҳауагьы, «ииҳәазеи?» ҳәа Кәынта ишиазҵаақәо, иара Кәынта аҭак шыҟаиҵақәо, Машьыхә иакәзаргьы ицәажәашьақәа дахьрыхәаԥшуа, ачча наиҿықәлоит. Зинеи Азеи макьана рҽырӷәӷәаны, рыстол иагыу-иабзоу гәаҭо, хазгьы инеиҭак-ааиҭакны аҩынаҳара ишаҿыц иаҿуп, иржәуа егьыҟам, аха ус ҳҳәап шьҭа. Мактина уажәы-уажә ддәылҵны ахәыҷқәа зҿу гәаҭаны (Зина илымылдеит) дааҩналоит; Џьарнас иҽы ҟадыџь рымхны наҟ иҿалҳәан, еиҳа рҽышьақәыркит, аха аҩныҟа ианлзыҩнамгала Зина илалҳәан, ԥхамаҭәақәакгьы дәылганы иршәылҵеит, ирхалҵеит; ахәылԥаз шьҭа хьҭахо иалагоит, ега умҳәан, ӡынрами. Ольгеи Зоиеи ракәзар, рызхара ахаа-мыхаақәа анырфа, шьҭа игыларгьы цәгьа ирымбо иҟоуп, аха абыргцәа злацәажәогьы иазҿлымҳашәа итәоуп. Хаԥҭыриангьы лшьал цқьа ивҵлырраан, адунеи аҿы иҟоузеишь анаџьалбеит лҳәарашәа, лылаԥш арахь икыдуп. Тарзан даархашҭӡеит, аха иара дара ихашҭны дыҟаӡам: абыржәыҵәҟьа аирыӡқәа ҿыц аҩы рҭаҭәаны иааиган (арезина дахьахоз хәыҷыкгьы иамхажәын, хар имаӡамкәа дыҟоуп), агәыблаала акәац иманы дцеит, ҿыц ирызирԥхарц.
 – А насчиот Израиль что гауаритсиа?  –  деиҭаҵаауеит Машьыхә, аҭак шәара ишәзыҟамҵозар, са ишәсырбап ҳәа ихы-иҿы адырра «ҵаулақәа» ықәмацәысуа.
 – Урҭқәа ирзыжәуазеи, уара, – ҿааиҭуеит Гәыџь, ианизымчҳалак, – Џьарнас ухаҵкы сцеит, уара уус нагӡалеи! Китаи-митаираа гәынамӡарақәак рыман ааҵра иавазар, дара рхы иавырбааит, ҳара цәгьара рзаҳамуит, – ҳәагьы нациҵоит.  –  Угәы ишԥаанагои, Аԥҭа?
 – Ааи, ус ауп, – иҳәоит уажәраанӡа рацәак ҿызымҭуаз Аԥҭа.  –  Сара усазҵаауазар, адунеи иқәу ауаа ҟыбаҩла ианеисо иацназго егьыҟам, еимактәык, еиканрак роузаргьы  –  убра ирыбжьалар, насԥыхон!,.
Џьарнас, сара сус сара издыруеит иҳәарашәа, акы днацҳауа, арахьгьы дырзыӡырҩуа, дшәам-шәамуа дтәоуп.  –  Ирҳәалааит, – иҳәоит уи, акрыфара иҽахаршәаланы, – иаҳзеицәоу џьушьо, Гәыџьхеит!
Уаҳаид сасгьы-аԥшәымагьы ҿымҭ-ԥсымшьа ус дрыхәаԥшуеит; ачеиџьыка уанадтәалоу, ҵаны, ажәабжьҳәара дук иаҭыԥым акәымзар, харантә, ааигәантә зҳәаз иеиԥш, иааҩыз ажәабжь ҿыцқәа аниаҳауа цәгьа бзиа ибоит. Ачеиџьыка чеиџьыкоуп, аха иара усгьы Машьыхә иҵегьгьы «дҽыжәлар» цәгьам ҳәа игәы иаанагоит уи, асасгьы рацәак ацәажәара иашьҭоу аӡә иакәӡам, излеибо ала, аха иара Гәыџь ҟадыџьгьы Машьыхә диԥырхагахарц даҿупеи…
Џьарнас иахәҭоу аныҳәаҿақәа шԥабжьаижьуеи: ажәлар иныҳәеит, Уаҳаид иԥшәмеи иареи хазы-хаз иныҳәоит, харантә иааз асасцәа еидиныҳәалоит, амаҳәцәа рхыи-рыхшареи неидкыланы рныҳәаҿа икуеит, ауацәа-аҭынхацәа ихеиршҭуам… Убри иикыз аныҳәаҿақәа акакала ирыхныҳәо ишьҭалан иааиуа Омахьи Гәыџьи ракәзаргьы, иага ирылымшозаргьы, убарҭҵәҟьа мкыкәа гылашьас ирымоузеи…
Гәыџь аныҳәаҿақәа анааникылоз мыцхәы инаҵшьны амаҳәцәа ртәы далацәажәоит:
 – Абас лассы-ласс шәаалар, дад, ари ахә иқәынхо ҳзы даара исабаԥуп… Ҵыԥх аӡынразы схаан ишысымбац ала асду ҳзауит, ҳаҵахоума шәиира зқәызааша ҳәагьы ҳшацәшәаз шәцәызӡом, ундәылҵны мҿы хьышьаҵәык узаамго ҳҭанасит, ахьҭа аҽарӷәӷәеит. Иаҳауеи, ҳҳәеит убасҟан Уаҳаиди сареи, ҳамаҳәцәа абра иааганы иҳамандаз, ахьҭа ҳадыршьрымызт, ҳаҩнқәа сык  ҳазрықәырхрын ма, ҳҳәеит! Анцәа шәиныҳәааит, баба, абзиара шәықәзааит!  –  Уаҟагьы даанымгылакәа инациҵеит: – …аԥсуа ианакәызаалак аизҳара иҭахын, имеизҳауа, зызҳара хьанҭоу аҵлаҵәҟьа еиҭеиҳауамызт. «Умыццакыкәа иаарласла» ҳәа шырҳәо еиԥш, рацәак аццакра шәыламсуа, шәызхьымӡаз аҵкыс шәзыхьӡаз еиҳахо, аизҳара дуқәа шәыманы анцәа шәҟәаиҵааит, дадагьа!…
 – …Ара, асы егьи ҳәа Гәыџь дызлацәажәоз акәым усс иҟоу,  –  ҳәа аҵәца аақәихуеит Омахь, – аӡын ушаҳә-шаҳәуа утәарц уҭахызар, умҿы-умца аԥхын иудгал, сааухаҵкыуп, амаҳәцәа узрықәгәыӷуа иарбан, урҭ еилахоуп, уара уаха рымаӡам, – Омахь иижәыз такәы дшарԥшӡахьоу мҩашьо ихы-иҿы иқәлахьеит, иԥаҵақәа маҷк иҭрыс-ҭрысуагьы иалагахьеит; ус рдыруеит урҭ ԥыҭк анижәлак, уаҳа умжәын, уаангыл шьҭа ҳәа рҳәарц рҭахыушәа.  –  Аццакра ҳәа узҿу акәзаргьы, уи шыҟоу убома, – ҳәа даҽа ажәақәак иҳәарц дналаган, аха уи бжьаижьит.
Кәынта даара дарччоит Омахь ииҳәаз. Уаҳаид Гәыџь «ундәылҵны хьышьаҵәык узаагомызт» ҳәа амҿы аӡбахә дырҩегьых абраҟа иахьцәыригаз, насгьы уи аҭак ахҭаҵәҟьа  иҭаршәны Омахь иахьыҟаиҵаз игәы иаахәоит, рарԥысымҭаз еиҵагьежьны Алоу иҳәысҭаҿы ианеиқәԥалак, аӡә диааир егьи игәы шыҟанаҵоз еиԥш. Амала, асы атәы иашоуп, ҵыԥх даара асы ӷәӷәа леит!..
 – …Шәарҭ, дад, аҩнду шәыҟоуп, – амаҳәцәа ихы рзырханы иныҳәаҿа наигӡоит Омахь, – аҩнду ишҩын дуу еиԥш, ахьӡ-ахьымӡӷ рацәоуп… убраҟа, аҳаҳаи, шәыԥхамшьааит шәарҭ, дад, Омахь даашәыкәхшоуп!.. Мамзар, – инаԥишьуеит, – зны-зынла ҳаҷкәынцәақәак ус рдырлоит: ажәҩан аҿы хәцәы-хәцәы еибакыз аԥсаатә хәылеибарԥыԥуа алтарра ишазлеиуа еиԥш, уа ирзымӡбыз рус-ҳәысқәеи дареи еибарххо арахь иаалоит, жәлантәык  шынеизакыу иаднамгалар ада ԥсыхәа амамкәа…
Кәынта, иԥҳәыси иареи ирыбжьалахьаз ҭыӡшәақәак рнаҩс, ԥасаӡа зны, хәаахәҭырҭатә наплакык аҿы аус аниуаз, убас алышь-варышь ицалаз иҩызцәақәак, ари ҳаргаӡаны ҳҿаҵахәы ҳҿыхны афара даҿуп, нас иҩны ҳнаганы уи ала ҳаипатууашәа рҳәан, дареи иареи аҭыӡшәа ӷәӷәа аарыбжьалан, саб сиԥазар ишәсырбап ҳәа дмақаруа, ладеи-ҩадеи дшыҩуаз мацара аԥхӡы ӷәӷәа илихит, ижәлантәқәа назлоу, аӡәырҩгьы, абабыц рықәшәар иҵҟьо аҟынӡа, ршьапы иқәиргылеит, уус иахәап рҳәан, аԥарагьы маҷымкәа изеиларҵеит, абыржә дзықәтәоу имашьынагьы аиҳарак убасҟан  изеиларԥсаз алоуп ишааихәаз ҳәа зҳәогьы ыҟоуп.
Уи ицахьоу акоуп ҳәа зынӡа иагьигәалашәомызт иара, абыржә Омахь ииҳәаз, зымҩакы мацара иасуаз аԥша гьежьны иаазшәа, «ирхынҳәны» арахь ианизаанага, маҷк игәамԥхеит акәымзар. Иара Омахь изхиҳәааз Кәынта иакәхарымашь, уи ари аус атәы абеидыруеишь? Мап, мап, дызҿу аҽаӡәызаап, Кәынта иҩызцәа иагаҩ ари адунеи  иқәуп!..
Уаҳаид егьырҭ рылымкаа еиҳа дазааҭгыланы асас диныҳәоит:
 – …Аҵара ду змоу аӡә уакәымкәа уҟам, дад, аха адәныҟа иунурԥшуам… абри зегьы ирыцкны сгәы иаахәеит. Дубап аӡәы, аҽхарззалара иашьҭоу… Зны-зынла алапҟьагьы ыршәны ҳаракы аҵла иналарҵалоит, уаҟа иҿоу аҵәа ҟаԥшь алаҿырхырц, аха аҵәа ҟаԥшь ҿшәом, иаргьы уа инықәхоит. Иагараамҭа икақәхаргьы, дырҩегьых адгьыл ахь имылбааргьы ауӡом уи. Лапҟьаҵас ҳаракырак зауыз иакәымкәа, уаҩышьала иҳаракыу урыдкыланы усныҳәарц сҭахыуп, дад… жәлар ирыхәо ныҟәуго, жәлар рзы акыр уаԥсаны анцәа уҟаиҵааит!
Кәынта Уаҳаид иажәақәа асас изеиҭеигарц далагоит, аха имч анақәымхалак, уашьҭан иуасҳәап иҳәоит, аха иара асас аҭаҳмада ибзианы дышныҳәаз игәы азҩон, уи аҟнытә абыржәыҵәҟьа иаҳарц иҭахны, Хьымкәараса иахь дынхьаҳәны диазҵаауеит. Хьымкәараса ибжьы ныҵакны, ҭынч-ҭынч еиҭаганы еиҳәоит. Асас, аиашазгьы, даара игәы иахәоит Уаҳаид иажәақәа, мап, мап, адгьыл аҵауларахь иҟоу баша сашьҭоуп, хыхь ауп аусҵәҟьа ахьыҟоу иҳәарашәагьы, лакҭа хаала Уаҳаид днаизыԥшуеит, нас иаԥхьа иқәгылаз аҵәца аақәихын, егьи инапала ибла саркьақәа аарманшәаланы, астол днахыкәшаны Уаҳаид иҿаԥхьа днеин, ҭабуп аанаго, днаиеихырхәаны иаҵәца ижәуеит.
Кәынта уи дарччахуеит  –  иауауеи, сысас дысцәашьуа далагеит ҳәа азиԥхьаӡоу здырхуада.
Хьымкәараса жәа-мцхәык мҳәакәа, иҭабуп ҳәа реиҳәоит иныҳәаҿа зкыз, убас рацәак даламлакәа асас иԥҳәыси иареи иныҳәоит. Асасгьы уа дахьидтәалоу, акы-ҩба жәа рыла иааркьаҿӡаны Хьымкәараса диныҳәоит, ҳаибабеижьҭеи сааҭқәак роуп иҵуа, аха сгәы уақәшәеит, иҳәоит.
Хьымкәараса абас акы-ҩба ҵәыца иааникылаз хәыҷы-хәыҷла игәалаҟазаара шьҭнахуеит, хьаакгьы хьыу-хьыууа инаҭоит, аха хазгьы дарлахҿыхуеит, даарагьы деигәырӷьоит абарҭ абыргцәа, алаф ажәа налаҵо, иҟәышны, ихааны, уаҩ дархәыцыртә иахьцәажәо (иара даара ицәымӷуп, ахӡыргара иашьҭоу, иҟаиҵаз рацәак егьыҟаӡамкәа, шьамхахьы ацәыцә илагылоу ауасҭа иеиԥш, зегьы ишырбо-ишраҳауа ақьаад ак анҵара, аха аԥхьан игәы иамузт, ашьшьыҳәа иблокнот ааҭыхны, уаанӡа имаҳацыз ажәақәакгьы наниҵоит). Убас игәы иахәоит Хьымкәараса арҭ абыргцәа иныҳәаҿа ркызаргьы мцхәык аӡәы иахьимҳәаз  –  «уара абаҩхатәра ду злоу ҷкәыноуп, макьанагьы иҟауҵаша даара ирацәоуп» ҳәа ажәа еизадақәа налаҵо. Аӡәык-ҩыџьак ахьааиқәшәало аԥацхақәеи акаҳуажәырҭақәеи рҿы уи игәы кыднаххьеит, убас ажәҩан дхагаланы, дызлаҟоугьы-дызлаҟамгьы леилышь-ҩеилышьны, иаҳцәагозеи ҳәа шьоукы-шьоукы данырныҳәо, иара усҟан имаз-ихӡыз зегьы аҽнышьыбжьон ицәырӷьычызшәа, иҩныҵҟа зегьы ҭацәккараӡа, хгарҭа имоуа дааҟалоит, ибла неиҵыхынгьы иныҳәаҿа зкыу рлакҭа дызҭаԥшӡом, избанзар, ихә-нацәак реиԥш идыруеит урҭ алакҭақәа зеиԥшроу, уа иҭатәоу ҩ-ӡыжь хәыҷқәак рыкәеи-цеишьа. Аха иҟоуп ибзианы деилызкаауагьы, игәы-иԥсы зеиԥшроу здыруа, изгәдуны, хәмаршақә изызҳәало:

Шаҭ, о Шаҭ,
Шаҭ-иԥа Шаҭ,
Ша- агәшаҭ!..

Урҭгьы егьырҭгьы араҟа уаҩ дахьыҟам, ҭаацәашәала иԥхаҵәаҵәараӡа ачеиџьыка изхатәоу, зегьы гәыразыла иахьеицәажәо азы Хьымкәараса дырҩегьых бла иазгәамҭо цәанырра хаак, цәанырра ҵаулак дамҽханакуеит. Иагьиҭаххоит аԥсҭазаара аԥсҟы зкыҵәҟьоу шәара абри адгьыл иқәаарыхуа шәоуп, шәара баша амҩадуқәа шәыԥсҭазаара рыншәмырӡлеит, хара шәымцаӡакәа, иара абраҟа шәашҭақәа рҿы шәразҟы-шәынасыԥ шәыԥшааит, шәхәышҭаарақәа шаҳә-шаҳәуа еиқәҵаны, анцәа ишиҳәара шәынхеит. Аӷба асқьала ианадҵуа еиԥш, ишәызгәамҭаӡакәа, шәшыцәаӷәо, шәшырашәо, шәшеихаҳауа иара абра шәажәуеит, иара абраҟа шәагьынхоит наӡаӡа; абри адгьыл ԥшьа иамоу амч, иара закәу, иара зыԥсоу ззеилымкаакәа ӷәарапара ицаз зегь ҳаасҭа шәара жәҩангәашәԥхьара аҿы иҟоу шәиҩызоуп ҳәа реиҳәарц, аха аҵас  ҵасуп, уи дақәиҭнатәуам ус мыцхәык ацәажәара. Уи аиԥш иҟоу аҟазшьа, аиҳабацәа рҿаԥхьа мцхәык амцжәара  –  уажә дахьмаҳәу адагьы, данхәыҷыз аахыс ицәа-ижьы иалаӡҩоуп, мап зацәикрызеи. Ҳәарада иҟоуп аҵас еилазго маҷҩымкәа, иаҳҳәап, иара имаҳәыла Кәынта урҭ рыгәхьаа шикым еиԥш (ачарақәа рахь ацара агижьӡом, аха), аҵас еилоумгар амуӡаҵәҟьогьы иҟамзар ҟалап, аха аҵас анеилоугах, ма зынӡа уҟәышӡазароуп, мамзаргьы иара аҵас ахаҭа еилоугартә иҟазароуп…
Аӡәаӡәала абарҭ аҭаҳмадцәа дахьрыхәаԥшуа, Хьымкәараса, иара иаҳа дахьизааигәоу акәу, Уаҳаид абык иеиԥшҵәҟьа игәы ааизыбылуеит, абасҟак дахьреигәырӷьаз, абасҟак ирзыҟаиҵаз зегьы аҵакы ахьынӡадуу, иаҵаҵәахыу ауаҩытәыҩсатә ҟазшьа ссир инарҵауланы дазхәыцуеит. Зинеи иареи рыԥсҭазаара анеиларҵа раԥхьатәи ашықәсқәа раан Уаҳаиди Мактинеи лассы-лассы дара зыҩназ ауада хәыҷ аҿы рбаразы инеилон, хәҷы-мҷык неидкыланы. Аа, абыржә ирымҵагылоу аҩы аиуагьы ауалыр хәыҷы иҭаҭәаны, иҩызцәа-иқәлацәа идиржәып ҳәа шаҟантә изнеигахьази. Нас, иара инапала иҟаиҵаз ашыц мҳаҵәқәа, аҟәыдыршьшьыгақәа, амҳабысҭақәа, акәац қәԥҟага хџыџ хәыҷ х-шьапык аҵаны… Урҭқәа зегьы иахьагьы ирымоуп. Усҟан ианлеилоз Хьымкәараса бжеиҳан дрықәшәаӡомызт, усура дыҟан, аҩны данааилак, ахәыҷқәа гәырӷьаҵәа инеиԥыххылон, нандуи бабадуи ыҟан ҳәа…
Ҳара ҳахьзымцо азы дара аауеит ҳәа игәнигон Хьымкәараса, аха иахьа-уаҵәы шиҳәоз, аамҭа ус ицон, зны-зынла Зина лхала данҩабжьыслоз ыҟан, аха ус-ус ларгьы дзымцо, мыцхәы деилахо далагеит.
…Харантәыла ашьха хәыҷушәа, иареи уареи шәеиҟароушәа убоит, ааигәа уаннеилак ауп ианудыруа иара аҵкыс уара хараӡа ушеиҵоу, уи џьара акала уеиканыр, мамзаргьы сара еиҳа сҟәыӷоуп ҳәа азуԥхьаӡар аҵкыс, иара ақәра ду, ахачҳара ду урҿыԥшыр еиҳа ишеиӷьу убоит. Убас ауп Хьымкәараса уажәы ари аҿаҩа ҳабла иаланхо ауаа дышрыхәаԥшуа, агазеҭ аҿы аус зуа журналистк иаҳасабалагьы рҿаԥхьа игыу аарацәеишьоит…
Зны-зынла Зина, Аза, ма ран Мактина ааины ирыгыу-ирыбзоу инарыхәаԥшны ицоит ада, уажә ахацәа рымацара астол аҿы еизныжьны, аҳәса рахьтә саси-ԥшәымеи наҟтәирахьтәи ауадаҿы еидтәалоуп – рызхара изымеицәажәо. Ахәыҷқәагьы мчыла ахәмарра иаҟәыхны иҩнаргалан, зымҩа столк аҿы рхәы-рыԥхь рхианы акрырҿарҵоит…


III

Астол раԥхьа Хьымкәарасеи Игнати ахыҵуеит, урҭ инарышьҭарххны Гәыџь дгылоит, Гәыџь ишьҭахь  –  Кәынта, Аԥҭа. Џьарнасгьы шьҭа дмыццакӡакәа инапы ианырҵаз аус, аанда хәажә быцала иԥшӡаны ианхдыркуа еиԥш, ишахәҭоу ала, ҳаҭыр ду ақәҵаны ихиркәшар цәгьа ибом. Уеизгьы-уеизгьы иижәыз уи илнамыршакәа «абыцақәа» импыҵаԥыҵәҵәо иалагар, ахьышәҭҳәа «иус» нмырхакәа иааимидартә иҿаԥхьахь дыхиа-дмазеи Машьыхә дтәоуп, иагараангьы ус ацхыраарақәа ҟаиҵахьеит уи, аха ара уи аиԥш акгьы аҭаххом шьҭа, избанзар, изцижәуада, Уаҳаид имакны ажәра уаламгозар, ма ухаҭа ухы уамеикануазар… Сгылар еиҳа еиӷьуп ҳәа ӡбаны дҩеихоит Машьыхә. Џьарнас, уи еиҳагьы игәы иаахәама уҳәо, иблақәа дырцәыҵыԥшшәа днаихәаԥшуеит  –  иагарааны ҩеимакра ахьаҭахӡамгьы еимакны рыԥсқәа ҭибаххьеит, уажә дырҩегьых уи инханагалар иукызи…
Џьарнас изаманахәха астол хыркәшаны дҩагылоит. Дшынахыҵыз еиԥшгьы ашә дазымҭрыскәа, баӷьа-баӷьа иҽааникылоит. Омахьи Уаҳаиди уи ҭабуп, ҳурԥшӡеит ахҳәааны деиҭарныҳәоит, нас ашьшьыҳәа еиманы егьырҭ адәахьы идәылҵхьаз рахь рҿынархоит. Иагьаадәылҵуеит, «аҳаҳаира афырахацәа!» ҳәа рҳәарц рҭахыушәа, аҵх лашьца иалыҩны, аҩадахьтәи аҩҭаҳарахьтә «ҟыж-ҟыж!» ҳәа Омахь иҟызқәа рыбжьы ааҩуеит. 
 – …Уҟызқәа аӡә длаԥшықәырҵахит, – иҳәоит Уаҳаид, алашьцара далаччо.
 – Мап, амцхә ыжәны умааин ҳәоуп ирҳәо, – уи ииҳәаз днахлафуеит иара. Омахьгьы, – сцалапи, иудырҵәҟьозеи аӡә днеизар, – иҳәан, аҩны аганахь ҭаҭынк инахо игылаз аҷкәынцәа бзиала, шәыҵх аабзиахааит ҳәа раҳәаны, аҩныҟа ддәықәлоит. Гәыџьгьы уи днаишьҭалоит. Агәашә ианынҭыҵ, хараӡа дгьылк ахь ныҟәара ецыҟаны иаазшәа, аринахысгьы абзиаразы ҳаицныҟәалааит ҳәа неибыҳәаны, Омахь арыӷьарахь иҿынеихоит, Гәыџь  –  арымарахь, дасу рыҩнқәа рышҟа.
Џьарнас зназы маҷк иҽааникылоит, ижәны дыҟоуп, аха даҽазны ари аҩыза аимгеимцара имоур ҟалоит, убри аҟнытә Уаҳаид имаҳә аиҵбы, Хьымкәараса (уи акьыԥхь ус дшадҳәалоу идыруеит), иеиҳәарц иҭахыуп, Машьыхә иеиԥш аусура иацәыбналаз ыҟазаргьы, иахьа бақьҟанаа хар рымаӡамкәа ишыҟоу, рыпланқәагьы цәгьамкәа ишынарыгӡо, ӡынроуп ҳәа имтәакәа уажәнатә рфидаҭрақәа шдырмазеиуа, рчаирҭақәа аус шрыдыруло, рыцәаӷәатәқәа нап рыларкраны ишыҟоу, иара иакәзар, абар, шьҭа шықәсы ҩажәа инарықәгәыӷуа абри аҳаблан бригадирс аус шиухьоу… Нас абасҟак аџьабаа рацәаны избахьоу маҷк иааӡырганы агазеҭ ианыларгьы цәгьа ишимбо, дара раҟара зылзмыршацгьы зны-зынла рыӡбахә ахырҟьацәаны ишырҳәало… Абарҭқәа зегьы илымҳа инҭишьыр цәгьа ибом, изеиԥштәуазар. Аха, мап, изеиԥштәуа дыҟаӡам, иахьа ладеи-ҩадеи ииныҟәахьоу, уажә аҭамадара иныҟәигаз уҳәа неицылан, ихы зқәикуа «агәашьа» давнаго дыҟоуп. Даҽазны дсымԥыхьашәар иасҳәап, уажә сшыбзиоу сықәҵып иҳәан, бзиала ҳәа нараҳәаны, иҟамчы имагә иахьавҵаз иаавҵхны, «иҳәынҷан» изааргаз иҽы ашькыл акыхагьы уаҩ даламыкӡакәа, наҟ дахҟьаны дцарц егьигымхо, ахьышәҭҳәа дыҩҽыжәлоит. Иара дзықәтәоу аҽгьы ҽы-ҭоуӷанк акәӡам, аха, дҽыжәкьакьала, ицәдуцәоума уҳәо иҟоуп…
Аџьабаа иуҳарбаз ҳаԥсахааит ҳәа наиаҳәаны, уи агәашә изаартны доуижьуеит Уаҳаид. Аиашазгьы, Џьарнас абрантә хәба-фба верс ахьыбжьоу даҽа ҳаблак датәуп, аха абас, ихы дамеигӡакәа, ари аҳабла гәыкала амаҵ азиуеит. Иахьа абригадирцәа ҵара-дыррала еиқәных иҟазароуп, ауалафахәгьы бзианы ироуеит, алада, ашьаҟьасҭара иаԥну аҳаблақәа рҿы бригадирцәас иҟоу зегьы ақыҭанхамҩатә ҵарақәа ирылгахьоу аҿар роуп, шамахамзар, ажәытә бригадирцәа рахьтә иара Џьарнаси Мамеҭ ҳәа Дели-оӷлыки роуп иаанханы иҟаӡоугьы. Анс акә, арс акә, Џьарнас бақьҟанаа рыцәгьа-рыбзиа убасҟак далагылоуп, даргьы, ҵабыргыҵҟәьаны дрыгхар рҭахым, ҵарала еиқәных иҟоу даҽа бригадирк дрыдугаларгьы мап ицәыркыр ҟалап. Уара иуҭахыу уара иҳәала, иара жәлар рыбзиабара иҽаԥсеитәит…
Аҩны ашә анаатлак иаадәылԥхаз алашара, кәарак ихыу ӷәтәы цҳаҵәрык еиԥш, цәаҳәак хәхәаӡа ашҭа инықәнаҵоит: Хаԥҭыриан ддәықәлазаап, уи лынаскьагаразы аҳәса аӡә даанымхакәа иналыцдәылҵуеит.
 – Уахь шәыҟаз, нан, уахь шәнеи, – лҳәоит лара, шьҭа дук дымхьаԥшцәакәа, ллаба лыҵарс-лыҵарсуа лҿаалхоит, «ларԥыс» амҩан ак ихьыр ҳәа дымшәо дыҟам, Машьыхә уаала ҳәа иалҳәаргьы, даҽа ԥыҭк дымцәажәакәа дшымцо лдыруеит, Тарзан иакәзар, макьана даарыцхраақәароуп, уаалаҳәа шԥаиалҳәо, насгьы, дхаҵгыламзи, макьана акы днамыцҳацт, аҽакыцт…
 – Быццакитеи, Хаԥҭыриан, макьана быҟазарауази, – иҳәоит Уаҳаид, Џьарнас днаскьаганы арахь данаалԥылалак.
 – Џьарнас дцама?.. Ӷәӷәала ижәны дыҟазушь? Имҩагьы хароуп иара ҟадыџь, – лҳәахуеит Хаԥҭыриан, Уаҳаид ииҳәаз лмаҳаӡазшәа. Уаҳаид идыруеит уи ала илҳәарц илҭахыу сыҭаҳмада мыцхәы ижәны дцамашь ҳәа шакәу. Абыргцәа, ирылша-ирылымша, џьара сасык данырҭаалак, иамаԥхашьашәа амцхә рамхажәлоит, уи лдыруеит…
 – Мамоу… Гәыџьи иареи иржәыз рацәак егьыҟам, – лгәы «ирҭынчуеит» Уаҳаид.
 – Уахь унеи… ашара шәзыбзиахааит… Умаҳәцәа сгәы иахәеит, аиҳарак Кәынта, ахьырхьыр дыччо, дзеиԥш хшароузеи, – ашҭа дынҭыҵуеит Хаԥҭыриан, Уаҳаид агәашә ныдҵаны даахынҳәуеит…
Ачымазаҩ дҳамоуп, ахәыҷқәеи лареи еизныжьны ҳааит, рҳәан, иҿҟьа-ҿҟьо ишааз еиԥш, дук мырҵыкәа, бзиала, абзиаразы ҳаибабалааит ҳәа зегьы инараҳәаны, ҩаԥхьа иццакы-ццакуа рыҩныҟа ицоит Азеи Аԥҭеи  –  уаха шәаангыл ҳәа Мактина дшырхьынҳалазгьы. Урҭ иаау-имаау цқьа иузымдыруоуп раашьеи-рцашьеи шыҟалаз…
Адәахьы макьана ӡынроуп уҳәо иҟаӡам. Ажәҩан каххаа еҵәала иқәҵамзаргьы, алаԥш-ҿаԥшы хар амаӡамкәа ишьахәны иҟоуп. Аҵх агәы ианынхыҳәҳәалак маҷк адгьыл ҳҵаалашт, аха уажәазы, ҽынла иҟаз ацәыҵаҟәкыра иабзоураны, аҳауа рацәак имыхьшәашәацт.
Абарҵаҿ иахьгылоу, Машьыхә Хьымкәараса амыркыџь еиԥш дилаҳәын, аус ахьиуа, дызҿу, иҭакԥхықәра шаҟа идуу, илацәа неихьысыр амашәыр бааԥс ҟалар шалшо, уа даара агәеилгара змоу аӡә иакәымзар, изымԥыхьашәалак аус шизымуа уҳәа изеиҭеиҳәоит, нас дырҩегьых Хьымкәараса иҩымҭақәак дышрыԥхьахьоу, ааигәа «аказеҭ» «Аԥсны ҟаԥшь» ианыз «истатиа» акәзар, ӷәӷәала дшарччаз иҳәоит, убарҭ инарыциҵоит шьҭа иара Машьыхәгьы Хьымкәараса дшицәыԥхамшьо, избанзар, ак уасҳәоит, дара ртәы шиакәу, џьара ажәақәак ихиҳәааргьы даара ишиџьишьо, наҟ-наҟгьы, уажә ахызаҵәқәа реиԥш ивыҟьҟьаны ицо адәыӷбақәа руак аҩнуҵҟа, ресторанк аҿы, аусура далагарц лаԥшықәҵаны ишимоу, уа Ҟармыгә захьӡу дара рқыҭантәык иԥагьы аус шиуа, «клаҭк» азна ақьифирқәа, абулкақәа, акәтаӷьқәа уҳәа амҩа иқәу рзы «ԥсымышьҭыгақәак» дрыҵалан адәыӷба ахы инаркны аҵыхәанӡа изҭахыда ҳәа ҿыҭуа дышрылсуа, аха алага-ҩагазгьы феида шалоу…
Хьымкәараса зназы Машьыхә далашыҩкны арҭ дызлацәажәақәо дук рхиҳәаауам, «ус акәхап», «крыздыруоу», «еиҳа еиӷьума?» ҳәа, ихәыцырҭақәа ара иҟаӡамкәа, ҭаҭынк днахо дахьгылоу акы наиҳәоит, Машьыхә ари анибалак, – сеилызкааҵәҟьоз дсықәшәеит ҳәа, дзықәтәоу «аҽы» иҟамч зынӡа иажәиҵоит,  иԥсырнырҵаз акәлаа еиԥш, иижәыз еиҳа-еиҳа ишилсуа, еиҳа-еиҳа дшышьҭнахуа мҩашьо… Хьымкәараса, збымбакьаҿ иҭашьшьы, зхылԥа быз-ҟьаҟьа зхаҵаны иаԥхьа игылоу ари Машьыхә дахьихәаԥшуа, «абри ауҩ абри аиԥш иҟоу адгьыл ссир ааныжьны, лахьхьи џьара дцаны  аихамҩаҿы ацҳа зихьчо закәи, уигьы азмырхакәа, аҟырш фҩы зҭышәшәо, зжьы ужәыр зтәан еиламгыло зегь мҩазго адәыӷба аресторан ахь ихы-ихшыҩ зкыдузеи, аӡлагара дахатәоушәа, уахгьы-ҽынгьы авагонқәа рыгәыр-гәырбыжь илымҳақәа ҵырхларц азы абри аџьанаҭ ҭынчра ду дзацәыбналозеи?» ҳәа дхәыцуа далагоит, имаҳәылеи, уи иеиԥш зеиԥшуи иареи реизыҟазаашьақәакгьы ааигәалашәоит, хаҿсахьақәакгьы, ҭагалан аԥша  еиланаргьежьыз абӷьқәа реиԥш иаԥхьа иаацәырҟьа-цәырасуеит, ус еиԥш акгьы шыҟаӡамгьы, уаргьы ҳара уҳаиӷьӡам, баша уҳалкьны умцалан ҳәа иарҳәарц рҭахыушәа. Хәыҷы-хәыҷла изгәамҭаӡакәагьы, аԥхьан абыргцәа данрыдтәалаз игәы зырԥсасииз аҟәандара маҷк ахьшәашәара аҽыназнакуеит. Акагьы злаӡам уск азы, абар, мчыбжьык аахыс шьоуки иареи рыхқәа еибаршхьоушәа, иахьеи-уахеи дзыхӡыӡо иаамҭа шаҭарак ҟамҵакәа дырҩегьых убри ицәагазшәа изырбо хьаак ааизцәырҵуеит, иауазар, абыржәыҵәҟьа иахьа ашьыжь нахьхьи иуадаҿы дызԥырҵыз иқьаадқәа дрыдтәалазарц ҩаԥхьа иааиҭаххоит. Ганкахьалагьы, иҩызцәақәак «ажәлар ҳрыцәҟьалеит» ҳәа ирҳәало анааигәалашәалак, «избан нас урҭ абас инеиԥынкыланы, мыццакрада, ирҳәо-ируа азыӡырҩрра сылшо сзыҟам, издыруада, саазқәылаз ныҟәара шсыгымгьы, иара аԥсҭазаара ахаҭа ҵабыргыҵәҟьаны сацәҟьалахьазар, схаҭа сгәынкылара иҭнахуа дунеиқәак снеи-ааиуа срылазар, сыжәлар инарҵаулаҵәҟьаны рызхәыцра сылымшозар, ирыгыу-ирыбзоу цқьа исызгәамҭозар, уи акәзар ҳарҭ ак зҷышәуашәа иҟоу ҳанынатәалак нахыс аӡәи-аӡәи ҳҩымҭақәа ҳцәеиԥшхарҳәагьы шәарак зҳауло» ҳәа аки-аки еишьҭаххы зҵаара-шәкы ихы инҭапапоит, ӷәӷәалагьы дааԥсаны дшыҟоу ицәа иааныруеит. Иара иахьа шьыжьаахыс амҩа дахьықәыз, иаха ҽеила дахьзмыцәаз, арахь «маҳәра» ииуз уҳәа ддыркаразар акәхап, аха абжьааԥынгьы лассы-лассы дзааԥсалозеи, макьанатә иааԥсара ихьӡарцу? Мап, мап, ус ҟамлароуп, дыццакыроуп, дызхьымӡац игәҭакқәа зегьы рынагӡара дахьӡароуп. Мамзар, ари адунеи ахь дзаазеи иара, ааԥын иацмҩахыҵыз ԥарԥалыкьҵас шәҭқәак днарықәтәа-аарықәтәаны, еиҳа иԥынгыла ӷәӷәақәоуҳәа ииԥхьаӡо аандақәак днархыԥраа-аархыԥрааны, иеиԥш зеиԥшу ԥарԥалыкьқәак ҿиарц рыжәла ҵла-быӷьқәак инарықәҵа-аарықәҵаны, иҳарҭа-сырҭа умбо дыбжьаӡырцу?.. Мап, мап, усҟан зынӡагьы иаԥсамызт уи амацаразы аԥсҭазаарахь амҩахыҵра, уаҩ ихы-ихшыҩ иазԥымҟартә аҟынӡа, иҵегьгьы иҵаулаӡоуп ауаҩы  аԥсабара дшаны дзықәнаҵо, иара дзызкыу, ус акәымзар, адунеи дақәламхози, иаҳҳәап, адәагәҭан баша икажьу хаҳә дук еиԥш?..
Кәынта хьаас имоу, – абыржә аресторанқәа рҿы имузыкантцәа реилашыкьымҭоуп, ауаҟьан-чаҟьан шьҭыбжьқәа, хкыс иуҭахыу ашәақәа («иҟасҵо жәбап сара, уа аԥсуа шәақәа рацәаӡаны ирҳәалартә аусқәа еиҿыскаауеит», иҳәалахуеит уи) рацәоуп уа. Ԥыҭк рзырҳандаз, уажә аԥхын аԥсшьаҩцәа анырацәаҩу еиԥшым, аус злоу азаказ ауп, азаказ ҟазҵо анмаҷыҩха  –  башоуп, рпрограмма иалоу ашәа еицаҟьақәа «нарыԥсхшьны» ихьагәгәа иаар акәхоит. Егьырҭ – агәаҟрақәа, аԥсыжрақәа рҵыхәала иныҟәалогьы, иахьеи иаци иабацақәеишь, иҟарҵаз анцәа идырп? Ԥыҭк иҵаркыргьы, ԥыҭк ирҭап уеизгьы, ани, саргьы шәсывымслан ҳәа идырҳауа ахәҭак иргәыбзыӷны ирцәызгало, дара амузыкантцәа «аҟазара» аганахьала рхылаԥшра знапы иану ауаҩ-аԥшь (рнотақәа ирну ашәақәа рыбжак зҩызгьы иара иоуп) деиҭеиԥышькламсыхыр. Ииҭахыузеи, мшәан, убри, «Волга» ааихәахьеит, Кәынта макьана «Жигәли» ауп дзықәтәоу, имбаӡои? Дшиԥырхагоу аахтны иаҳәазар акәын, аха абас иҟоу аус бзиақәа рҿы ҳара зныкыр иаахтны ҳаицәажәахьоума…
Амала, Омахь акры идырҵәҟьомашь? Мамзар, изакәи «ажәҩан аҿы ихәылеибарԥыԥуа аԥсаатә» егьи ҳәа дызҿқәаз?.. Мап, џьушьҭ, Кәынта баша дшәоит ауп, уи иабаиаҳауаз, иара усгьы ҳара Аҟәа ҳазҿу башоуп, арҭ дыршьас ирымои,ԥхыӡ ирымбозар?.. Урҭ зегь башоуп, аха иижәыз дхьасаӡа дышԥаҟанаҵеи, ас, иужәызшәа-иумжәызшәа уаныҟоу еиҳагьы еицәоуп, ианужәых  –  иужәыроуп! Шьҭа хчыкгьы ихы ылазар цәгьамызт. Дызҿуи, мшәан, ари ианхәашәа иҟоу, уаха рышьҭаҵара лгәы иҭаӡами!..
Зегь рылымкаа митәык иижәызеи, аха иахьеи-уахеи адәыӷбақәа зывҟьҟьаны ицо ихлахаҵ агьежьра еиҳа имариоу здырхуада, Машьыхә аӡәы диеԥшымкәа иижәыз илсит, уажә Хьымкәараса дкыдцалан диацәажәоижьҭеи зынӡа ибз аҟәаҟа ааԥҵәаӡеит, уимоу, шамахамзар изҵамлаӡоз ишьапқәагьы цәгьабзазалоуп дышрықәгылоу, аҩыцқьа асеиԥш изнамур акәын… лассаамҭагьы дцараны дыҟаӡамызт иара, Тарзан иусқәа ҟаҵаны данрылга, шьҭа аҩныҟа агәарлара ишаамҭоу «игәаларшәаны» ииулак дигеит акәымзар…


* * *
Хьымкәараса иҟазшьа зҟазшьа иамаабуа, зны-зынла иаахтны, бжеиҳан ҩнуҵҟала данырҿыхо акәзааит, сара грак сымам ҳәа амалахазгьы ихы иазымԥхьаӡо, иара ихаҭагьы ихы аилкаара дшашьҭоу аиԥш ауп ианакәызаалак ауаҩ иҭҵаара дшазҿлымҳау. Уаха абра дааижьҭеигьы иибаз-иаҳаз маҷӡам. Убас абра акырынтә дзышьклаԥшқәахьоу дреиуоуп Тарзан ҳәа зарҳәо аҷкәын. Хьымкәараса игәеиҭеит уи агра шимоу, аха иааџьоушьартәгьы, изакәызаалак гызмалрак ашьҭамҭа шидгалам, иарԥысраҟны дышнеихьоугьы, дҭашақьаӡа, ихәыҷратә гәыразра макьана иԥырымҵыцкәа изынханы ишыҟоу, иааиарҳәалакгьы днахымԥакәа ишынаигӡо. Ас иҟоу ауаҩы еиҳау акы дазукыргьы, ԥсыцқьарыла, ихы-иԥсы зегьы  нахҭынҵаны инаимыгӡашеи… Хьымкәараса иҭахын уи диацәажәарц, абри адгьыл ԥшьа бзиа иба, умаашьакәа унха-унҵы, асса-мыссақәа умч рықәырӡуа акәымкәа, аԥсҭазаара аԥашәҵәҟьа уазааԥса ҳәа дилабжьарц, дшигәаԥхазгьы иеиҳәарц. Ари уажә дзызхәыцыз аӡәы иоуҳәар, узлабжьашазгьы хаҵак дуԥшааит ҳәа дарччар ауеит, аха раԥхьаӡа адгьыл инықәнаршәшәаз сык еиԥш зхы-зыԥсы цқьоу, згәы макьана шәытарак аным, зашьа изыҳәа бааԥсы згәы иҭазымкуа, гьангьашрыла «идуу» ак азкылсра иашьҭам ауаа рхыԥхьаӡара абанӡанеихьоушь ари аԥсабараҿы?!


IV

Хыхьтәи ауадақәа рҿы ишьҭалҵоит Мактина лысасцәа. Мрагыларахь ихоу, абиа-ҵла амахәқәа аԥенџьыр иахьнадсыло ауадақәа руак аҿы аиҳәшьцәа рхәыҷқәеи дареи, даҽа уадак аҿы  –  аимаҳәылацәа, аҩадахьҟала иҟоу егьи ауада хәыҷ аҿы  –  Игнат иԥҳәыси иареи; аиаразы лара усгьы ианакәзаалак деиқәшәшәа дыҟоуп, иагаҩ лзааиргьы ирызхаша бымбылха иаацәырылгоит…
Кәынта ахчы ихы шнылаиҵаз еиԥш, тышак дынҭаҳазшәа, ацәа дама ицоит. Хьымкәараса ибоит уахагьы акыраамҭа дзыцәараны дшыҟам, ида-ишьа аҽԥыртланы, дырҩегьых ибыбышӡа ишәҭноуп ишыҟоу, инацәкьарақәа ааиҵихыргьы, иҭхәаа-ҭхәаа, иԥахә-ԥахәӡа, ус шакәу рныԥшуеит, иблақәа мыцхәы ибахҵәа-бараӡа, мыцхәы деихыкка-еиҵыкка, аҷыт бжьы игәы ианыҩуа, аҵх ҵыхҵас изхызго иакәымкәа, ҩаԥхьа аҵх мшызтәуа иакәны дыҟоуп…
Наҟтәирахьтәи ауадаҿгьы ахәыҷқәа иахьатәи амш иалагӡан ирбаз-ираҳаз, џьашьо, аӡәи-аӡәи иреибамырҳәо, акыраамҭа ицәажәон, уажә рышьҭыбжь гаӡом, ицәазар акәхап. Урҭ рҭыԥан аиҳәшьцәа – Зинеи Зоиеи  –  рыбжьоуп ахьатә ҭӡы иалыҩны иааҩуа. Иҵуазеи дара абас уадак аҟны еицышьҭамлеижьҭеи, насгьы изааӡаз раб иҩны… Зоиа дааҟәымҵӡакәа маҭәа-ҩыҭәақәак дрылацәажәоит, лымҳарыҩқәак рыӡбахә лымоуп, Зина ахәхәа дқәыԥсычҳауа, ахәыҷқәа рааӡареи аусуреи реилагӡара шылзыхьанҭоу, аԥхын ԥсшьара дышзымцаз, уажә даноурыжьгьы, абар, дук ԥсшьаха лмоуӡакәа, лыԥсшьара аамҭа шлымпыҵанҵәаз, дара ахәыҷқәагьы иахьынӡахәҭоу нап шрыдкылам, рҵара иагхар ҳәа дшацәшәо далацәажәоит.
 – …Ибгәалашәо-о, уахык ҳажәқәа анымаа, папеи мамеи абра ҳнышьҭаҵаны урҭ рыԥшаара ианца, шаҟа ҳшәаз, – лҳәоит ус Зина, лажәа уахь иниаганы, избанзар, лхы иага дахашшааргьы (тәымк лҿы ус ҟалҵарым аха), лаҳәшьа ишылзеилымкаауа гәалҭахьеит, зылԥха ҳаура, ӷрак еицҭшаз абас ҳаиԥшымкәа ҳзыҟоузеи ҳәа иагараангьы дазхәыцхьеит.
 – Исгәалашәаӡомеи, – лҳәоит Зоиа, уи дазхәыцырцгьы шылҭахым лыбжьы ианыԥшуа.  –  Аӡын ҳшааӷыҵслак Ольгараахь сцароуп…
 – Уи дарбану?
 – Уаха иаҳҭоу ҳасасԥҳәыс. Убри аиԥш маҭәақәак рыӡбахә салҳәеит, убри аиԥш ҩнымаҭәақәак рыӡбахә салҳәеит… Уа рабочи городми, иумоуа ҳәа акагьы ыҟамзаап, шьыри!.. Бааи ҳаиццап, Хьымкәараса уаҳа ак илымшаӡои, бара, абасҟак дааҟәымҵӡакәа ииҩуа ипраизведениақәа ирҭнихуа абеигои, мшәа?..
Зина уи алаҿылҭуам.  –  Ибгәалашәо-о, даҽа уахык зынгьы… – ԥыҭрак ашьҭахь дырҩегьых ак лҳәарц лҽыназылкуеит, иубартә иҟоуп уи лхәыҷра ашықәсқәа дрызхәыцыр, илгәалалыршәар даара ишылҭахыу, аха дналамгацкәа лыбжьы ааҿахҵәоит  –  Зоиа дыцәазар акәхап, изалҳәода?..
Иахьа аҩны дахьыҩназ Зина, аиашазгьы, лхәыҷра лгәалазыршәаша заҟа лбазеи. Усҟан ахәҷыхәмаргақәа усҟак абаҟаз, бжакы Уаҳаид ашәҵла еицыгьежьқәа хыҵәҵәаны ирзыҟаиҵаз акәырҷыжьқәа ракәын… Ус шакәугьы, лан зны илзаалхәаз акьанџьақәаҵәҟьагьы акы-ҩба нханы иҟазаап макьанагьы. Акалам иалхыу ашәҟәҭра  етажерка аҿы, акыр иажәхьеит, алҩақ иашәма уҳәо рыбӷьыцқәа ҩеижьхахьеит, аха иахьагьы икәаԥӡа иқәгылоуп Зина дызҿыгәҳәааны зны дзыԥхьалоз ашәҟәқәа. Убарҭ дрыԥхьо, дрыԥхьо мацароуп лара лхаҭагьы лгәаҵаҿы уаанӡа илымбацыз цәанырра ссирк, цәанырра џьашьахәык шҿыхаз, хәыҷы-хәыҷлагьы тетрад ҵаӷақәак рҿы лхы иҭылҳәаауаз ажәеинраала хәыҷқәа ранҵара дшалагаз. Урҭ дырцәыԥхашьаны лаҳәшьцәагьы идлырбомызт. Дахьцалак, дызҿызаалак убри дазхәыцуан. Зны-зынлагьы Мактина лхәыҷы лҟазшьақәа лгәамԥхакәа, «нан, бхьыҭ-ҟәиҭшәа збоит, хьҭак быламлазааит?» ҳәа длызҵаалон. Ишԥассирыз убасҟан дызлаз адунеи, изакә ԥхыӡ хаази!.. Ус хәҷы-хәыҷла дышнеиуаз лҩымҭа хәыҷқәа аӡәык-ҩыџьак лҩызцәа идлырбеит, ус-ус џьара еиԥыларақәак аныҟоу, аныҳәақәа раан уҳәа, ақыҭа клуб аҿы(убраҟа зны Аҟәантә иҩеиз артистцәа дрылагыланы Кәынтагьы дыхәмархьан, бақьҟанаа иргәалашәом акәымзар) асцена днықәгыланы даԥхьогьы далагеит. Шаҟа лгәы ҭӡыӡаауази усҟан, изакә цәанырра хаази дызлаз, ашәҭ зқәыжьу аҵла амахәқәа иргәылахаз ашьхыц еиԥш… Дара илыҩуаз лажәеинраала хәыҷқәа бжеиҳаракгьы лан илызкын, лқыҭа, лҳабла гәакьа Бақьҟан иахьӡынҩылан, уимоу, абра рыҩн ашьҭахь ииагоу абаа хыжәжәарагьы (изакәыҵәҟьоу шылзымдырӡозгьы) жәеинраалак азылкит. Хәыҷи-дуи иргәаԥхон уи абас деилыҷҷа дахьыҟаз, «быԥсынҵры духааит, дад», – рҳәон абыргцәа рахьтә шьоукы. «Уаҳаид иӡӷаб аиҵбы бзиахәӡак лакәхоит, удыруоу», – рҳәон даҽа шьоукыхгьы. Амала, зны Қьач-Ныха хьӡыртәшәа илҩыз ажәеинраала абыргцәа дук иргәамԥхеит, бара ахәыҷы аныха аӡбахә бҿакны абас шԥабҳәеи, анцәа баҭеимҵаат, рҳәеит. Ран Мактина илызкыз лҩымҭақәа ракәын аиҳарак зегьы иргәаԥхоз, ларгьы урҭ бзиа илбон. Аиашазы, ран шаҟа аџьабаа рыдылбалози, ныҳәак, гәырӷьарак аныҟаз дара аглырхомызт, рымаҭәа-рҩыҭәа ӡәӡәа-иҳәҳәа, иуанҭаны, ицқьакәакәараӡа еилаҳәаны, ана агәашә уахьааҭало еиҭаҳау ашәҭқәа рҿы шьыҵәрак-шьыҵәрак агәил шәҭқәа ҿыхны инадыркны, шәҟәышыз, нан, шәхы ахәрабӷьыц икылхны шәыҟаз ҳәа днарылабжьаны идәықәылҵон. Урҭ анцалак, лара лҽага аашьҭыхны ауҭра дынҭалон, ма чаиҿыхра лҿыналхон… Лан лакәын изызкызгьы Зина ашьҭахь аканверт иҭаҵаны агазеҭ ахь идәықәылҵаз ажәеинраалагьы. Лассы аҭак аандаз ҳәа дшазыԥшуаз, ҽнак, усҟан жәба рҿы дтәан лара, аҳаблантәи ашкол аҿы акәымкәа, алада, абжьаратәи ашкол ахь диасхьан, арҵаҩцәа ркабинет аҿы бырҭахыуп рҳәан, лгәы ҭыԥсаа-ҭыԥсаауа даннеи, аԥсуа бызшәеи алитературеи рызҭоз арҵаҩы Нели Заабеҭ-иԥҳа газеҭк еиҵыхны лаԥхьа иқәуп, егьырҭ арҵаҩцәа аӡәык-ҩыџьакгьы уи иахәаԥшуа уа илхагылоуп, рклассқәа рахь ацарагьы дук иргәаламшәо, ржурналқәа ус икны. Иаразнак лцәа ак налашәеит Зина, ллымҳагьы иааҭасит: «…сан, ибеиӷьу исымада, сан, бзанҵык бгәы бсырхьуам, ибдыруазааит, сан». Ари лара лажәеинраала ацәаҳәақәа ракәын. Шәанаџьалбеит, закә гәырӷьароузеи, лажәеинраала ркьыԥхьну!..
 – Абар, ларгьы, – зегь ла лахь иаахьаҳәуеит, лара даныԥхашьа, апырпыл еиԥш амца налҿхысуеит.
Илыдырныҳәалоит, илыддырҽхәалоит, аҳәса-арҵаҩцәа дгәыдыркылоит, ҳқыҭа ас аӡә  далымҵыцызт, шьҭа ҳҿахәы зҳәо дҳауит, рҳәоит, рыблақәа рхаччо.
Март 8 иазкны уи агазеҭ аномер, асахьақәа ианыз уҳәа, шаҟа еиҿкааны, иԥшӡаны иҟаҵази, лара лажәеинраала зегь рханы ианын, аха нбан дула иҩны, лыжәлеи лыхьӡи ԥшшәахәы иаҵәала ианпыҟҟа…
Агазеҭ анлырҭа, лгәырӷьара ҳәаа амамкәа лкласс ахь дхынҳәуеит Зина, лҩызцәа зегьы, аӡәи-аӡәи еимдо, иахәаԥшуеит, рыбжьы рдуны иаԥхьоит, илыдырныҳәалоит. Аҽны лара лымацара лзгьы акәымкәа, абри ажәеинраала акьыԥхь ахьабаз  зегьы рзы иныҳәахоит. Аҩны акәзар, шаҟа еигәырӷьазеи, иара Уаҳаидгьы «иудыруазеи Дырмит Гәлиа иеиԥш ак лылҵыргьы» иҳәоит, хаҭала изныкымкәа иара иибахьаз, дагьзыҿцәажәахьаз апоет ду дигәаларшәо, Зина уи дарччоит…
Дук хара имгакәагьы Зина аредакциа аҟнытә салам шәҟәык лоуеит. Уи зыҩуаз аредакциа аҟәша аиҳабы иакәын, уи акьыԥхь изанымлаз егьырҭ лажәеинраалақәа ирыгыу-ирыбзоу далацәажәоит, ианырҵаз лыдиныҳәалоит, куплетк амырхит, аха изамырхыз, ус еиҳа ажәеинраала иазеиӷьны аредколлегиа (абри ажәа убасҟан адагьы илмаҳцызт) аҿы иазырԥхьаӡеит, иҳәоит. Убарҭ рнаҩс, аҳәара ҟаиҵоит аринахысгьы ажәеинраалақәа реиԥш, иара ус рқыҭан анхамҩаҿы имҩаԥысуа ахҭысқәагьы ртәы зҳәо астатиа хәыҷқәа рзыналышьҭларц, ирацәаны ашәҟәқәа дрыԥхьаларц лабжьигоит. Зина ари зынӡа лгәы шьҭнахуеит, уаҩы ишимбац агәырӷьара дамҽханакуеит. Убригьы азмырхакәа, даҽа мышқәак рышьҭахьгьы, ашкол аҟнытә дшаауаз, аусҳәарҭа дааҩсхьан еиԥш, аԥошьҭамҩангаҩы Патыхә Гармелиа (зхылԥа абз ианакәзаалак зхашьҭахьҟа ирханы изхазҵалоз), Зина абыржә дылбо џьылшьоит уи, ибӷа џьыҟәӡа, ибжьы аалықәиргоит, уи дацәаашьаны Бақьҟан аҳаблахь дҩеиӡомызт, уахь ицо аӡә дибар, ижәҩа ихшьыз арҭмаҟ еиқәаҵәа иаԥхьаҟа иааиаганы, аҳаблауаа рыхьӡала иааз шәҟәи-газеҭи зегь еидыҳәҳәала инаииҭон, «усыруадаҩуеит, аха имырӡакәа изтәу ишаны исызрыҭа» ҳәа ажәа нахҳәааны. Патыхә ибжьы налықәиргоит Зина. Иаразнакгьы иарҭмаҟ дынҭалан, салам шәҟәқәаки газеҭқәаки налиркуеит. Зина асалам шәҟәқәа ахаангьы дрызҿлымҳамхацызт, лара лхаҭагьы днатәаны бзанҵык салам шәҟәык џьара илымҩыцызт, уи закәугьы цқьа еилкааны илымамызт, аха уажәы, аредакциа аҟнытә илзаахьаз ашәҟәы, нас лажәеинраала зныз агазеҭ уҳәа инарыхҟьаны хәҷык аԥошьҭа дазҿлымҳахо далагахьан. Дышнеиуаз аԥошьҭамҩангаҩ илиркыз асалам шәҟәқәа ирныз адресқәа дрыхәаԥшуа лҿыналхеит. Абар ассир! Даҽа салам шәҟәыкгьы лара лыхьӡала иааит. Изакә цәанырра хааузеи дырҩегьых дзымҽхазкыз, анаџьалбеит, дышԥаҟалеи убри аминуҭ азы. Дыццакы-ццакуа, аибашьра мцабз иалагылаз лашьак иҟнытә иаазшәа, иаразнак аконверт аахлыртлеит. Асалам шәҟәы иҩуан уаанӡа илзымдырӡоз, ахаангьы зыӡбахә лмаҳацыз ҷкәынак. Уи игәы ҭыӷьӷьаа иҳәоит агазеҭ ианыз лажәеинраала шигәаԥхаз, иаргьы ажәеинраалақәа шиҩуа, Дсоу ақыҭан, Дәҩана ҳәа иахьашьҭоу аҳаблан дшынхо, уаҟа ашкол дышҭоу, сынтәа дшалго, амала иажәеинраалақәа акаҟара аҭӡы газеҭ ианимҵацзар, ицәырган уаҩы ишиимырбац, ҩбаҟа лара илзынаишьҭырцгьы шиҭаххаз, даԥхьарц, лгәаанагарагьы ицәылымӡарц дышлыҳәо…
Заҟа деигәырӷьазеи Зина лықәла илзиҩыз абри асалам шәҟәы, изакәтәы ԥша ҟәанда ссирузеи ажәҩан еишьыл ҵаула иагәылхәхәа лхы-лҿы ԥшқа иқәхәмаруаз, лыкәа-лмаӷра иҭалаз. Еицеиԥшны лада-ҩадантә иасуа аԥша ҟәанда ибжьанакыз аԥарԥалыкь еиԥш, акыраамҭа уи аҭак шыҟалҵара лыздыруамызт, уаха иааиуа аҵх ду дмыцәаӡакәа илыҩуан, илыҩуан – иԥылжәон, илҩуан – иԥылжәжәон, аконверт иҭаҵаны шьҭа амҩа иқәылҵарц илыманы дышнеиуа, дырҩегьых аконверт хыртланы илҩыз деиҭаԥхьон, дырҩегьых илгәамԥхакәа иԥжәаны чықьрак инылалыԥсахуан, ашкол ахьтә данааилак, уаҩы имырба-имырҳа днатәаны, даҽак лҩыхуан, деиҭаԥхьахуан. Аҵыхәтәан игәаӷьны амҩа иқәылҵоит салам шәҟәык, лхатәы жәеинраалақәак нацҵаны. Асалам шәҟәы аҿы илҳәоит иара илзааишьҭыз иажәеинраалақәагьы даара лгәы ишахәаз, аиҳарак аб изкыу, дагьиҳәоит лышәҟәы аҭак аныҟаиҵо, дырҩегьых аҿыцқәа лзааишьҭырц, насгьы ихатә ԥсҭазаара лзеиҭеиҳәарц. Жәҩан лбаашарак иазԥшу аӡә леиԥш, заҟа гәыхыҭ-хыҭуарала дазԥшызи Зина убри асалам шәҟәы аҭак  –  раԥхьаӡа акәны аӡә ихьӡала иҩны амҩа иқәылҵаз…
Хара имгакәа иааит уи ашәҟәы аҭакгьы, илзааишьҭуеит иажәеинраала ҿыцқәа, лара изыналышьҭыз дырҩегьых игәы ишахәаз иҳәоит, лара дышиҳәаз еиԥш, ихатә ԥсҭазаарагьы лзеиҭеиҳәоит. Заҟа иҟәыӷаны, заҟа ирхәыцганы иажәақәа еинираалазеи! Зина еилылкаауеит уи иаб аибашьраан дшыԥырҩыз, Берлинынӡагьы дшынаӡаз, аибашьра аилгамҭазҵәҟьа дышҭахаз, иара зынӡагьы дшигәаламшәо, шықәсыки бжаки шихыҵуаз иаб аибашьрахь данцоз. Уи дызгәалашәо иаҳәшьеиҳаб шлакәу, уи лассы-лассы иӡбахә ҳәаны дагьшҵәыуало, иан иаб дҭахеижьҭеи ашәеиқәаҵәа шылшәылымхыц, гәырӷьарак ахьгьы шамахамзар дшымцо, еснагь лылахь шеиқәу… Абас изааӡаз, абас дара рзыҳәа аџьа збо анацәа рыргәырӷьара, рхьаақәа рхазыршҭуа аус бзиақәа рыҟаҵара дара ишыруалу, Аԥсадгьыл зхы ақәызҵаз абацәа рҵеира иаԥсахарц шрыхәҭоу, урҭ ргәалашәара бзанҵык рхы-рыхшыҩ аҿы имеицакуа ишаанхаша…
Ирацәан уи асалам шәҟәаҿы уаҩы игәы зырԥшаашаз, дзырхәыцшаз ажәақәа. Убарҭ иахьагьы илхашҭуам Зина, зны-зынла аԥсҭазааратә ҟыба-ӡыбақәа џьара-џьара лҟазшьа рыԥсахырц инақәыркыргьы, дара ируам, рхы налгәаларшәаны дааныркылоит  –  урҭ ажәақәа, усҟан илзиҩыз…
Аҵыхәтәан иара илзааишьҭуеит исахьа зныз патреҭ хәыҷык, дагьлыҳәоит лара лтәгьы изыналышьҭырц. Раԥхьаӡа асалам шәҟәы анизылыҩуаз аасҭагьы длак-ҩакуан лара убасҟан, рацәак апатреҭқәа абаҭылххьаз, аха араион центр аҟнытә иҩеилоз апатреҭҭыхҩы иҭихыз апатреҭқәа еилырхуа акраамҭа дрылан. Џьара ркласс зегьы еилартәаны иҭыхын (хьимиа дзырҵоз, Шурпач зыжәлаз арҵаҩ хҟьаш дрыгәҭылагыла), џьара ижәпаҩны лҩызцәеи лареи еидгылоуп, џьара акласс аҩнуҵҟа аурок анцо аамҭазы иҭыхыуп, абар, лара лкалам кны аҩра лҽазырхианы раԥхьаӡатәи апартаҿыҵәҟьа дахьтәоу, абан анаҩс рырҵаҩы  –  Маргарита Андери-иԥҳа Зуева лхахәы хышӡа, ҩтәыс ирымоу рзеиҭалҳәарц лҽырхиа акласс ӷәы дахьадгылоу. Мап, ибзиоуп, аха уи лзышьуҭамызт. Аҵыхәтәан лҩыза ӡӷабки лареи хазы иахьеидгылоу алылхуеит. Абар, урҭ рҩыџьагьы рышкол ашҭа ҭбаа аганахьшәа игылоу аԥсаҵла дуқәа рымҵан иахьеидгылоу, ҿыц ишәҭыз аҳәаса махәқәа быбышӡа иркуп, рхы-рҿқәа рхаччоит, рыхцәқәа бант шкәакәала иԥаны ихәхәа-хәхәаӡа раԥхьаҟа ииагоуп, иршәу рышколтә формақәа рыхәда ҳарџьԥсараӡа…
Зина лгәы иагьҭалкуеит иаразнак лара рыуа дарбану иалымҳәарц. Абра, абри асахьаҿы иубо аӡӷабцәа ҳахьтә руаӡәк сара соуп, уара ухала судыруазар збарц сҭахыуп ҳәа изылыҩуеит. Арыӷьарахь игылоу бара бакәӡами? Ааи, уи бара шбакәу сымҩашьо издырит ҳәа иаргьы аҭак ҟаиҵоит. Зина макьана илԥырымҵыцыз лхәыҷтәы ҟазшьала, хыбаараҵасгьы акы лгәаҿы иааҿыхоит. Иаразнакгьы аҭак изыҟалҵаӡом, ҽыргәаа ҟаҵашәа, аха нас ашәҟәы еиҭалҩыхуеит, сузымдырит, арыӷьарахь игылоу сара сакәӡам, уи сҩыза лоуп ҳәа анҵаны. Иаргьы уи аиԥш агха ахьсоуз саҭамзааит ҳәа дахыхәмарны дырҩегьых аҭак лиҭоит, саргьы ссахьа анынасҭиуаз сҩызаки сареи ҳахьеивагылоу зну бзынасҭиир акәын, сыбдыррызу сыбзымдыррызу гәасымҭози ҳәагьы днахысамырҟәылуеит.
Абас, ахаан еибамбацыз, ахаан инеидгыланы ҩажәак еибызымҳәацыз ҩыџьа наҟ-ааҟ асалам шәҟәқәа рыбжьысуа, рыбжьқәа еиныҩуа, жәҩан аҿы бла иамбаӡоз цҳак нарыбжьалоит, ражәеинраалақәа еимырдо, рыгәҭыхақәа еибырҳәо, аду наӡа иеиԥш еилабжьо, аҟәыш ажәақәа еибырҳәо рҿынархоит. Дара рыдагьы уаҩытәыҩса издыруамызт абри рымаӡа. Адунеи аҿы иага маӡа ыҟоуп, аха абас еиԥш иссиру, абас еиԥш еиҭаҳәашьа змам, агәырӷьара ҵаулаӡа зцу даҽа маӡак зыҟаларымашь ари амра ахькаԥхо аԥсабараҿы?
Ишнеи-шнеиуаз, хаҭала еибабарц ргәы иҭаркуеит. Салам шәҟәыла иагьеибырҳәоит лара дахьынхо араион центр аҿы еиқәшәарц, амала, иара убраҟагьы ҭыԥс иалырхрыз цқьа ирыздыруамызт, аҵыхәтәан лара илҳәоит акультура Аҩны аҿаԥхьа иҟоу асквер хәыҷы аҿы еиԥыларц, лара уа дшизыԥшуа, иара аԥхьа днеиргьы  –  дшылзыԥшыша.
Аҽны ныҳәан, Маи акы иамшын. Амра каҵәа иԥхон, иахьабалак ашәҭқәа рыфҩы лаҳалаҳауа аҳауа иалан, аԥарԥалыкьқәа ҩеижь-ҩеижьӡа анаҟа-араҟа агәараандақәа инархыԥраауан, ааԥын иарҿыхаз аԥсаа гәырӷьаҵәа ашәа рҳәон, ашьхыцқәа ҿыц ишәҭыз аҳәасақәеи абҳәақәеи ирхагьежьуа ирхан, аразын цыԥхьқәа зҭыдд ицоз аӡыжьқәа ирҭаланы зҽызкәабозгьы убарын…
Мактина, ианакәзаалак ишылулацыз еиԥш, лыӡӷабцәа аҩыџьагьы (Аза усҟан хаҵа дцахьан) илылшоз ахәыҷала иқашәкаҷо еилаҳәаны архаҟа идәықәылҵеит  –  Маитәи аныҳәатә гәырӷьара рҽаладырхәырц, иччарц, ихәмарырц… Лара дырҩегьых днықәланы чаи ҿыхра цдеит.
Игәырӷьон арха еизаз хәыҷи-дуи, шьоук ампыл иасуан, шьоук ахаҳә дырԥон, шьоук аиԥхнырыҩларазы икылыргаз рыҽқәа рыҵаԥаџь-ԥаџьуа (аибашьра иалаӡыз шмаҷмызгьы, усҟан аҽқәа еиҳа ирацәан) зымҩа инеи-ааиуан, аклуб аҩнуҵҟа уаха ақыҭажәлар рҿаԥхьа иқәгыларан иҟаз ахор рышәаҳәара-рыкәашара рҽахьазыҟарҵоз даул быжьқәак дәылыҩуан, асовет мчра аиааира анагаз аҽны аиԥшҵәҟьа, аусҳәарҭа абиарҟ ҟаԥшь шәыр-шәыруа иахагылан…
Зина лҩызцәа лыҽдмырбаӡакәа, акымзарак дмырдырӡакәа, ашьшьыҳәа лыԥсы ӡаны днарылсын, ақалақь ахьтә ауаа зман иҩеиз автобус хынҳәны еиҭанцахуаз днеины дынҭалеит. Зҵакы дуӡӡоу ус маӡак  анагӡара згәы иҭакны амҩа иқәлаз аӡәы диеиԥшын усҟан Зина, лгәы хәыҷы аԥсаҟьа-ԥсаҟьа еисуа, машәырла ауада иҩнанагаланы адәылҵшьа  иақәымшәо аҵыс еиԥш, илҳәо-илуа лзымдыруа, днаԥшы-ааԥшуан. Аныҳәаҽха, уажә ақалақь ахь ицоз маҷҩын, аха ӷара-ԥшара автобус иҭатәазгьы лыгәҭакы ргәы азҩошәа лбон, ирласны сахьнеиша снеины схынҳәындаз ҳәа дгәаҟуан, уаанӡа илымбаӡацыз уалыуашарак акәа дҭаршәын. Адунеи аҿы ауаҩы дзыцәшәаша иага хкы ыҟоуп, аха абри аиԥш ахаара ду зҵаз ашәа-ӡыӡарагьы уаҳа знымзар-зны илзааирымашь уи лыԥсы ҭанаҵы?
Иахьеибырҳәаз асквер хәыҷы даназааигәаха, днаԥшны дылбеит апальма-ҵлақәа рыбжьарахьшәа, еицыгьежьны ихрыффаз ашыц-чықь-хыџьгәагәынқәа рҿаԥхьа игылаз аҟәардә иаҵәақәа руак дхырҩашәӡа ҷкәынак дшықәтәаз. Абри иара иакәзар ҟалап ҳәа дназхәыцуеит, лгәы ԥаса аасҭагьы иҭыҵӡаны ицо аисра иналагоит, ԥхьаҟа дцар дзымцо, шьҭахьҟагь дзымгьежьуа, дыбжьажьо даақәхоит  –  зҩызцәа ирцәыӡны адәҳәыԥш иқәнагалаз ақәасаб ӡыс деиԥшны…
Уи аамҭазы иаргьы арахь даахьаҳәуеит, дшибаз еиԥшгьы дҩагылан ашьшьыҳәа иҿааихоит, аха ари лара апатреҭ аҿы илбаз иакәӡам, насгьы лара лгәы дшаанагоз еиԥш, лыхшыҩ аҿы дааганы исахьа шҭылхуаз еиԥш дыҟаӡам, дхыцәӡа, ҷкәына аукы (ҵабыргны, убасҟангьы  иаргәҵысҭаҿы шьыҵәрак ихцәқәа шкәакәаӡа иҟан), алҿыс еиԥш дкат-като, амала, илакҭақәа, аиашазгьы, асахьаҿы илбаз илакҭақәа акыр иаареиԥшуп. Ааигәа данааилак, лара зназы длымбаӡошәа ҟаҵаны наҟ лҿыналхоит, аллеиа дыбжьаланы. Иара иҟаиҵо дақәымшәо, длак-ҩакуа дшықәхаз аҟарагьы лцәа ианыруеит, аха иара иакәҵәҟьазар, лара хымԥада дидырроуп, избанзар, зны изаалҭиз лсахьа даара илеиԥшуп. Дидырзаргьы уажә лхымҩаԥгашьа изеилымкаау? Абар ус, даалыхьӡоит.
 – Саҭамыз, – иҳәоит уи, дыԥхашьа-ԥхаҵо (шәҟәыкгьы икуп), – бара Зина бами?
 – Ааи, Зина соуп, – лҳәоит ларгьы, ажәҵыс еиԥш лыблақәа ҭырхаха диҿаԥшуа. Зина соуп, аха ԥыҭрак ашьҭахь субараны уҟаӡам, сԥыруеит лҳәарашәа.
 – Сара Хьымкәараса соуп, сыбзымдырзар ҟалап…
 – Ииашану?… Хьымкәараса уакәҵәҟьану?  –  лгәы ҩҭгәырӷьаауеит, дҟаԥшьшьӡагьы дааицрашәоит, аха цқьагьы агәра лызгахуам, дызлоу ԥхыӡу лабҿабоу лзеилымкаауа, аха абар шьҭа ицәажәашьала, иҟазшьала, ихымҩаԥгашьала аргама илбоит ари иара  шиакәу, ҩашьарак шылмыхьуа. Маҷ-маҷгьы ашьхыц аҿаԥхьа згәы ҭырхаха иаазыртуа ашәҭ еиԥш, лгәы разӡа, аҳаҷа-аҳаҷаҳәа иацәажәара дналагоит. Иаргьы даалахҿыххоит, ахаан абри аҩыза ԥышәарак дшахымсыц иныруа…
Ԥыҭраамҭак апарк аҿы илеи-ҩеуиан. Ақалақь ауаа рацәа ахьхьа-аџьџьаҳәа рыбжьы алыҩуан, иахьабалак хаа-хаа амузыка бжьқәа гон. Абыржә акәын апарад ианналагазгьы. Амра гәыбзыӷӡа ишԥхац иԥхоит, аԥша ҟәандашьшьыраӡа иасуеит, наҟтәирахь амшын агәеизадара иахьхысло абырфын-кас еиԥш, рсса-рсса иааизнарҵәоит, аԥҳәызба даныцәоу лгәеисшьала хрыжь-хрыжь иарҵысуеит… Уи ахықәан убас ҿыц ииаҵәҟаҟараӡа ишәыз ҟәардәк инықәтәоит. Избалак ҩыџьа ашколхәыҷқәа апарад иахьықәгылазынтә иааны абра иара ус баша итәоуп иҳәарын. Иара цқьа дылдырырц, лакҩакрак амалахазгьы рыбжьара иҟамларц азы, уаанӡатәи рысалам шәҟәқәа дрылацәажәоит, апатреҭ аҿы дахьизымдырыз азы ихы дахлафуеит, нас ҿыц ииҩыз ажәеинраалақәа длызрыԥхьоит, ларгьы лыблокнот хәыҷы цәырылгоит, дацәыԥхашьо, зны дҟаԥшьхо, зны дцәышхо акы-ҩба дрыԥхьоит. Нас, бзиа иибо апоетцәа рыӡбахә цәыригоит, рҩымҭақәа рахьтә цәаҳәақәак ҿырҳәала игәалаиршәоит, илеиҳәоит апоезиа иаҵоу амаӡа џьашьахә дхыхны дшамоу. Зина уи дгачамкны дихәаԥшуеит.
Ԥыҭраамҭак ианеицәажәалак, лара дшыццакуа лӡом, ахьышәҭҳәагьы дҩагылоит, ацара лҽазырхианы, автобус ҩаԥхьа иандәықәло лҽахьылкӡароуп. Иара днаскьеигоит автобусқәа рааирҭа станциа хәыҷ аҟынӡа, уаҳа иҟаиҵара данақәымшәалак, уи аҩны архәараҿы ашәҭқәа зҭиуаз аԥҳәыс бырг шәыҭ-шьыҵәра ҟаԥшьқәак аалымхәҳаны иналиркуеит. Лара дырҩегьых убарҭ ашәҭқәа раҵкысгьы лӡамҩақәа ҟаԥшьшьӡа инеицралоит, аӡәы ибарҳәагьы дацәшәа-цәыԥхашьо даанаԥшы-ааԥшуеит. Бзиала ҳәа еибыҳәаны, рыгә хәыҷқәа еизхьаауа инеиԥырҵуеит.
Убри аҽны убас, ԥсы зхоу аӡәы изымдырӡо, маӡала еиԥылаз, убасгьы маӡала еиԥырҵыз уаҳа изеибабамашь, уаҳа изеибаԥшаамашь? Мап, аԥхьаҩ гәыраз, убри аҽны, убри аминуҭ азы, убри асааҭ азыҵәҟьа еиқәшәаз уаҳа изеиԥымлаӡеит, дунеихаангьы еиԥыларан иҟаӡам, избанзар, урҭ уи аҽны зынӡаск даҽа «шьоукын». Ус ауп ишыҟоу ауаҩы иԥсҭазаара, иҟауҵарызеи… Ари шәымбои, убарҭ ақәыԥшцәа аҩыџьа дара рыԥсҭазаараҿы хҭыс дуӡӡаны иҟалаз абри реибадырра, реиԥылара, реицәажәара аӡбахә ахьаҳҳәоз мацарагьы ҳарҭ маҷк имцхәцәоушәа аабо ҳшалагаз, уимоу, гәҿыӷьра хәыҷыкгьы шҳазцәырнагаз. Зҿаԥхьа амраҵәҟьа мчыдоума уҳәо ахаара дуӡӡа зҟәныз, апоезиа ссир зҵаз уи аромантикатә ҭагылазаашьа иахьа дара рхаҭақәа иргәалаҳаршәаргьы, уаҩ илаԥш ахьзымнаӡо инхаз жьра-цәарак еиԥш хьаак ргәаҿы иамырҿыхозар, усҟан еиԥш рцәа ианыруа, ргәы-рыԥсы архыҭ-хыҭуа, жәҩангәашәԥхьарахь ихазгало амҵәыжәҩақәа рнаҭо изыҟалашам, дара уи иага ирҭаххаргьы, иага макьана ҳаҷкәынра аамҭа ҳҭагылоуп ҳәа азырԥхаьӡозаргьы. Згәы еицажәкхьоу шьоук ракәзаргьы, ари зынӡагьы ирзеилкаашам, иахьа ҷкәынки ӡӷабки еидгыланы ишеицәажәо рбаргьы, блаҭаала инарыхәамԥшуазар, аԥсҭазаара ахыҵхырҭаҵәҟьа убарҭ рнапы ишакыу амалахазгьы ирызгәаакӡашам.
Ус иҟан, ус иҟоуп афы зхьымӡо иццакуа аԥсҭазаараҿы ауаҩытәыҩса илахьынҵа…


V

Дызмырцәаша мзыз дук ыҟамзаргьы, уахагьы дзыцәом Хьымкәараса, инапқәа ихы иаҵаҵаны дхәыцуа ус дықәиоуп. Кәынта иԥсыԥлагаҩагабжьи ҵаҟантә ахыӷәра иалсны рзаа-рзаа иааҩло Уаҳаиди Мактинеи реицәажәабжьқәа рыда, уаҳа шьҭыбжь ыҟам  –  урҭ абыргцәа уеизгьы макьана имышьҭалозар акәхап… Дук мырҵыкәа, амардуан ахь шьапышьҭыбжьқәакгьы аагоит, хыхь ашә аатуеит. Уа ацәашьы анадырклак, араҟа, уи ауадеи ари аудеи рыбжьара иҿоу ашә аханы иҭасоу асаркьа иалсны, арахьгьы иҭааӡа иааҩнаԥхоит алашара: наҟ, лбааҟа инхо рҿы, афымца каххаа ибзианы илашоит, Бақьҟанҟа амарда иаҿалан иахьҩеиуа уаҳа налымшо иааԥсазшәа, абас еиҳа амч маҷуп.
 – Шәшышьҭақәоу збап сҳәан, – ашә иналыҩуеит Мактина лыбжьы, – ба бмыцәаӡаци, бан бара дбыкәыхшоуп, – агара игароу сабик дылҿушәа, лыбжьы ааԥшқараххоит ан.
 – Мамоу, мама… Макьанагьы смышьҭалар акәымзи, акы саабмыцхраауази, – лҳәоит Зина, мыцхәы лыбжьы ҟәымшәышәӡа, зны илгәыдшәалаз аӡыркәи ашьацра иахьнылашәаз иахылҵыз алашара еиԥш, хараӡа илаҩсхьоу лхәыҷра ацԥхьқәа ла лҟынӡа ишааӡаз мҩашьо.
 – Ицәама, сыҷыҷынраа, – ҩаԥхьа игоит Мактина лыбжьы, – ирықәу ахыза рызхомашь? Уахынла хьҭахоит, ахьҭа иамкааит, – амаца иану асахьақәа реиԥш Гәындеи Хьрыԥс хәыҷи ршьапқәа еилаԥсаны иахьышьҭоу ишаагәыдылкылазгьы ҩашьом, – шәанду шәара дшәыкәырбануп, шәаду шәара дшәызӡатәуп…
 – Ари ахыза ду шԥарзымхои…
 – Зоиеи бареи снашәацәажәақәап сымҳәази, аха иахьак хҭацәыха смоуит.  –  Зоиа сылхьымӡеит, аха бара маҷк снабацәажәақәапи, – лҳәоит, ҵаны, Зоиа дәыӷбак дагаҵәҟьазшәа, нас акаруаҭ ашьапахьы џьара дышнықәтәаз удырратәгьы абжьы аагоит.  –  Уажә хар бымаӡам, сбыкәырбануп… Ус ами, џьаракыр уаҳа лакьакьа боухьоу?  –  зны Зина лыҩнуҵҟа хьаа хәҷык лызцәырҵын, уи ауп Мактина уажәы зыӡбахә лымоу.
 – Мамоу, мама, акымзарак сыхьӡом, – лҳәоит Зина, знызынла лхы шлыхьуа цәырымгаӡакәа, иагьиашами, нас, иара усгьы ҳа ҳзын иҭынчым абыргцәа ргәы, ҳа иҳамшаҭар изшаҭода?..
 – Убас-убас, бан бара дбыкәыхшоуп, – дааигәырӷьои ан, – бхы бацклаԥшла, нан, бхы беиҷаҳала.
 – Ахацклаԥшыха сыз… – Зина гәынамӡара хәыҷык ахь дшианагахьаз ҩашьом, аха лҽаанылкылоит.
 – Бџьабаа рацәуоп, нан, издыруеит, аха арахьгьы рацәак ишәыхәо ҳәа уаҩ ҳаҟамеи, сара анышә зфаша, гәҭыхас шәҳамоуп, аха уаҳа неимҩагьы ҳзыҟамҵеит, анкьа иҳалшоз шьҭа иҳалшома!..
 – Уи са исымдыруеи, мама, ус шԥабҳәои, ҳара ҳами шьҭа ак ишәыхәалаша, аха ҳаргьы ҳхы ҳанзамеиӡо рацәахеит, Хьрыԥс иаб абри гәҭыхас ишимоу имаӡоуп…
Хьымкәараса игәы иаахәоит Зина абас ихаҭа иҿала изымҳәацыз абыржә абраҟа ҳәашьак ахьазылԥшааз, гәаныла иагьаалџьишьоит.
 – Иара иан дышԥаҟуошь, нан, ааигәа шәызцахьоума?  –  дҵаауеит Мактина.
 – Уахьгьы ааигәа ҳзымцацт, зны дышьҭоуп, зны дгылоуп…
 – Илыгшәмыжьын, нан, са сеиҳагьы убри дбала, уи бара барԥшӡоит акәымзар акала бланарҟәышам…
 – Издыруеит, мама…
 – Убас-убас, бан бара дбыкәыхшоуп, – лҳәоит дырҩегьых, мыцхәы згәы ԥшқахаз Мактина, – шәара адунеи шәшықәу са сыԥсыроуп, нан… Шәара шәахьыҟазаалак шәгәы зҩыдаз, нан, ҳара уаҳа иаҳҭахыу арбан!.. Шәаб иакәзар, сара сеиҳагьы даазқәылаз дшәызгәыкуа дыҟоуп. Иац шәшаауаз аниаҳа, убри аҭаҳмада убас дгәырӷьеит, аха ҳәашьак амамкәа  –  алада дыҩит, аҩада дыҩит, дахьцара изымдыруа… Аза илыхшази лареи ракәын лассы-лассы иаалоз, Қьыԥсықь сикәрбануп (ауниверситет иҭоу Аза лыҷкәын аиҳаб иоуп ус залҳәо, Гарик, уи шәаргьы иӡбахә шәаҳахьеит, данхәыҷыз тәамҩахә ахьыҟаимҵоз азыҳәа ус иалҳәон), дҳаш-ԥышуа дыҩны агәашә данааҭалалак, адунеи ҳа ҳзы илашарахон, аха урҭгьы шьҭа идухеит, лара Аза лакәзаргьы, лутәы-лҳәатәы рацәахеит, арахь ланхәа дзымеиҭаҵуа аиарҭа дамоуп…
 – Издыруеит, мама, зегь здыруеит… Бца шьҭа, бышьҭал, бкараха быҟоуп, быԥсы шьа, – лаԥхьа ахызаҿы иқәу лан лнап-хәарҽ шаанылкылаз ҩашьом, урҭ рышҵақәа џьаџьаӡа, лнацәкьарақәа џьара-џьара еиҟәшьшьа иҟоуп…
 – Сцоит, нан, уажә сцоит, аха уаҵәгьы сызхара сзышәмацәажәар ҳәа сымшәои… – адәылҵра лҽазкны дшыҩагылаз ҩашьом, – шәанду шәара дшәыкәыхшоуп,  ишәыцәашьақәоузеишь, – ҩаԥхьа ахәыҷқәа руаӡәк дшаагәыдылкылаз идыруеит, – аҩра-аԥараҳәа иныҟаиҵозеи алакьагәа!.. Уа дыҩнакӡаны дшәымамкәа шәыҟам?  –  Хьрыԥс хәыҷ иоуп дызҿу.
 – Уаҟагьы хар имаӡам, дыҿҟьаса аҩнқәа рыбжьара дыбжьоуп, – лҳәоит Зина, бжеиҳан иаҳәшьеи иареи аҽыкәабарҭа иҩнаҟәҟә ишыҩнатәоу мҳәаӡакәа.
– Машәырк шәцәырмыхьааит, нан, срыцҳауп, – алашара аалырцәоит Мактина, – ари Зоиа лтәгьы дук дхәыҷ ҭынычымзаап… Шәыҵх бзиаз, нан, аҵх алԥха шәоуааит, – ашә аалыртуеит.
 – Иҭабуп, мама, шәаргь шәыҵх бзиаз…
Ашә ныдылҵоит Мактина, ҩаԥхьа амардуан аҿы лшьапышьҭыбжьқәа агара иналагоит.
«Ан лџьабаа, ан лҳақ, – игәы аҵанӡа дназхәыцуеит Хьымкараса, – ан рыцҳа, лҳақ нагӡаны изшәахьада?..»


VI

Абри аҩны ашьҭахь ииасуа абаа хыжәжәара ду уаваланы ҿаҩала мацара уҿылоухар, абас ҩынҩажәижәаба, ԥшьынҩажәа верс раҟара уанцалак, Хьымкәарасараа рыҩны ункылсуеит, – хҿыки барҵа хәыҷыки змоу мҿтәы ҩны лаҟәык анаара иаҿагылоуп, аԥраҳәа иаҵәа еиԥш, митәык иҭбаа-ҭыцәым ашҭагьы аԥхьа икаршәны, ашҭа анаӡарахь, агәашә аҿы наҟ-ааҟ ҩ-ҵәаҵла дук гыланы… Убра диит, убра дааӡеит Хьымкәараса. Убри аҩны ашьҭахьгьы дук набжьамкәа ихыжәжәара-ҿыжәжәараӡа ииасны ицоит абри ажәытәӡатәи Аԥсуа ҭӡамц баагәара ду. Иагараан Хьымкәараса иҩызцәа хәыҷқәеи иареи џьит ҟаҵо уи рҽаварҵәаххьан, иагарааны иқәгыланы алада амшын агәы казказрахь иԥшхьан, уа ихылан инеиуа, аарлаҳәа зцәаара убоз аӷбақәа, арахь ааскьа рахәыцк аҟара ипаны, ииашахәҵәаӡа ииасуаз адәыӷбақәа ирзыԥшхьан, иагараангьы хыхь иқәгыланы зны наҟ, зны арахь адых-сыхҳәа инкаԥахьан, гәынхәҵысҭала, изакәу рзымдырӡо, арахь ажәытәтәи аибашьцәа реибашьышьа ҟаҵо…
Убри аҩны хәыҷ аҿы уажә лымацара дкәеиҩӡа ауаџьаҟ-мца аҿаԥхьа дтәоуп Хыьмкәараса иан, уи, гәабзиарала акыр дшыуашәшәыроугьы, макьана лассаамҭа дышьҭалаӡом, лжәытә дарды кны ашьшьы-шьшьыҳәа ласак лхахоит, мамзаргьы дмыццакыкәа, ҳаҭыр ақәҵаны, лԥага ҵәқәа, данҭыԥҳаз еиԥш, ԥшӡа-ԥшӡа инеивыга-ааивыго қлаԥадқәак лԥоит, Хьымкәараса данхәыҷыз, дҟәыҟәӡа лаԥхьа дтәаны, заҟантә абри бзиабарала дахәаԥшхьази, еиҳа-еиҳа изыгхоз ахаџьгәыгәын кәыркәырны ианцалак, мыцхәы ахәмарра хҭакны измаз рыцгәы ԥшӡеи иареи ишеимаркуа, уажәы-уажәы дҩаҵҟьаны арахь даахо. Заҟантәгьы урҭ аласа қлаԥад ԥшӡақәа ԥхаҵәы-ԥхаҵәуа, иҟәашәкакараӡа ршьапы иашьаҵаны иаҳәшьеи иареи ашкол ахь еиццахьази. Уажәгьы дара рзоуп изылԥо, ашҭахь ҷыт шьҭыбжьык аагацԥхьаӡа дӡырҩуа  –  лыҷкәын заҵә ихылҵыз асабицәеи иареи рнеира дахгәаҟуа дазԥшуп. Иахьа абрахь имаакәа, зегьы шынеимаз уахь иҩеиргьы, уаҩ дшымгәырӷьара дгәырӷьон ларгьы, иҟаларын Хьымкәараса данхәыҷыз игәы ҭӡыӡаауа дыззыӡырҩлоз лчамгәыр аакныхны иламхарҳәаргьы. Уаҳаид илшаз аҟара, ҳәарада, лара аԥҳәыс бырг заҵәы илылшарымызт, аха, расак, џьынџьыхәак, лаҳарҩак уҳәа, илымоу ҭаҵәахык дамеигӡакәа ицәырылгарын, кәтык, кәакәшьк рзылшьрын, шәык лыххрын, бысҭа ԥхак рзанылҵарын…
Ус ауп ишыҟоу ҳанацәа: рыԥсы ҭанаҵы ргәы ҳазҭынчым, ак ҳагдырхарцгьы рҭахым, ҳара ҳамԥхашьарц,  ҳара ҳалахь аԥхӡы маарц азы уахгьы-ҽынгьы анцәа иҳәоит, икәкәыцыкәуа адгьыл иацрыхоит, хьаас ҳашрымоу ҳрымаӡоуп. Есымша рааигәара ҳаҟазарцгьы рҭахыуп, аха алссы-лассы иааныжьны ҳарԥырымҵлар ауам, лассы-ласс моу, такәаамҭаӡагьы ианаҳамбо ыҟоуп…
«Зҵеи аибашьрахь дцаз ан илдыруеит лыҷкәын Аԥсадгьыл ахьчаҩцәа дышрылагылоу, ажәҩан дагьаҵаныҳәоит уи хьыӡла-ԥшала, деибга-деизҩыда аҩныҟа дылзыхынҳәырц, лыҷкәын дҭахар ма ихабарк ыҟаӡамкәа дыбжьаӡыр, лара агәырҩацәгьа дархәоит, агәырҩацәгьа дашьуеит, аха усгьы маҷӡак лхьаа мыжда хызҽуа, маҷӡак лгәы зҟычуа, лыхәра ҵаула хӷьаа-ҿӷьаашәа инзыжьуа акы ыҟоуп: илдыруеит уи лыҷкәын ихьымӡӷыу уск ихы шақәимҵаз, адунеи аҿы зегь реиҳа зҵакы дуӡӡоу, адунеи аҿы зегь реиҳа иԥшьоу  –  Ан-Аԥсадгьыл ахақәиҭразы дшеибашьуаз, иԥсгьы шахҭниҵаз, ихабарк ыҟаӡамкәа дыбжьаӡзаргьы уи ахьӡала џьара дышҭахаз, ибжьы ахьымааҩуа тымитыша лашьцак дышҭанагалаз…
Еибашьра аныҟаӡам, иахьабалак ҳтәылан аҭынчра зҩыда аҳра анауа, ҳаҩнқәа ааныжьны, ҳанацәа рхала иааныжьны, мҩакы ҳнықәлоит, ҳцоит, ҳцоит ҳхьамԥшӡакәа… Ҳабацои, иԥшьоу аказы амҩа ҳақәлоу, мамзаргьы еиҳа иахьқьафурҭоу ҳақәшәарц ҳҭахыу, аџьабаа ҳацәыбналоу? Ҳабацәа, урҭ рабацәа рыдгьыл иацу акәамаҵамақәа, зышьҭамҭа мырӡкәа ԥхьаҟа игалатәу, иныҟәгатәу аҵас бзиақәа, аҟазшьақәа, ахымҩаԥгашьақәа зегь ҳарцәыбналоу?.. Иаҳҳәап, уаха абра иҳадтәалаз, ашьҭахь сықәыргьежьаа сыхҭакны исацәажәоз, зашҭа-згәара ааныжьны лахьхьи аихамҩа зыхьчо Машьыхә, иаҳҳәап, иара сымаҳәыла Кәынта (уи иангьы ҩахьхьи џьара лхала аҩны дахыуп, иара зны-зынла илашәарыца лымҳа хьыдышьшь  харахаԥшуа имашьына иҭартәаны дҩеины, жьеи ҵыси нырҵәаны дмаалозар, дабалыхәои?), иаҳҳәап, иара са схаҭа? Насгьы, изыҟаларымашь абарҭ ҳхаҭақәа иаҳхылҵыз ахәыҷқәа иахьа абра ажәҩан изаламло игәырӷьан иаҳԥылаз абыргцәа, ҳнеиуазар ҳәа уаха иаҳзыԥшу ҳанацәеи ҳабацәеи зыԥсоу еилыркаауа, иахьынӡахәҭоу ргәбылра шьҭыркаауа? Убри  агәбылра рхы-рыԥсы, рда-ршьа, ргәахы ҿнакаауа аҟынӡа ирмоукәа, ирзеилкаарымашь урҭ, абарҭ аҩнқәа, абарҭ аҭыӡқәа ирхыкәшаны ицо ажәытәӡатәи абаагәара ҟазҵаз ҳабдуцәа хьыӡкамшәақәа ирхьчоз, рхы зқәырҵоз закәыз? Урҭ уи еилыркаауа иҟаларц азы аҭакԥхықәра зду ҳара ҳакәӡами? Издыруада, ус шакәу иахьынӡахәҭоу иаҳзеилымкаауазар, аӡәи-аӡәи ҳаиндаҭлашәа, «ҳус» хәыҷқәа ҳшырҿу, аӡәи-аӡәи ацәҟьақәа ҳзеибаҳауа, маӡа-аргама ҳшеиҵашьыцуа, ҳамгәа-ҳџьыба иҭаҳҵо ҳшазхәыцуа мацара еиҳа ихадароу, еиҳа блахмырԥара зҭахыу, уаҳа наӡаӡа ҳалаԥш иҵамшәаша џьара акы адәахьы иаҳцәавахозар,  ҳҽацәҳарҟьалозар? Иара убри иахҟьаны, ҳхаҟара бзиа иаабо дара ҳбыргцәагьы иахьа маҷк ақьачақьрахь иианагацәозар, рцәажәашьа, ртәашьа, ргылашьа, рхымҩаԥгашьақәа рҿы анкьа ахацәа рхацәа ҳәа ззырҳәоз ирҟазшьам ҟазшьа ҷыдақәак рԥышькласуазар, уи дара реиԥш ҳаргьы иҳазгәамҭозар? Бзиара шрыгымгьы, иара уаха абра астол аҿы еидтәалаз абыргцәагьы убасшәа акы иалаҟаӡами, иаҳҳәап, иаанагои Гәыџь захьӡу аҭаҳмада Кәынта «иҽыҩ» «иахаиршәыз» аԥара? Дара-дара рлаф еибыҳәашьақәа ракәзаргьы иахырҟьацәаӡами (иахьа ҳаргьы ҳлаф еибыҳәашьақәа, ҳҵәылеибахышьақәа, ҳажәраан изеиԥшрахарызеишь?), маҷк угәы иасша акы иалаҟаӡами? Бжаџьара адгьыл иҵахыжәжәахьоу ажәытә баагәара еиҭа ззырҿыцтәу, ихьчатәу, еиқәырхатәу ҳамоу, иҳамаму?.. Амҩа ҳзықәлеи ҳарҭ зегьы зны, ҳаихьыс-еиԥысуа, ҳашҭақәа ааныжьны, рыцәа-рыфа иагхо, рыблақәа ҭаа изҳарԥушазеи иахьеи-уахеи изгымхозар изцымло ҳанацәа? Иԥшьоу акыр иақәҳарӡуама адунеи аҿы хә змоу зегь реиҳа зҵазкуа ҳаамҭа? Мамзаргьы азеиԥш ҟазшьа заҳҭало ҳхатә ус-ҳәысқәа, ҳхатә «интеллигентра» ашьҭыхразы мацара, аҵара ахьаҳҵоз, ма арра-маҵура ҳахьахысуаз иаҳдырыз ракәымкәа, ладеи-ҩадеи машәырла ҩызцәақәак рҳауа, урҭ ҳаламыси ҳчеиџьыкеи шдуу дҳарбахуашәа, дырҩегьых уи азын ҳазхылҵыз ргәамҵуа ҳаауазар? Иаҳҳәап, дызҿузеи абри сымаҳәыла? Уи сҳәеит ҳәа, хныҟәгагас иҟаиҵазаргьы, иара иԥсыз ауаа рыԥсра ирҽеиуеит, сара ашәа сҳәоит, зыԥсы  ҭоу рыԥсынҵры иацсҵахуеит ҳәа… Сызусҭада сара? Сышәҟәыҩҩҵәҟьоума, баша схы сымжьаӡоишь? Зықәра абжа иҭысхьоу, арахь адоуҳатә мчымхара зныԥшуа аҩымҭақәа зманы аредакциақәа рҿы инеило шьоукы-шьоукы среиԥшзар? Издыруада Кәынта еиҳа диашазар? Иҟасҵахьеи сара сыжәлар гәеиҵамха рыԥсҭазаара нарҵауланы аарԥшразыҳәа, иаҳҳәап, абарҭ ҳабацәа рдаракәац иахьынӡахәҭоу ахцәажәаразы,  ргәы-рыԥсы зеиԥшроу иззымдырӡогьы идсырдырыртә исахьаркны аарԥшразыҳәа?.. Иҟасҵахьои сара аибашьра иалаӡыз, зыԥсадгьыл зхы ақәызҵаз, зхыҿсахьа зынӡагьы исгәаламшәо, аха зыԥсы схоу, зшьа цқьа сылоу саб илахьынҵа аарԥшразыҳәа, иҟасҵахьои иара дызхьымӡаз иусқәа зегьы сара срыхьӡарц, исылсыршарц азыҳәа? Сышәҟәыҩҩуп ҳәа схы сыԥхьаӡарц сҭахӡам, аха ус иага иҟазаргьы, сзанааҭ ҷыдаҵәҟьа ааныжьны, схы-сыԥсы азышьҭны, гәнхәҵысҭала, сынхымшәаӡо уи амҩа ами сызну: издыруада, схы сеижьаны, сқьаадқәа рххо сышрылоу (шаҟа иҵәаӷәахьоузеи урҭ, макьанагьы шаҟа иҵәаӷәарны дыҟоузеи, ақыҭан абыржә иан дхахо ауаџьаҟ дахьыҽҳәатәоу анаҩс аҭӡы иадгылоу астол аҽыҵәҟьагьы, лассы-лассы дышзымцалогьы, шәҟәык, қьаадк агны иҟамлаӡацт, абыржәгьы хара-бӷьара, бжа иҩны, бжа иҵәаӷәаны қьаад гәарҭак ықәԥсоуп уаҟа. Ларгьы ак рмыхьырц азыҳәа днеины иаалырҽеилоит), аԥсҭазаара ахаҭаҵәҟьа салхәдааны, мчхара дуӡӡа злоу иара анапқәа рыла иҟанаҵо аиҭакрақәа сызгәамҭаӡакәа, аганахь сышгылоу мацара, баша ӡиаск еиԥш исывыҩр ицозар? Насгьы ақьаад ианысҵо сыгәҭыхақәа, схьаақәа, сгәырӷьарақәа, сылахьеиқәҵарақәа ртәы засҳәарц исҭахыу дызусҭада, «устатиа» саԥхьеит, сагьарччеит» зҳәаз Машьыхә иеиԥш зеиԥшу роума? Егьырахь сахьнеилакгьы бжеиҳараҩык (рҵаҩцәақәакгьы налаҵаны) ус зырҳәои, баша аӡы иҭахысуа сиҩызоума? Мап, мап, ус ҟамлароуп, аргама сгәы азҩоит, аргама избоит еиҭаҳәашьа змам ак сцәа-сжьы ишалоу, уи инагӡаны ҳәашьак азысымԥшаакәангьы ҭынч-мҩа шысмоуа ари аԥсабараҿы… Сшәыҳәоит шәаасԥеиԥшырц, сшәыҳәоит маҷӡак иаасашәараӡа!..» – Абас дхәыцуеит уажә Хьымкәараса, аԥшқа игәы  шымҭӡыӡаарагьы игәы ҭӡыӡаауеит. Абарҭқәа раан, ишшәаҳахьоу еиԥш, шәарҭгьы шьҭа акырынтә ишгәашәҭахьоу еиԥш, еиҭаҳәашьа ссирӡак, џьашьахәык, гәыԥшқарак, цәанырра ҵаулаӡак дамҽханакуеит уи, хгарҭа имоуа аҟынӡагьы ицәа-ижьы ианыруеит аамҭа ацашьа. Аӡсашьа зҵарц зҭахны аӡыжь змауыз, мамзаргьы, уи аӡыжь зааҵраҿы иҟаны иахьа уажәраанӡа изызгәамҭацыз аӡә иеиԥш, ауаа рацәа данынарылаԥшлакгьы ҩынтәны рҽеиҳартәуеит арҭ ицәаныррақәа: «абар, абар, зтәы сҳәаша, абар, абар, зтәы еиҭасҳәаша… Саргьы, сҩызцәагьы ҳазҿу закәызеи, хара ажәҩан ҳԥыруа ҳзалоузеи, мчыла ҳхы иҭаҳҳәаауа сахьақәак рыххо иҳама ҳзаауазеи?.. Уи иахҟьозар ҳажәа зызкыҵәҟьоуи ҳареи иахьынӡахәҭоу аигәныҩра бзиа ахьҳабжьам, нас  ҳахьырзеилымкаауа азы хҭынҟьак дара инараҳҭаргьы цәгьа иҳамбахуа, ҳара хараӡа ҳарԥызаны ҳцахьеит, наҟ-наҟтәи аԥхьаҩцәа роуп ҳаилызкаауа ҳәагьы ҳхы ҳахыҽхәо…» – иҳәоит усҟан Хьымкәараса, ицәыӡны иҟаз аӡыжь дынхықәгылаҵәҟьазшәа, уажәраанӡа баша аамҭа рацәаны иамханыххьазаргьы, аринахыс иԥсҭазаараҿы иаԥхьаҟа изынхаз минуҭкгьы бжьамыжькәа уи иазикырц иҭаххоит, илшаша шыҟоу ихаҭа идыруа, ӷәӷәалагьы ихы дақәгәыӷуа баҩ ҷыдак наилалоит  –  икәша-мыкәша иибо-иаҳауа, ихҭысхьоу, иԥеиԥшу уҳәа зегь џьашьатәшәа игәы рзыбылуа, ауразоуроу дзымҽхазкуа абзиабара ду ауаа ишаны ириҭарц, амырцхал иадамзаргьы дара ирзикырц, дырҩегьых зқьынтәны ихы инадиҵоит…
Убасоуп иара абыржәгьы Хьымкәараса ихәыцырҭақәа шыҟоу, абарҭқәа раан уи амалахазгьы ацәа имԥан иқәлаӡом  –  амца ахьеиқәу ааигәара, мамзаргьы аӡыхь ыҵхәраа иахьҩеиуа акәша-мыкәша асы шзышьҭамгыло еиԥш, алашара ахьаркыу алашьцара шхьаҵуа еиԥш…
Абас иҵх мшитәуеит уи, иҵх ҽнышьыбжьонны икеикеиуа ирлашоит.


VII

Иҭынчуп уахатәи ари аҵх дуӡӡагьы каууа, мыцхәы иҭынчӡоуп. Уаҳаид икәасқьа аабыкьа иамбацыз ахәыҷқәа, аҵарақәа злаԥхьаз ашымҳа-ҵла ду еиԥш, иагәыҵаҳәҳәа, аҵх иалаӡырҩуа, аҵх иалагәырӷьо игылоуп. Шаҟантә ари аԥсуа кәасқьа урҭ ԥшеи фырҭыни, қәеи-си, кырцхи-ҷыхьи ирыцәнахьчахьази, аҵысҭра аҵарақәа шааӡо еиԥш, иарами изааӡазгьы. Уажә акыр тәыла ԥхақәа инарылс-аарылсны, аамҭала акәзаргьы, уахь иахьыҟаз ихырхыз рҵарақәеи рҩызцәа ҿыцқәаки зманы, ҩаԥхьа анкьатәи зҭыԥ ахь ихынҳәыз иреиԥшны иабозаргьы акәхап урҭ…
Дзыцәом Хьымкәараса. Ашьшьыҳәа имаҭәақәа наишәҵаны, ашьшьыҳәа ашә аартны, адәахьы дындәылҵуеит  –  дзыцәом усгьы, ишьҭихуеи,, зны-зынла абарҭқәа раан ишыҟаиҵалац еиԥш, адәахьы даалеиҩеир еиҳа изеиӷьуп. Дахьаадәылҵуа, абӷьы-ԥшқа ҟәымшәышә зқәыжьу амахә еиԥш, ашьхарахьтә ажәырқьҳәа аԥша наиҿасуеит, уи уажә акыр ихьшәашәоуп, аӡырԥхеи аӡыхьшәашәеи ахьеилаӡҩоз аӡыхьшәашәа еиҳа аԥыжәара ааннакылазшәа. Ажәҩан ахьтә икәеицеиуа илаԥшуеит миллиард шықәса зхыҵуа аеҵәақәа; жәра зықәӡам амзаҿа, Омахь иԥаҵақәа реиԥш, аҽырхәа икыдуп. Наҟ абнақәа ҵлашьцааӡа иҟоуп, – ҽынла ауаҩы ицәшәаны зҽызҵәахуа гыгшәыги ԥсаатәи уахынлатәи раҳҭынра. Адәқәа ахьыхтыҵәҟьоу кылӷьашаа-шкәакәашәа иааԥшуеит, лбаантә гәынқьбыжьҵас арҩаш хыҽҽабжьы ааҩуеит, иҟалап уажә уи ахықәан жәҩанахьтә, убарҭ аеҵәақәа руак ахьтә, илбааз амаалықьцәа хибаҳәала маӡажәақәак еибырҳәозаргьы… Насҭха игәгәаӡа аҵх иалубаауеит адунеи иақәлоу, Маршьан-шьхақәа ҳәа изышьҭоу, Быҭәаа рыхәшә ахьаҿиаауа, аԥсуа шьхақәа, арирахь, иара убасҵәҟьа игәгәа-гәгәаӡа аҵх  иагәылагылоу акьасқьа, амаҵурҭа, хәажә быцала ишшу аца уҳәа рышьҭахьҟа, иара убасҵәҟьа игәгәаӡа иубарҭоуп маӡа зқьы зҵаҵәахыу, макьанагьы адгьыл иқәлан иаауа мчеиқәаҵәак ннакыларц аҭахыушәа, зҽырӷәӷәа-зҽырҟаца игылоу ажәытә баагәара ду, адунеи ршазар аахыс абри адгьыл здац-ԥашә аларсу аԥсуа иҟазшьа аныԥшуа, аԥсуа игәымшәара иалацәажәо…
Хьымкәараса дахьииз, дахьааӡаз аҳабла  –  Гәырчхь  –  излеиԥшым ҳәа егьыҟам ари аҳабла  –  Бақьҟан. Абас ҭӡы-ҭӡыла, абас ҳабла-ҳаблала, абас қыҭа-қыҭала инеицылан акәхап ишыҟало Аԥсадгьыл, абас аӡыхьқәа реиԥш аӡәи-аӡәи неилало, аӡәи-аӡәи нхеибарҭәаауа акәхап ишҿио ажәлар. Зыжәлари зыԥсадгьыли еиҟәыгам, зыжәлари зыԥсадгьыли раҳаҭны еимадоу иаҟара насыԥ змоу адунеи аҿы иҟахыда! Уи ззымдыруа, уи ҳаҭыр ззақәым, иҵызшәаауа ак ҟаларгьы усс измам иаҟарагьы ирыцҳау, аҽакала иуҳәозар, имриу дзыҟалома?
Хьымкәараса уажә абарҭқәа анааидихәыцла, ҵыԥх-ҵыԥхцәа зны Ҭырқәтәылантә иаан иҟаз, шәышықәса раԥхьа мҳаџьырра иагаз аԥсуаа ирхылҵшьҭроу, апрогрессивтә поет шьахә Омар Беигәа, Орҳан Ашамба уҳәа жәпаҩык гәкы-ҵәыкуа, рабдуцәа зқәыҵыз адгьылқәа ирықәынхо аԥсуааи дареи реиԥылара асахьақәак еимгеимцарак аҩнуҵҟала ибла иаахгылоит, – «Изцазеи, уара, изцазеи абарҭ ҳадгьыл хазынақәа ааныжьны, имԥсыр анамух, абра иԥсындаз, абра иԥсындаз!» ҳәа Шамы Орҳан, иабду Осман зны шьыжьы инаркны хәлаанӡа ижәлар рҿахәы ахьиҳәоз Лыхны ашҭа ишьапы аннықәиргыла, уаанӡагьы дышҵәуоз мацара зыбжьы цахьаз ауаҩы ԥшӡа зҩыда ду иӷьаҵәы-ӷьаҵәбжьы Хьымкәараса абыржә иаҳауашәа иккаӡа игәы иаақәҩит, иҟалап ҳәа дагьыназхәыцит иара, урҭгьы уажә убра тәым ҩынқәак (уԥсадгьыл гәакьа иқәгылам аҩны иага уџьабаа адзаргьы, иага иурхиаргьы тәым ҩными) рҿы рхи-рыхшареи кахха ицәазар, зхьаа тәашьа амам, реиҳа амца зыцроу, агәырц-ҭыԥ хьаазго руаӡәыкгьы дызмыцәо, дгәаҭеиуа, ддәылҵны шҭак аҿы длеи-ҩеиуазар…
Жәҩангәашәԥхьара знык изцәыӡны ҩаԥхьа избаз, аха ҿыц аангылашьак макьана иззыҟамҵац реиԥш, убарҭ абрахь раара, шәышықәса раахыс еицәыӡны иҟаз аишьцәа гәакьақәа реибабара, реигәныҩра иара Хьымкәарасагьы дахьалахәхаз, иԥсҭазаараҿы ихҭыс дуӡӡаны иҟалаз, еиҭаҳәашьа змам ланарԥшыраны ҩаԥхьа иааиԥхьаӡоит, ҵҩа змам разҟ дуӡӡангьы ицәа иааныруеит, игәгьы инҭиҳәаауеит убри аҭоурыхтә хҭыс иазкыу, иара бзиа иибо жәеинраалакгьы ацәаҳәақәа:

Ари злакҭада, о, ари злакҭада,
Сашьа уоума сҿаԥхьа итәоу?!
Шәышықәса рышьҭахь усзырбада,
Мамзаргьы ԥхыӡу са сызлоу!..

Хьымкәараса изын даҽа лакҭак иаламҩашьо, милаҭ неилых ҟамҵакәа ауаатәыҩса рлакҭақәа зегь бзиа изырбаз, аԥсуа илакҭа (ахаара, аразра, аҳалалра ду зҵоу, аџьбарара, агәымшәара зныԥшуа, аҵабырг зцу, ахәахәа збаны иаанымхо, зыԥсадгьыл абзиабара ҵаулаӡа зхыубаало), агара дангараз раԥхьаӡа акәны дназхыԥшылаз иан лыблақәа реиԥш, ицқьакәакәара-цқьакәакәараӡа, ираз-разӡа ицу, дахьцалак ихылаԥшуа, иаргьы дахьыҟазаалак илаԥш иҵымшәо, абар, дырҩегьых, уаа зқьҩык ирлакҭаны, здаҟаӡам мшын ҵауланы џьарак инеилаҵәарц рҭахыушәа, иара дрыгәҭылак, дгьыли жәҩани рыбжьарахьтә, иахьабалакынтә аҵх иахьналибааз  –  адунеи аҿы даҽа лакҭак иаламҩашьаӡо  –  Аԥсадгьыл алакҭа!..
Ашҭаҿы абас акыраамҭа длеи-ҩеиуеит, акыраамҭа днаԥшы-ааԥшуеит Хьымкәараса, зыбжьы мыргаӡакәа ииаҩр ицо аӡиас еиԥш, ашьшьыҳәа аҵх зҽаларӡны мҩада-шьҭада ииасуа аамҭа далаӡырҩуа. Ахәхәаҳәа иасуа аԥша ҿыхьшәашәаагьы, излаауа ашьхарантә акәымкәа, иӡыҩӡа иҟоу ажәҩан ҵаула ҵәаҩнҵәынтә иагәылхәхәа, шӡынроугьы, адгьыл азы иԥсҭаҵагоу бааӡатәык аманы иаауашәагьы игәы иаанагоит. Ишьап аҵахьтәгьы дзықәгылоу адгьыл убасҟак иӷәӷәаны иааиныруеит, уи бзиабаратә цәқәырԥа дуӡӡак наижәнаҵан, ԥша ӷьык наиҿасызшәа, илаӷырӡқәа ҩхажжыла-ҩхажжылоит, зхәыҷы-хәмарга змаркыз асаби иеиԥш, уара уаҵкыс ари адгьыл сара сақәиҭуп, уара уаҵкысгьы сара еиҳа бзиа избоит ҳәа аӡәы иааимаирххазшәа…
Ахьҭа илсуашәа анибалак, дырҩегьых ишьҭахьҟа дхынҳәуеит Хьымкәараса. Ҩаԥхьа ашьшьыҳәа, маҷкгьы иаарццакны, амардуан днаҿалоит. Лассы-лассы ишихьло еиԥшгьы, иара абыржәгьы, абри адгьыл зыбаҩқәа хәыҵаҳәҳәа иамоу шьоук рынаурқәа ихьӡаны рнапқәа хәылԥҵысҵас изқәа инкыдсылазшәа, рыԥсыԥ хьшәашәа наихьысызшәа шәа-ӡыӡарак наилсуеит, урҭ дааныркылаанӡа, иаарҭрысны ашәа ааиртын дааҩналоит. Ашә анныдиҵалак ицрыԥсса ишьҭаланы иаауаз зегь уахь ашә иаадхалазшәа, насгьы «…ҳаухьырԥшны ҳааугеит, уажә ҳаҩанужьлом, аха усгьы ҳшузымгәаауа удыруаз, избанзар, уара есыуаха ҳара уҳазхәыцуеит, ҳабаҩқәа змадоу, ҳхы зқәаҳҵаз адгьыл уамыртәо-уамырцәо уаргәаҭеиуеит, алахьынҵа, аԥеиԥш уазхәыцуеит, излеиӷьхаша, иҵегьгьы излашәҭыкакаҷша амҩақәа урышьҭоуп, хьҭак, ҷыхьк иарлаҳәырҳәа, еимгәашәы ишьҭанаҵар ҳәа ушәоит. Ҳаргьы бзан убас ҳаҟан, дад, ҳабжеиҳараҩыкгьы мшыннырцә атәым дгьыл зыбаҩқәа амадоу, аха зыԥсқәа гииуа ара иқәу ҳауп. Ҳара ус ҳаҟанаҵы  ҳаԥхьа здунеи зыԥсаххьаз зегьы бзацәоушәа рхы рыԥхьаӡон, рыԥсқәа ҭынчын, уажә абас, уара уеиԥш иҟоу уҩызцәеи уареи ишәыбзоураны, ҳаргьы аԥсцәа ҳрылаԥхьаӡаӡам, дад, ҳҵеи хазына, зыԥсы ҭоу реиԥш ҳхы ҳаԥхьаӡоит, ҳгәы раҳаҭуп, уара уиеҵәахә шкыду еиԥш, зегь ҳаеҵәахәқәа кәеицеиуа ажәҩан иаҵоуп… Убас ицалароуп шеишықәсала, ҵыхәаԥҵәарак амаӡамкәа. Аус злоу аԥсы ауп, дад, иара уаргьы иаахьеи-уахеи аус здууло ажәа ауаҩы игәы-иԥсы ами изхылҵыз, ҩаԥхьах иззукуагьы иара иами. Иԥсхьоугьы рыԥсқәа анеицәҟьала, машәырла инеиҿаҳаргьы изеибамдыруа ианеицәыӡ, уаҳа еиқәшәашьа рмоуа ианеимадамха  –  убасҟаноуп рымра анҭашәаӡаҵәҟьаз, убасҟаноуп уаӷеимшхарыла ианырхахәлаӡаҵәҟьаз…» – быжьқәак иаҳауашәа игәы иааинаҭоит Хьымкәараса, данхәыҷыз дышшәалоз еиԥш, ашәа ацаԥха нҭаргьежьны ҽеилагьы иааиркуеит. Дырҩегьых, ашьшьыҳәа иҽааилыхны, аԥхынра аахыс амра ашәахәақәа злачны, иҟәашәӡа иҟоу ацәарҭа днагәлаиоит. Уи уажәада ахаан ари аҩнаҭаҿы дышьҭамлацызт, акала дзааӡаз иара иҩны гәакьа еиԥшу, аха акалагьы еиԥшым, даҽа фҩы ҷыда ссирк, даҽа ҳауа зҩыдак зыҩноу, аԥҳәысеиба лнап акәымкәа, ахаҵа напыӷәӷәа зныԥуша аҩны…
Хьымкәараса аԥхьан дзымҽхазкыз ацәалашәара макьанагьы иԥырҵуам, ажьжьара зҭахыу асаби иеиԥш, мыцхәы зыҽзырҭбааз иблақәа ҭырхаха алашьцара далаӡырҩуа, иҵлашьцааӡа иҟоу алаӷәра даҵаԥшуеит. Иагьааигәалашәоит иара данхәыҷыз ианду Шаразиа лшьамхы дықәыртәаны иалҳәалоз ажәабжьқәа, насгьы уахык зны данлазҵаа аҭакс илҭаз. Уи ауха адәахьы ахыу-сыуҳәа ишуан алақәа, зны агәашә аҿы, зны ашҭа агәҭаны, зны иҵегьгьы арахь ааскьа, зны ааҵран, зны абарҵаҿыҵәҟьагьы, нас ҩаԥхьа ашҭа агәҭаны, ҩаԥхьа агәашә аҿы, нас дырҩегьых наҟ нҭыҵҟа, аԥсыжырҭақәа рганахь. Иара аԥенџьыр наҟ-ааҟ инап хәыҷқәа адкыланы, уахынла асы алеишьа шгәеиҭалоз еиԥш, асаркьа хьшәашәа ихы-иҿы адрыӷәӷәала адәахьы дкылԥшуан. Шҭеи гәареи, ҵлеи чықьи ырлашо амза каҷҷа иԥхон, ҽнышьыбжьонҵас алаԥш-ҿаԥшы ыҟан. Дара рлақәа реиԥш ргәылацәа рлақәагьы еизан, ахыу-сыуҳәа ишуан, аӡә дықәыргьежьаа дыркыҵәҟьазшәа, зны ана, зны ара ҭыԥк аҿы, џьарак рхы еизырха, еилагьежьуа, ҵабыргны аӡә аҷын аниҟьалак ицәшәазшәа, зны-зынла шьҭахьҟа инеиҭаԥо, иагьааибарҟыу-ҵәыууа, арахь ирбаз ҳәа уаҩ дыҟаӡамкәа…
 – Ирыхьи алақәа, нанду, ирфо дазусҭада?  –  игәы хәыҷы ҭӡыӡаауа длазҵааит ианду.
 – Еи, нанхеит, – лҳәоит лара, ахәыҷы дшәап ҳәа уссгьы имкыкәа, аиашазгьы, аԥсҭазаараҿы оума збахьаз, хәмаршақәшәа, аха ҳаҭырла зегь «аҳкәажә» ҳәа зарҳәалоз уи аԥҳәыс бырг ҟәыӷа ауаҩы дышхәыҷугьы маҷ-маҷ еиликаароуп дандухалак иага иҵаргьы ихшыҩ ахьзымнаӡо шырацәоу ҳәа азылԥхьаӡон.  –  Еи, нанхеит, – лҳәоит ҩаԥхьа уи даақәыԥсычҳаны, – ирыхьи умбои, анышә иҵәахны иамоу ҳабацәа, ҳабдуцәа рыԥсқәа ракәгәышьоуп, еиҭаахзаап, умбои, нан, ҳара ҳгәы бзиа, ҳхы бзиа ҳадгьыл аҿы ҳаҟоу, ҳаҟаму гәаҭаны ицарц. Сара шьҭа уахь срымазар цәгьа ирымбозар акәхап, дара рымшра зегь уара иуоурц азы, уара рҵәҩаншьап уааӡара, уеизҳара сахылԥшларц азын макьана исхыццакуам…
 – Нас, урҭ заҳамбои, нанду?
 – Аԥсы блала уаҩы ибома, нан, угәы еилнакаароуп амзар…
 – Нас, арҭ ҳлақәа изларбои, нанду?
 – Алақәа ирымбо акрыҟоума, нан, алажәқәа аԥсыцқьа рымбаӡозар еиҳагьы еиӷьын, аха иабаҟоу! Зынӡа ирыцҳаугьы, – нацылҵон лара, – арахьтәи ҳдунеи уаҩ дыззалаӡамкәа, зыԥсқәа гииуа ақьаԥҭақәа ирықәхаз аиҭамҳәақәа роуп, нан… Аллаҳ иқьаԥҭоумтәын ҳадгьыл ду, сара сшамкәа сызшаз!  –  дматанеиуа дааныҳәа-ныԥхьон.
Абыржә иаҳауа џьишьоит Хьымкәараса мыцхәы бзиа иибоз, маӡа зқьы зҵаҵәахыз, иахьынӡахәҭоугьы уаҩы дизеилымкааӡакәа имҩасыз ианду лыбжьы. Уи ҵабыргны, уахь илхымццакыҵәҟьазшәа, шықәсы рацәа нылҵит, изакә лакәқәоузеи, изакә жәабжь џьашьахәқәоузеи, изакә ажәа ссирқәоузеи (абырлаш еиԥш еилԥхаауа, иукыртә-ишьҭыртә, лабҿаба иубо-иуаҳауа) изынлыжьыз. Издыруада, лара лакәзар изыбзоуроугьы иара иахьа абас дахьыҟоу? Дзеиԥшроузеи ауаҩы, нас, адунеи изакәызаалак маӡак изаҵамзар, зегьы инапсыргәыҵа ианушәа, еилкааны имоу џьишьозар? Ус иҟоу ракәӡами ԥсы зхоу зегь рахь гәбылрак змаӡам, зыуаҩра зцәыӡны уахгьы-ҽынгьы арбџьар зырмазеиуа, анеитронтә бомбақәа рзаарыкӡа зегь зыӡбо, зымаӡақәа ҵҩа рымам иара ҳапланета хазына қьаԥҭамхар амуа, знымзар зны ашьаҭа инықәымҟьар ада ԥсыхәа амамкәа уаӷеимшхара иҭазыргыло?
Дуаҩума, нас, ауаҩы, ауаа рдаракәац дазымхәыцуазар?..


* * *
Хьымкәараса убас сынтәа зны ижәлантә зыжәлаз жәларык рыԥсабара џьанаҭ иазԥагьаха, рыԥҳацәа мрашеишеи-хцәыкьларқәеи рыҷкәын нцәахша-ӡареихатырқәеи дареи ахьхьа-џьџьаҳәа изҭанхоз аԥсҭа разнышраҿы нырцә-аарцә ишьҭоу ржәытә қьаԥҭақәа днарықәԥш-аарықәԥшуа дахьрықәыз, данхәыҷыз зны ианду азҵаарақәа анлиҭоз ишеицәажәалоз еиԥш, аки-аки еихьибамгӡо, зҵаарашәк иқьышә инықәххуа мацара, гәаныла бла иамбаӡо шьоукы драцәажәон…
 – Изҳәо уарбан, арҭ зегь уара иабоудыруеи?!  –  ахрақәа ирныҩны иаҳахуеит Хьымкәараса быжь ҿацак, гәынхарак џьбараӡа, амацәыс еиԥш, аҽыԥ-аҽыԥҳәа иалҟьа-алҟьо.
 – Ари са соуп изҳәо  –  шәара ишәдаракәацу! Сара зегь здыруеит!.. Ишәыхьзеи, абааԥсы! Шәара-шәара шәызнибарҵәози! Адунеи шәзықәеибамыкӡози, изышәҭаххазеи абри аҩыза ахьӡ-аԥша бӷа-ԥҵәага?!.
Ари аҽԥныҳәа зҵаара ӷәӷәа аҭак ҳәа акагьы иаҳауам Хьымкәараса, зааҩс араб бызшәала аҩырақәа зынны, нышәынҭра гәарҭак рқьашанақәа ҟәыбаса еилажьу ақьаԥҭа ду аҿы, ашыцламшә зқәышьшьы ихагылоу араҵла хәарҽ дуқәа ирылшәшәо ацәыкәбарқәа лаӷырӡны икаҭәоушәа ибахуеит. Убасҟаноуп уазажәаҵас дара рхала игәаҿы цәаҳәақәак рхы анҩыҵырхызгьы:

О, шәарҭ араҵлақәа, зынӡа ихәарҽхаз,
Изаҵәӡа зхала ақьаԥҭа ианхалаз,
Изҵагылаӡам ра-ҿыск!
Ишәымаркызи шәа шәеиҭазҳаз, – 
Зџьанаҭ дгьылаҿ иззеиҭамҳәаз,
Наӡаӡа зышә-гәашә азыркыз!..

Уаа зқьҩык рыблақәа ҭырхаха, дызҿу закәи, дхагоума ҳәа ихәаԥушашәа игәы инаҭо, дара ирцәиҵәахырц иҭахыушәа, маӡала, дыццакы-ццакуа, маҷкгьы инапы ҵыс-ҵысуа, иблокнот ааҭыхны ишьамхы инықәкны инаниҵоит, нас дырҩегьых дахыццакуа наҟ инаԥхьакны, мцала иҭыблаа ицо иблақәа даарҩахоит:
 – Ари жәбома, – дырҟәаҵхуамызт дырҩегьых иара, – сааит сара, шәара абраҟа шьаҭанкыла иқәӡааз шәысҵәыуарц, аха шәҵәыуара сылшом… убасҟак шәгәаӷ сымоуп!!!
 – Уаҳҟәаҵ, нан, ҳара ҳазларыцҳау ҳара иҳазхоит… иццышәны еиқәтәахьоу ахәа зуртытуазеи!  –  ажәырҭ зхыҵәахьоу, абӷьыжә иаҵәаххьоу ӡыхьк аганахь, аҩҭаҳараҿы, ԥҳәыск лыбжьы хыџь-хыџьуа иаагахуеит.
 – Бара бакәӡам са сызҿу, бара ибхарои, ди, бара быԥҳәысуп!..
 – Ԥҳәыс илхымшаз иҟада, нан, зегь зыӷра иҭшааз, зыӷра иагьынҭанҵәаз сара ран шәынкыдҵа, ран еиҭамҳәа!.. Шәара иахьатәиқәа шәыбзиаз, нан, ҷанҷаны шәмеибафалан!.. – ари абжьы маҷ-маҷ инаскьо наҟ ахра ҭакнаҳақәа инаркыдбала-наркыдӡыҭылоит.
Убри инақәыршәангьы, ахрақәа кыдҩыр рҿаархазшәа, дзызхәыцуаз аамҭа еиқәарақәа раахыс абра шьхатәыла иҳанто иқәжьыз аԥсҭҳәа ӡлачқәа ҿыц  хагәха инеиҿаҳазшәа, ажәҩан аагәыр-гәыруеит, ҵҩа змам лаӷырӡны ақәаршаҩы џьбарагьы аҿаанахоит, злаԥшҵашәарақәа идыргәаҟуа игылаз Хьымкәараса дыҩны наҟтәирахь бахә-лақҭеимасс ҭакнаҳак днеины дныҵагылоит, ахьҭа дакызшәа ицәа дыҭрыхьҭшьаауа, ихәы-ижьы қақаӡа еилагыла, иҿаԥхьа шьамхан иҩеиуаз ауад бӷьы ҟьаҟьа иаҵәа дуқәа ирықәкәашоз ақәа цәыкәбарқәа дырзыԥшуа, игәы инҭиҳәаауеит:

Абахә, абахә  –  адунеи иақәлоу,
Уара узырҵәыуои улаӷырӡашо?
Исоуҳәарц аума иара уи ала  –  
Сгәахеибафарақәа зегь шбашоу?!.

Абыржә сара ҽыҩҵас сышниаҟьаз еиԥш, ицахьоу акоуп, уаҟәыҵ ари, уаԥхьаҟатәи уазхәыц ҳәа аҳәарц аҭахызшәа, ус дышгылоу, дук мырҵыкәа, ҭымра-ҭымра ақәаршаҩы аахкәоит, ҵәыуаншьҭахь иааԥышәырччаз ԥҳәызбаҵас, амра хха-ххаӡа, цәыкәбар рацәа еиларкәеицеиуа, хреи ҟәаԥа-ҿаԥеи, қьаԥҭеи-нышәынҭреи ҩаԥхьа инарықәҷҷа-нарықәҷҷоит.

Насыԥ ду имоуп, аҩны ахыб иаларсу теле-антеннак аиԥш иахьатәи мацара зцәа ианыруа, ҩынтәны насыԥ имоуп, иагьымариам иԥсҭазаара, хараӡа аҭоурых иагахьоугьы зыхшыҩ аргәҟуа, иахьатәигьы ӷәӷәала згәаҵӷа иацрыхо, ԥхьаҟатәигьы иаргәаҭеиуа…


VIII

Акаҭ лашьца иалашәаз аҵыс еиԥш, Хьымкәараса дҳәыԥы-ӡыԥуа дызлаз абарҭ ахәыцрақәа акыраамҭа ддырцәом, ҵхагәы ааҩнашоны илацәа неихьишьуеит ауп. Ашамҭазы Кәынта ибжьы даанарԥшуеит уи. 
– Амашьына! Амашьына! Смашьына!.. – дыҳәҳәоит Кәынта дцәарбыжәуа.
– Кәынта, Кәынта сымҳәеи! – Хьымкәараса инапы нагӡаны уи ижәҩа дааникуеит, иахеижьҭеи зыбжьқәа иаҳауаз, дзацәажәоз шьоукы дреиуоушәа, цәалашәара шанак игәы иҭахәхәа. – Иухьзеи, уара? – диазҵаауеит ибжьы ныҵакны, ари ара дабаанагеи иҳәарц иҭахыушәа.
Кәынта даҽа ԥыҭраамҭак дыҟрымҿрымуеит, нас, аккараҿы аџь рыц анлеиуа ҳәа иӡрҩуа игылоу абынҳәа еиԥш, дӡыӷәӡа иҽааникылоит, иԥсыԥ лагаҩагарагьы еиҳа иааҭынчхоит. Даҽа маҷк ааҵхьан еиԥш, дырҩегьых дӷызуа, оумақәак иҳәо далагоит.
– Кәынта … иухьи, уара?! – Хьымкәараса дырҩегьых уи ижәҩа ааикуеит, ԥаса аҵкысгьы еиҳа иаарӷәӷәаны дааирхыџ-хыџуеит. – Иухьи, уара?!
– Амашьына… амашьына абаҟоу?! – иҳәоит иара, ахыза ԥхьаршәҭынгьы ашырҳәа дынхықәтәало.
– Иарбан машьыноу, закәи иуҳәо?
– Аа… акагьы, – ҩаԥхьа ахчы иҽнылаижьуеит Кәынта, дызлаз шыԥхыӡыз идырзар акәхап.
Хьымкәараса дааԥышәарччоит.
– Ишама? – иҳәоит даҽа ԥыҭрак ашьҭахь Кәынта. – Ҟаҳ-ҳ!..
– Ишеит, ааи.
– Анцәа иџьшьоуп… изаҟароузеи аҵх ҟадыџь, – аҳаҭарч еиԥш иԥсыԥ ааихәлижьуеит Кәынта, иахак дызмыцәо иршазшәа.
– Ԥхыӡ убазма? – дҵаауеит Хьымкәараса.
– Избеит, аха, изакәызеи уара, аԥхыӡ ҳәа избаз, – зыԥсы зманы аҟәара зҽықәзыжьыз иеиԥш, ибжьы аалахҿыххоит, Кәынта дызлаԥшыз лабҿабамкәа иахьԥхыӡыз деигәырӷьаҵәа. – Смашьына кәаԥӡа шьоук рашҭа ишҭагылаз, – иԥхыӡ аиҭаҳәарахь дниасуеит, анкьа бзиа иибоз ԥҳәызбак лыӡбахә игәалаиршәошәа, – аӷырӷын еиԥш ашьҭахьтәи акәырқәа руак аффа-ффаҳәа ахала игьежьуа аҿаанахахын, ирццакӡан игьежьуа, игьежьуа мацара, амашьына инаҵыҵын, ажәҩан ашҟа аҿыҩанахахит. Уи анца, егьырҭ иаанхазгьы акакала инашьҭалахит. Шьҭа иабасоуеи, акәырқәа аҵамкәа амашьына зхәарҭоузеи ҳәа сшыгәжәажәоз, иара амашьына ахаҭагьы хыџ-хыџуа ахала аусура  иналагахын, аԥшатлакә еиԥш ишьҭагьежьуа мацара, уаҳа нкылашьак сзамҭаӡакәа, ҵәҩанҵәыҟа аҿыҩанахахит…
– Џьара аӡәы иӷьычыр ҳәа уахьшәо акәхап, – иҳәоит Хьымкәараса.
– Акәхап… сгараж мыжда хәыҷык иманшәалам. Шаҟаҩ рмашьынақәа убас идырҳәхьоу удыруоу. Жәаха шьыжьык сгәыла Едраҭ иҽеилаҳәа-иҽеилаца абрахь Галҟа ԥсрак ахь сцоит ҳәа игараж ашә анааирт – имашьына убар иаахә: игараж ашьҭахь амҳәан иҭыргахьан, – аџықә-џықә дааччеит Кәынта, ус зыхьыз иара иакәымкәа, игәыла ахьиакәу деигәырӷьаҵәа. – Ҟаҳҳ, схы ҭҟәацны ишԥацо, амцхә ҳамхажәит иаха, – дҳақьԥсықьуа дҩагылан, еиқәа наишьхаҳәҳәаны, днеины аԥенџьыр дынкылԥшуеит. Аимыггара иаҿу аҵх иналибаауеит, ахьҭа алсызшәа, аҵармақьа еиԥш ихиаҵәаа-шәытаӡа ааҵран игылоу имашьына ҿыц, ақышә хыџьгәагәынӡа.»Иҟоуп, рыцҳа, еибгоуп, рыцҳа, сыхьшьыцба!» – игәы инҭиҳәаауеит, нас цқьа иҽааилаҳәаны дындәылҵуеит…
Ҵаҟантә Мактинеи Уаҳаиди рцәажәашьҭыбжьқәа ааҩуеит, ианбатәиу урҭ гылеижьҭеи. Ауаџьаҟ аҿы ишаҳәшаҳәуа амца еиқәылҵахьеит Мактина, адашьма цырцыруа илыԥссахьеит. Уаҳаид иакәзар, абораҿы икамбашьқәеи ижәқәеи еилиргахьеит, рыҭрақәа кеикеиуа ирыцқьахьеит.
– Макьана шәызгылазеи, нан? – Мактина лыбжьы иаҳауеит Хьымкәараса, Кәынта иоуп дызҿу.
– Ҳамгылакәа, мамашахеит, маҷ ҳацәама, – аҭак ҟаиҵоит Кәынта.
– Иахак абри амашына ак ахьыр ҳәа ҳашшәоз, – лҳәеит Мактина.
– Ари иахьхуазеи, – дааччоит Кәынта, хьаас имаӡамшәа. – Ак ахьӡаргьы, ҳҽаҳшьуама! Еиҭааҳамхәахуеи!..
– Ус акәхап, нан, аха акрыздыруоу!..
Иҽеилаҳәаны дҩагылоит Хьымкәараса. Иҿаԥхьахь иҟоу ауадаҿгьы ацәа иалҵыз ахәыҷқәа ҩаԥхьа ажәҵарақәа реиԥш еибарҷырҷыруеит. Зинеи Зоиеи, ацәа ашьҭахь рыбжьқәа акадифа еиԥш иԥшқарахӡа, аҭынчра рныԥшуа еицәажәоит, наҟтәи ауадахьгьы иааҩуеит асасцәа –  Игнати Ольгеи реицәажәабжь. Ашәч еилачны изқәу аҵла ду иалаԥхьарылаз аҵарақәа дырҩегьых ацәа ианалҵуа еиԥшуп, аиашазы, Уаҳаид ижәытә кәаскьа. Ари еиҳау гәырӷьарас иҟоу арбану!..
Хьымкәараса абарҵахь дындәылҵуеит. Ҵыхәаԥҵәарак змам аӡыхь ыҵхәраа ианаауа еиԥш, ашьхарахьтә ахәхәаҳәа иасуеит аԥша ҿыхьҭа: ашьхақәа иҟәашкакараӡа, еиқәшәы ирықәжьу асоуп иара аазышьҭуагьы; уца алада, амашьынақәеи азауадқәеи идырхәашьыз аҳауа рыцқьашьак узаҭозар убап ҳәа напынҵак арҭазшәа…
Ашьшьыҳәа амардуан дналбаауеит Хьымкәараса. Ҭакар бааԥсык иаблызшәа ҳаскьын зықәгылаӡам адгьыл ӷьаш ишьапы аннықәслак, дырҩегьых цәанырра ссирк ихы инаркны ишьапаҟынӡа дааимнадоит. Уажә ас иҟоуп, аха мызқәак рыла ари адгьыл иҵоу дасса зқьы еиҭах акакала иҿыхо иалагашт, дырҩегьых иқашәқашәо ахы ҩыҵнахышт аҳаскьын, акакала адгьыл рыҽныҵдырҳәҳәап зеиуа хкы уҭахыу ашәҭқәа, игәылҵышт агәилқәа, ибыбышӡа ишәҭышт аҵәаҵлақәа, ииаҵәҟаҟараӡа абыӷьҿа нақәҳашт араса, арбаӷь аика еиԥш рыхқәа ҭаԥыҟҟа-ҭаԥыҟҟаӡа, «аирыӡ» ҟаԥшь хәыҷқәа нарҿалашт амыҵмыџьқәа, уахьынтә ибырфын ԥшақарахха ашәҭ ҩежь хәыҷқәа ҭыҳәҳәо…
Урҭқәа идырҿыхап агәыӷра дуқәа, абзиабара ҿыцқәа, иара убас жәра зықәӡам хьаақәакгьы…
«Шаҟа уссирузеи, шаҟа уџьашьатәзеи ҵыхәаԥҵәара змам уара аԥсҭазаара!» – дназхәыуеит Хьымкәараса, лаԥшыла геи шьхеи еимдо. Сынтәа ааԥынразы, абыржә нахьхьи иан дкәаҩӡа лхала дзыҩнатәоу рыҩн гәакьа абарҵаҿы ииҩыз жәеинраалакгьы ҿыц ахы ааигәаланаршәоит…
Кәынта имашьына, акәыбры скуеит ҳәа зсаса зраҳаз аҳаскьын даӷьы иаҵәа еиԥш, акапот ааиртын, ихшыҩ азышьҭӡаны «ацқәа» дрыҵаԥшуеит, изнапык ала аҷышә зыхьтатоу, абензин фҩы зыхҟьа ицо кьантыжә цахак еилаџьгәа икуп, егьи инапаҿы – амсатә хәеиқәаҵәа зхоу абрурҵәига.
– Иаха абак аӡы зҭысымхызеи сгәахәын, аха имҵааӡеит, – иҳәоит иара, Хьымкәараса данааидгылалак.
– Аҵаа абаҟоу…
– Аҩыза машьына ҟалаӡом иара амала… асааҭ сааҭуп, иаргьы сааҭуп, – аҿаҩҳәа акапот ҩаԥхьа наҟ инаиркуеит Кәынта. – Уф, шьен генацвале! – днакәша-аакәшо, апакришкақәа шьапыла днарыс-аарысуа цқьа игәеиҭоит, зҽыҩ абыржә аҽырыҩрахь изгаран иҟоу аӡә иеиԥш ихы-иҿы гәыбзыӷӡа.
– Папа, ҳара ианбааҳхәои амашьына? – даарыдгылоит зхала зҽеилаҳәаны игылаз Хьрыԥс хәыҷы, уи илацәа хәыҷқәа хәаԥ-хәаԥӡа иҭчаа, макьанагьы цқьа ацәа дышзалымҵыц ҩашьом, аха иара ашьыжь ианакәызаалак аиарҭа дылагылараны дыҟаӡам. Хьымкәараса ашацкыразы дгыланы, иқьаадқәа наимҵаҵаны, хҩылаатәқәак ма рҽеитәқәак иҽынарзимкыцкәа, ацәа далашьшь, инап хәыҷқәа рыла иблақәа ҭырҟәыҷаауа, хықәкыла иаб иахь дшаауа мҩашьо, дхахаӡа ашә даалагылоит Хьрыԥс хәыҷы. «Дызмырцәои абри ахәыҷы?… Издыруада, сара сыгәаҭеирақәа акала иаргьы иныруазар, наҟ-наҟгьы дамырҭынчуа иалагар?» – ихьааганы игәы инҭиҳәаалоит Хьымкәараса, нас иара иахь дааԥхьаны, ишьамхы днықәиртәоит. Иаб игәеисыбжь дазыӡырҩырц иҭахушәа, иаргьы акәапаҳәа игәышԥы ихы надиршәылоит, дҟәиҭӡа, дӡырҩуа. Хьымкәарасагьы маҷ-маҷ еиҭаҳәашьа змам цәаныррак ҟәандашьшьыраӡа ахы ааинардыруеит, иара игәеисыбжьи ахәыҷ игәеисыбжьи акны ишеилало мҩашьо, аԥсҭазаара акыр дарааԥсахьазаргьы, ахәыҷ иԥсыԥ лагаҩагареи иара иԥсыԥ лагаҩагареи макьана рацәак еихымҟьа-еиԥымҟьо ишыҟоу ааидырыртә…
Аԥсҭазаарахь амч изҭо ак акәны, уи игәы иаахәоит Хьымкәараса, зҭра ихшәаз аҵыс ԥшқа еиԥш, иԥхаҵәаҵәараӡа иҟоу ахәыҷы дигәыдырӷәӷәала иблақәа днарҭагәӡны, дыргәыбзыӷны ҩаԥхьа ддәықәиҵоит. Иаргьы дызлагараны дыҟаз иус еиҳагьы игәы ацԥыҳәо, адунеи дыззықәу идыруа, еиҳа-еиҳа зыҽӡырга-ӡырго адгьыл иқәлан иааиуа ашара иамакуа иҿынеихоит…
– Уабажә иоуҳәаша уасҳәап, – ахәыҷ ижәҩа  инапы нықәиҵоит Кәынта, иику акьантыжә иахышәшәо абензин афҩы Хьрыԥс иԥынҵа ианҭаслак, духь фыҩҵас игәы иаахәоит. – Уаб иоуҳәаша уасҳәап… Ерҭи, ори, сами, идиот мужик с усами. Акы, ҩба, хԥа, баша исхамзап сыхҭырԥа! Аин, цваин, драин, шьҭа ҳаиншәыршәа шәааин!.. Абас еиԥш астих бзиақәа рацәаны иҩааит шәаб, нас амашьына акәым, аҳаирплан ҷаԥшьӡа ишшәыҵагылоу убап!
Кәынта Хьымкәарасараа рҟны даннеилак, ма лара Зина ахәыҷқәа лыманы дара рахь данныдгылалак, Саиат-Нова иеиԥш, бызшәа хкыс иуҭаху зегь рыла еилаӡҩаны ихы иҭиҳәаауаз «лерсқәак» ахәыҷқәа иреиҳәалон, дара уи иарччалон, Хьымкәараса игәаԥхозу, игәамԥхозу Кәынта изеилкаауамызт, аха усгьы уи еиҳарак иара иахь ирхашәа акәын ишиҳәоз…
 – Аиеи, аиеи! –  дааицрашәоит Хьрыԥс хәыҷы, избанзар, игәы ԥырҵәахьеит уи арҭ ажәақәа.
–Кәакәа, Кәакәа, беиԥка ҵаркәакәа, бмахәарқәа ҵаркәакәа, суҭра сызкәакәа, – ҩаԥхьа абри ааиҳәан, ахәыҷы ихахәы неилажәжәа-ааилажәжәашәа маҷкгьы дааирхыџ-хыџит Кәынта. – Сыхәмаруеит акәымзар, абар уара амашьына, даҽак зышәҭахузеи, – нациҵоит Кәынта, Хьрыԥс хәыҷы дгәаауазшәа анибалак. – Ари зегьы иҳазхоит!..
– Уи уара иумаз, уи сара исҭахӡам, – иҳәоит Хьрыԥс. – Дунеихаангьы сақәтәаӡом!..
– Уненаа! – дааччоит Кәынта, угәааҵәҟьама, уара! – иаԥхьа днеиҳәҭҟәыҟәлоит, иблақәа кылкаа диҿаԥшуа.
– Изууеи, џьоушьҭ… Уажә ишԥаҟаҳҵои? – ахәыҷы диҟәигарц азы, аҳәыс аԥырча ианахьдырԥшуа еиԥш, Кәынта зҵаарак днахьирԥшуеит Хьымкәараса, избанзар, ахәыҷы дхәыҷуп, ари диҟәамҵыр даҽакгьы иамхаҳәақәар иудыруазеи…
– Изакәи иҟаҳҵо? – зышьҭамҭа умбо еималахьоу иӡарақәа кшәа днагылоит Кәынта.
– Шьҭа ҳдәықәлома? – дҵааит Хьымкәараса, макьана адәықәларахь ишыҟаӡамгьы, ус дызҵааз ихаҭагьы изымдырӡо.
– Адәықәлара ба! – иааџьеишьеит Кәынта… – Уабаццакуеи?
– Седру, ҳамцаӡои?
– О, уара, абри сшеилеиго аныханыс! – ччараха иааисит Кәынта. – Ҳцап, ҳцап нас, уаала, ҳдәықәҵа! – зынӡа анкьатәи иартистрахь дианагоит Кәынта. – Ааит, шәанаџьалбеит! – Хьрыԥс хәыҷ атахҳәа днаимҵасны, дшыԥаҭхалеиуа дҩышьҭихуеит.
Хьымкәараса ӷәӷәала ицәымӷуп абас еиԥш ихжәаны ахәмаррақәа, аиҳарак уи ахәыҷқәа рахь ианхоу. Абас еиԥш иҟоу «хәмаррақәак» зых пату ақәзҵо ҳәа иԥхьаӡоу дуцәақәак рыбжьарагьы игәеиҭахьеит уи. Урҭ уи амашьына зырныҟәо бааӡатәык еиԥш реизыҟазаашьа аладырӷәӷәоит, рус-ҳәысқәа рҿы рхы иадырхәоит…
Ус абарҵахь иаадәылҵуеит Зинеи Зоиеи.
– Шәабацои, уара? – аҳкәажәҵас дҵаауеит Зоиа, Кәынта «ҳцап, ҳцап» ҳәа ииҳәаз ллымҳа иҭасзар акәхап.
– Акраадыруоу, – ахәыҷы ҵаҟа днаиргылоит Кәынта, –  ҳцалап иҳәеит апатын Хьымкәараса, ара астихқәа рыҩра цәгьазаап, аҳауа ҽеим!..
– Шаанӡа иабатәи цароу, аӡәы иаҳаргьы ԥхашьароупеи… Насгьы ҳанаах, ахәыҷқәагьы ҳаргьы даҽа мышкы-ҩымш ҳаанхап ҳәа ҳаӡбеит Зинеи сареи. Иахышәҳәаауазеи?
– Ишышәҭаху, ешьо луше! – имгәацәа ааибыӷ-быӷуеит Кәынта, акы дазхәыцуа…
– Сара сцоит, саангылаӡом, – иҳәоит Хьрыԥс хәыҷы, умашьына сҭатәом ҳәа аԥхьан ииҳәахьазгьы ааихашҭны. – Сара папа сиццоит!..
– Иауеи, мама дызкәырбану, сусура сагхаргьы, мышкы-ҩымш аҳауа аашәылсып сымҳәази, – ахәыҷ иахь лҿаалхоит Зина.
– Мамоу, сцоит саргьы!
– Бзиоуп, бзиоуп, уи нас ҳалацәажәалап, – ахәыҷы ихы аашьышьны даагәыдылкылоит Зина, нас аҩны ҵаҟатәи ауадақәа руак дныҩналоит. Зоиагьы уи дналышьҭалоит.
Иахьыныҩнало ауада иац еиԥшҵәҟьа иԥхаҵәаҵәараӡа иҟоуп. Мактина аурыс печка дахагылоуп, абыржә ахш аарԥханы инадыржәны лхәыҷқәа ашкол ахь идәықәылҵарц лҭахушәа.
– Шәызгыле, нан, макьана? Шәабацои шаанӡа шәыҵеибарҟьа, макьана ҽеила шәыԥсы шәшьандаз, – лҳәоит Мактина, шәласы, нан, акласс шәагхоит ҳәа ишлырццаклоз еиԥш акәымкәа.
– Ҳаԥсы ҳамшьеи, мама, уаҳа ҳабабгашеи, – деихаччо лан дналыхәаԥшуеит Зина, иахак зыԥшӡара хҩаны, аӡаӡа зқәыҳәҳәы игылаз, уажә ашьшьы-шьшьыҳәа зыбӷь хәыҷқәа инарыха-аарыхо, зышәҭ абӷьыц хәыҷқәа неиҵых-ааиҵыхуа зҽаазыртуа ашәҭ деиԥшуп лара. Мактина игәалҭоит лыӡӷаб иац данааиз аҵкыс уажә еиҳа лыԥшшәахәы ааины ишыҟоу, аха маҷк иахьлыгцәоу лгәы еихьнашьуеит, Зоиа асаан ианны астол иқәгылоу ачаџьқәа руак ааныхны днацҳауеит, лыхцәы ҳәаӡамкәа, иара ус еилажәжәа-еилаԥԥы, иӡыбӷьытӡа ишыҟоу. Мактина игәалҭоит ари лыӡӷабгьы еиҳа лыԥшшәахәы шеиӷьхаз, аха еиҳа лхы-лгәы лызҭынчуп, избанзар, еиҳа ахыхәашьақәа лдыруеит, насгьы лхаҵа, ҵабыргны, махәҭеи ҵыси еиқәзмыртәо уаҩуп, урҭ бзанҵык рҽыршьуам. Зина лхаҵеи лареи роуп Мактина, измааноу лыздыруам, аха, ианакәызаалак, маҷк еиҳа дзыхӡыӡо, хьаасгьы илымоу. Урҭ дара-дара ҩнуҵҟала еимакы ссақәак роуқәахьазаргьы, дара рыда уи атәы уаҩытәыҩсагьы издыруам, рҟазшьақәа ахьеиқәшәо шырацәоу еиԥш, џьара-џьара иахьеивнаго ыҟазаргьы, уи ҽаӡә лацәажәатәыс изирҭарызеи, ари аԥсабараҿы, анцәа игәаԥхарала, ага бӷьыци ашьха бӷьыци ҳәа рхала заҵәык еиқәшәазар, уаҩы еибаимырбаӡакәа… Иара усгьы Хьымкәараса ибаны дынхом зцәарҭаҿы «напеикәыршала» иҟоу, арахь уажәы-уажә зҭыӡшәа ацуҭа зегьы ықәнамыргыло, уаа шәҩык абжьаҟазацәа зыбжьазыргылало хаҵеи ԥҳәыси. Аҭаацәара аганахь абри ауп ҳәа лыӡӷаби лымаҳәи еимакык рыманы Мактина илымбацызт, иагьылмаҳацызт, уи ҳәашьак амамкәангьы деигәырӷьоит. Шәазхәыц шәара, нас, аҭыӡшәа еицәоу егьшыҟам: ишәыхшаз, шәзыхӡыӡаауа ишәааӡаз шәыӡӷаб лынасыԥ дахьнанагаз разҟыла деиқәымшәар, дызхәаҽыша аҭыӡшәа аӡыжь еиԥш илыхәлаҵәо иалагар, шәара зжьы далҵыз, зыԥсы дахылҵыз ҭынч нхамҩа шәоураны шәыҟоума? Мап, мап, уирахь, зегь зымчу имҭаны, Мактина лыӡӷаби лымаҳәи дреигәырӷьаҵәа дыҟоуп, аха дырҩегьых, мзызс иамоу лхаҭагьы илзымдырӡо, абас иманшәалан иҟоу, иахьцалак, ак рыгыушәа, гәынамӡарак, лахьеиқәҵара хәҷык рныԥшуашәа, иахьынӡагәырӷьалатәу имгәырӷьошәа лгәы илнаҭоит Мактина, илҳәом акәымзар, хәыҷыкгьы дрыцәшәоит.
– Амла шәакызар ҟалап, нан, – лҳәоит уажә Мактина, Зоиа асаан ачаџь аныхны ишылфо анылбалак. – Аа, уажәыҵәҟьа акы шәнасырцҳауеит, сыԥсы зфаша… 
– Изакә млакроузеи, мамахеит, шаанӡа, – дааԥышәарччоит Зина. – Зоиа ҟадыџь, бапетит шԥабзиоу…
– Ибзиамкәа, нан, ибзиамхар ҟалома… бымбои дҭахәӡа дшыҟоу, баргьы убас ацәеижь бкыроуп…
– Уи сылшом сара…
– Ибылымшар, абас бфархьӡа баанхоит, нан. Банхәыҷызгьы мчыла акәын акрышыбҿасҵоз…
– Папа дабаҟоу, мама? – дҵаауеит Зоиа.
– Седру, нан, ара дыҟами…
– Папа ашыла сызирмазеир… Ана ауҭраҿы макьанагьы ииаҵәаӡа ахәыл ҭагылоушәагьы збон, хәыл хқәакгьы… Кәунтик цәгьала бзиа ибоит ахәыл рҵәы… ани акәакәышь ҳәа бызҿызгьы…
 – Урҭ зегь ҳрыхьӡоит, сыԥсы зфаша, урҭқәа зегь ҳрыхьӡоит, бан дбыкәыхшоуп, сышәмырццакыни…
Зина маҷк лгәы иныҵаххуеит Зоиа лажәақәа, аха алаҿылҭуам – дзыргәаҟуазеи, ланаџьалбеит, амлакра ыҟоушәа, илыхьи, илыҵалеи, лара лаҟара змамгьы ҿырҭуамеи?
– Мама, арасеи аџьынџьыхәеи уаҳа бымоу? – лара лтәы даҿуп Зоиа, лҽырԥшқа-ҽырҟәымшәышәны.
 –  Исымоу зегьы шәа шәзы исымами, нан, сеигӡома.
– Џьара сасык даннеилак иаацәыругоит, егьырҭ акы иеиԥшым.
– Иҟоуп, нан, зегь ыҟоуп, саабмырццакыни, – лҳәоит ҩаԥхьа Мактина. – Сынтәа убас ашәыр рацәаны аҵлақәа иҳацәрыҵабааит, убас ирацәаны, леи ҳәеи иаҳцәырфеит, аԥсаатә иаҳцәеимырҵәеит… Иахьӡода, нан, заҟа хкы ҟаҵатәузеи, – нацылҵоит, шәааны иҟашәҵар, ижәгар шәа ишәтәыми аанаго.
Аԥхьан маҷк иҭчаа иҟаз иблақәа уажә рышьҭамҭагьы ыҟаӡамкәа, деихыкка, дгәырӷьа-гәырӷьо, ахәмарра игәы аҳәо, ашә аартны арахь дааҩналоит Хьрыԥс хәыҷы.
– Унан, уаргьы угылахьоума, Қьыԥсықь?! – аҵарахьы иҟоу лмаҭа еиҳабы Гарик иалҳәоз ахьӡшьара ари иахь инарханы, даацәажәоит Мактина. – Макьана узгылеи, уара адунеи ушықәгылоу уанду дцароуп, – даагәыдылукылоит.
– Ари ҳхылаԥшҩы, ҳахьчаҩ иоуп, – дааччоит Зина, – шаанӡа дымгылар ҟалома… абас ауп есымша, иаб џьара дцоу, дымцоу, дахьыҟоу, дызҿу иара идыруазароуп, сара сакәзар – сышьҭа дыхшәом, – лысаби гәеизҳарала днаихцәажәоит Зина, уаҩы ибаратәы иҟоуп ан лыхшара рахь илымоу агәбылра дуӡӡа лыблақәа ирхыҳәҳәыла ишыҟоу.


IX

Кәынта имашьына давагьежьуа дахәаԥшуанаҵы, Хьымкәараса, аҩны ашьҭахьҟа аҟәеиҩбжьы аниаҳалак уахь иҿынеихоит. Уаҟа Уаҳаид хәархьла ихыҵәҵәаны еиқәыз ахьаца мҿқәа иҵегьгьы рсса-рсса рыршьшьара даҿуп. Аиха ааныжьны иршьшьаз аидкылара данналага, Хьымкәараса днеин, қды хҵәахак ашьапы инықәиргылан, аиха аашьҭыхны инымҩаниҵоит. 
– Уаҟәыҵ, дад, уҽумырааԥсан, иԥҟоу ҳазхоит, – иҳәан, еидикылаз иманы аҩныҟа иҿынеихоит Уаҳаид, иубартә иҟоуп, уи ус шиҳәазгьы, имаҳә иҟаиҵаз шигәаԥхаз; закәызеи, амҿыршьшьара митәык аланы иҟоума, аха ауаҩы дызҿу гәаҭаны маҷӡак гәцаракра узыҟаҵар…
Аԥсыӡ агәышҵа еиԥш иҟәаш-ҟәашӡа Хьымкәараса иршьшьаны икаиԥсо ахьаца мҿқәа рыфҩы лаҳа-лаҳауа иахьиаҳауаз, ихәыҷра аҟнытә хҭысқәак игәалашәоит уажәы. Еиҭымрала изызҳауаз Хьымкәараса, аиха ааникылартә даныҟала, иан ауаа дрыҳәаны амҿы ахьдыԥлырҟалоз ихала дҩықәлан дцаны амҿы ԥиҟон. Змахәҿақәа  мшәыцыз, араҿыс еиԥш икаткато иҟаз аҷкәын заҟа аџьабаа адибалози уи, аха уеизгьы уардынк, ҩ-уардынк амҿы ихала илихуан, аԥхӡы иҿыкьаса, инап хәыҷқәа рышҵа ҵыжәжәа. Дук иманшәаламызт рымҿылхырҭа, ауардын, ма амашьына шиашоу уахь изнеиуамызт, жәҩала анаара ихагалан хыхь адәҳәыԥш аҿы, амҩа аҿықәан, еиқәиҵар акәын. Ԥсҭазааратә еидара ӷәӷәак макьана изхьымсыцыз ижәҩа ҵаӷаԥсқәа заҟантә ицәыжәжәа (иага аҭырас рыҵеиҵаргьы) уа амҿы хеигалахьази, ақды дуқәаҵәҟьа заҟантә ибӷа шәаны ишьҭиххьази. Аӡын ирызхашаз амҿы уардынла абна илганы аҩны ианизнага, идыруан, уи иан леиԥш агәылацәагьы даара ишиџьыршьоз. Азнаказ уи амҿыԥҟара сцоит ҳәа еиха амақьа инаҿшьы-ааҿшьны иҿанынеихалак, «машәырк ухьып, нан, џьара аӡәы ҳиҳәар иҳазԥиҟап» ҳәа аӷьаҵәыӷьаҵәра далагон иан, аха иара имукәа дцон – џьара аӡәы иҳазԥиҟап ҳәа ззылҳәозгьы аҵлаҳәысҭашәа иҟаз Ҟара иакәын; «уреи сали умамкәа амҷи изльаԥуҟозеи» ҳәа игәамҵ-хамҵуаз, ҩ-қдык рыршьшьара мчыбжьык, жәамш иадхалоз, мҿыс илихаз ҳәа егьыҟаӡамкәа, кәыт гәарҭак рцәызфалоз. Зхаҭа зхы иамыхәоз убри ауаҩ лыг нанамга абас иаргьы дзыцхыраашаз, ԥыҭкгьы злеифашаз шьоук ахьиԥшааз Хьымкәараса хәыҷ игәы ԥнажәон (ус еиԥш иҟоу ауаа иахьагьы аԥсҭазаараҿы, иарбан усзаалак аҿы, иԥылалоит уи, иаразнакгьы имырҩашьакәа идыруеит). Хьымкәараса убас мҿыԥҟара данцалак, ԥыҭрак ашьҭахь макәанк, ма лыжәхьага ведра шкәакәа хәыҷ лнапала илӡыз ача, ашә згәылаҵан илжәуаз ачашәқәа уҳәа, иифашаз џьара акы нҭаҵаны лара иангьы днеиуан. Иара иҽырхаҵаӡаны ҵлак акаҿара даҿын, аха абнеишьыл ду аҿы хәыҷыкгьы дшәон. Зкьатрацәқәа аԥша еиланаршәшәоз ашәҵла шкәакәа хоура дуқәа, акәакәышь ду ашьапқәа реиԥш здац-ԥашә абжак адәахьы иааԥшуа, зымахә кьарда-мардақәа еилышь игылаз ахьацаҵлақәа, гәыԥ-гәыԥла рҽеиларҵәаҵәа акәара ихықәгылаз ахәажәқәеи абжьынҵқәеи, ашыцламшә зқәышьшьыз, бжара зшьапқәа хәарҽхахьаз алқәеи, агәыр еиԥш зыцқәа ҵарӡа иааԥшуаз ажыцқәеи, «акан» зқәыҳәҳәы урҭ ирылагылаз алакәымҳа шшәырқәеи, ажәла ҟаԥшь хәыҷқәа зҿаз, зыбӷь ҵәырмаԥс ҵарқәа кьакьаӡа ишьҭых изкыз адыӷаџьақәеи рзааркӡа, «ари шәыԥши, ҳанирҵәарц дааит, ҳанзеидымгыла зынӡа дҳалгоит» ҳәа маӡала еибырҳәозшәа ибон, хазгьы џьнышк дцәырҟьа-цәырасуа аӡы аԥшаҳәа давоушәа игәы инаҭон. Иан даннеилак, игәы ҭгәырӷьаауа дааҟалон, уажәраанӡа зыбжьы ҽеила имаҳауаз аҵарақәа рашәабжьгьы рҩашьыгаха, ихаакәакәараӡа илымҳа иҭаҩуа иналагон. Қдык иҽнықәкны, изналгаз ихәы ифонаҵы, лара иԥҟан икаижьхьоу рҿы днеины рымахәқәа рымыҟьҟьо лҿыналхон, аҵәы зҭаԥоз лыҵкы уажәы-уажә инамкәкәаауа, дамараӡамкәа…
Зны хаԥсыра ихга зшьапы ҵирҟаауаз ҵла дук акаҳара аҽазнакуашәа аниба, дыҩны иҿынеихоит Хьымкәараса, наҟ ицоз џьишьон иара, аха дахьыҩыз аганахь акәзаарын иахькаҳауаз (иахьагьы акырынтә игәеиҭахьеит, ауаҩы абас ихеиқәырхарҭоуп ҳәа дзықәгәыӷны иҽзиҭо аган иара изы еиҳагьы ишәарҭаны ишыҟалало…)
Аҭырасра дамшьҭуа деиханы дышнеиуаз, ахьшь акәҷышь иахьӡаны аҽанақәнажьуа еиԥш, қәаршыҩҵас ашшы рыхга инеихаҳаз ахьаца махәқәа даарҵәахуеит. Дгәыҭҟьа-ԥсыҭҟьаха адгьыл дахьықәыршәыз, макьана цқьа издырамызт деибгоу, деибгаму, аха разҟ имазаарын, – ауардын ачарҭ-ԥашә еиԥш, еимҿаԥаны иҟаз ҩ-махәҭа дуқәак рыбжьара акәын уи дахьышьҭаз…
Ус шаҟантә шаҟа машәыр дыԥсраны дырхыԥахьози. Данхәыҷыз амашәыр ӷәӷәала ицын иара усгьы. Уи азы акәын иан аиҳаракьы гәҭынчра злымамыз. Машәырк дахыԥацыԥхьаӡа аҿаҭахьа лықәылҵон, кәтык лшьуан, дныҳәа-ныԥхьон. Иара есымша уи дахлафуан, ди ҟадыџь, саргьы каҳара сыгым, баргьы бышныҳәоз бкарахеит ҳәа…
«Умшәан, уаб даар асҟак џьабаа мбаӡакәа зегь еицыҟашәҵалап» ҳәа иалҳәон иан, усҟан аасҭа данеиҵазгьы, иара данбаауеи аниҳәалак, лассы даауеит лҳәон, нас дышнеи-шнеиуаз уи аӡбахә зынӡагьы алацәажәара даҟәыҵит. Шьҭа Хьымкәараса ихалагьы еиликаауан уи иаанагоз…

Уажә еимга-еимцарак акәзаргьы Хьымкәараса урҭқәа анааигәалашәа, хьаак игәахы еидырӷәӷәала иҩҿнакаауеит, аԥсыкгьы ааигхоит илаӷырӡқәа ҩхажжыларц. Дышԥеишеи, мшәан, абри иара дызшаз, абас зегьы игәы шԥадырԥшаауеи?
Ихыҵәҵәан иаԥхьа ишьҭаз ршьшьаны данрылга, аиха қдык иналаҵаны даахынҳәуеит Хьымкәараса.
Аҩны ашьҭахьтәи ашә ддәылҟьаны дааиԥыххылоит Хьрыԥс хәыҷы, инапаҿы еиларӷәӷәа ҳәызбак икуп, аҿы цыр-цыруа (Хьымкәараса иаразнак уи  иааигәаланаршәоит иацуха иибаз аԥхыӡ, Хьрыԥс хәыҷы инап ашә иавҵарӷәӷәан дзырҳәацәоз, ашьҭахь дымҵарсынгьы дызгоз абас ҳәызба ҿы-цырцырк кны дышрышьҭалаз).
– Уабацо… исырбеи ара иуку, – иҳәеит Хьымкәараса, Хьрыԥс хәыҷы даанкыло.
– Бабаду исиҭеит… ахыци ахәымпали ҟасҵоит!..
– Уҽалаԥуҟоит… ари ҵаруп цәгьала!
– Мамоу, сҽалаԥысҟаӡом, – аԥхьа дшыҩуаз еиԥш акәымкәа, еиҳа иҽынкыла-ҽынкыло арасаҭрахь иҿынеихоит Хьрыԥс, Гәындеи Маринеи гылаанӡа ахыци ахәымпали ҟаиҵарц, нас далаҽхәарц азы. Урҭ усгьы ацәаразы уа иҟоуп, иахьак зынӡа рыԥсаҭа кыдырҵашт…

Дук мырҵыкәа, ҭацара ауашәа, иԥхашьа-ԥхаҵо, аигәаӡа ашьхақәа рыбжьара аҽнывҵнарҳәҳәоит адунеи аԥсы еибаркны изкыу амра, иаразнакгьы ашәахәақәа ххаӡа арахь иаадәықәнаҵоит. Уи уажәазы мчы амам. Аха ишнеи-шнеиуа, дназхәыцит дырҩегьых Хьымкәараса, иҵаӷаӡа адәқәа инарықәчышт аҳаскьынаагага, амра ашәахәақәа ирыцәшәошәа, уи нас хәыҷы-хәыҷла аҽҩышьҭнахуа мацара, ҭаҭынлҩаҵас, ибба-ббаӡа наҟ аҳәысҭақәа инархыҵышт. Асаби иеиԥш, мшызҳа иазҳалашт аҳаскьын ҿа, ииаҵәҟаҟараӡа иахьабалак адгьыл ацәҟьарсҭақәа рӷьо аҽахьнагӡашт, амҩахәасҭақәа ирываӷӷа, «ршьа» рылԥхаауа иҩеидасышт ахәрыбӷьыцқәа, иҩеижь-ҩеижьӡа ашҭа хырҟьашт амшаԥышәҭқәа, ибыбыш-быбышӡа игәылҵышт ҳаи ҵәеи, бҳәеи ҳәасеи. Уажә зымахәқәа хахаӡа игылоу арасаҭра усҟан ииаҵәаҟанҭалеиуа зынӡа иссирхашт, абыӷьқәа ирықәтәоу арҵуқәеи, асахьа ҟаԥшь гьежь хәыҷқәа зну анцәа ижә хәыҷқәеи, унап маҷк инархьысыргьы акыраамҭа зыфҩы уԥырымҵуа акаҵа иаҵәақәеи, ихәымсысӡа, шьапы шәкы зҵаны, еихала-еихыҵуа иныҟәо хәаҷақәаки, аццышә еиԥш ишкәакәа-шкәакәаӡа еилаԥыруа даҽа кәыбры ссаӡақәаки уҳәа, усгьы бжьы рхылҵӡом, ирхылҵуазаргьы ҳара ҳлымҳа аҟынӡа иааӡом. Урҭ «аццышәқәа» ирыхьӡу Хьымкәараса иахьагьы цқьа издырам, наҟ-наҟ аӡәы диазҵаароуп. Ара усгьы ари ҳдунеи аҿы ауаҩытәыҩса шаҟа хкы хьӡы рзиԥшаахьоузеи, макьанагьы заҟа хкы хьӡы рымаӡамкәа иҟоузеи, дара зыхьӡ иԥшаахьоугьы зегь рыхьӡқәа абаугәалашәари. Анаара аҩҭагьаларахь зынӡа еиҭаҳәатәхеит ари арасаҭра, ажьаҳәырҭақәа, амҩахәасҭа хәыҷқәа неилыс-ааилысуа, хьажьқәакгьы ҟыж-мыж ҳәа сасра инаҭаауа (заҟа иԥшӡази зны Хьымкәараса данхәыҷыз иан лаҳәшьаԥа изикхьаз ахьажь, амҵәыжәҩа блахкыгақәа ӷраҷкәынӡа). Уирахь ауп Уаҳаид ишьхымӡаҭрақәагьы ахьыҟоу. Акы-ҩба уажә аабыкьа аиашьыкьқәа ирҭеиҵеит акәымзар, егьырҭ зегь ажәытә ишыҟарҵалоз еиԥш, ашыцламшә зқәышьшьы иҟоу ақдеихырҟақәа ирҭоуп, иҩаҳарак-ҩаҳаракны убас надаада даҽа қыдқәак ирықәгылоуп – қды хҵәаха гәарҭак ашьхыҵә рцрыԥсса ишрышьҭаз ажәҩанахьтә аӡәы илаишьҭыз џьушьап…
Хьрыԥс хәыҷы арасаҭраҿы маҷк аҟара дшәо, дагьынаԥш-ааԥшуа, ӡы злаӡамкәа ишабан иҟаз расатә ҷынк анԥиҟа, ашьхымӡаҭрақәа рҿы дааин, абар, руак аҿаԥхьа дахьынеиҳәҭҟәыҟәлаз. Уажә уаҟа аууҳәа ашьхыцқәа рыбжьы гом, акы-ҩба аарлаҳәа рыԥсахәынга ҭаны, иҭаа-мааӡа аҿышәҭ иахьынҳалоуп, даҽакгьы ԥсны ихьахьхьала «абарҵа» хәыҷ иқәыршәуп, егьырҭ рхабар-зхабаругьы ыҟам. Гәындеи Маринеи реиԥш ицәазар акәхап, дназхәыцуеит Хьрыԥс хәыҷы. Хьымкәараса астәи дыԥшны уи дахьихәаԥшуа игәалашәоит Наа ақыҭан иабду иҿы (иан лаб) данхәыҷыз абас иаргьы ашьхымӡаҭрақәа рааигәара днеины, уаҟа еилыхоз, ашьхыцқәа рыхәаԥшра бзиа ишибоз, еиҳаракгьы ишџьеишьоз урҭ амра ашәахәа иаркәеи-цеиуа, ахызаҵәқәа реиԥш ажәҩан иалыхәхәа, амати рыман раашьа-рцашьақәа. «Рымҩа излахымҟьои абарҭ, дасу рыҩнқәа злардыруеи, издыруада, излацәажәо бызшәакгьы рымазар?.. Шьыри, абас саргьы сзыԥрыхуандаз!» – заҟантә игәы иҭиҳәаахьази усҟан уи. Зны руак скуеит ҳәа дшаҿызгьы, изгәамҭаӡакәа даҽак ишьапсыргәыҵа ианацҳа, заҟа дҵәыуази, дырзымыжьжьо, шаҟагьы дрызгәаазеи «ифырхаҵаратә-гәы» имзҟьаз, дзырԥхашьаз ашьхыцқәа. Ашьҭахь ауп уи ианеиликаа урҭ ашҳам зныҟәырго ахыхьчараз шакәу, урыламкьысыр – ишуламкьысуа, адунеи аҿы зегь реиҳа ихаау ацха шыҟарҵо, знык имцҳар ада ԥсыхәа анырмоугьы уи ишахыԥсаауа, ҿҳәарас ирымоугьы зынӡа ишкьаҿӡоу, тәамҩахә рымаӡамкәа амҩа ишықәу мацара ԥсааиҭакхак рмоуӡакәа, рымҵәыжәҩа хәыҷқәа ххааны ишкаԥсо…
Хьрыԥс хәыҷ минуҭқәак ихашҭны иҟаз иҷын ивараҿы иахьышьҭаз ҩаԥхьа иаашьҭиԥаан, дыҩны аҩныҟа иҿааихоит. Ашҭахь даныҩхаҳшәала, еиҳа иԥсы ааивигоит, иаҳәызба ырманшәалангьы аҟыцәҟыцәра дналагоит.
– Иҟоузеи, арԥыс? – ус бжьык илымҳа иааҭасуеит. Данаахьаҳәлак, иаха ара иҟаз ахаҵа иоуп, Машьыхә захьӡыз, иац амҩан ирықәшәаз. – Уаб дабаҟоу, уара? – дҵаауеит уи.
– Ара дыҟами.
– Ааит, уаб, уиқә… уаҳама! – дҿаԥха-ҿаччо диаҩсны зназы аҩныҟа иҿынеихоит, аха нас дааҭгылоит. – Иҟоу уасҳәап, ахаҵалажә, – ахәыҷ ихы наиқәикуеит,– абнахьхьи аца аҵаҟа сеилаҳәара кнаҳазар гәаҭи, усызнеины.
– Изакәи, Машьыхә, арахь умааиуеи? – Уаҳаид ибжьы ааиргоит уи данибалак.
– Мамоу, акгьы, – иҳәоит Машьыхә, анкьа ашьынкаҭра данҭалалоз еиԥш уажәгьы дызҿыз аӷьычра Уаҳаид днақәикызшәа. – Ссигареҭқәа схашҭны сцазаарын, иахак исзыршомызт, ма Гәыџь имсхып сҳәан, санааԥш дгыланы архаҟа дцахьан…
– Арахь умааиуеи, џьушьҭ, усигаретқәа абаушьҭуеи, ара иҟами, – Уаҳаид арахь иҿааихоит. Машьыхәгьы, ицәымӷӡоушәа, даара дыццакӡошәа иҽыҟаҵаны,дцәаа-цәыԥсуа арахь иҿааихоит. Иац дшеилаҳәаз деилаҳәоуп иара, ихылԥеи ибымбакьаҿи ишәым умҳәозар, урҭ зишәимҵаз макьана аҩн иахыу иԥшрақәа имазарц акәхап…
– Ҭаҭын мыжда ҳамыхар ауам, ишԥаҳаури… шьыжьбзиа! – Уаҳаид инапы ааимихуеит уи, дӡыӷраԥшьӡа, хьаҟәшәара дзыццараны дыҟаз шьоуки иареи иахьеибырҳәаз аҭыԥан абыржә акәушәа ианааиқәшәа.
– Гәыџь дабацеи зуҳәа? – дҵаауеит Уаҳаид, иахатәи аныҟаз иаха акәын, аха урҭ «аҷкәынцәа» иахьагьы исҭаххоит иҳәарашәа.
– Архаҟа дцеит лҳәеит Хаԥҭыриан (Машьыхә иани иаби иашьеиҳаби иаҳәшьеиҳаби ракәушәоуп рыхьӡқәа шиҳәо), – дказцаз сыздыруам, аха…
– Омахьгьы думбац?
– Мап, иахеижьҭеи дабазбоз… амала, такә аажәызаап удыруоу, уҩы хазынак ауп акәымзар, зынӡа ҳахәҵәы аақәнахуан… Добрим утром! – днаивԥшны ибжьы наиргоит, наҟтәирахь амардуан иаҿаланы иҩҭалаз Игнатии Ольгеи ихы нарықәкны. – Как Вам спалас? 
– Хорошо, спасибо, – иҳәоит Игнат, ибла саркьақәа ырманшәало. – А вам как? – арахь иҿааихоит, иԥҳәыс ҵаҟа данылбаа – наҟ дныҩналоит.
– Ничао… но иа, суши, такои сон видел, приамо, суши, сума можно соитти! – дызбаны инаиасҳәандаз иҳәарашәа, иаацәыригоит.
– Да-а, а какои сон? – Машьыхәгьы Уаҳаидгьы рнапқәа аарымихуеит асас. Машьыхә ас ажәабжь анцәырига, Уаҳаид наҟ иҿынеихоит.
– Такои сон, ыҟами, иа в жизни глазам не видел. Как будто, суши, иду по большои дороге, в сторону Ҭоумышь, и вдруг, ыҟами, такои снегь с неба спускат начал ыҟами, как вата, котори аҵан уничтожил… Идиот, идиот, чтоб он здох, уи скоро до поиас дошол. А иа что делаиу? Не много испугалсиа канично, но период иду ыҟами, и вдруг, как будто в переди где-то много, очен много, тисиачам голосом лиагушка как будто квакает, смеиотсиа, свадьба имеет… Снегь идиот, мороз кусает, думаиу, какои лиагушка маужет бит… Думал, думал и так сильно наканец испуг захватил мениа деиствительна, что начал как Омахьин ишак кричат, как Ҷыжәин  сабака зад, период бегат, больше выход не был. И в ето времиа, ыҟами, мои ешакин голос аказиуаециа мениа разбудил!..
– Да-а, лиубо-пытно, – иҳәоит асас дԥышәарччо. – Курите? – исигареҭ пачка Машьыхә инамҵеикуеит.
– Куру канышьна… только ета не идиот мне, счас Хьымкәарасин мальчик принесиот мои сигареҭ… вот он идиот… иубама, уара?! – Ахәыҷ ибжьы наиқәиргоит.
– Мамоу, уа акгьы ыҟаӡам!
– Тагда дауаите ваш покуру, – ҩаԥхьа инапы наирххоит Машьыхә. Игнат исигарет пачка аҩада иҩарҭрысшәа иааиҟьеит. Алаҳәарҵар ԥшқақәа реиԥш, асигареҭ цырақәа еивҵарыбӷаа арахь рыхқәа анааҭдырҳәҳәа, Машьыхә руак дацрыхо иааҭиган, амца наркны инеиҿыҵеикуеит.


X

Мактина лыԥҳацәеи лареи  неицхырааны шьыжьхьа андырмазеи: акәаци ахаҷапыри андырԥха, ашә еилаҵа ахәша алыҵәҵәа ианырхх, изҭахыу изы ачаи андыршы, зегь астол ахь шәааи ҳәа иаарԥхьоит. Машьыхә акыр иҽирххоит, аха Уаҳаид имукәа убригьы дааҩнеигалоит. Кәынта аҩнуҵҟа иҭаршәу ауарҳалқәа ҭыганы иршәшәа-рқацо, дырҩегьых ԥыҭраамҭак имашьына «апориадок» азыҟаиҵон, хараӡа мҩакы данықәу, амҩаду нымҩахыҵ џьара ԥхьара дахьаангылаз дыҟоушәа, аха нас, акрыфара аӡбахә аниаҳа, аамҭала иргылаз апалатка хыбрахь днеиуашәа, ани ҩ-лакациа ҵәҩанк ирыдкнаҳалоу Уаҳаидраа рҿырӡәӡәагаҿы инапқәа асапын шәах иарганы иааиӡәӡәан, зуахьад еидызкылаз амангол ҽыхьча иеиԥш ихы-игәы дақәгәырӷьо, ишьап шьац амырҽуа, аҩаршьҭра днахыԥашәа, арахь дааҩналоит. Зегь ҩаԥхьа астол иакәшаны инахатәоит, Мактинеи Зинеи рыда. Урҭ иац еиԥш уажәгьы ихаҵгылацәоуп.
Хьымкәараса иаха шаанӡа шьхеи ҿаҩеи, дәи каршәреи дырхыуаа дԥыруа, ауаа рыцәа аҭынчра ихьчозшәа, ари ҳадгьыл еиуаӡам шьоукгьы убри азы маӡала драцәажәозшәа, жәытәӡа аахыс ауаа рыхшыҩдара иахҟьаны иҟалахьоу ауаӷеимышхарақәа гәырҩеигозшәа, ԥхьаҟатәи рԥеиԥшгьы дазхәыцуазшәа, уажә уи дара зынӡагьы ирзымдырӡо, реиқәырхаҩ иакәны, урҭ рхаҭарнакцәақәак абра дрыдтәалоушәа, аха исыхьчоз, схаҭагьы снарылаҵаны, иҵегь ҳаиӷьзар акәын иҳәарашәа, лахьеиқәра хәыҷыкгьы ихы-иҿы ианыԥшуа, иахатәи аҵх ду далууа дызлаԥыруаз имҵәыжәҩақәа, адәахьала згәаҭара усҵәҟьа имариам аԥсҭазаара амҽыӷра ианнадсыла иԥыжәжәа-икәыжәкәыжә иагазшәа, хазгьы мцабз еишьылк нархьысны ихыблаа-ҿыблаа иқәнаҵазшәа дхьыҭ-ҟәиҭӡа дыҟоуп. Дырҩегьых амбатә ҵуашәагьы игәы иааинаҭоит уи абри «адгьылбжьаха» дықәнагалеижьҭеи, уласы, уласы ҳәа дырццакуа мчыкгьы ҩаԥхьа днаргәаҭеиуеит, ганкахьалагьы иара дызлиааҵәҟьаз, иахьеи уахеи зразҟы, зынасыԥ дазхәыцуа абарҭ, инахьхьи лбаа, ақалақь аҿы, «Жигулиқәа», «Фиатқәа», «Победақәа», «Москвичқәа», «Волгақәа», «Зимқәа», атролеибусқәа, амотороллерқәа, аидарашьҭыхга акран дуқәа, абульдозерқәа, «зымҳаҵәқәа» харххала изкыу аесковаторқәа, амашьына-вагон ҩызмалақь дуӡӡақәа, акәыбырқәа реиԥш ихахачахаӡа урҭ инарылубаауа амаланыҟәақәа рзааркӡа, ҵҩа рымаӡамкәа, аӷьӷьа-агәгәа рымшха, еихаӡалыхс иҟоу зегьы аӡхыҵра бааԥс еиԥш ладеи-ҩадеи иахьеилыхо, дара абарҭ иацижьҭеи зҿы дыҟоу, уажәы дзыдтәалоу реиԥш зеиԥшу рыбжьы шигыу, аԥшқа иан дшылзымгәыкрагьы ишыгәхьааиго. Урҭ амшын ахықәан зыблақәа ҭкәыкәы, абырграхьгьы рацәак иҟамкәа, аҿарахьгьы иузымԥхьаӡо, адомино иасло тәанчаҩцәақәак, мамзаргьы аџьар рацәа ахьлиас-ҩиасуа ақалақь агәҭаҵәҟьа, дәқьанк ашә уахьаадәылҵҵәҟьо атратуар аҿы, сара шьҭа сцәеи-сыбаҩи исызрылоу егьыҟам, аха шәара шәыскапанлап ҳәа зыкапанга ргылан иадтәалоу, арахь шьыцра бааԥсны ауаа ргәаӷ згәаҵа иҭоу, аарлаҳәагьы зыԥс ахац иакыу абырг, ма зла-ԥина ҵыхәа ҵәырмаԥс ӷраҭаҩаҩа хәыҷ ӡагәӡагәуа изышьҭаргыла, зхаҭагьы аӡӷабра зҽазкшәа ҵәаԥшьи сақәи зҿатәоу ҭакәажәык амалахазгьы ишрылаимырҩашьо ихашҭны, уажә мышкы-ҩымш иара ус баша абра рыдтәалараҵәҟьа дук илымшошәа, аамҭа акәзар, зынӡа аҽароуӡазшәа маҷк ҩаԥхьа игәы ахьарҿыӷьыз, дахьарааԥсаз азын дырҩегьых ихы гәыбӷан наиҭоит, ихы днақәӡбоит, дызлоу ахәыцрақәагьы ииулак иҽрылкәкәаа, дзыдтәалоу рышҟа ихшыҩ ниаигоит. Даргьы амаҳәра маҳәроуп, аха изакәызеи, мшәан, ари есымша ҿимҭӡо, ҳара ҳахьыҟоу дыҟаӡамкәа ҳәа иац аахыс ирчҳауаз ҽԥныҳәак ирҭарц ргәы иҭазшәа, еиҳа бла хаала данынарылаԥшлак, анцәа иџьшьоуп, ҳчымазаҩ арыӷьарахь дхынҳәит ҳәа инаиеигәырӷьазшәа, зегь еиҳа иаалахҿыххоит. Усшәа иара Хьымкәараса ихаҭа дназхәыцуеит, усшәа игәы иааинаҭоит.
Уаҳаид, Зина даламгӡакәа, ихаҭа инапала афырџьанқәа ауатка нарҭеиҭәоит.
– Анцәа улԥха ҳаҭ, дад, иацижьҭеи даара ҳшәыргәырӷьеит ҳарҭ абыргцәа, дырҩегьых иҭабуп ахаҳҳәаауеит уи. Анцәа улԥха ҳаҭ, дадраа, анцәа шәныҳә!..
– Иҭабуп, уара уоуп ҳзыргәырӷьаз, иахеижьҭеи шьтәа жьыла, баҩлашала ҳурчеит… Иаанышәкыл, Машьыхә, – ԥшәымарак иҽналаиҵоит Кәынта.
– Аа… иаҳкыми, иаҳкыми, – афырџьан аақәихуеит Машьыхә, нас Хьымкәараса иаԥхьа иқәгылоу афырџьан инаниҟьоит иара ифырџьан, ҳзыԥшузеи нас, ҳаргьы иаанаҳкылап аанаго. Хьымкәараса мап икуеит, сара ачаи зжәуеит, гәыбӷан сышәымҭан ҳәа (уажәнатә ус ҟаимҵар Машьыхә дызимпыҵымҵыр алшоит). Игнатгьы уи дадгылар цәгьа ибом, аха ак аҟара аанимкыларгьы аушам…
– Издыруада, ахарҵәы еиӷьоушьозар, нан? – Хьымкәараса днаиазҵаауеит Мактина. – Ахарҵә бзиа сымоуп, акамбашь харҵәы…
– О, мама, зынӡа ииҭахыу ами зыӡбахә бҳәаз, – дааԥышәарччеит Зина, Хьымкәараса абра зегь игәаԥхозар, зегь игәы шьҭырхуазар, ддырлахҿыхуазар гәык-ԥсыкала ишылҭахыу лныԥшуа, хазгьы абыргцәа ираҳартә лгәаанагара ас иахьламхаҳәаз азы шәахәацк ҟашьӡа иналҿхысуеит.
– Унан, нанхеит, нас ус акәзар, ара иҟами, – ашьқаԥ ахь лҿыналхоит Мактина, уа иҟәашәӡа иҟоу каструлькак ааҭылгоит, иааган астол аҵкарахьшәа инықәыргыланы, амаа еиқәаҵәа хәыҷ змаз ахҩа аахылхуеит. Иара убасҵәҟьа иҟәашӡа иҟаз саан ҵаулак акамбашь хырҵәы ҟәымшәышә-жәпаҳаҳараӡа ҽыҭ-ҽыҭ инанылҵоит, нас зынаӡара аҳарџь еиԥш иԥшӡаны, икылыҵәҵәа-ҭырффа иҟаз шыц мҳаҵәк ныхлыршәлоит.
Хьымкәараса уи даннахәаԥшлак, ауаҩ анарха изҭо, иԥсынҵры иацызҵо цқьарак, ашьха ҳауа еиԥш еилыхха, аӡыхь еиԥш икәеикәеиуа ибла иаахгылоит, жәытә аахыс «ахш-хырҵәы» ҳәа аԥсуа дзышьҭаз, ихи ихшареи злеиааӡоз дназхәыцуеит…
– Аа, нан, ԥшӡала изфаша, – асаан арахь даахан иааимҵалыргылоит Мактина, Хьымкәараса хәыҷҵас маҷкгьы иааԥхеишьоит, ауатка мап ацәкны ахарҵәы ахьидикылаз.
– Уаҳа изҭахыу аӡәыр шәыҟазар, шәыԥхамшьан, нан, ахарҵә ду ҳамоуп, Анцәа имҭаны…
– Ахарҵәы шԥаҳфо, мамашахеит, арыжәтә шыҟоу, ма каҳуак аӡбахә шәҳәар акы иамусын, – иҳәоит Кәынта, дыччо. – Ус акәӡами, Машьыхә?
– Ус ауп, канишна. Как вас думает, тауаришьч Игнат?
– А что? – дҵаауеит Игнат, дхарахаԥшуа.
– Маҵон лучши, или уатка?
– Не знаиу, еи богу, – дыччоит уи.
– Аа маужет хәачеш папробауат?
– Что?
– Маҵон, малака кьисла?
– Нет, нет, спасибо, – дааҳәыҵәыҳәыҵәуеит  Игнат.
– Тогда, чокаимсиа, за ваши здоровиа, за ваши, ыҟами, успех. – ифырџьан инаниҟьоит. – Когда железни дарога будеш проезжат,  ыҟами, если здрастте Машьыхә не скажешь, буду, ыҟами, очен дорогои мои, обидетциа! – ҳәагьы нациҵоит.
– С удовольствием, но обратно, наверниака, самолиотом полетим, – ҩаԥхьа дыччо иԥҳәыс лахь дынхьаԥшуеит Игнат, уи имҳәа-мырза Мактина илызналгаз ахарҵәы ҟәашәкакараӡа, лан гәакьа илзанылҵаҵәҟьазшәа, гәахәара дула афара даҿуп. Цәгьа илгәаԥхоит уи абри аԥсуа ҭаацәара, дагьаргачамкуеит, дхынҳәны аҩны даннеилакгьы, ҳара Аҟәа акәымкәа, зынӡа ашьха ҳаҟан ҳәа иагаҩы ирзеиҭалҳәап…
– Тогда сверху скажи, ыҟами, мои уши звук не пропустит.
– Афилософиа уаҟәыҵи уара, Машьыхә, иаанышәкыли. – иҳәоит Кәынта, иӷыӷкны иҟоу аӷдырра кәицк нылашәар абырқьҳәа еибакраны ишыҟоу еиԥш, ачча дамҽханакырц егьигымхо.
Ихыци ихәымпали кны Хьрыԥс хәыҷы ашә данаалаххлак, шәызҿу закуи ҳәа реиҳәарц иҭахны, ԥаимбарк аҽнышьыбжьон ажәҩан ахьтә дылбаазшәа, зегь аашанхоит. Иара иблақәа ихаччоит.
– Ахаҵалажә, – иҳәоит ус Аԥҭа, – уааии, ак уасҳәоит!
Аԥҭа абри аниҳәалак, шьҭа шәарҭа ыҟаӡам, даҳҟәикит рҳәарашәа, егьырҭ «рус» анагӡара иналагоит. Аԥҭа ҵәак астол иаақәхны Хьрыԥс хәыҷы инаииркуеит, абас деилҟьа-еилӷәыцәӡа, дҵарӡа иахьизҳауа игәы иаахәаны, ихгьы ааишьышьуеит, уимоу, уаҩ илаԥш иҵамшәацәартә, имахәар ажьышәқәагьы аагәеиҭоит.
– …Иаб ииҩыз џьара акы даҳзаурԥхьар, – лҳәоит Аза. – Акы уаҳзаԥхьеи, сыҷын, ажәеинраалақәа бзиа ишубо здыруеит, – Хьрыԥс лхы наиқәылкуеит уи, днеингьы, Аԥҭа дааимхны, арахь дааскьалгоит, еиҳа дымԥхашьап ҳәа.
Хьымкәараса ас еиԥш аҩыжәрақәа раан «акы ушаҳзаԥхьара, удинаныс» ҳәа гәҿыӷьшақә шьоукы-шьоукы ианиарҳәалак, мамзаргьы Кәынта сасцәақәак иҭаны даннеигалак, астол арԥшӡаразы, ашәа зҳәо аанкыланы, иара акы дадырԥхьарц ианалагалак, са сқьачақьума ҳәа ихгьы дазгәаауан, дара изҳәазгьы цәымӷыс икуан. Аха уажәы лара изҳәаз арҵаҩы лаҳаҭыр аҟнытә, дзыдтәалоу абыргцәа бзиақәа рыпату аҟнытә, насгьы уаҳзаԥхь ҳәа зарҳәаз ихаҭа иакәымкәа, иԥсы иахылҵыз ихәыҷ ахьиакәу, дзыԥхьараны иҟоугьы убасҵәҟьа иԥсы иарииз иахьреиуоу аҟнытә, цәгьа дааигәырӷьоит Хьымкәараса – уаԥхь, уԥхамшьан ҳәа аанагогьы Хьрыԥс хәыҷы днаихәаԥшуеит. Иаргьы иаб илакҭа дынҭаԥшны, сзыԥхьо схала иалсхуеит иҳәарашәа, аԥхьара иҽыназыҟаиҵоит, арҭ уажә ара исԥырхагоуп, алира ахьыҟоу абџьар ҭыԥ амаӡам аанагартә, ихыци ихәымпали наҟ инышьҭеиҵоит.
– Иара ихаҭа даҳарԥхьап, уара, иара ҳписатель ара дыҟами! – ҳәа «нышәгәалк» нарылаижьуеит Кәынта.
– Иауеи, ахәыҷы даԥхьааит, –  еиҭалҳәоит Аза.
– Сара ҳписатель даԥхьар ауп исҭаху, ибжьгьы аармаҳари! Иахыуҳәаауеи, Машьыхә?
– Акры здыруоу!...
Хьымкәараса дааҳәыҵәы-ҳәыҵәит, уажәымзар-уажәы ажәеинраала аԥхьара дышналагара зҽырхиа игылаз Хьрыԥс хәыҷгьы дкәанызануа даақәхоит.
– Иара ишәырҳәа, баба, ахәыҷ иажәа еиҳагьы амч амоуп, дмаалықьми, – иҳәоит Уаҳаид.
Хьымкәараса иԥсы ааивигоит.
– Ааи, ааи, иара иҳәааит! – иҳәоит ус Омахь, – жәаха хәыҷқәак убас ателербага аҿы ицәажәон уара, сшыӡырҩуаз сгәы ԥшаан, самхаҵәыуахьан, аиаша уасҳәап!..
– Ишԥауҳәо… ҳзықәгәыӷуа арҭ рами! – уи инациҳәоит Гәыџь. – Ҳаузыӡырҩуеит, арԥыс, – урҭ ирҳәаз дшақәшаҳаҭу ала «амҳәыр» нааирхоит изхатәоу астол аиҳабы Џьарнас.
Уаҳа дымԥшыкәа, ажәеинраала аԥхьара дналагоит Хьрыԥс хәыҷы.
Ҭынч-ҭынч дааҭгыло дышлеиуаз акәымкәа, ибжь хәыҷы днаҵаҳәҳәан, иаахиркәшоит дзыԥхьоз:

…Жәҩанаҿ амра аацырцырит,
Ашҭа ажәҵыс ааҭаҷырҷырит,
Иаҳәарызшәа: цқьа саагәашәҭ,
Иҟанҭалеиуа игәылҵит ашәҭ. –
Урҭ ирацлабыз сара,
Саҿуп уахгьы-ҽынгь азҳара!..

– Ҳаи, дад, уԥсынҵры иазҳааит… ҳаи, дад, нагӡара анцәа иуҭааит! – рыбжьқәа неиларыԥсоит гәахәарыла. Иара ахәыҷы уаҳа дымԥшӡакәа, иаразнак ихәмаргақәа аашьҭԥааны дындәылҟьоит. Кәынта иаԥхьа иқәгылоу аҵәыцак, акы иалаҳәаҟӡамкәа, ахы шхоу иааҭаирцәуеит. Уи еиҳагьы «игәы ԥнажәоит» абас иага иҳәаргьы Хьымкәараса рацәак ахьахимҳәаауа, шамахамзар, зегьы ицәа иахьҭеикӡо, насгьы џьара-џьара уи маанала адау дказыжьуа диеиԥшшәа дахьыҟоу… Аха араҟа маанас иҟахыузеи, ахәыҷы иидыруаз жәеинраалак даԥхьеит ауп, уаҳа иарбан!..
– Аҳы, дад… урҭқәа зегь бзиоуп, шьҭа шәнапы ашәыркы, ишәымҵоу ахәыҷы шәхы анрааланы шьыжьхьак шәкы, – иҳәоит Уаҳаид.
Зназы ҭынч акрыфара рнапы надыркуеит зегьы, нас рацәак ргәы иаҭахымкәа акы-ҩба фырџьан ааныркылоит, ус-ус, иумжәын ҳәа Зоиа уажәы-уажә дааины Кәынта ишиалҳәозгьы, иац аахыс ирзеиҿымкааз (Уаҳаид иҩны маца ҩнам, нард ҩнам, иабоуԥшаауеи) мацасрак аҳасабала, Машьыхәгьы иаргьы нкҿеибацалан, ӷәӷәала рқьафқәа ҟарҵоит, ахәачара зҽылеибагәа еисуаз арбаӷь ҿарақәа реиԥшгьы, иҿыҟаԥшьаа-ҿыҟаԥшьааӡа, ршьапқәа еилахх-еилаххуа иҩагылоит. Уаҳаид иҭахгәышьамызт дук мырҵыкәа амҩа иқәлараны иҟоу имаҳә амцхә ижәыр, аха уаагыл ҳәа злаиеиҳәарызеи, иԥшӡоума, насгьы ари иагаџьара дцахьеит, даахьеит, иара есымша дицума. Хьымкәараса ҩаԥхьа Машьыхәгьы Кәынтагьы илаԥш нархигоит, қәрала еиқәлацәамзаргьы, акала иеиԥшнишьало абарҭ ҩыџьа ахацәа, егьырҭ дара иреиԥшны иибахьоу аӡәырҩи дареи ихы инархәаны, дасу злеиԥшқәоу џьарак иааизакны, Аҟәа дышнеилак скульптуратә усумҭак, мамзаргьы сахьаркыратә хаҿсахьак аԥиҵарц иҭахыҵәҟьоушәа…
Арҭ крыфа-крыжә ишыҩагылаз еиԥш, Зоиа иаразнак «посилкала» амҩа иқәылҵаша аидкылара далагоит. Лан мпахьшьеидхәала дук азна ашыла хәны илҭалырԥсоит.
– Унан, сшамызҵааз, – лҳәоит лара, цахала амакәан ахы аҿаҳәара дшаҿу, – ари ахьыжәлагаз афымца ӡлагараҿ акәу, иаабац аӡлагараҿ акәу?
– Симазҵааит бымбои, – дааҭгылоит Мактина, – афымца ӡлагараҿ илагарын, џьоушьҭ, – лҳәоит нас, зқыҭақәа кажьны ақалақьқәа рахь ииасыз ақалақьуаа афымца ӡлагараҿы илагоу аҵкыс аӡ иаргьежьуа алу иаҿыҵыз ашыла еиҳа ҳаҭыр шырзақәу ахьылзымдыруаз аҟнытә, «ҳара ҳахьгьы ацивилизациа ааихьеит, нан, афымца ӡлагарагьы ҳамоуп» ҳәа днахыҽхәарашәа.
– Ҟаҳ, абааԥсы, ус акәзар, Кәунтик  бзиа ибаӡом, – лылахь ааиқәылҵоит Зоиа.
– Ишԥа-а, нан, иаабац шылоупеи ари? – иааџьалшьоит Мактина, – нас баагылшь, ԥаса иилагаз аиуа ааҵәа аҵан ԥыҭк ҭоуп, убри бысҭап, уи аӡлагараҿыҵәҟьа ишылагоу здыруеит.
Зоиа лҿаԥхьа иқәгылаз зҵаара ӷәӷәак ӡбахазшәа, лыԥсы аалылалоит, ампахьшьеидыӡахыла ҩаԥхьа ахы аалыртын, иҭаз ашыла саара дук инанылыԥсалоит.
– Иҭыбымхӡандаз, нан, ари Зина илысымҭози, амакәанқәа мачхәызма…
– Изакәи, мама? – дҵаауеит Зина, арҭ реицәажәабжь анлаҳалак.
– Ашыла, нан,  шәа ишәымоума ашыла?
– Ҳа иҳамоуп, мама, ашыла шԥаҳамам, – лҳәоит Зина, аҩны лшылаҭра цырак шҭаӡамгьы.
Ауҭраҿы адгьылбжьаха еиԥш иаанханы иҟаз ахәылҭраҿы еиҳа зыхқәа ҟәазыз, зцәа иамкуа џьара-ҩыџьарагьы еиҟәыжәжәахьаз, уахынла маӡала иаауа  жьақәакгьы маҷк ицәырҳаҳақәахьаз ахәыл шьапқәа еихала иҵырҟааны ааҵәак иҭалыжьуеит Зоиа, акәытҵараҿы ихыз акәтаӷьқәа еидылкылоит, акәакәышь арбаӷь ду длыркуеит. Мактина алҩа лҿачы сынтәа ааӡабла илыршыз апомидор саӡбал  зҭаз баллон дуки абиа иалылхыз аварениа зҭаз хԥа-ԥшьба банкеи аалгоит, урҭ инарыцылҵоит ҩ-литрак ауаткеи жәацы Мактина ашҭа злалыԥссоз аҩмсаг аиуа ҩымсаг ҿҟьаҟьа дуқәаки…
– Баргьы бхы бахә, нан, Зина, – лҳәоит дырҩегьых Мактина, лыԥҳа еиҳабы  зегь еидылҳәҳәалошәа анылбалак. – Иҳамоу ззаҳҭахыда, нанраа, шәа шәзын ами…
 – Мамоу, мама, ҳара акгьы ҳаргәаҟӡом, – гәынхарак налцәаҵаларц егьлыгхом Зина.
– Закәи, мшәан, ара бааии, нан, арбаӷь еицаҳкыпи, ана акәытҵарҭаҿгьы акәтаӷьқәа иҵегьгьы ыҟоуп…
– Сара ҭынч даҽазны саауеит, мама, насгьы уажә сцом, аҽакуам, – лҳәоит Зина, лан лгәы дамысырц азыҳәа.
– Аиеиҵәҟьа, нан, – иаалгәалашәоит Мактина, – нас ба банцо хазы еицҳармазеип, – лгәы аалырҭынчуеит, зыхәнацәак реиԥш зыхшара зегь ззеиԥшу ан.
Зоиа еидылкылаз афатә-ажәтәқәа зегьы Кәынтеи Машьыхәи налыцырхырааны рмашьына абагаж иҭалҵоит. Ашьха дахьышәарыцоз иишьыз ашәарахқәа шьоук ицырхырааны абыржә ԥсҭала мацара раагара даҿушәоуп иара Кәынта ихы-иҿы шыҟоугьы, арахь иижәызгьы данарԥшӡа, арахь Машьыхәи иареи анхеибарҭәаа, адунеи ақәзаара мыцхәы игәы аҳәо, исылымшара иҟоузеи ҳәаҵәҟьоуп дшыҟоу; абас сыуацәа, сықәлацәа, сҩызцәа, сҭахцәа ҵҩа рымам, избанзар, уи сара саԥсоуп, кацо, дабаҟоу иара ари сҩыза ҿыцгьы, аӡәы диҽхьнылап, аха анышә дасҭоит иҳәарашәагьы даанаԥш-ааԥшуеит –  блала Игнат дыԥшаауа. Уи уажәы Хьымкәарасеи иареи агәашә нҭыҵ ахықә аҿы ахәыҷқәа ахьыхәмаруа ирыхәаԥшуа, ажәабжьк иалацәажәоит…
– Ушнеилак акәакәшь ҳдачахь ига ма агараж аҩнуҵҟа џьара иҭаҿаҳәа, иухамыршҭкәа, хәашақәакгьы наҭала, са снеиаанӡа акгьы ахьрым, – Кәынта адҵақәа илҭоит Зоиа, – уажә шәахьцо амҩангьы ишәцәымхәаҽааит. Уашьҭан ҳанцо иаагап, сҳәан, аха иканӡарым, саннеилак исырҵәып, абри ахәылгьы ҭыԥк азыԥшаа, ма ахаладильник иҭаҵа…
– Ест, тауаришьч капитан! – иаргәҵысҭа инапы надикылоит Кәынта, ишьапқәа еишьклахх-еишьклаххуа, иӡамҩақәа уажәык зынӡа икылҵәраа ицо, анҭ хара иҭатәоу ибла хәыҷқәа ракәзар, ацыӷ аблақәа реиԥш иԥсеи-ԥсеиуа…
Уаҳаид имаҳә иҟазшьақәа дырҩегьых маҷк игәаԥхом, лара Мактинагьы лыблақәа ҭаа дихәаԥшуеит, илылҳәаара лзымдыруа, аха акгьы аурым, џьоушьҭ, ауаҩы даныҷкәыноу ус дҟалап, егьыс дҟалап, уи акрамоума!..
Абас рҽанеиқәдыршәалак, бзиала ҳәа еибыҳәаны, амашьына иҭалоит Кәынтеи, Хьымкәарасеи, асасцәа хаҵеи ԥҳәыси, Зинеи Зоиеи, ишырҳәоз еиԥш, рхәыҷқәеи дареи даҽа мышкы-ҩымш раҟара иаангылоит уеизгьы (асас иԥҳәыси иареи са слеиаанӡа рхәы-рыԥхь рхала иаадырмазеилап, ма ресторанк аҿы акрырфалап, ма ԥсшьарҭак иҩнаҵа, ирмуӡахт, лҳәоит Зоиа). Хьрыԥс хәыҷы саргьы срыццоит ҳәа иҽааирххоит азнаказы, аха Зина дыргәабзыӷны даанылкылоит.
Аҳаирплан ашьҭыԥраара ианазыҟарҵо еиԥш, Кәынта имашьына шәыта-иаҵәа ахьгылоу аҭыԥ аҿы зны акыраамҭа аус аируеит (шьҭа умцои, уара, узгылои ҳәа ауаҩ гәымчҳа иааиҳәартә еиԥш), нас дыцәан дҿыхазшәа, ирҭрысшәа аҿынаирхоит. Хьымкәараса, ԥасаӡа зны аҵарахьы данцалоз, Зина ахәыҷқәеи лареи данынаскьаргалоз еиԥш цәалашәара-гәҭӡыӡаарак дамҽханакуеит, саанӡа ахәыҷқәа бырхылаԥшла, машәырк рмыхьааит ҳәагьы иҳәарц иҭаххоит, иаразнак ани иԥхыӡгьы ааигәалашәоит, аха ианхәеи иабхәеи иахьраҳауа уажә амашьына ихы ҭырҳәҳәаны ус злеиҳәарызеи, насгьы хара дцома, Аҟәанӡа длеихуеит ҳәа.. Уанаауа ахәмарга бзиақәа ҳзаага рҳәарашәа, Гәындеи Хьрыԥси ахьгылоу рнап хәыҷқәа рҟьоит, нас Хьрыԥс дыҭрысны амашьына днаваҩуеит, агәашә ааигәара аныҟәашәа анармаҷ, иаб дахьҭатәаз аганахь ала асаркьа дадсыло, егьи инапы бзиала ҳәа иҟьо, дыччо, гәынамӡарак иныԥшуа…
Заа уахь инеихьаз Уаҳаид, игәашә дуқәа ҟьаҟьаӡа ианааирт, зышьҭахьтә рессорқәа мыцхәы еизыҵәа иҟаз Кәынта имашьына, кәтаӷьҵара апҟызра илалан инеиуа ақәача еиԥш, «аҵыхәа» шьҭарӷәӷәа агәашә инҭҟьоит, уаҳагьы иаанымгылаӡакәа, ани аҽеимаа еиԥш зҽырхәа арахь иааиуа амҩаду инаннаршәлоит.
Уаҳаидгьы, еиҳа ихадарақәаз жәытә ҽцәақәак рымҩа инықәиҵазшәа, агәашәқәа ҩаԥхьа иныдҵаны, арахь даахынҳәуеит.




XI

Урҭ анца, Хьрыԥс хәыҷ иаҳәшьцәеи иареи дырҩегьых еицыхәмаруа ашҭа инықәлеит. Амра шьыбжь агәы инахыҳәҳәахьеит. Ԥхынроуп уҳәартәгьы ажәҩан агәы макьана ицқьаӡа иааԥшуеит, адгьыл бахҵәаӡа иҟоуп. Аԥснытәи аӡын зны-зынла ишадырло еиԥш, абарҭ аҩымышк ҵхи-мши рыбжьара ибжьахан иҟаз кәасҭӷақәак ааԥшызшәа, цәыҵаҟәыкыра-цәыҵаҟәандарашәа, дара анхацәагьы иааџьаршьартә, амшқәа акалашәа иҟоуп. Уи злабзиоу ыҟазаргьы, излабзиамгьы маҷӡам. Избанзар, аӡын анӡынраха ӡынраҵас ицарами, аԥхын ԥхынраҵас имҩасырц шахәҭоу еиԥш. Даҽак измааноу џьара ак ыҟазаргьы, асы анауша аламҭалазоуп абас аҳауа аҽанаԥсахуа, убригьы рдыруеит анхацәа; аабыкьа арахь ааигәаӡа ашьха иқәнауз асы аҩыза еиқәба-еиқәыԥсы, еиқәыхьшәашәа игылоу арҭ ахәқәагьы, арҭ рнаҩс лбааҟагьы намҽханакыртә, ишааи-шааиуа, иҟәашкакараӡа аԥсабара зегь амырлашашеи…
Зинеи Зоиеи, уеизгьы ас хьҭамшәа анырба, аҩныҟа иҩнамлакәа, ачалт еиԥш ишышны иҟаҵаз, мышәӡахәала икыдҿаҳәалаз агәашә хәыҷ аадыртын, ауҭра шыҟоу инҭалоит, абра иааны, ианаамҭоу уҭрак ахьырзыҟамҵо иалацәажәо…
Аҩны аҩнуҵҟахьтә Машьыхә ибжьы ааҩуеит, уи деиҭахынҳәын, иҿыцҳаҳараӡа ныҳәаҿақәак аԥҵаны иаҵәцақәа дрыдтәалоуп…
– Амаҳәцәа хьҩежьқәа ҳамоуп ахәанаа, аиаша уасҳәап, Уаҳаид! Даргьы уаргьы, даргьы ҳаргьы ҳаигымхааит!..
– Иҭабуп, Машьыхә, сааукәыхшоуп! – игоит Уаҳаид ибжьгьы, еиҳа дызцәыԥхашьозҵәҟьа анца, уажә Машьыхә афенди иныҳәаҿақәа еиҳагьы гәахәас ишыҟаиҵо мҩашьо.
– Амҩа алԥха роуааит, мҩамшла инеиааит… абас искуеит абри!
– Ишуҭаху, дад дааукәыхшоуп, ишуҭаху, Уаҳаид дааухаҵкуп!
– Убри анаҩс, абра уԥҳацәа, абра умаҭацәа, абра Мактина, лаԥхьа аԥсра анцәа са исыҭ!..
– Мшәан, ари зынӡаск дҩыжәыҩхазаап, – лҳәоит Зина, аӷьеҩ-аӷьеҩ ҳәа аҩны идәылыҩны иааҩуа Машьыхә ибжьы дазыӡырҩуа, – шьҭа даҟәыҵӡом, ма ииҳәашазеи, иахеижьҭеи ҳхы игеит…
– Ак ибмырҳан, амарџьа, изыбуазеи, – лҳәоит Зоиа, наҟ аанда дхыԥшшәа, инхаз ахәыл шьапқәа рышҟа дыԥшуа.
– Нына, ана аанда иахарԥоу акателок бахәаԥши, – уахь лҿыналхоит Зина. – Аҩ ирфазшәа икылыҵәҵәа ишԥаҟалеи, – днеины арахь аҵәҩан иаахылхуеит, еидшәаҟьалаӡа. – Ибгәалашәома, ари шҳаднагалаз?
– Фриц иҳаиҭаз аума?..
– Нас… Мама азна ашыла ҳәа илааирхәеит. Усҟан иҿыцӡа иҟан… Ибгәалашәома, Ҳитлер капут анысҳәа, уи илакҭа рыцәгьаны ишсирбаз, нас сшәан, сыҩны сцаны, уа дзымнаӡозшәа, ашҭа аҵыхәан адгьыл иҵҳәҳәоз ахџыџ сышнықәгылаз?.. Ибгәаламшәои, ҩыџьа еицын дара, шаҟа ирыгзи, рԥаҵақәа саӡамкәа, рымаҭәақәа аҩаза-цәа рхьыкәкәа ицо. Рацәакгьы рхыҵуамызт дара… убарҭгьы ранацәа рыхгәаҟуа џьара ирзыԥшымзи, дара закә пылҳаҭроу излаҳаз, иахьаанагазгьы ббоит. Иахьагьы иахьыҟоу, изҿу анцәа идырп!..
– Ирзыбуазеи, мшәан… исырбеи, да, – ахаҳә ҭыԥ иаганы иҟаз, иҭаҟәаҟәа-маҟәаҟәаз уи акателок аалымылхуеит. – Аҩ ирфазшәа ишԥаҟаҵәҟьоу…
– Аамҭа иамфоҳәа акрыҟоума. Ҳитлергьы адунеи зегь згоит ҳәа даҿын, аха иеибашьыга машьынақәагь иаргьы анышә дыҵабааит… Ибгәалашәоу Марыхәынтәи, Санчарантәи, Қлыхәрантәи ахысбыжьқәа анааҩуаз шаҟа ҳшәоз…
– Ахысбыжьқәа иааҩуаз роума, абас ибхамшҭыртә, бара еиҳа бзыцәшәоз, ани уахык ҳамхы кылырхаан иалатәаз раасҭа?
– Аа…уи сгәалабмыршәан, уажәгьы, ихабҵарыма, зны-зынла ианаасгәалашәалак, аиҳарак уахынла, сгәы нҭыԥсаа ицоит…
Мчыбжьык инеиҳаны иҵуан Уаҳаид ашьхақәа рҿы еибашьуаз ҳар аџьаԥҳаны рзызгоз абаталионаа дрыланы дцеижьҭеи. Мактина лысабицәеи лареи рхала ракәын аҩн иахыз. Уахык, ҵхагәы ианахыҳәҳәоны, аԥсы дықәзар дарҿыхартә, ҳаирпланк аӷзбжьы гәкылҵәагаха зынӡа иааигәаны, ҳаӷеимышхара, аҩны иақәҳауама уҳәартә иго иалагеит. Амалагьы зыцәа ҭынчмыз Мактина, ахәыҷқәа мҿыхарц ԥшьаала рхызақәа нарываџьгәаны, дгәыҭҟьа-ԥсыҭҟьаха аԥенџьыр дынкылыԥшит: ажәҩан аҿы цәаҳәа рацәа амацәыс еиԥш енеилыс-ааиласуан, зынӡа иаагәаӡангьы, аҩны аԥенџьырқәа ԥнаҽҽыртә, абзарбзан хы-ҭҟәац быжьқәа гоит. Уи ахәыҷқәа арҿыхоит, уаанӡагьы аибашьра аҭыӡшәақәа заҳахьаз, иаразнак рцәа иҭаӡыӡо ишәаны аҵәыуара иалагоит…
Дук мырҵыкәа аҳаирплан аӷзбжьи ахысбыжьқәеи уаҳа имгаӡо, дгьылҵысрак неиқәтәазшәа, ааҭынчрахоит, уарла-шәарла ажәҩан ҵырлашаауа аԥенџьыр инылаҷҷоз «амацәыс» ада… Убри ауха изеихсуаз анемец иҳаирплан адиверсантцәа ҭазаарын, урҭ хықәкыла иахьцоз ианзымнаӡа, рпарашиутқәа рыла иԥазаап. Хҩык ыҟан, ҩыџьа Уаҳаидраа рымхы иалатәеит, егьи ахҩык лбаа аӡ аԥшаҳәахьы дтәеит.
Амх иалатәаз ҩыџьа, иара уа иахьынатәаз рпарашиутқәа ааикәарԥсан, ҳәызбала рыкәша-мыкәша аԥш шьапқәа нкылырхааны, уа рҽааныркылеит. Урҭ зны-зынла аҭаҭын иахоузу, рациала «рнапхгаҩцәақәак» ирацәажәозу, изҿыхыз анцәа идырп, Мактина лыԥсы ӡаны аԥенџьыр дахькылԥшуаз аҵх еимаҳа иҟаз алашьцара уажәы-уажә аӡыркәи аблақәа реиԥш лашара хәыҷқәак налылбаауан, шьоук абра ааигәаӡа рымхы ишалатәоу мҩашьо илдырыртә. Уик зынӡа агәыҭҟьа лызнарҵысит. Уажәраанӡа иҵәыуоз ахәыҷқәа рыхҩыкгьы, иахьшәацәаз акәу, аҵәыуара зынӡа иааҟәыҵын, рцәа иҭрыхьҭшьаауа, рхарԥ хәыҷқәа бӷьаауа, ран лкалҭ иалаҳәны аԥенџьыр иадҵуамызт.
 Ауха Мактина лхәыҷқәеи лареи ишдыршаз лыдам здам излеидыррызеи. Уи иахьа лыӡӷабцәа ирхамышҭыцкәа ас иргәалашәоит ҳәа дыҟамзаргьы ҟалап.
Адырҩаҽны жәхьан еиԥш Уаҳаид дкара-уараха ашҭа данааҭала, аӡәи-аӡәи иреибамырҳәо, игәырӷьаҵәа инаиԥылеит. Уи атәы иаргьы иаҳахьазаарын, уи ауп мыцхәы иҽхәжәаны дзаауазгьы.
Урҭ ацәгьахәшьадыҩцәа, разҟны, имҩахымҵит (даргьы ӷәӷәала имшәози), ашамҭазы рҿылархан, рхала аусҳәарҭаҿы илеит. Даргьы ԥаса аӷа итҟәаны иигахьаз, уажә шпион ҳасабала арахь иааишьҭыз шьоук ракәзаарын, изынҟьаз-изынԥаз зегь аахтны ирҳәазаап, егьи аӡәк дыбналеит, аха убригьы ашьҭахь дыркит ҳәа иалацәажәон. Дара аныԥоз ирымаз ачамадангьы (изларҳәоз ала, азна ҳԥара аиуа ҭан, ауаа рхыхра иазкызар акәхарын) Ӷәада ақыҭан икаҳаит, ҷкәына хьчакы ибан, аусҳәарҭаҿы инаганы ириҭеит…
Зинеи Зоиеи акателок нарҳәы-аарҳәуа иахьырку (уи аиҳарак ӡаагагас измаз Аза лакәын) абас хара ицахьоу хҭыс гәыҭшьаага хәыҷқәак наргәаланаршәоит.
– Еибашьрак анцәа иҟаумҵан, ҳазшаз, Анцәа, срыцҳауп, – лҳәоит Зина, аԥсҭазаараҿы даара акрызбахьоу ԥҳәыс быргк лаҳасабала, ашҭа ихәмаруа иқәу ахәыҷқәа рахь дынхьаԥшны.
– Мама, изакәи уа ишәку? – ибжьы рықәиргоит Хьрыԥс хәыҷы, иаб дцеижьҭеи, иангьы џьара дицәцар ҳәа дшәаны, уажәы-уажә арахь дшааԥшуа мҩашьо. Заҟа дхәыҷ ҭынчымзеи…
– Акгьы, мама дукәыхшоуп, жәытә кателокуп…
– Сара исыбҭо-о?
– Иазууазеи, ихәарҭаӡам, – ҩаԥхьа наҟ аҵәҩан инахалырԥоит. – Унан, – лҳәоит ус, уи аҵәҩан анаҩсҵәҟьа зхы ларха иахарԥаз ажәытә патефон лылаԥш аннақәшәалак.
– Изакәи? – дҵаауеит Зоиа.
– Ари быԥши… ҳпатефон, – асахҭан еиқәаҵәа иакәыршаз ахыжәжәа, ани агәыр хәҷқәа ахьаҿарҵалоз аникьель хы-кәымпыл ацыр-цырра цәыҷҷа, егьырахьгьы ажьакца иаганы…
– Аа… нас бара, – иаалымылхуеит Зоиа, ахы анылалырхалак кәапеик азна аҟара ақәа-ӡы ҩеижьӡа иҩҭыкәкәоит. – Инахҭаҳхуааз, уажәы иасахьоу ббоит, – дырҩегьых наҟ ҵәҩанк инхылшьуеит.
Абри апатефон ҿыцҳаҳараӡа Мактина ианаалга (убригьы лусураҿы ҳамҭас илоуз ируакын) аӡӷабцәа аӡәи-аӡәи еимакуа, амаа хәыҷы ӡахыга машьынак амаа еиԥш ирҵәины уажәы-уажә ирхио, иахьатәи амузыка  бжьы хаақәа акала ирыламҩашьаӡо абжьы акка-акка ҳәа ахәы инықәдырыҩуан. Убасҟантәи рыхәмаррақәа, ргәырӷьа-ччарақәа, иара ахаҭа иахарҵоз, ашәак ада знымыз апластинка жәпа ҟьаҟьақәа (уажә Уаҳаид даныцәаӷәо, ма ҵлак ашьапы анибаҳауа кәамҟьа-кәамҟьа зԥыҽҽыхақәа ааԥшло) ирныҩуаз ашәақәа уҳәа, ишынеибаку зегь абри апатефон аҩнуҵҟа иҭаԥсызшәа лгәы иаалнаҭоит Зина. Еиҭазырҿыцрыда урҭ? Иагьаалгәалашәоит жәахаҽнак амагнитафон ҳзаахә ҳәа Хьымкәарасеи лареи Хьрыԥси Гәындеи ишыхҭаркыз, ианырмуӡа ишәзааҳхәоит ҳәагьы ишақәдыргәыӷыз. Дара анхәыҷызтәи аамҭеи уажәтәии неиҿлырԥшит, рацәаӡак рыбжьамкәа,  иахьынӡеицәыхароугьы ааџьалшьоит, дзыцәшәаз лзымдырӡогьы лгәы ааҭыԥсаауеит…
Дырҩегьых рҿынархоит. Абас, инеи-ааиуа, аиҳәшьцәа аҩыџьагьы рхәыҷра иацу аҭыԥқәа гәарҭеит, ақәаҵа иныҵс-ааҵысуа рқәыԥшра аамҭа ргәаладыршәоит.
– Унан, ари ашымҳа каҳазаап, рыцҳа, – лҳәоит ус ишнеиуа зина, Гәыџьрааи дареи рыбжьара игылаз ашымҳаҵла ду ахькаҳаз ихьааганы. – Инахҭаҳхуази, иахьа хәлаанӡа амалаӷәырқәеи ҳареи еимакны ҳалатәамзи, амҵа цәӷәыхаа ҳуаргьала ҳақәтәаны ҳамгьалози…
– Машьыхә иҳазкнеиҳаз, – лҳәоит Зоиа. Уи иаха ианышьҭала акагьы шылгәаламшәоз, уажә ҳабыр-чбырк Кәынта иҭаны данылышьҭ еиҳа лгәы ҭынчхазшәа, лгәалашәарақәакгьы еиҳа иҿыхазшәоуп дшыҟоу.
– Аиеиҵәҟьа, ишыбгәалашәо, – иааџьалшьоит Зина. Уи шьақәирӷәӷәарц иҭахушәа, Машьыхә ибжьы шааҩыц иааҩуеит. Усҟан уажә иҷкәын Тарзан ихыҵуа аасҭа иара акырӡа деиҵбын, ихы цәыггараӡа, агәылацәа еимырҟьа-еимырҟьо ахәы дықәын. Мактина лыԥсы иахлырзаауамызт акәымзар, лыԥҳацәа џьара машәырк иақәиршәар ҳәагьы дицәшәалон…
– Маҷ ахыҵуазма, рыцҳа, уажәраанӡагьы излагылази…
– Ма ашымҳа шԥаҿалоз, ибгәалашәоу, ажьымжәақәа реиԥш еидҵәаҵәала, агьама шаҟа ибзиази…
– Уажә уаҳа шымҳа ҳазгылаӡам ҳәа сыҟоуп… аварениа цәгьа ибзианы иалҵуан, – лҳәоит Зоиа.
– Рыцҳа… макьана угылазарауази, – ауарбажә шьапқәа реиԥш ипытҟәыр-пытҟәырӡа, иҩашӡа иҟаз махәык днахьысуеит Зина, уаҩԥсык дҭахазар аҟарагьы лгәы иаарыцҳанашьоит ари ажәытә ҵла…
Ус ауп ауаҩы дшыҟоу, ихәыҷра иадҳәалоу зегьы мыцхәы игәбылра рыдуп, игәалашәара иацуп. Урҭ ибацыԥхьаӡа игәаҿы ахьаа дырҿыхоит, ихы далдырԥшуеит, хара иаҩсхьоу, ԥшасрак еиԥш ииасхьоу аамҭа даздырхәыцуеит…
– Абри амахәҭаҿы акәымзи ҳазлақәлалозгьы, – лҳәоит Зина, ани амахәҭа  пытҟәыр ҿӷьырны иахьыҟаз дахәаԥшуа.
Ҵаны, дара ианакәызаалакгьы ари ашымҳа ашьапахьала иқәлаӡомызт, акәакәшьрбаӷь аҽанарчлак амҵәыжәҩақәа ҵаҟа ишышьҭанарҳәазо еиԥш, зҽыларҟә иҟаз абарҭ амахәҭақәа рыла акәын ишхалоз, ишылбаауаз.
– Базхәыцыр…. Уажәтәи ҳхәыҷқәа рыцҳахеит, – даақәыԥсычҳауеит Зина. 
– Избан? – дҵаауеит Зоиа, уи знымзар-зны дшазымхәыцыц лныԥшуа.
– Ашҭа дара ирымам, ашымҳа дара ирымам, асвальт мҩа ианхалеит…
– Бшаҟәыҵра, дара ирымоу ҳара иҳамазма…
Зина уаҳа ҿылҭӡом. Лхәыҷратә дунеи ахь дызгалоз лгәалашәарақәа, лқәыԥшраамҭазтәи ажәеинраалақәа лзырыҩлоз, шьҭа дунеихаан ус акы дшамтҟәара лхы-лыԥсы зытҟәалоз, ԥаса аасҭа акыр иӷар-ԥшархазаргьы, аокеан ихыԥсалоу адгьыл бжьахақәа реиԥш иаанхаз аҽыҭ-мыҭқәа, џьара акалагьы лшьапы иаҵаҵәыр-ҵәыруа аҵаа-ԥҽыхақәа иреиԥшу, днарықәгыла-аарықәгыло, днарыбжьыс-аарыбжьысуа, илулак лхәыцрақәа џьарак инеидылкылоит, нас лхаҭа лхы ааџьалшьартә лгәы ԥшаауеит, цқьа имшәыц апатырқал еиԥш зны еиқәҟаца, иҭахә-ҭахәӡа иҟаз, уажә алада зҽоузыжьхьоу лгәыԥҳәқәа инадыркны, лымаха-лышьаха зегь ахьынеимоу, мыцхәы ишу акы днахьысызшәа, аддыҳәа лцәа-лжьы налхыбзаауеит. Иагьылҭаххоит лхәыҷрашҟа дхынҳәырц, дхынҳәӡарц, убра даанхарц, даанхаӡарц…
Убасоуп уажә Зина дшыҟоу, аха уи лхәыцра, еснагь ак лԥықәслан дшалнахлоз еиԥш, уажәгьы, уи бзиоуп, аха Хьымкәараса даннеилак аҩны дызлаҩнало ацаԥха ибҭама ҳәа аӡә дналазҵааҵәҟьазшәа: – Унан, ацаԥха исымҭаӡеит ҳәа сыҟоуп, бара, – лыбжьы ҩҭылцоит, анҭ лхәыцрақәагьы иаразнак рҽыныԥхьарк-ааԥхьаркуеит, ларгьы уаҩ гәҿыӷьра изымҭо аԥсҭазаарахь дыккаӡа даархынҳәуеит. Хьымкәараса аабыкьа агазеҭ иднаҵаз дҵак анагӡаразы Чхәарҭалҟа дахьцаз ацаԥхақәа иџьыба иҭшәаны иӡын, хаз лара илымаз ацаԥха еимырдалон, уи лԥараҭра иҭан, уажә ианаауазгьы рыҩны ашә азыркыз ла лоуп, иҭара шԥалхашҭи. Даннеилак игәы ԥнажәашт, амалагьы дышԥаццакуаз…
– Дзыҩнамлар, ҳа ҳҿы дыԥхьап, – лҳәоит Зоиа, Зина лылахь шеиқәнаҵаз ангәалҭалак, – митә ҟамлеит…
«Уа дыԥхьо дыҟахума. Уа дыԥхьартә аамҭа имазар уахагьы дцозма. Иныҟасҵазеи», – ихьааган лгәы инҭылҳәаауеит Зина, ихьылгӡарц лҭахыушәагьы, арахь аҩныҟа дааццакуеит. Уи аамҭазы иаалгәалашәоит, зны убас рцаԥхақәа аҩнуҵҟа ирцәынханы ашә анырцәыдҳала рҿаԥхьа зквартира ыҟоу ргәыла амашьынаныҟәцаҩ ҷкәын дрыцхрааны аартышьак шарҭаз, ус ма иааиртып ҳәа лгәы маҷк иаалырҭынчуеит, аха уеизгьы убас зыҟаларызи, абас дманшәалан данца, данаа, абри маҷк иадамзаргьы игәы зыԥнажәарызеи. Зина илдыруеит Хьымкәараса зны-зынла агәырцҭыԥҵәҟьагьы дшьақәнарҟьар, дамырманшәалар шалшо. Убри лара лхаҭа бжеиҳан иахьлызгәамҭо акәушәа хәҭакахьала зны-зынла рыбжьара маӡа-аргама инбжьало агәынамӡара сса-мыссақәа зыхҟьо ҳәагьы лгәы иаалнаҭоит, нас уажә ииулак ашә аартны даныныҩналалак иифаша ҳәа мазеи ыҟоу, иҟамугьы хазы дназхәыцуеит, ус еиԥш иандәылҵуаз акгьы ахьнымхаз, иаргьы рацәак аиҿкаара дахьаманшәаламгьы хаз ҷыда хьаан иаалоуеит.
Лара лыда аӡәыр идыруама нас, лхаҵа џьара-џьара асаби дшиҩызоу, ихымҩаԥгашьақәак, иҟазшьақәак, зны-зынла ахәыҷқәа рхымҩаԥгашьа дук хара ишацәгылам. Иҟалап аԥсыуа ҵасла абри абас аҳәара дук иманшәаламзар, аха зны-зынла Ҭина Хьымкәараса лхаҵа иакәымшәа, лыҷкәын хәыҷ Хьрыԥс диеиԥшнылшьалоит, аказы лгәы изынхалозаргьы, анык леиԥш, даҽа ҳарамрак аҵамкәа ауп ишыҟоу лгәынхарақәа. Иара абыржә дахьгылоу дзааӡаз, аԥсҭазаара лызҭаз аҩнаҭаҿ шакәугьы, иага лҽылраԥшәымаргьы, сасык диеиӷьымшәа, шьҭа зегьы дрыцәтәымны лхы аалыԥхьаӡалоит. Уеизгьы-уеизгьы хырԥашьа змам ак акәызшәа, Кәынта иҳәатәы хаҵаны иахьа абрахь иахьаазгьы аиҳарак лара дахьақәшаҳаҭхаз акәушәа изывбатәу, лхьаа даҽа гәынамӡаракгьы нацлоит…
Ааи, ихьанҭоуп, даараӡа ихьанҭоуп Зина лыжәҩа иқәу аидара, уи лыдам здам даҽа ԥҳәыск бзанҵы илзеилкаашам. Абри абас заҟантәгьы лара дназхәыцхьоузеи, абарҭқәа раан зхацәа зегьы рыла ирзыразу, ма ирзыразӡоушәа зҽыҟазҵо, лықәра зықәроу ҳәса ҿарақәак дрыҵашьыцуоу, лгәы рзыԥжәоу лзымдыруа  цәалашәарақәакгьы лоулоит. Мап, дрыҵашьыцӡом, аха ҿҳәара-кьаҿла ауаҩ изыԥҵәоу ари аԥсҭазаараҿы урҭ акалагьы илеиӷьушәа, лара леиҳа дара насыԥ  рымоушәа лгәы иаалнаҭалоит. Измаанозеишь уи?


XII

Аҽы хьышьарххо ахылаӷьара мҩа бааԥс иҭалан ианылбаауа еиԥш, Кәынта иижәыз иблахаҵ шаргьежьуазгьы, зназы имашьына нкыла-нкыло, аҳаҭыр бо, хәыҷы-хәыҷ амҩа бааԥс даҿысны алада далбааит, абар, уажә ақыҭа иагәылсуа амҩа ҭаҟәа-ҭаҿа ианыршәланы днеиуеит, дырҩегьых уаҟа иангылоу ажәқәа, акамбашьқәа, аҽқәа, агынҿарақәа, џьма кьоу-шәоуқәак днарывс-аарывсуа, днархыкәша-аархыкәшо…
Кәынта исасцәа ҩаԥхьа ирбо-ираҳауа џьашьо, иацижьҭеи изҭаз аԥшәмацәа рысасдкылашьа хааӡа ргәы иҭахәхәа, акы иалацәажәоит, иаргьы зны-зынла иажәа нарылеиҵоит. Хьымкәараса амашьына аларҭа далԥшны дахьԥшуа ихатә хәыцрақәа дрылоуп, ирҳәо зынӡагьы иаҳаӡом. Зда царҭа амам каҵәара ҳаракырак аҿы дҩеины, уажә убри акаҵәара дынхшәаны, хланҵы даауашәа дназхәыцуеит, хазгьы иац-жәацы нахьхьи истол аҿы иаанхаз иқьаадқәа, инагӡаны иҩым иажәақәа, иҳәоуқәа зегь шынеибаку ӷьаҵәыӷьаҵәуа инеира иазԥшушәа дырҩегьых игәы инаҭахуеит. Абрахь дахьааз, ҳәарада, маҷ-саҷқәак ибеит, маҷ-саҷқәак иаҳаит, аха ихадаҵәҟьоу иус ҩаԥхьа иҭахы-иҭахым дахьахнагаз, иахьцалак, мышкы-ахамышк-аҵыхәа абас ак иԥышькламсыр ахьамуа, есымшатәи аԥсҭазааратә ҟыба-ӡыба ссақәа рӡыблара дахьзалымҵуа хьаан иааицрыхоит. Изызҳарц зҭаху, аха зыбжа аӡашәа, зыбжа хҩаа-ҿҩаашәа иҟоу аҵла деиԥшынгьы ихы ааибахуеит. Уи аҵла нап адкылазар, иахылаԥшызар, рахәык-шәахәык акьымсыртә ихьчазар, аамҭа меигӡарахда иаҭазар, амахәҭақәа еилыхзар (дасу иахьаҭаху иазҳауа, еилаԥаҭа акәымкәа), ашьапы баҳазар, бзиабара дук адкылазар, иҵегьгьы ихәарҭахашаз, шәыр-қәыр згымхоз ҵлахон, аха иара ахала ахы дук изамыхәошәа, арахь иацхрааша џьара шьоук ыҟазаргьы, урҭ шәшьыра хәыҷык уарҳалҵас инканаршәыр ирымбозар, иара зыԥсаҵәҟьоу, гәыцәс иамоу, гәаӷьс иаӷроу, абри адгьыл изықәиааз, дац-ԥашәла анышә аҽаларԥс изгылоу, аԥсҭазаара иаҿыгәыҳәаауа ажәҩан ахь изеихо, иара ахаҭа инагӡаны ишазеилымкаауа еиԥш, егьырҭгьы ирымбошәа, аринахысгьы ирбараны иҟамшәа…
– Арахә еиԥхьытта амҩаду иануп, арахь уԥшыр агород аҿы акәац ыҟаӡам, – иҳәоит ус ишнеиуа Кәынта, надаада амҩа агәҭаҵәҟьа иангылоу ажәхьақәа дрыхәаԥшуа, имашьына ани имузыкантцәа руаӡәк ибыкь абжьы ахаҵашәа ирҿыжуа. – Амала, Амбакәа дзыԥсаз рацәа еилаҳкааит, – ҳәагьы нациҵоит, ианааиҭаххалак акәац ԥхаҵәы-ԥхаҵә змихлоз, мацак, нардкгьы дназцаслоз, иеиԥш зеиԥшыз практикатә уаҩык, хыхәаҩык днаигәаларшәаны.
Знык арахә-ашәахә дрылсны, ақыҭа мҩа данысны амҩаду ахь, амҩа иашарахь, аҽакала иуҳәозар, акаҭран мҩеиқәаҵәахь данкылс, имашьына аныҟәашәа ӷәӷәала иациҵоит Кәынта. Уи ус шакәу аҩнуҵҟа иҭатәоу усҟак ирнырӡом, аха нырцә-аарцә амҩа иаваӷӷа игылоу ателеграф шьаҟақәа, нас ашәаԥыџьаԥ уҳәа заҟа ирҭрысны ирԥыло, ираҩҟьо рыла ирдыруеит рмашьына зынӡа ишыԥыруаз (аҳаирплан ашьҭыԥраамҭаз еиԥшшәа). Игнат ианиамхацәгьаха, аспидометр днахәаԥшуеит… Кәынта амашьына иамоу атранзисторгьы ицнапыкала аус ааируеит, уигьы ԥшасра ӷәӷәак ахьыҟоунтәи иааҩуашәа ӷызы-мызбжьҵас ашәақәак нахәлҟьа-ҿылҟьоит.
Ишшапаӡа иаашьҭу акаҭран мҩеиқәаҵәа амашьына илбаанадошәа иццакы-ццакуа, иццакы-ццакуа, иҭрыс-ҭрысуа, акәара-кәара, акәара-кәараҳәа еисуа, ҵыхәаԥҵәарада арахь иаауеит, иаауеит, иаауеит… Џьара мҩа хаҵәирҭак аҿы, ма цҳа ҭакнаҳак, мамзаргьы машьына шәкы рӡыблара данналалак, аныҟәашәа ианагирхалак, зегь рыԥсы аарылалоит, уажәраанӡа малыр змаӡамкәа еизадаз амҩагьы каҷырақәак надырбалоит, аха Кәынта игәеиҭарц иҭахӡамшәа, амҩа иашарахь данкылслак, амашьына еиҭах ишьҭирԥраауеит. Ԥаса дҿаԥха-ҿаччо дшыҟаз еиԥш акәымкәагьы, хырзаманк игәы иҭеикызшәа, ихәда хҿыҿ, илымҳа хәыҷқәа, ихагәҭа аҟьашра уҳәа дахьынеимоу џьшьатәшәоуп дшыҟоу. Уи гәеиҭоит уажәраанӡа зхатә хәыцрақәа ирылаз Хьымкәараса.
– Уабаццакуеи, уара? – ианизымычҳаӡалак, Кәынта диазҵаауеит, уажәраанӡа ихаҭа дшыццакуаз, иахырҟьацәаӡаны дзырццакуаз мчык даман иандәықәла днацәшәазшәа.
– Ҳашԥамыццакуеи, ҳусқәа нҵәеит ҳәа уаҳама, – амашьына аныҟәашәа аԥсык иаагирхоит, аҽы маҷк аӷәра наҿархханы рацәак ишәарҭам ажра иахирԥошәа, нас еиҭанациҵоит. – Шьоук қьаф шәымоуп, аха ҳара уахынлагьы ҳус нҵәаӡом! – ибжьы днаҵаҳәҳәоит Кәынта, иусура аганахьала дызлаҳало ҭыӡшәақәакгьы ааигәалашәоит:
«Аџьабараҿы итәоушәоуп рмузыка арҳәашьа ҟыуҵәыууа ишыҟоу… мап, сара арҭ ашәа сызрыцҳәом, – ҳәа лгәы иаланы илҳәалоит еицырдыруа шәаҳәаҩыкгьы амузыкантцәа ҷыдала дара зызкыҵәҟьоу аус ҭакԥхықәрада иахьазыҟоу хьааганы. – Ма дара зҿу аанрыжьааит, ма ҳконцертқәа рымҩаԥгара зынӡа ҳаҟәыҵып!»
«Ибмуӡахт, акькьыҳәа ани ашәа ахьыбҳәало Лӡаатәи ауахәама иҩнагылоу ауарӷан ду еиԥшу џьыбшьома ҳрыԥҳақәа… иҳалшо ҟаҳҵоит!» – рҳәоит дара аҭакс, азал рыԥсы ҩнаҟәыкуа, иахьнаԥхьо ԥсыжрак ахь ацара иахыццакуа.
«Шәласы, абаақәа, шәласы, – Кәынта зны-зынлагьы сасырҭаны дахьыҟоунтә аҭел дырзаслоит, – шәа шәнеиаанӡа аԥсы дыржыпеи!.. Сзықәшәазеи, уара, схатә бригада сышәҭ ҳәа жәантә исҳәахьеит, аха исхамҵгылеит!..»
  Хьымкәараса ҩаԥхьа ҿиҭӡом. Ак иҳәаӡаргьы, реицәажәашьа абас иҟаларашәа дназхәыцуеит:
«– Ҳара ҳаума қьаф змоу?
– Шәара шәакәымкәа дарбан, мци ҵабырги еиқәыртәо шәаауеитеи!..
– Цәгьа еилургозаап аҵабырги амци… 
– Уара… шәара ишәчақьуа иреиԥшу аҩымҭақәа ҩ-чамаданк рызна еиҵарпапа аҩны иҵәахны исымоуп, аха уаҩы исырбом, ахәыҷгьы наизусҭ ибҵароуп ҳәа ахаан илыдсымцалацт!..
– Уаҩы изиумырбои, ус еиԥш угәы рызҭазар?
– Ишԥаа, уара!.. Абни ахә ыҵхны исфону! – ибжьы днаҵаҳәҳәашт Кәынта.
– Ахә ыҵхны избан, ауаа идурхәарц!
– «Ауаа идурхәарц!» – дааҽхырччашт Кәынта. – Ауаа рзыҳәа шәҽыкнашәҳауеит шәара, сара иԥсыша!.. Ауаа рзы уи аҟара шәҽанышәшьуаз – ииҳәалац шьақәирӷәӷәарц азы, еиҭанациҵашт Кәынта, – шәабаҟоу, уара, абри шәара, ауаа ҳәа шәызҿу гәамҵрак  анҳамоу!.. Уи ҳаҟәыҵып нас, – амҩа ианыжьлоу хаҳә дук имашьына наԥықәсылазшәа, Кәынта ибжьы неиҭарԥаны ҿааиҭышт. – Са сахь ҷыдала гәала ӷәӷәа умоума, удинаныс?
– Гәала ӷәӷәа сымазар, уара уҿакәӡам сара иахьсоуа…
– Уи иаанагои?
– Уазхәыцыр еилукаап.
– Иҟоу уасҳәап, Хьымкәараса, ауаа ратәамбареи ухамаԥагьареи уаарылҵны, хәыҷык ублақәа хутыр, улымҳақәагь нкыдуҵар еиҳа иузеиӷьуп.
– Са соума ахамаԥагьа, иуҳәо змааноузеи?
– Измааноузеи умбои, иузырҳәақәо ааумбари, иааумаҳари!
– Исзызҳәо? – ас еиԥшҵәҟьа дызқәымгәыӷӡоз аниаҳалак, агәыр аҵа арахәыц анаҵшәо еиԥш, ибжьы наихәлашәашт Хьымкәараса, игәы аҵанӡагьы инҭыԥсаашт.
– Аԥхьан уара узҿыз – ауаа!
– Изакәи… исзырҳәо?! – ҩымш-хымш раахыс ичкәаҳауаз амш, абар-абар, ҩаԥхьа инеилахәарц акагьы нагымкәа ианыҟоу еиԥш, игәы наиҵахх-наиҵаххышт Хьымкәараса, ихагәҭагьы аҵыу-ҵыу ҳәа ҩаԥхьа мцабзк налҟьазшәа ибашт, ацигар бӷыц еиԥшгьы дцәышҟаҟараӡа дааҟалашт. – Изакәи исзырҳәо ҳәа суазҵаауеит! – иагарааны ичҳахьазаргьы, иҽизнымкылакәа ибжьы ааиамхарӷәӷәашт.
– Иузырҳәозеи умбои, ҳгәырҩа дагошәа иҩымҭақәа рҿы ауаз иҳәоит, аха уи зегь башоуп… иагарааны дубаргьы илымҳацәқәа иқәыжьны дтәоуп, ак ихьчо, акы дазықәԥо жәбахьоума рҳәеит!..
– Сыззықәԥо закәи, изакәи узынцәажәало, уара?!
– Иуабжьызго уасҳәап: аӷьараҳәа ауаа урылагыл, еиҳа иузеиӷьуп!
– Аӷьараҳәа шԥа?
– Зегь ируа уы, зегь ирҳәо ҳәа!..
 – Зегьы ҳәа узҿу зусҭцәада сымҳәеи: уара уҩызцәа роума?
 – Сара сышԥаудыруеи, удинаныс, абри уара? – амашьына ахала ахы инаужьны, ихәда хҿыҿӡа Хьымкәараса илакҭа ҭкааны дынҭаԥшышт Кәынта.
– Аиаша уҭахума?
– Аиеи, аиаша. Уара уеиԥш уи сацәшәаӡом сара!
– Ус акәзар, ухаҭагьы усҵәҟьа иаахтны иуасымҳәацт, иуасҳәоит, бзанҵык иухоумыршҭын, игәынкыланы иумаз. Уара ауаа рылаӷырӡ иаҭныхны уџьыба иҭоу аԥара еиԥш уҟьашьуп, Кәынта, уареи уеиԥш зеиԥшуи рхыԥхьаӡара иҵегьгьы ианазҳа, мышк-ахымышк аҵыхәа бзиак ашҟа ҳкылсран ҳаҟам!..
– Ари зынгьы исоуҳәахьеит, са сзы иҿыцӡам!
– Еиҭауасҳәоит, иуасҳәахьазаргьы. Уҟьашьрақәа даҽакы иақәыжьны  иалахызҩоит ҳәа уҽазумклан!
– Уара уԥҳәыс лкалҭ уахьыҵатәоу, даара цқьак уакәу џьушьома… ааи, шәанаџьалбеит!
– Уаҳа уасҳәом, иуасҳәарангьы сыҟам, избанзар, уареи сареи ахаангьы ҳзеилибакаашам…»
Хьымкәараса ҿиҭӡом, имаҳәыла ахаан ихы изладимбалац ала дааицәшәоит; «цәгьа дыччаҩуп» ҳәа ажәа ишалоу еиԥш, еснагьтәи ичча-хәмаррақәа уажәык зынӡа мбатәык рыҵоушәа игәы иааинаҭоит. Амашьына аанкыл, сҭыҵуеит иҳәарцгьы ак ааигхом, аха адгьыл, анышәкыл, сылбаауеит зҳәаз иеиԥш, уи ҟаҵашьа змам акәны иҟоуп…
Иццакы-ццакуа, иццакы-ццакуа, иҭрыс-ҭрысуа, иҭрыс-ҭрысуа, дашҵас акәара-кәара, акәара-кәара ҳәа еисуа иаауеит ҵыхәаԥҵәара змам акаҭран мҩеиқәаҵәа. Уи амаҭ адаӷь цәацәаны ишылбаанадо еиԥш, Кәынта имашьына блаанадоит, илбаанадоит, илбаанадоит…


XIII

Уаҳаид исасцәа анца ашьҭахь, инхаз амш иалагӡаны иус-ҳәысқәа рҭыԥ иқәиҵеит. Аҵыхәтәан, Омахьраа рганахь, ақәаҵа анаӡараҿыҵәҟьа, лбаа алҵла хынаа иақәыз аԥҳәаҟәа хишәеит (уи еиҳа наҟ ихароу аԥҳәаҟәақәа рҟнытә далагоит, нас, иара аӡынгьы аҽарӷәӷәацыԥхьаӡа, маҷ-маҷ арахь дааскьо, аҩны ааигәара изеиқәқәоу рҿы даакылсуеит), иааиган, аҭаҭын анырххуа еиԥш, амҿыԥҟарҭаҿы ақды инықәкны, еихала еиҩыҵәҵәа-еихыҵәҵәа инаганы аҽыхәчарақәа ирҭеиҵеит. Арахә адгьыл шьҭа акагьы рзықәхуам, аҟашәа рыгымхароуп. Даргьы уи ус шакәу дырны хара игәарҵӡом, абан, анаҟтәирахь аџьаргәал аанда иахьадгылоу, рыцламҳәақәа арма-ӷьырма имҩанҵо, арахь, аԥҳә хәархәарбжь рлымҳа иахьынҭасыз ашҟагьы рылацәа инцәыҵыԥшшәа иӡрыҩуа. Урҭ ажәқәа рымалагьы ракәым, иара акамбашьгьы хара ицаӡом, аҽыҵәҟьагьы аанда иахыԥшны, арахь ихарахаԥшуоуп ишгылоу…Урҭ зегь уаҩԥсык еиԥш драцәажәо иҭагаланы, дасу рҭыԥқәа рҿы иҭеикуеит, ранацәа рырмашьцаразы, абат лахь-ҷашьеи аҳәыс шьап-хьышьаши ааиган, ажәи ажәкамбашьи иара ихала ихьоит, Мактина џьабаа лмырбакәа, ԥҳәыск дызиргәаҟрызеи, нас… смаҭацәагь саргьы уаха ҳазхара ҳаицәажәап, сыԥҳацәа снарылагәырӷьап ҳәа игәы иҭакны арахь дааҩналоит иара.
– Ахмыҳәҳәар уҿасҵап, дад… иаа? – Хьрыԥс хәыҷ ихы наиқәикуеит Уаҳаид, ажәхьага иҟәашкакараӡа иҭыԥшуаз ахмыҳәҳәар ларҟәны ирбо. Абас абымба еиԥш ихымбыбылӡа, мыцхәгьы ихааны ақалақь аҿы ак аахәаны иҿарҵақәахьеит, аха ас ахшаӡа даннахәаԥш, хәыҷыкгьы игәы нархынҳәхьан, уи ус шакәу, ажәа шимҳәазгьы, ихы-иҿы иааныԥшит.
– Шәара иахышәҳәаауеи? – Гәындеи Маринеи днарыхәаԥшуеит. Урҭгьы ԥыф-чыф дыргахуеит. 
– Иаууеи, сабиц,– иҳәоит Уаҳаид, – шәарҭ хшла иааӡоу уааӡамзаап!..
– Ас аума ахш шыҟоу, уи апакетқәа ирҭоуп, мама аҩны ианаалгалак, сара амаркатыл ала ихысҵәоит, нас ахш аауеит, – жәабыжьҵас дналацәажәоит Гәында.
Аҭаҳмада ихш наҟ агҿыҩрахьы аишәа инықәыргыланы, дналыхәаԥшуеит.
– Ааи, ааи, – иблақәа ҭырхаха уи аашьақәирӷәӷәоит Хьрыԥс, – ари закә хшуи, уара! – дагьааччоит. 
Ҳара ҳзыҳәа митәык зҵазымкуашәа иҟоу ари аицәажәара, Уаҳаид, «ас убахьоума?» ҳәа, акыр дназхәыцит, уимоу, маҷкгьы инхьааигеит. Ахәыҷқәа ахш ақьаад иалҵуа џьыршьома, шәанаџьалбеит? Абри азы иԥҳацәеи имаҳәцәеи игәы аарзынхеит, иара ихаҭа ихгьы гәыбӷан наиҭеит. Ахәыҷы ахш хьаны ушааиуагьы днауԥыххыланы, ишаҳә-шаҳәуа иҟоу ахмыҳәҳәар деигәырӷьаҵәа изымжәуазар, наҟ-наҟ ишьамхы зеиԥшрахараны иҟоузеи?.. Аза лхәыҷқәа анаалоз уи иаиршьцылан, «бабаду, ахмыҳәҳәар!» ҳәа деимакны инаигәыдхахалон, арҭк зынӡа хрыҩ ицәрыхьзаап удыруоу. Аха, акагьы аурым, макьанагьы иурҽеиша ыҟоуп: иахьарнахыс ес-ԥхынра ахәыҷқәа рыманы абрахь имҩеилар иураны дыҟаӡам шьҭа, изакәызеи, уара, ахәыҷқәа акрыфашьаҵәҟьа иақәымшәо. Иҭакәажәгьы илыхьзеи, абри уаҳа илызгәамҭо. «Иаууеи сабиц», – ҩаԥхьа игәы инҭиҳәаауеит Уаҳаид, аха нас, имаҭацәа, иԥҳацәа, имаҳәцәа уҳәа ԥхьаҟатәи реиқәгәырӷьара, реибабара, реиҭанеиааира дназхәыцын, уаагылшь, анцәа ишиҳәара ҳаҟоуп ҳәа ижәытә гәы ҭгәырӷьаауа дааҟалоит. Абри аамҭазы лара Мактина лыҭаҳмада дзызхыцыз лгәы азҩазшәа, лхы-лгәы алаҟа,  иабадихәа, уаҩы дзыргәырӷьаша абас есҽны ибалар иҟалозеи лҳәарашәа, дласӡа дааин, абар, Уаҳаид ихьаны иааигаз ахш раӡаны иахьнықәлыргылаз. Зинеи Зоиеи уажәы иахьак зыҽҟьаны ихәмаруаз ахәыҷқәа рҿы-рнапы, ршьапқәа уҳәа ддырӡәӡәарц алагьан аарган (дара анхәыҷқәаз ршьапқәа Мактина ишыдлырӡәӡәоз еиԥш, иара ари алагьангьы усҟантәи ауп, абҩа иалхми, аҵа цыр-цыруа, жәра ақәӡам), абар бжара инахыҳәҳәо аӡырҟәанда ахьынанылҭәалаз; анцәа имҭаны уажә аӡду рымоуп, ԥаса акәзар, ариаҟара зланылҭәалози, аӡы «анаҵкьар» еиԥш еиҩырҷҷо акәын рхы ишадырхәоз. Абри гәахәаракгьы аалнаҭеит Зина, аӡаагара зымч ӷәӷәала иашәахьаз лан лџьабаақәа маҷк ирыгнархоит, ҩбагьы, аринахыс илулак лхәыҷқәа лыманы лассы-лассы абрахь дызҩеилар, рыкәабара-рышьышьра, рымаҭәа-рҩыҭәақәа рыӡәӡәара еиҳа иарманшәалоит…
Ахәыҷқәа рыхҩыкгьы рҟәардәқәа иаарыхан, ари аиԥш аус ҿыцбарах ибаны, ршьап хәыҷқәа неиваҵаны  алагьан инӡааркылеит, аӡы ацара ргәы иахәо, еибарччо. Зина лхәыҷқәа ршьапы зӡааркылаз алагьан аҿы Марина лшьап ԥахә хәыҷқәагьы ахьрывагылаз, измааноу лзымдырӡо, гәеихьшьра хәыҷык аалнаҭоит, дара ирыжьрацәараӡам аӡәы абас лхәыҷқәа «ӡыԥшьак» дрыцҭало аҽакуа, наҟ-наҟгьы рыԥсҭазаара еилалгарц днарылалазшәа. Лхаҭа иџьалшьаз ари агәанагара мҽеи наҟ илԥырылцарц азы, лхәыҷқәа дырҟәаҵны, лара Марина лхаҭа лхы аашьышьны даагәыдылкылоит, нас днеиҳәҭҟәыҟәланы раԥхьа уи лшьапқәа рыӡәӡәара лҽыназылкуеита дунеи иқәу ахәыҷқәа зегь маалықьцәоуп, сзызхәыцыз анцәа саҭоумҵан, схәыҷқәа ԥырхагас анцәа ирумҭан ҳәа матанеирак лгәы иҭазшәа. Дара ахәыҷқәа абри лҟазшьа џьашьашәа инеиҿаԥшы-ааиҿаԥшуеит, лара Марина хәыҷ лакәзаргьы, зназы лхы-лҿы былдызӡа гәахәарыла дааччоит, аха нас, ари сан лаҳәшьа Гәындеи Хьрыԥси раҵкыс сара бзиа сылбозарцу, сара сшьапқәа аԥхьа изылыӡәӡәои ҳәа дназхәыцуеит. Зоиа уи акгьы ахылҳәаауам, ҟәардәк лҽахьнықәылкыз, иахьак лара кассирс аус ахьылуа акакалкырҭаҿы, ҟьаԥ-ҟьаԥҳәа лкасса даҿасуазшәа, нас ашеф-повари лареи ачекқәеи аԥареи ахьырԥхьаӡоз (уи аҿы зны-зынла Кәынта дрыцхраалоит) бааԥсыла даркаразшәа, лнапқәа наҟ-ааҟ ихәхәаӡа илываҵа, уажәнатә ацәа лықәҳазшәагьы маҷк даахырсысуа, ус дрыхәаԥшуеит аҟароуп.
Абас уажәнатә иааԥсо, уажәнатә ихьанҭахахьоу аԥҳәыс ҿа наҟ-наҟ дзеиԥшрахарызеишь?..


* * *

Уаҳаид снапқәа ӡык нарықәсҭәап ҳәа данаадәылҵ, хәылԥ-шәаԥшь иарҵысыз аԥсымра, изықәшаз ахәлаԥҵыс аиԥш, игәыдԥаҟь-ԥаҟьло ҽыуаҩык, агәашә ихы азырха дшааиуаз гәеиҭеит. Аҽыуаҩ дыццакы-ццакуа дааиуан.
Зыԥс аизгара иаҿыз амш абас аԥсахаара макьана адәы иқәуп аҟнытә, Уаҳаид ихара акыр ишааигәахахьоугьы, иааиуаз аҽыуаҩ дызусҭаз идырит – ари Џьарнас иакәын, ара жәац ирыдтәалаз, рҭамада, рбригадир. Уи дшааиуаз надаадашәа агәашә даннадгыла, дҽыжәымҵӡакәа, иҽхырнааны агәашә аасытуеит ҳәа далагоит. Уаҳаид ашырҳәа уахь иҿынеихоит. «Сымаҳәцәа мцац џьшьа даау?» – игәы инҭиҳәаауеит, аха хазгьы зқьынтә зқьыџьара аԥсҭазаара икыднаҟьахьоу, шәкызқь рыла иԥнашәахьоу ауаҩы иаразнак ихьшәашәаӡа цәалашәарак дааимнадоит.
– Иҟои, Џьарнас, уаашьа сгәаԥхом? – иҳоит Уаҳаид, аҽыуаҩ агәашә изаартра даламгакәа, иара ихаҭа уахь агәашә дынҭыҵны, убри ала амҩа иқәу рыцҳарак иац-жәацижьҭеи агәырӷьара ду зҭоу иашҭа иҭамыжьлакәа иааникыларц иҭахушәа.
– Аҷкәынцәа цахьоу иҟоу? – Џьарнас иара ихаҭа азҵаара иҭиуеит, ҽыла акәымкәа шьапыла даауазшәа, иԥси-иԥси еихьымӡо. Уик зынӡа ишьара дықәнаҟьоит Уаҳаид.
– Ицахьеит, ашьыбжьышьҭахь имцеи… ируеи? – дҵаауеит дналҟьашәа, уаҳа иҟаиҵара дақәымшәо, даахаха-чахашәа, аҽы аӷәра днамҵасны аҽышькыл ааникылоит.
– Сҽыжәҵӡом, – иҳәоит Џьарнас, – ашьыбжьышьҭахь аусҳәарҭаҿ сахьныдгылаз Дыргәын (ақыҭсовет амаӡаныҟәгаҩ) абас-абасгьы иҳәеит, Гәылрыԥшьынтәи абыржә уааимҭазҵәҟьа аӡә аҭел дасуан, Уаҳаид имаҳәцәа рмашьына авариа ахьын, дара ахәшәтәырҭаҿы иҟоуп ҳәа адырра ҳазрыҭ, лассы изааиуазаргьы иааиааит ҳәа. Ишәарҭоума, ишԥаҟоу сҳәан, иҳәеит, уеизгьы-уеизгьы шәарҭа ыҟам ҳәа иҳәеит, иҳәеит…
– Ҳаи, абааԥсы, сушьитеи! – ишьамхқәа наиҵаҟәалахьан Уаҳаид, Џьарнас абри ажәабжь бааԥс шьыжьаахыс аҳәара дадхалазшәагьы игәы иааинаҭоит. – Ҳаи, абааԥсы, ас убахьоума! – даауазырит иара, иахьатәи игәырӷьара мчыла импыҵзыркәкәаарц иаҿыз аӡәы  иааимаирххазшәа. – Аҳәса ак думырҳанишь зны, – ҳәагьы нациҵоит, адунеи дамкуа, дзықәшәаз агәаҟра арҽеира уажәнатә иҽыназкшәа, – сара уажәыҵәҟьа сҽеибысҭоит.
– Уааласы, Дыргәын имашьынала ҳаигоит, – абригь ааиҳәеит, ажәжәаҳәа иџьыба дынҭалан, аҭаҭын ааҭихын, амца наркны инеиҿыҵеикит. – Џьарнас ихаҭагьы ари иаҳаз ажәабжь игәы ӷәӷәала ишалсыз ҩашьом…
Уаҳаид арахь данааи, иԥҳацәеи имаҭа хәыҷқәеи ргәы ҭимҟьарц, уимоу лара Мактинагьы илцәиҵәахырц, инимырԥшырц далагеит, аха Мактина дшынаиҿаԥшыз еиԥш иаразнак илдырит лыҭаҳмада игәы изырхьшаз ак шыҟалаз. 
– Изакәи, мшәан, – лҳәан, гәынамӡараҵас, – уԥшшәахәы ухыггазшәа збоите? – ҳәа днаиазҵаауеит, аҩни амаҵурҭеи рыбжьара ианааиԥыла.
– Сымаҭәақәа сзаагишь, – амаҵурҭахь иҿынеихеит, уаҟа иҽеиҭеикырц, – аусҳәарҭа аҿынӡа сцароуп…
– Унан, диди, иабатәиу, шьҭа аныхәла! – иааџьалшьоит Мактина. – Указцои, иҟалеи?
– Сымцар ҟалом, ана агәашә аҿы Џьарнасгьы дысзыԥшуп, бааласишь… 
– Диида, сара иҟамхаша, џьара каамеҭк ҳмыхьзааит, – абри аамҭаз цәалашәара бааԥсык лоун, дааӷьаҵәы-ӷьаҵәит аҭакәажә. Уаҳа ҿымҭ днахынҳәын, дыццакы-ццакуа амаҵурҭахь имаҭәақәа аалган, Уаҳаид икьаҿажә ааишәихын, ажәжәа-аԥԥыҳәа иаразнак иҽааиԥсахит. Дгәаҟ-гәаҟуа мыцхәы ирласны иҽеилаҳәашьа зынӡа иаалгәамԥхеит уи, иҽеим ак шыҟалаз зынӡа агәра лгартә лцәа иналашәеит – ибзианы дылдыруеит лхаҵа, џьара гәырҩак ахра иалыҩрны илеиз ахаҳә еиԥш ианиқәҳалак, лара лахь имырзарц далагоит, аха, шамахамзар, ҵәахышьа изаҭаӡом, џьара акала инымԥшыр ауам.
– Иумҳәои уара, иҟалаз… – дырҩегьых дааӷьаҵәы-ӷьаҵәуеит Мактина, зажәымҭыҽха гәырҩак, хьаак мыцхәы иацәшәоз аԥҳәыс бырг, деиҵаӷәӷәа, иаразнакгьы изықәшаз абажә еиԥш, лажәрагьы еиҳа иаалныԥшиит.
– Ахәыҷқәа ак дыбмырҳанишь… митә ҟалазшәа, – аҩнду аганахь инапы наиҟьеит аҭаҳмада. – Амҩан рмашьына кыдкшалеит, рҳәеит, иҟақәоу цқьа иааилкааны саауеит… шәарҭа ыҟам, рҳәеит, – ашә ахь иҿынеихеит Уаҳаид, – шәарҭа ыҟам, рҳәеит, иаразнак буалыуашо адәы бықәымлан, – дналабжьоит даахьаҳәны, ашырҳәагьы дындәылҵуеит. – Ахәыҷқәа ирабымҳәан.
 – Дид-дид, сара иҟамхаша, дид-дид, сара адунеи зымбаша! – дааӷызит, мчыла лыбжьы хәаҽуа. – Уласы, уласы, ласы ухынҳәы, – наишьҭалҳәоит. Аибашьра ашықәсқәа раан данынаскьалгалоз еиԥшгьы хьаак аҟаҵәы-аҟаҵәы ҳәа лгәы иналакша-налакшоит. – Абри акәызма, нан, ариабжьарак ҳазшәыргәырӷьоз, – ҳәагьы нацылҵоит, дҟәынд-ҟәындуа, макьана иҟаҵәҟьоу лзымдыруа, илоуз абри лгәаанагара дагьынацәшәоит. Иаҳҳәеит ҳәа, ааӡарамшха, еибашьреи-гәаҟри зегь рышьҭахьҟа ианынрыжьхьоу аамҭазы, дара абас, иаалырҟьаны аибашьра рзыҟаларцу? Аибашьра ашықәсқәа раан данынаскьалгалоз еиԥшгьы.
Ишԥалхылгари шьҭа Мактина Уаҳаид даанӡа? Ларгьы диццарауази, лара дзаангылазеи! Аха арахь иаанхазгьы ишԥарыԥсыхәаз…

Уаҳаиди Џьарнаси аусҳәарҭаҿы ишнеиз еиԥш, Дыргәын имашьына инҭалан, иара Дыргәынгьы дрыцны, агаҟа рхы рханы идәықәлоит. Амашьынаныҟәцаҩ имашьына иахьынӡаилшо ала ирласны идәықәиҵоит. Хара имгакәагьы Гәылрыԥшь ахәшәтәырҭа ҳәа ирдыруаз аҿы инеиуеит. Иаразнак ажәжәа-аԥԥыҳәа амашьына инҭыҵын, уаҟа ашә илагылоу аԥҳәыс илазҵаауеит, абасгьы-абасгьы, иахьа амашәыр иақәшәаз аҷкәынцәа абра иаргазма, иабашьҭоу ҳәа. Уи аԥҳәыс зегь лдыруан. Дара ражәа ахы ркаанӡагьы, хыхь икәалкәало икнаҳаз алампочка алашара лҿаҷҷо, аҭак аҟаҵара лҽазлырхиахьан.
– Ирыжәлоузеи? – дҵааит лара, наҟ иҩналоз хаҵак лганала амҩа наиҭашәа, дырҩегьых ашә днаԥырагыло.
– Аӡә д-Шаҭ-иԥоуп, егьи д-Аинырбоуп, сас ҩызцәақәакгьы рыцын, дад, – ҿааиҭуеит Уаҳаид, ибжьы ҵыс-ҵысуа, анаџьалбеит, илҳәарызеишь ҳәа игәы ҭыҵны ицо.
– Ус ауп, ааи-ааи, ҵабыргуп иуҳәо, урҭ ара иааргеит, хҩык хар рымамызт аҟнытә ара иаанрыжьит, егьи еиҳа дыӷәӷәан, аха убас дшыҟазгьы, ара ааныжьшьа имамызт, аоперациа ӷәӷәа иҭахын аҟнытә, Аҟәаҟәа дыргеит, – лҳәоит аԥҳәыс апыҟҟаҳәа, саҭашәымҵан абри аҩыза ажәабжь хьанҭа ахьшәасҳәо, аха исхароузеи, шәансазҵаа ишәасымҳәар ишԥазуаз лҳәарашәагьы, лхы-лҿы рыцҳарак нықәҵашәа.
– Ҳнашьҭы, абааԥсы, ҳнашьҭы арҭ рҟынӡа, – дааӷьаҵәы-ӷьаҵәит Уаҳаид. – Наҟ иргаз дарбан зырҳәа? – дагьыналазҵааит иажәа инаԥшьшәа.
– Уи сызшәаҳәом, аха шәынашьҭра амалахазгьы сақәиҭым, гәыбӷан сышәымҭан. Абар, ателефон ахьықәгылоу, уаха иҷаԥшьо аҳақьым еҳәшьа шәылзас, илуазар, мап сҳәом, – иҟәыҟәӡа аӷәыцәмаҟьа кыдсала иқәгылаз ателефон аппарат надлырбеит.
– Бзиоуп, бзиоуп, лномер ҳаҳәишь, – иҳәан, аусҳәарҭаҿы уажәы-уажәы ателефон асрақәа ирышьцылахьаз Дыргәын наҟ, ателефон ахьықәгылаз ахь дныҩналеит, Џьарнаси Уаҳаиди ашә аҿы рҽааныркылеит.
Аномер аниалҳәа, иаарццакны уи зыӡбахә лҳәаз дылзасуеит Дыргәын, аха, уажә ачымазцәа рахь аҩналара шыҟамло, амала лара лҟынӡа аӡә днеир шалшо иалҳәоит.
Иара Дыргәын ихаҭа уаҳа ажәа мҳәакәа уахь иҿынеихоит, Џьарнаси Уаҳаиди дырҩегьых уа рҽааныркылоит.
Жәа мҳәаӡакәа даагәынқьуеит Уаҳаид, деиҵаӷәӷәа, иҭааӡа иқәԥхоз алашара маҷк ихы-иҿы унарбо, алашьцара дахьалагылаз. – Иац ҳабзиахәха ҳшыҟаз убон, уаха ҳахьаанагаз уахәаԥш! – аԥсҭазаара днақәгәамҵит.
– Уаҩ дызқәымшәо егьыҟам, ус умҳәанишь… машәырк иақәшәазаргьы ибзиахап, – иҳәоит Џьарнас, жәац иикуаз аныҳәаҿақәа рҿы ак ицәагхазшәа, хара хәыҷык иаргьы ихы иадибало, хазгьы ибжьы дақәымгәыӷцәо. «Ааит, афасааит, закә рыцҳароузеи, ааит афасааит, закә рыцҳароузеи!» – еиқәырццакны игәы инҭиҳәааит, дфархьӡа дахьгылаз, хазгьы абарҭқәа раан, шамахамзар ҳарҭ зегь иҳауло агәаанагара еиԥш, абри аҩыза иақәшәаз иара Џьарнас ихаҭа, ма иуацәақәак ракәымкәа, даҽа шьоук ахьракәу азгьы, аҿыбгара ԥыҭҩык наҟ иаганы, иара арахь, ахықәаҿыҵәҟьа даанхазшәа. Аринахысгьы даара ахацклаԥшра, даара агәҽанызаара аҭахуп ҳәагьы дназхәыцит, дзыргәырӷьо изымдырӡо, гәырӷьара хәыҷыкгьы ида-ишьа инҭахәмарит, абас еиԥш арыцҳара иақәшәаз рзын уаха аҵх ԥиҽыргьы «фырхаҵарак» алоушәа, уимоу, абри аҩыза ҽԥышәарак дазԥшижьҭеи ԥыҭк ааҵуазшәа, цхыраара дук зылшо аӡә иакәушәа, иаарццак-аарццакны ахәшәтәырҭа аԥхьа  игылаз аевкалиптҵла дуқәа рымҵан знык-ҩынтә даалеиҩеит, ак иҽазирхиозшәа.
Уи иазаауазеи, џьоушьҭ, асеиԥш иҟоу аҟазшьа ссақәа ҳарҭ Анцәа ииашаз ҳәа иҟоу иҳаԥсабароуп, даргь ҵҩа рымаӡам, урҭқәа зегьы лаԥшҵашәарас ишьҭухуа уалагар, аӡыжь еиԥш ихыҵны зҿаазхо уажәа рацәа иузгәамҭаӡакәа уара изҳәо ухаҭа уахәаҽыр алшоит…
Рацәак  мырҵыкәа дааиуеит Дыргәын.
– Ара иаанхаз шәарҭа рымам, лҳәеит аҳақьым, хәыҷык еиҳа  иӷәӷәан иҟаз егьи умаҳә, Шаҭ-иԥа иакәзаап, ҳшәышьҭы, уахь ҳцап, – дшаадәылҵыз еиԥш ашацаҳәа амашьынахь иҿынеихеит Дыргәын. Уаҳаиди Џьарнаси уи инаишьҭалоит.
– Уара уҳақәымшәаргьы уаха акгьы ҳзырҽеиуамызт, бзиарак анцәа иуԥигалааит, дад, – иҳәоит Уаҳаид, амашьына аҿанынахалак, Дыргәын иахь дынхьаҳәны. 
– Изакәызеи, иабихәац, иуҳәо, – дааҳәыҵәы-ҳәыҵәуеит Дыргәын, иубартә иҟоуп убригьы Џьарнас иеиԥш ацхыраара дшазхиоу.
– Арҭ хар рымам рҳәазар, егьи дшыҟоу анцәа иоуп издыруа, – ҩаԥхьа даагәынқьит аҭаҳмада, –  имҩеиӡар исыбаргәыызи, уара, сышԥаршьи, сажәымҭа шԥадырҟыгәи!
– Аруль зкыдазишь? – дҵаауеит уи аамҭазы амашьынаныҟәцаҩы, иара еиҳа иҵанакуа уи шакәу иҳәарц иҭахушәа.
– Ишԥа, дад?
– Изтәыдаз иара амашьына, иаазгаз дызусҭада?
– Сымаҳә иоуп иара амашьына зтәызгьы, сымаҳә аиҳабы – Кәынта, иара иоуп изырныҟәозгьы…
Ҩаԥхьа акәара-кәараҳәа згәеисыбжь гоз амашьына ашьҭыбжь ада бжьы мгаӡо ааҭынчрахоит. Абасеиԥшқәа раан ацәажәара имариоу усӡам. Баша ажәа жьжьагақәа, ажәа ҭацәқәа рҳәара зынӡа ирҭыԥхаӡом, убасҟан аҟарагьы ҳара ҳцәа ианыруа изыҟалом абжьааԥны ҳара-ҳара ҳабжьара иаҭахӡамкәа шаҟа жәа-мыцхә наҳхуа, аҵабырг аасҭагьы амц шаҟа аҳра ауа…
Ауаҩы мыцхәы даныццакуа ишыҟалало еиԥш, арҭ зҭатәаз амашьына даара иласны ишцозгьы, оумаамҭа амҩа иқәхазшәа ргәы ирнаҭоит, аха ас ргәы ишаанагоз еиԥшҵәҟьа акәымкәа, хараӡа имгакәа алашарақәа ҭаа-мааӡа излаԥхоз Аҟәа иналалоит, абар иаарласынгьы аихамҩатә станциа хәыҷ иҩацәхыкны, хыхь ахә иаҿагылоу ахәшәтәырҭаҿы иҩхашәалоит.
Ԥшьбан еихагылоу ахәшәтәырҭа ду аҿаԥхьа ианнеи, иаразнак ҳәсеи хацәеи ауаа жәпа инарылаҳауеит. Урҭ рцәажәашьақәеи ргылашьақәеи рыла Уаҳаид идырит ара ҽеирак шыҟамыз, аха  анаџьалбеит, ҳара ҳаҷкәын изы акәхарымашь абасҟаҩык абра изеилагылоу ҳәагьы дназхәыцит – агәра игарц иҭахӡамкәа, гәыӷра хәыҷык аԥша иазмыркьаҭо акәаҷаб алашара еиԥш игәаҿы ицәырҟьа-цәырасуа… Дыргәын ҳәсеи хацәеи еилагылаз днарылсын, ахәшәтәырҭа ашә ахь иҿанынеихоз аамҭазы, дыздыруаз хаҵак ашьшьыҳәа имахәар ааникылоит.
– Ара аӡәыр дузышьҭоу… мамзаргьы? – ҳәа дҵаауеит уи ибжьы ныҵакшәа, иара усгьы, дара абыржә излааиз амашьына азнаказ, аӡыжь ихьанҭоу ак алаҳазшәа, аҭынчра аамыршаҟь-шаҟьазар, уаҩы изхымгаратә ҭынчраӡоуп.
– Уаҳаид имаҳә амашәыр дақәшәеит ҳәа ҳаҳан,абрахь дааргеит, рҳәан…
– Уаҳаид дарбан?
– Уаҳаид Ажәанба.
– Ҟаҳҳ, ҳаит иабихәа, ҳаит абааԥсы, – иааицәымыӷхеит ахаҵа, Дыргәын ицыз рахьгьы дынхьаԥшуеит, Уаҳаид рыуа дарбанушь ҳәа дрыхәаԥшуа… – ҳаргьы убри изоуп ҳазгылоу… даара дыӷәӷәоуп, даара дшәарҭоуп, – ҳәагьы нациҵоит уи дырҩегьых ибжьы ааларҟәны, мыцхәы иааигәоу аӡә иакәымзаргьы, хьаан ишимоу иныԥшуа.
Дыргәын ари аиԥш ажәабжь аниаҳа, акы дашьаҳазшәа, иара уа иҭыԥ дзынахысуам, цқьа днаӡырҩызаргьы – зегь злацәажәо абри иҟалаз арыцҳара ауп… Уаҳаиди Џьарнаси ракәзаргьы, шьҭа ажәала ироумҳәаргьы иҟоу рбоит, ирдыруеит, аха иҟарҵагәышьарызи, ирымчузеи, ршьапы ахьакуа, ак ахьрылшо џьара иаанагазҭгьы, ихәыҷны иаагылазар аӡә изын зылшара иамеигӡац арҭ ауаа, уажәы ирызгәакьаӡоу ауаҩ иԥсеиқәырхара анаҭахыу аамҭазы, рнапқәа ҿаҳәоушәа ас игыларызма? Абас, агәырҩа-мшын иххалаз, зымцахә ыцәарц иаҿу иаҵкысгьы, здыруада, цхыраарак ззыҟамҵо «аҟәара» мыжда иавахаз агәакьацәа ҳакәзар зны-зынла еиҳагьы ирыцҳахо? Ҳаԥсҭазаараҿ ҳарҭ, уи ҳамчымхара ҳцәа ианыруа заҟантә ҳаԥсеиԥш бзиа иаабо ҳҩызак, ма ҳҭахык абас ҳабла ишабо, ҳагәжәажәо ҳшихагылоу, ҳхала ҳкәеҩ-кәеҩӡа аҟәараҿы ҳааныжьны, ҳаԥсы ахьынӡаҭоу имӷьаӡо ахәра наҳанҵаны, иаҳҭахы-иаҳҭахым, иара аԥхьа дышцаз, аха мышкы зны ҳаргьы ишаҳԥеиԥшу уажәы-уажә игәырмаҷгаха иаҳгәаларшәо… Иара уажәгьы, макьана иҟаҵәҟьоу цқьа ишаҳзымдыруагьы, абри ахәыцра бааԥс иаразнак ҳхаҿы изааирызи, ҳзалацәажарызи, аха ус иҟоуп ауаҩ иԥсҭазаара, ауаҩы илахьынҵа. Уи уаҳа ԥсахшьагьы изаҭаӡом, данышәароуп, аха дагьацәымшәароуп, аҵх лашьцакыра дагәылсны шьыжьшара дшаԥыло еиԥш…
Егьырҭ уаанӡа уа еилагылаз реиԥш, Уаҳаидраагьы рҭыԥ иахымсуа џьарак игылагәышьоуп, Аԥсны зырԥшӡо аевкаиаҵлақәа, аԥсаҵлақәа, аевкалиптҵлақәа, апальмақәа уҳәа иларышьҭуа агага-каҭақәа уахынлатәи ԥарԥалыкь дуқәак реиԥш, аха игәыҭҟьагоу маӡакгьы рыҵәоушәа, «ирхаԥыр-ԥыруа», ирҿашаҟь-шаҟьо, ицәеиқәара-хцәышааӡа иҟоу иара ахәшәтәырҭа аҭӡгьы ҩахьхьынӡа инагәыдԥыҵәҵәало, инадсыла-хьаҵуа, «инадыҽҽало...»
Абас амашәыр ӷәӷәақәа раан ишеицхыраало еиԥш, ақалақь аҿы, ақалақь аҿы моу, ареспублика анҭыҵгьы еицырдыруа, Хьымкәараса изныкымкәа ирҽхәаны агазеҭ ианиҵахьаз, ажәабжь зхиҳәаахьаз, ахьирург ду Гьаргь Аимхаа дназлоу, аҳақьымцәа хатәрақәа зегьы аӡәи-аӡәи адырра рибаҭан еизеит. Дааит Хьымкәараса хаҭала ибзианы дыздыруаз, аминистрра аколлегиа аилатәарақәа рахь зны-зынла аредакциа ахаҭарнакык иаҳасабала дназаԥхьоз, ҳаҭырла иацәажәалоз, иҩымҭақәагьы имазырҽхәахьаз Агәабзиарахьчара аминистрра аҭакзыԥхықәу аусзуҩыкгьы. Абарҭ зегьы иаразнак ршьапы иахьықәгылаз уаҩ агәыӷра инаҭоит, ахықә-ҿҟьара бааԥс инхықәгылаз ауаҩы шьҭахьҟа аԥсҭазаара даздырхынҳәып ҳәа. Хырԥашьак зламамыз алагьы, иаарласӡаны ачымазаҩ гәаҟ аоперациатә стол днықәҵаны дԥырҟоит, уажәы гәыӷра хәыҷык шрымоугьы, ихдырра ааихьомашь, дышԥаҟоушь ҳәа адәны игылоу зегьы уалыуашо, еишәара-еиҵараха, аӡәи-аӡәи игәаӷьыҵәҟьангьы изымеицәажәо, зԥенџьыр мыцхәы икаххаа илашоу ахәшәтәырҭа ауадақәа руак ахь иԥшгәышьоит. Руаӡәкгьы хәыҭ-хәыҭла ӡбахәны дналацәажәоит, даҽа профессор дукгьы адырра ирҭан, абар-абар, ҳаирпланла даараны дыҟоушәа, даҽаӡәых уи инаиҿаирхьуеит, дмаакәа, даар иага узыҟаиҵап ҳәа. Убас зны, ишәхашҭма, иҳәоит уи, ҳзыԥхьан иааҳгаз ҳчымазаҩ деиқәкны данаадәылҵ, Лыхнытәи аҩ бзиа уаҩы иабаиԥшаари ҳәа дҵаахызшәа, ихаҭа иԥсы ишьарц, қьафк иурц шакәу ус аӡә даауазаргьы арахь дзаауа…
Зыжәҩан қәабшьҭ-ҭылашьцаа мыцхәӡа илазырҟәыз аҵх еимахәла агәы инахыҳәҳәахьеит, ахьҭагьы ахы ааунардырратә иҟоуп, аха, уажәраанӡагьы зегьы дахьырбоз аҟнытә ичҳашәа игылаз, нас, сыцәа исзагырхом, сцап, сышьҭалап, ашьыжьгьы смаҵурахьы снеироуп, иҟало нас исаҳап ҳәа згәы инҭакны, маӡа-аргама иныҵшьшьы ицаз аӡәык-ҩыџьак ракәымзар, еизаз зегь неилшәарак рымам. Бжеиҳараҩыкгьы иара Хьымкәараса иқәлацәоу роуп. Уаҳаид иџьеишьеит, имаҳә дзықәшәаз арыцҳара згәы иалсыз абасҟак иахьырацәаҩу, уи ианакәызаалак гәынхәҵысҭала акәзаргьы, игәы азҩон имаҳә аиҵбы ак иаԥсаз шиакәыз, аха абасҵәҟьа аҩызцәа, ақәлацәа рацәаҩны имоуп ҳәа дыҟамызт. Уажәнатә асҟаҩык еизахьазар, еигәныҩыр, иагаҩ ргәы иалсны иаап ҳәа дназхәыцит. Абыржәы, абри аиԥш агәаҟраха, абас дахьыназхәыцызгьы, игәы иаанагаз егьырҭгьы аргама еилыркаазшәа, днацәыԥхашьеит аҭаҳмада, уԥҳа лхаҵа, умаҭацәа хәыҷқәа раб дзыԥсаз уажәраанӡа ухаҭа иузымдырӡози ҳәа илакҭа инҭарҳәазшәа, хазгьы уаҩы ишимбац хьаак ихы инаркны ишьап аҟынӡа дааиланарӡыӡеит, ӷәӷәаӡак дақәымшәакәа, ахаан згәы мҭрыслоз, ӡи-мцеи ирылсны иаахьоу абырг, игәахы акы иҩҿнарҳәыцаан, илаӷырӡқәа ҩхажжылеит, имаха-ишьаха еибархха иаадысын, ихлахаҵ аагьыжьы-гьежьит, даагаз-ҽазит. Днагәагәашәа иуын: – Дад, Џьарнас, абра џьара сҽахьықәыскыша ҟәардәк убозар, – ҳәа Џьарнас  дыԥхьырцәӡа дахьгылаз имахәар днахьынҳалеит. Ииҳәаз егьырҭгьы инараҳақәан, иаразнак наҟ дныҩнаргалан, аҭӡы иадгылаз ҟәардә хәхәак аҿы днадыртәеит. Ашә илагылаз аԥҳәыс дцан, аҵәыца жәпак азна аӡы ааган инаилыркит. Иаалырҟьан абас зымч маҷхаз аҭаҳмада, инап хәарҽ ҵыс-ҵысуа, ахәшә фҩы зхышәшәоз аҵәца жәпа иҭаз аӡ-ҟәанда ҵкьыҵкьамшьакәа, ирццак-ырццакны ҿамҩак-ҩҿамҩак ааижәуеит, иԥсгьы еиҳа иааивигоит.
Убасҟан уа еилагылаз рахьтә ҳәсақәак неизҵаа-ааизҵаақәоит, ари Хьымкәараса иаб иоума ҳәа, нас даҽа шьоукых рцәажәара уи иаб дшыҟам ахь иниаргоит, ахәхәа иқәыԥсычҳауа, иҟалаз гәынго, хҭынҟьак аӡәы иҭатәушәа, аха изырҭара дырзымдыруа…
Нахьхьынтә, ҩни-гәареи ирхыԥраа, аҵх иалууаа, уажәы-уажә иааҩуеит згәалақәа нымҵәо амшын агәынқьыбжьы, нас уаҟа уаха шаанӡагьы аус зуа, амшын аҵа злакылыржәо анасос абжьы – «гәышш-гәақь», «гәышш-гәақь!…». Аамҭеи-аамҭеи рыбжьара, иаалырҟьаны, урҭ зегь наҵанарӡыртә, ахәшәтәырҭа аԥенџьырқәа рсаркьақәа «аҷах-ҷах», «ҷах-ҷах», «ҷах-ҷарах» ҳәа абжы рныҩуа, арҵәааҳәа зныкыршәагьы ргудок аҵх иҩалакшаны, ара лбаа, дук инахарамкәа , рыԥси-рыԥси еихьымӡо, даҽа дунеик ахьтә иаауашәа, атуннель иаахәыҵҟьоит, ма уахь инхәыҵапҟоит зԥенџьырқәа ҭаа-мааӡа иааԥшуа адәыӷбақәа, аангыларҭақәа рҿы шьоук зҭало, шьоук зҭыҵуа, ауаа бзанҵы изгымхо, абас аҵх касеиқәаҵәа ахыкәалаа еиԥш иԥыжәжәо иагәылаланы инеиуа.
Аҵх ианакәызаалак еиԥш, иара аусқәа ҟаҵо, иқәҳа инеиуеит. Абар, ақыҭақәа рҿы еиԥш, абраҟагьы, ахазынхарақәа змоу рашҭақәа рахьтә рбаӷьқәакгьы рыбжьы ахьынеиларԥсаз –  ҳарҭ ари адунеи аҿы, ҳтәоума, ҳгылоума, ҳныҟәоума, ҳаҟанаҵ ҵыхәаԥҵәарада амҩа ҳахьықәу дәыӷбаангыларҭак иаҳзаҩызоу аҵх шиасуа, ҭынч тәахагьы ҳазымҭо ашара дук хара имгакәа ишааигәахо ырҵабыргуа…
Уажәазы макьана ҵхуп, ҵхы лашьцоуп. Ауаа шыԥшыц иԥшуп ргәыӷрақәа зегь зыдҳәалоу аԥенџьыр ашҟа. Анаџьалбеит, нцәа дыҟазар, анаџьалбеит!..


XIV
    
Мактина аухантәарак дшыгәжәажәоз иаалхылгеит. Ианшагьы илулак акраамҭа Уаҳаид дахьцаз, дызцаз, иҟалаз акагьы аӡбахә лмырзеит, аха, аҵыхәтәан, Зина ак шыҟалаз лцәа иалашәан, аӷьаҵәыӷьаҵәра данаҟәымҵӡа, абасгьы-абасгьы иаҳан дцеит, даанӡа ҳаизыԥшып лҳәагәышьеит, аха Зина иаразнак ашыӡ зыхьыз иеиԥш деиҵасуа аҵәыуара далагеит, лан лзы ӷәӷәалагьы лгәы ԥжәеит иахеижьҭеи имҳәакәа иҵәахны иахьлымаз азы, аӡхыҵра бааԥс иақәшәаз леиԥшгьы, ажәжәа-аԥԥыҳәа лымаҭәақәа еидкыланы иаразнак адәықәлара лҽазылкит. Лара дышҵәыуоз анырба, ахәыҷқәагьы аҵәыуара иалагеит. Зоиа лакәын аҵкыс деицәахеит. Адгьылҵысра ззыҟалаз реиԥш, аҳәсеи ахәыҷқәеи рхала, ргәы ҭаӡыӡо, ируа-ирҳәо иақәымшәо, илаӷырӡышо иааилахеит. Мактина иаха Уаҳаид дандәықәлаҵәҟьоз дахьцогьы абасоуп, иаҳазгьы абри ауп ҳәа иаразнак илҳәар илыбаргәызи, ианамух, ирулак зегь еиццарын, иҟалаз шыҟалаз рбарын, рхала ираҳарын. Уажә иҟаҵәҟьоу рзымдырӡо агәыҭҟьа иамҽханакит, рхахьыргара рмоуа.
Рҽанааибырҭақәа, Мактина дыццакы-ццакуа Гәыџьрааҿы длеины иралҳәеит, абас ҳаҳан, иаха ари дцеит, ихабар ыҟам, ҳаргьы ҳдәықәымлар амуит, аҩны уаҩ ҳшахым, ҳахьцазгьы жәдыруаз ҳәа. Гәыџь зназы игәы  нирхоит, абри аиԥш ажәабжь шәаҳаны, иаха изҳашәымҳәазеи ҳәа, нас дрыццарцгьы иҽыназикуеит, аха дара злаццакуаз ала, аҽеибыҭара даламгакәа иҽааникылоит. Ус, ишҳәыԥкыз зегь ахәаҟынӡа инаскьаганы арахь даахынҳәит, «ҳаи абааԥсы, ас убахьоума» ҳәа ихала ихы дацәажәо, хазхгьы иац-жәацы Кәынта имашьына «иахаиршәыз» ани аԥара (ашьҭахь дырҩегьых иҭакәажә лахь ихынҳәыз), харак иднаҵозшәа, мышьҭацәгьарак иднакылозшәа ихы иавибо, лакьакьак инаҭо…
Мактинараа арха иналбаауан еиԥш, аладантә иҩеиуаз машьынак аусҳәарҭақәа рҿаԥхьа иаангылоит. Дыргәын, амшцәгьа зықәшәаз аԥсаатәқәа реиԥш еихаӷәӷәа-еиҵаӷәӷәа, иқәықәма-шәықәмаха аусҳәарҭа аԥхьа, арадуқәа рааҩс, еидгылаз Мактинараа рхәыҷқәеи дареи аниба, аҷкәын амашьына аанкыл ҳәа иеиҳәан, ихы нҭирҳәҳәеит:
– Ара шәҭал, сара шәызгоит, – иҳәоит уи, иаахҵәаны, уаҳа изакәызаалак акы даламлакәа, иҟалаз шыҟалаз, аусқәа зеиԥшроу уҳәа зегьы даргьы ирдыруазшәа.
– Бзиоуп, нан, аха ажәабжь ҳәа акыр уаҳама? – уи дааидҳәаҵалеит Мактина, Зинеи Зоиеи ҩаԥхьа рылаӷырӡқәа нхаҟәҟәалоит, ахәыҷқәа ракәзаргьы рыблақәа ҭыгга, игачамкны, ирҳәара рзымдыруа ус игылоуп.
– Ишԥасзымдыруеи, уахьынтә саауеитеи, – иҳәоит Дыргәын, уадаҩ ыҟамшәа иҽырҭынчны, дара рзыҳәа Уаҳаид дшааишьҭыз зынӡа инмырԥшӡо, – рмашьына ԥҽит ауп, дара усҟак шәарҭа рымам… Ус шәымуни, даба, ус, – Зинеи Зоиеи ихы нарықәикит, – изакәи иҟашәҵо, шәеибарҵәыуо, ахәыҷқәа ргәы ҭышәҟьома…
Мактина арҭ илаҳаз ажәақәа еиҳа лгәы аадырҭынчит егьырҭгьы ԥаса аасҭа еиҳа маҷк рыԥсқәа аарылалоит, иааингьы аӡәаӡәала амашьына инҭалоит. Амашьынаныҟәцаҩ амашьына аақәиргьежьаан, дызлааз шыҟоу ала дырҩегьых аҿынаирхоит, ацәа шигыу мҩашьо, уажәы-уажә иааизкылсуа аҿарҳасра мчыла инкыло, ибла ҭкәыкәқәа амҩа ҭаҟәаҭаҿа иахмыршәо…
Аҟәа дара зыҩноу аҩны азааигәара ианааи, Зина днаԥшны игәалҭеит уи аҩны аҿаԥхьа ауаа жәпаҩны ишеилагылоу, иаразнакгьы ашьанҵеи аихымцеи анеидыкшало еиԥш, мацәысеимҟьаран лхашыгәра аҵыу-ҵыу ҳәа ак ҩалнарҟьоит, лшьа зегь еизыкәкәаны зны лгәы, нас ларгәҵысҭа аҽырӷьӡаны ианнажәлалак, арҵәаа-арҵәаа ҩыҭлыргоит, ҳрыцҳашәшьа, ҳаиқәшәырха ҳәа лҳәарц лҭахны, аха уаҳа лыбжьгьы лызҭымкаауа дааӷызы-ӷызит, зымч злыӡааз лнапқәа руак иҭыҵны идәықәлаз лгәы инадырӷәӷәала.
Ахәыҷқәеи дареи шәа-ӡыӡо, еибарҵәыуо амашьына иааҭыҵуеит. Иаразнак уажәада Зина илымбац ҳәсақәак ааин, ахәыҷқәа зымҩа иргоит. Зина аҵыхәтәантәи лгәыӷра зыдҳәалоу урҭ ракәын, уажә уаҳа илымбац шьоукы илцәырҵәахуазшәа, арахь иаажәг, уахь иабажәго ҳәа лхыҷқәа днархьынҳаларц лҭахуп, аха илылшом, даҽа ҳәса ҿарақәак рылаӷырӡқәа аҳәҳәыҳәа илеиуа наҟ-ааҟ уи лыжәҩа инаҵагылоит, иахеижьҭеи ҿи-лаӷырӡи шеиқәырымхыц, уажә арҭ анааи зынӡа рыԥсы еибакӡаны ишҵәыуо рныԥшуа. Еиҵақьы-еиҵақь аҵәыуара иналагаз Мактинеи Зоиеи рыжәҩагьы даҽа ҳәсақәак иааныркылоит, цәгьеи бзиеи шырҽеитәу, аҵас шҵасу шәхашәмыршҭлан ҳәа Анцәа иааишьҭызшәа, иара абыржәгьы абарҭ уи шынарыгӡо гәарҭарц, рхаҭақәа уаҩы имбо-имаҳауа, маҭәеиқәаҵәа самсалқәак рышәҵыны, жәҩантә ԥааимбарцәақәакгьы аӡәи-аӡәи инарыбжьыс-аарыбжьысуа, иԥыр-ԥыруа ирыбжьоушәа…
«Арҭ абаҟаз, арҭ абаанагеи?» лҳәоит Зина гәаныла, урҭ аԥааимбарцәа хәыҷқәа наҟ-ааҟ лыжәҩахырқәа инарықәтәазшәа, нас акыраамҭа дызҭоу лзымдыруа, лхи-лыхшыҩи еилаԥсо, дгәыкы-ҵәыкуа дҵәыуоит. Уи збо аҳәса ҿи-лаӷырӡи еиқәырхуам, жәытәӡаахыс ишаауа еиԥш, абас, рхы иҭамкәа, ргәы иҭамкәа, уаӷеимышхарак аныҟалалак, агәырҩа еиланацала иахьгылоу, ҳара ҳҵәыуоит, ҳара уаҳа иҳамчузеи ҳәа рҳәарашәа… Арҭ аҩымышк зыхшара рыла адунеи азна игәырӷьоз, зҿараамҭа ззыхынҳәыз аӡә иеиԥш зхы збоз Мактина, уажә лыԥҳаи лмаҭацәа хәыҷқәеи зықәшәаз агәаҟра дархәан, лыӡӷ уажәы-уажә дахо, ауаҩ игәы ҭызҳьаашьа амыткәма ҳәо длаӷырӡырқәақәоит.
Уаҳаид, иԥшьыркцаӡа, аабан еихагылоу ари ақалақь хыбра ду аҿаԥхьа, ала шәарыца иарԥыԥыз амшын ҟыз еиԥш зшьапқәа цәыжәжәа-цәыԥԥы, зцәақәа зхыжәжәа изхьынҳалоу, «шьамханынӡагьы» аҳәынҵәа зышьклататоу аевкалиптҵла дуқәа рымҵан, иац ажәытә мчхара ду змаз, агәырҩеи агәаҟреи ирызмырҟәуаз аӡә иакәны, иахьа иаалырҟьаны урҭқәа зцәыӡыз диеиԥшха дгылоуп. Ҵәыуара иаауа ҳәсеи хацәеи, бырги ҷкәыни здашшылозгьы иара иоуп. Ихатә хшарак дицәҭахазшәаҵәҟьа, иаразнак агәырҩа дашьит, иҟалаз шыҟалаз ихаҿы изаагом, амалахазгьы хаҵашьа изаҭом, аԥхыӡ далоушәа, дҭууа иааиуа-инеиуа днарылаԥшгәышьоит. Ара жәаба-жәохә шьаҿа рнаҩс ииагоу акаҭран мҩеиқәаҵәа ладеи-ҩадеи ҵыхәаԥҵәарак змаӡамкәа, ӡхыҵраҵас, шьыжьаахысгьы иаҳа-иаҳа изцыло, аӷьӷьа-агәгәаҳәа ииасуа амашьына хәыҷқәеи амашьына дуқәеи ирхылҵуа ашьҭыбжьи аҩнуҵҟахьтә иааҩуа аҵәыуабжьи бжьрабыжьҵәантә иуаӷеимышхараха адгьыл иҵыҩуашәа игәы инаҭоит аҭаҳмада. Ашьха ҿаҩа иааӡаз, ашьха ҿаҩа ишықәыз мацара зажәра иҭалаз ауаҩ бырг, ианакәызаалак рацәак уи дшаламыҽхәозгьы, абри аума сысабицәа ақалақь аҿы иҟоуп ҳәа сзырхыҽхәоз ҳәа еимгеимцарак ҩнуҵҟала ихы дназхәыцит. «Алу иахәлаԥсоу арыц иаҩызазаарынеи арҭ… ҳаи, дад, ҳаи абааԥсы, исзыжәуазеи!» – лоунынтә даагәынқьит Уаҳаид. Хьымкәараса иаб иԥсы ҭагәышьазар, иара игәырҩа асҵәҟьа ихьанҭахомызт, аха уажәы иара иакәгәышьоуп аб гәакьа иҭыԥаҿы игылоу. Ишԥеиури, ишԥаҟаиҵари, дзықәшәаз ауп, ус илахь ианызар акәхарын…
Аԥсыуа ҵасла иԥшӡам аԥҳәыс дхаҵа зегьы ишырбо дылҵәыуар, аха Зина уажә урҭқәа злеидылхәыцларызеи, жьжьашьа змауз асаби леиԥш, дҵәыуоит дышҵәыуац, лхы лыҩнапык ирынҵаны, лгәы кыдшәома уҳәо деиҵақьызқьызуа, иац иҭгәырӷьаауаз, хәыцра шәахәакгьы зхыз лыблақәа уажә иҭәуп лаӷырӡыла. Гәыбӷан лырымҭааит ас дахьҵәыуо… уи дылҵәыуоит лара зегь реиҳа деилызкаауаз, дқәыԥсычҳаргьы лгәы иҭоу здыруаз, зыԥс еиԥш бзиа дызбоз, уи дылҵәыуоит лхәыҷқәа раб, зыԥсадгьыли зыджәлари уахгьы-ҽынгьы ирызхәыцуаз, урҭ рзыҳәа агәҭак дуқәа змаз, зыԥсҭазаара зегь убри иазызкырц зҭахыз, еснагь зылшара ҟәнызшьоз, ашьхыц еиԥш икәыкәы-цыкәуа аусура иаҿыз, еимгеимцарак схы исзархәозар ҳәа, зегьы дахьырбаша акәымкәа,ԥхьакырҭак аҿы зқьаадқәа зманы инкыдҟәыҟәлоз… Уи илҵәыуоит иаалырҟьаны иҟалаз арыцҳара, аԥсра аҿаԥхьа ауаҩ имчымхара, уи дылҵәыуоит, диныӡбоит хыхь анцәа ҳәа аӡәыр дыҟазар – изныҟәимгозеи аиаша, амашәыр ахьӡ, аҽак ахьӡ, ианааигәаԥхалак абас неилыхрада ауаа агәаҟра изҭаиргылоузеи?!
Зина уажәада илымбац ҳәсақәак, бҽаанкыл, нан, бхы бнапаҿы иааг, мамзар зынӡа бымч каԥсап, бхәыҷқәа брызхәыц ҳәа илылабжьоит, лара урҭ рыбжьы ахьлаҳауа, шәызусҭцәада, ишәҭахузеи, шәысҟәаҵ наҟ! ҳәа еиҳагьы ԥсеибакрала лыҩнуҵҟа дынҭаҳәҳәоит, аха нас маҷ-маҷ лҽаашьақәылкуеит, уажәы-уажә деихәлакьысуа, лоунынтә дгәынқьуа. Аҵыхәтәан, зынӡа аҵәыуара данааҟәыҵлак, мчыбжьык крымфа-крымжә иҭакыз леиԥш, лымч лылӡаа, лыхлахаҵ гьежьы-гьежьуа, анҭ «аԥаимбарцәа» хәыҷқәа какаҷҵас лыбла иҵашәо дҩагылан, лызнапык ала лыбӷа аакшәа, деиҵаӷәӷәа наҟтәирахьтәи ауада ҭшәа хәыҷ ашҟа лҿыналхоит, зыг-зҿы иамҳәо, ашәадәы иқәхаз леиԥш, иҟалаз агәаҟра Зоиагьы, лыхьанҭара жәантә рыла еиҳаны ахьанҭара иацнаҵан, деишәара-еиҵараха уи лыжәҩа днаҵагылоит.
– Барамыжда, Зоиа, ибылшозар, хәыҷык ибзеилыргондаз… – лҳәоит Зина уа иахьыныҩналаз, лыбжьы ца, лгәы ца, лҽырхәангьы хара-бӷьара адашьма иқәԥсаз ақьаад напылаҩырақәа аашьҭылхуеит. Урҭ ақьаадқәеи, иара убасҵәҟьа хара-бӷьара астол иқәԥсаз егьырҭ ақьаадбӷьыцқәеи, уа ирываршәыз акалами неидкылан, дырҩегьых уаҩы ишимбац лгәы ԥшааны аҵәыуара дналагеит; уаҳагьы лылымшошәа анылба, деизҟәыҿы астол иадгылаз аҟәардә днықәтәоит, илызнымкылоз лхы хьыдыхәхәа уи астол акьыԥшь инықәҵаны, деиҵақьыз-қьызуа, лыжәҩахырқәа, лыӡӷқәа уҳәа дахьынеимоу лцәа дҭақыџь-қыџьуа. Зоиа еиҳа лхы лнапаҿы иааганы, лаҳәшьа лыргәыбзыӷра дналагоит, ианхәыҷқәаз џьара хәмаргак еимакны рыгәқәа аннибархалак ашьҭахь, ҩаԥхьа ишеибаргәыбзыӷқәоз еиԥшшәа, аха лара Зоиа лхаҭагьы лгәы ҭагылом, лылаӷырӡқәа рҽеиқәҳәала лыблақәа инархылгоит. Илулак харабӷьара астол иқәыз ақьаадқәеи ашәҟәқәеи (Хьымкәараса уажәы-уажә иқәиҵоз-иқәихуаз) рҽеины иԥхьалкуеит, Зина уажәыгь еидыџьгәала илкыз ақьаадқәеи акалами наҟ илымылхуеит. Убас ауада ҭшәа хәыҷ аҩнуҵҟа ааиллыргашәа луит. Егьи, уажә аԥсы дахьыкҿаз, еиҳа инеиҳашәа иҟаз ауада, дара Зинараа иртәӡамыз уарҳалқәак кыдыршәыла, напыццакыла еилыргоуп, аҭӡы иадгылоу аҟәардәқәа (рҭаршәқәа иаҵәа-иаҵәала) инадыркны зегь ҿыцқәоуп. Аҳақьымцәа шихагьежьуазгьы хәарҭак змауз, зыхдырра мааиӡакәа, изакәызаалак ажәак ззымҳәаӡакәа зыԥсы зхыҵыз Хьымкәараса рыцҳа иаха ашамҭаз данаарга, аҷкәынцәа ирулак аҩны ашә аадыртит, Зина лгәылацәа ҳәсақәа еилдыргазаап, арҭ аҩнымаҭақәа зтәугьы иаарҭаххацыԥхьаӡа ԥсахтәык азы мап рцәызымкло ани ргәыла ԥҳәыс бзиа, ргәыла ԥҳәыс шәпажәпа лоуп; абан ларгьы лхатә ҟәардәқәа ирықәтәоу аҳәса рыгәҭа лчабра уажәы-уажә  ллакыҵақәа инарыҵшьуа дахьрыдтәалоу…
«Абри акәызма есымша ҳазурццакуаз, абри акәызма  ҳазургәаҟуаз, – лгәы дҭаҵәыуоит Зина, – ишԥарасҳәо шьҭа Хьрыԥси Гәындеи, сабацари, изурызеи шьҭа сара! – лылаӷырӡқәа лҿыкьаса илеиуеит Зина, – мап ҳәа зысымҳәазеи… Са соуп зегь зхароу, са  соуп зегь зхароу! – лгәы дҭақьызқьызуеит Зина, – сыҳәҳәаны сзаԥырамгылазеи, изаанысымкылазеи, – лылаӷырӡ дахәаҽуеит Зина, Кәынта имашьына шәытаӡа, адәықәҵара иҽадырхала, аҩны аԥхьа иангылаз лгәаларшәо, – уаҳа уҩнамларц азоума ацаԥха зусымҭазгьы… саҭоумҵан Хьымкәараса, уара мыжда, саҭоумҵан, срыцҳауп! –  лцәа дыҩҭрыхьҭшьааит Зина, нас, аԥхьан данааиуаз ишыҟалаз еиԥш, дырҩегьых, ашьанҵеи аихымцеи анеидыкшало еиԥш, лхагәҭа аҵыр-ҵырҳәа ҩалнарҟьан, зны лгәы , нас ларгәҵысҭа лшьа еизыкәкәаны инажәлоит, адашьмеи алаӷәреи, наҟ-ааҟ аҭыӡқәеи, аԥенџьыр заҵәи, астоли зегь еилаӡҩо, хыхь иҟоу ҵаҟа ицо, ауада аагьежьы-гьыжьит, гәысакарак иқәхаз леиԥш, лқьышә аӡы ықәбо, лылахь ипҟыш-пҟышӡа аԥхӡы хьшәашәа налддит, лыԥсы аалылышәшәаӡеит. Ари збаз Зоиа лылаӷырӡқәа неиԥхьбан, дшәаԥырҳаԥуа иаразнак аҵәыцак ала аӡы ааганы шьа зықәӡамкәа еилԥшша иҟаз Зина лқьышәқәа инарықәылкуеит, уи Зоиа лнапы лхы нанҵашәа, ҿамҩақәак налбаалдоит, нас акы дазҵаарц лҭахыушәа, лыблақәа ҭаа, лаҳәшьа дналыҵаԥшуеит, ианхәыҷқәаз џьара чанахк анырцәыԥҽлак, ҳан дааир илаҳҳәои ҳәа ишеихәаԥшлоз ааугәаланаршәо, Зоиа чабрала лылахь иақәнаҭәаз аԥхӡы нықәлырбоит, лыхцәқәа днарыхан иаалырҽеиуеит, жәа мҳәаӡакәа.
– Ари ҳилгеит, ари итәы ҳәа шьҭа егьыҟам, аха, – лҳәоит ус Зина аарла, – егьырҭ шԥаҟоушь… Кәынта дышԥаҟоушь.. бразҵаама? – иубартә иҟоуп, иага илҵәахуазаргьы, гәыԥжәара ҷыдакгьы шлымоу.
– Урҭ Гәылрыԥшь ахәшәтәырҭаҿ иҟоуп, рҳәеит, иԥсыртә иҟам, рҳәеит, – лылаӷырӡқәа ҩхажжылеит Зоиа, ииашоуп ахҭынҟьа иҳабҭо лҳәарц лҭахызшәа. – Ари иан ишԥалаҳҳәо шьҭа, иан рыцҳа! – днеиҵақьзқьызуеит.
– Сыздырам саҳәшьа, сыздырам, бысҟәаҵ сбыҳәоит, – ҩаԥхьа лыԥсы лызҭымкаауа аҵәыуара дналагоит Зина. 
Абри аамҭазы наҟтәирахь аԥсы ихатәаз аҳәса зны иаақьыпшәыпын, нас ҵәыуарала рыбжьқәа неиларыԥсеит, урҭ рыбжьы иаҵанарӡуа гәыкыҵәыкратә, еиҵақьыз-қьызратә ҵәыуабжьқәак аагоит, хаҵа ҵәыуабжьык нарылыҩуа. Ари Аза лыԥҳацәеи лхаҵеи роуп. Аиҳәшьцәа иаразнак ирдырит урҭ рыбжьы, ари иҟалаз арыцҳара еиҭа зынӡа иаарызҿыцхан, шьҭа аҩыџьагьы аӡәи-аӡәи рхы иамеиӡо, рҽеишьа змаӡам гәаҟра ҵаулаӡак инҭанагалоит, дара ара иҟаӡамкәа, џьара хараӡантәи иааҩуашәа… Зина илулак дҩеиханы дҩагылоит, мыцхәы иналыжәлаз агәырҩа лылаӷырӡқәа мааиуа иааиқәнаҳәалан, шьа-кәармак лылаӡамкәа, дцәышҟаҟараӡа лаҳәшьа аҵәыуара дахьаҿыз дааҩналоит.
– Иаҳзыжәузеи, ҳашԥашәшьи, бара, – лылаӷырӡқәа лҿыкәкәа ицо лаҳәшьа лгәы лхы надылҵоит Аза, зыхцәқәа кахәхәа изқәыԥсаз лыԥҳацәа аҩыџьагьы (еицииз ҳәа зны ҳазҿыз, ара Аҟәа аҵара зҵо, ақалақь аҿы машәыршәа ари иҟалаз ауаӷеимшхара анраҳа, ишиашаз еибарҵәыуо ара иааит, нас уахь ишцо Уаҳаид инаиаҳәаны, ԥшрак ҟамҵакәа рҭаацәа ирарҳәарц аҩныҟа ицазаап) рчабра хәыҷқәа еиларӷәӷәа икны, ахаан ирымбацыз гәыҭҟьарак иргачамкны ишамоу рныԥшуа, ахьҭа иакызшәа иқыџь-қыџьуа, рыбжь қәыԥшқәа еинҟьа-еиныруа, рыбла ԥшӡақәа алаӷырӡ иабылуа иҵәыуоит. Абри аамҭазы Зинараа ргәыла ԥҳәыскгьы Хьрыԥси Гәындеи лыманы арахь дааҩналоит. Ахәыҷқәа шәаны раб дахьықәу ахь изнеиуам, рылаӷырӡ рыкәааша иҵәыуоит, ран лаҳәшьаԥҳацәеи дареи еидыӷәӷәала, ишәаԥырҳаԥуа, игәыҭҟьа-ԥсыҭҟьаха иааилахоит. Ари збаз ҳәсеи-хацәеи ргәаҵанӡа ахьаа иабылуа, быжьдула инеилақьызқьызуеит. Аԥҭа игәы дааҭасуа, ихы-иҿы зегь лаӷырӡы мацараха аԥсы днеихыҵны ашә ахь иҿынеихоит. Аамҭыцқәак зҽеиқәҳәалан иҟаз Зина лылаӷырӡқәа дырҩегьых рҿаархоит. Аԥхьан аасҭагьы, дунеихаан рҽеишьа змам хырзаман цәгьаӡак шырзыҟалаз ӷәӷәалаӡа лцәа иааныруеит, абыржә ргәырҩа хьааганы аҵәыуара иаҿыҵәҟьоугьы џьара акала дрыцәшәо, дшәаԥырҳаԥуа, дырҩегьых лхи-лыхшыҩи еилаԥсо днарылаԥшуеит, нас аӡааҟәрылара дахьаҿу лхы еиқәлырхарц лҭахыушәа, аҵәыуара иаҿу лхәыҷқәа аҩыџьагьы наҟ-ааҟ иаанкыланы, дара рылаӷырӡқәеи лара лылаӷырӡқәеи еилаҵәо рыблақәа днарҭагәӡуеит.
– Иаҭахым, мама, баҟәыҵ, мама! – дааӷьаҵәы-ӷьаҵәуеит зхьаа зызхымгаз Гәында, Хьрыԥс хәыҷгьы дгәыҭҟьа-ԥсыҭҟьаха иан лмахәар днахьынҳалоит. Зхаҭақәа зылаӷырӡ иахәаҽуаз Азеи Зоиеи Зина дааныркылоит, Зоиа ахәыҷқәа наҟ идәылылгоит, Аза Зина длыманы ҩаԥхьа ауада хәыҷ ахь дныҩналоит.
– Иҟалеи, бара, шәыбзиахәӡа ҳнашәԥырымҵызи! – лҳәан, Аза, аиҳәшьцәа дырҩегьых инеидҵәыуалоит, абас еибазырбаз аԥсра агәаӷ рыгәқәа еиҟәнарҷҷо мацара. Ран, нас Зоиеи, аӡӷабцәеи арахь ианааҩналалакгьы, дара ахьынеимоу, иахьаҭыԥӡам дгьыл шәиик иқәнагалазшәа, уажәшьҭа шьҭахьҟа хынҳәышьас иҟоугьы рзымдырӡозшәа еимгеимцарак иналагӡаны ҿаҳа-ҿымҭрак аҽаарыкәнаршоит…  


* * *

Абра уахьаадәылҵҵәҟьо аҭшәарраҿы хԥа-ԥшьба ҟәардә аҭӡы иадгылоуп. Уаҳаид  уажә уаҟа дтәоуп, инаҩс абжьында еиԥшшәа иҟоу амардуан аихатә быркьыл еицыгьежь иарма нап нықәкны, егьи иарӷьа напы ҩаганы иарӷьа жәҩахыр инахьнырҳалашәа, маҷкгьы ишьҭахьҟа аҭӡы иҽнаҭашәа дгылоуп Аԥҭа. Уи ишьоуп азиацкқәа, аԥсуа галифе еиқәа, ишьамхы инықәсуа ишәуп наҟ-ааҟ аџьыба ҟьаҟьақәа зқәу сахҭан палта кьаҿк, хәыц злымшәац, аха ишышлара ишлахьоу ихахәы ҟәашӡа, хылԥа ихаӡам. Дкалаӡа, аҷкәынцәа иҟәнуп, аха уажәы иубартә иҟоуп ари агәырҩа иаргьы ӷәӷәала ишинырыз. Уи абра даауеижьҭеи уажәы ҩынтәуп: раԥхьа дааит иӡӷабцәа аҵара ианҭалоз. Усҟан имаҳәыла диқәымшәеит, аха ианхәыԥҳа лҿы ажәа изынижьит, аамҭа иауазар ахәыҷқәа днарызхьаԥшырц. Ааи, ус ауп уи ишиҳәаз: «Ахәыҷқәа аҵара ҳамҵар аауам рҳәеит, аамҭа иоуны дзыҟалозар, днарышьҭаҵаа-ҩарышьҭаҵаар цәгьамызт». Ианакәызаалак ауаҩ имаха-ишьаха, иҭеиҭԥш, игәызҩыдара еиҳа иазҿлымҳаз Аԥҭа, иԥҳацәа рхы зқәыркыз аинститут изҭамларгьы дахычмазааҩхо дыҟаӡамызт, аха, данаах, иааимҩатәшәа инижьыз ажәа Хьымкәараса дахамҵгылар маҷк игәы шыннархашаз аҟарагьы идыруан. Убри ҟамларц еиҳа дацәшәозшәа, иара дхынҳәны даннеи лара Азагьы дааишьҭуеит, аиҳәшьцәа ражәа еиҳа еибакып, иаҭахқәоу еиҳа еицыҟарҵап ҳәа дазхәыцны. Даҽа ганкахьалагьы, имаҳәылеи иареи еишьцылара дук ахьрымамыз аҟнытә, мыцхәы дкыдцалацәан диҳәаргьы, шәҟәыҩҩрақәашәа ак ирҿыз иҿаԥхьа, иара «ваинрукк» ихы зылаирҟәрызи… Уи анбатәиу, уи ицахьоу усуп. Ҩынтәуп  абыржә Аԥҭа абра дааиуеижьҭеи. Усҟан данааи хаҭала дшимбазгьы, иԥҳацәа мыцхәы ирхаҵгылаз, ладеи ҩадеи ирыцныҟәаз, илшоз аганахьала ак рыгзмыжьыз иҭах гәакьа иҩны абыржә ҩынтәны иааира абас изыҟалазеи? Ашьҭахь-ашьҭахьқәа, аиҳарак Аза илыбзоураны, уи дзыԥсоу шмаҷмыз анеиликаақәагьы, лассы-лассы еибабартә, еибаҳартә шԥеизыҟамҵеи, мышкы иадамзаргьы аҩныҟа уҩеи ҳәа шԥаизымҳәеи? Уи аҿы иара их иавибо шыҟоугьы, иаҳҳәақәо башоуп, лара сыԥҳәысгьы цқьа инасыҵалҳәақәар акәын ҳәа дназхәыцуеит. Ауаҩ идоуҳа аҵкыс ҟыбаҩла иӷәӷәара еиҳа аԥыжәара ззамоу, еиҳа ҳаҭыр ду ззақәу ахаҵа, абри аԥсра џьара акалагьы иара даагылазар дызҿу аус ланарҟәуашәагьы игәы  иааинаҭоит, аха зымҩагьы, ауаҩы дажәны, иҿҳәара ааины акәымкәа, абас, рыцҳарыла дыхәҵәаны данҭахалак мыцхәы игәы ишалслоз еиԥш, уажә имаҳәыла гәакьа иҭахашьа хьаа ӷәӷәаны инаицрыхоит, уи ахьаа алахиҽырц иҭахушәагьы, ҭыԥк аҿы дзымгылакәа, абра аҭшәарраҿы даалеи-ҩеиуеит, шамахамзар дызмыхало, иара ус иџьыба иҭоу асигареҭ ааҭыхны, амца наркны, ирццак-ырццакынгьы днаҿыхоит…
Уаҳаид аӡә данааилак дҩагылоит, ианидашшылалак, ҩаԥхьа днатәоит, даргьы шәтәаҳәа нареиҳәоит. Абар, уажә ҿыц иааиз шьоукгьы анынаидашшыла, рыбжьы ныҵакны ишԥаҟалеи абри ҳәа заа иааихьаз шьоукы иахьразҵаауа.
– Машьынала Џьанҭоунтә ишаауаз, абра ааигәа иааӡахьан еиԥш, наҟстәи амҩа ҭшәара иаабжьҟьаз асамосвал иасзаап… даргьы ирӷәӷәаны иаауазаарын, – иҳәоит урҭ руаӡәк, дук аӡбахә алацәажәара шиҭахым иныԥшуа.
– Ҳаи анаџьалбеит… ас рыцҳара убахьоу, – иҳәоит азҵаара зҭииз ахаҵа, егьырҭгьы асаара ишьҭаԥшуа рыхқәа аадырҵысуеит, ус ауп ишыҟоу ауаҩ иԥсҭазаара, ҳара адәы ҳақәеибаргылом акәымзар аанаго, рчабрақәа ааҭыхны рыблақәа инарыхшьыла-аарыхшьыло, ацара рҽыназкны.Ԥыҭрак ашьҭахь иааит Хьымкәараса иуацәа харақәак. Иааз ҳәсеи хацәеи жәаҩык раҟара еицын. Хьымкәарасеи дареи еибамбеижьҭеи акыр шҵуазгьы, иара иаҵкыс иаб еиҳа ихаанны дахьырдыруаз аҟнытәгьы, урҭ ргәы блыҵәҟьаны дырҵәыуеит-дырхьит, нас ҩаԥхьа еицырхашьшьы арахь иаадәылҵуеит.
– Са сыԥсындаз, нан, са сыԥсра убандаз, – ҳәа длаӷырӡышо урҭ раԥхьа игылаз ԥҳәыс бырг ҳаракык Уаҳаид игәышԥы лхы надылҵоит, егьырҭ лышьҭахь игылазгьы рылаӷырӡқәа рҿаҳәҳәы иҵәыуоит.
Уаҳаид ари аԥҳәыс дизымдырит, уажәадагьы димбацызт, аха лгәаҵантә иаауаз лажәақәа иаргьы игәы ааҭдырӡыӡан, иблақәа дырҩегьых иаацәаакит. Инап хәарҽ ҵыс-ҵысуа уи аԥҳәыс лыжәҩа днахьысит, иҭабуп абас бгәы иахьалсыз ҳәа. Еицыз шҵәыуац иҵәыуо инахынҳәын, дырҩегьых наҟ иныҩналоит.
Абас игәкылҵәагаха, ихьаа бааԥсха, нҵәара зықәӡам еиԥш мыцхәы иаухаз абри иахьатәи амш азгьы ҩаԥхьа ҿыц ршьапы ркит ауаатәыҩса рыԥсҭазаараҿы зқьыла иҟалахьоу, аха ес-абиԥара ирыциуа, дара ахаан изнышәараны, изышьцылараны иҟам, арахь иҟарымҵар адагьы ԥсыхәа зызрымам, аамҭа рацәаны изықәдырӡуа аидашшыларақәа, аидҵәыуаларақәа, ашәаџьҳәаҩцәа рылаҵара, аԥсы иҷаԥшьара, ирҽеира, уи аҵыхәтәантәи имҩа иазырхиара…


XV

Хьымкәараса иҳабла гәакьахь дрыманы ианҩеигьы, иқыҭауаа абас еиԥш рыцҳарыла иҭахашьа, иԥсра азнаказ уаҩы ишимбац ргәы ҿнакааит ҳәа ҳазҳәом, аха ари агәырҩа ианналаԥш-ҩалаԥшқәа, ихы-иҵыхәақәа ртәы цқьа ианраҳақәа, аҷкәын гәлымҵәах дышҳамаз ҳаздырӡомзаарын рҳәан, даргьы харак рыдушәа рхы иавбо, абас иаалырҟьан машәырла иҭахара еиҳагьы иӷәӷәаны ргәы иалсит. Аиҳарак данхәыҷыз инаркны дыхбыџхаанӡа ашкол аҿы аҵара изырҵоз ирҵаҩцәа ихьааргеит, рыхгьы гәыбӷан нарҭеит, ҳаҷкәын знымзар-зны ашкол аҿы дааԥхьаны ҳашԥеиҿымцәажәеи, знык-ҩынтә иара ихала дыԥхашьа-ԥхаҵо дымҩахыҵны ашҭа данааҭалалозгьы, уаанӡа иаҳбахьаз ҳҵаҩ ҭынч шиакәмыз шԥаҳзымдыри ҳәа. Уажә ԥаса мҩасшақә иназхәаԥшлоз иажәеинраалақәа, иажәабжьқәа, акы-ҩба хаз иҭыҵхьаз ишәҟә хәыҷқәа аҩны џьара уаџьаҟк ахы иззықәыз, ма рыдәқьан аҿы аџьыкеи асапыни ахьеиқәыз гҿыҩрак аҿы, мамзаргьы рқыҭатә библиотекаҿы мҳәырк назаарханы, номерк еихҳәа-еиҵҳәа иназынҵаны, шәҟәы «хәарҽи» шәҟәы ҿыци ирыбжьаҟыҟы, уаҳагьы ҿаартрак зымбацкәа, зыбӷьыцқәа еидҷабланы иҟаз рыԥшаан, аӡәи-аӡәи еибарбо, рылаӷырӡқәа хаҟәҟәала иаԥхьоит. Ари збаз критикцәақәакгьы ақәыԥш инаиркны аиҳаб иҟынӡа ҳашәҟәыҩҩцәа зегьы рыԥсыԥ алеиҩеирҭа, рхы-рыԥсы «акәараҵарҭақәа» зегьы нҭырҳәыцааны иаадыруеит, «ҳааиндаҭлақәаргьы дара реиҳа аҩымҭа бзиақәа аԥаҳҵарц ҳалшоит ҳәа зҳәалоз, наҟ-наҟ ишәҟәыҩҩ бзиаӡахаран иҟаз ауаҩы дҳацәҭахеит ҳәа инеидашшыла-ҩеидашшылақәеит, дзыхьӡан иҭижьхьаз иҩымҭа хәыҷқәагьы неимҵарк-ааимҵаркит; ԥаса мыцхә рыбла иҵашәоз гхаԥхақәакгьы уажә зынӡа ирымбаӡо, аҩымҭақәа ирыҵаз агәеисыбжь, аԥхара ду хгарҭа рнамҭо инаргәаҭеит. Иԥсы анҭаз даҳзеилымкаазаргьы, уаҩҵас иҟаз критикатә статиак ҳзизымкызаргьы, уажә аҵыхәтәантәи имҩа аҿаԥхьа ҳҳақ ҳшәап рҳәарызшәагьы, агазеҭқәеи ажурналқәеи ирнырҵашаз анекрологқәа хыма-ԥсыма инарзыҭрысит, уимоу шьоукгьы апантеон аҿы изқәаҭыԥ ҟалар ахәҭан ҳәа азырыԥхьаӡеит…
Измоу зегь аибашьра иалаӡхьоу иан аҭакәажә рыцҳа (лашьцәа хҩык, лхаҵа), ара заа ауаҩы дҩашьҭны, лгәылҽанырҵарц азы, аҷкәын игәы еиҟарам, уажә арахь дааргоит ҳәа анларҳәа, илаҳаз шҽеимыз иаразнак лцәа иналашәан, ари абжьаракгьы ԥсҭыхгак шсаҳауаз здыруан, сыҷкәын деибгам, сыжәжьоит ҳәа аҵәыуара дахьналагаз, уаҳа лаӷырӡи ҿи ааиқәымхуа, лшьамхы днанамго, лымч зегь лылӡаа, ауаҩ игәаҵӷа ԥызҵәо амыткәма ҳәо, «алабазаҵә» ианҿаҳәала зашәақәлацәа илзааргаз лыҷкәын қәрахьымӡа дихатәоуп. Лыԥҳа Заира лакәзар, лыбжьы ца, дқәықәма-шәықәмаха, агәыҭҟьара ду зқәубаауа лхы-лҿы алаӷырӡ аҿаҳәҳәы, уаҳа ахаан зыбжьы лаҳараны, зыччаԥшь лбараны дыҟам лашьа заҵәы ихы-иҿы шьышьуа дааҟәымҵӡакәа длаӷырӡышоит, илшәу ашәеиқәаҵәа лхьыӡсаны асаара ишьҭасуа…
Уаҳаиди, Мактинеи, Хьымкәараса иан аҭакәажә Хьмури знык-ҩынтә рыда еибамбацызт,  инеидтәаланы ҭынч знымзар-зны имеицәажәацызт. Хьмур данхахалоз зҽеилызшьлоз лрахәыц еиԥш, аԥсҭазаара ахаҭа иагәаԥханы нахьхьи џьара зыԥсҭазааратә хацхәқәа наҟ-ааҟ еиқәызҳәалаз рыхшара, уажә абас цәгьа-усла, лаӷырӡыла еилыргатәхазшәа, убри аҿы аиҳараӡак ахара здугьы дара ракәушәа, ӷәӷәала игәныргоит. Аха наҟ-наҟ зны бзиара дула «зҽеиқәызҳәалаз» ари аԥсҭазаара, ажьрацәара шьаҭамырӡга ахаан ҵыхәаԥҵәара шамоуа, убриак заҵәык ала шакәу аԥсра хьшәашәа уаӷеимышхара ауаҩы дызлаиааиӡогьы, уи аҟара ихьчатәу, изыхӡыӡаатәугьы адунеи аҿы ак шыҟам азы шаҳаҭра уа, наҟтәирахь игылоуп Гәындеи Хьрыԥс хәыҷи. Гәында ариабжьарак дааҟәымҵӡакәа дгәыкны дахьҵәыуоз лыбла хәыҷқәа ҭыҟаԥшьааӡа иҟоуп, макьана имшәыц лыбжьы убас ицеит, уаҳа ихнымҳәыр ишԥаҳаԥсыхәоу ҳәа  иацәшәартә, илызҭымкаауа аҟынӡа. Хьрыԥс хәыҷы аԥхьа дышҵәыуоз еиԥшҵәҟьа уажә дҵәыуаӡом, иубартә иҟоуп ахәыҷы иԥсҭазаараҿы раԥхьаӡа акәны иааиҿагылаз агәырҩа хьанҭа ду инаҭаз агәыҭҟьара ӷәӷәала  дыргачамкны дшамоу, шьҭа илаӷырӡқәаҵәҟьа маауа, дшабаны дшыҟоу. Еиҩыргози нас, адгьыл аҵаҿы еилашуа авулкан дуи авулкан хәыҷи? Хьрыԥс игә хәыҷы уажә убас иԥжәоит, убасҟак еиҟәыҷҷоит, убасҟак гәаӷла ипеипеиуа иҭәуп, иаб ишьа утәызар, жәаха иабду иҩны, уԥнаҟоит, ари аҳәызба арахь исырбеи ҳәа иаб дшиҿызгьы, инапала иҟаиҵаз ахыци ахәымпали рыда абџьар имамзаргьы, ԥшрак ҟамҵакәа хаха ддәықәлартә, аха зҿы иуада ишьа, насгьы изахьӡузеи уи, ус еиԥш иахьа акрыҟоума? Амҩахәасҭақәеи амҩадуқәеи рыла ирӷӷоу абри аԥсабараҿы уажә хырхарҭас ишьҭихрызеи макьана  ԥсҭазааратә ԥышәа змаӡам, аџь-ҿыс хәыҷ аиԥш, иац адгьыл зшьапы нықәзыргылаз асаби? Изаҭаххазеи ажәҩан абас заа, еиҳа илашьцоу, еиҳа аӡы злыжжуа, еиҳа иҵааршәу аԥсҭҳәа еиқәаҵәақәа ирылхны иаҳәшьеи иареи ашәы рышәнаҵарц? Мра иабылуама, ԥша иазгома шьҭа уи рыԥсы ҭанаҵы? Дзыхнарҟьазеи харак зыдӡам ран, изылшәнаҵазеи убригьы абри аиԥш ашәеиқәаҵәа? Абар, лара уажәы арахь дахьааԥшуа, агәыкыра ду зҵаз лыԥшӡара аиуа-зеиуоу лыдумбалаӡо ллакыҵақәа ҵыӡәӡәаа, адунеи аҿаԥхьа зҵаарак лҭирц лҭахыушәа дгәырҩа мацараха. Аныҳәақәа раан аԥса махәқәа, ашыц быӷьқәа, ашәҭқәа рыла иԥшӡаны ашкол агәашәқәа, нас абарҵақәа, апатреҭ дуқәа уҳәа лҩызцәеи лареи ишдырхиалоз еиԥшшәа ирхиоу абри амшьамба хыбра уҳәа, иара акәыба шәҭла, шыцла ихҩаны (аӡынха иабааргеи абарҭ реиԥш ашәҭ гәыҿкаагақәа) иахьықәгылоу уҳәа шынеибакәу зегьы уажә мыцхәы ауаҩы дызшьуа ԥшӡараны, игәыҭҟьаганы лыбла ихгылоуп Зина. Аҵәыуарақәа анааиԥхьбалак зҿаазхо аҭынчра дуӡӡа лызхымго, гәшаҭарак ззымдырӡо шьоукы башоуп бгәырҩошәа иҟабҵо, бхаҵа дыԥсызар ицымхәра дыбмоур  ҟалап ҳәа ллакҭа ҽхырччараҵас инҭарҳәошәа лгәы иаалнаҭоит, дырҩегьых ишьабан иҟоу лӡӷқәа ирҿыҳәҳәы лылаӷырӡқәа рҿылархоит, адәныҟала илныԥшуа аасҭа ҩнуҵҟалатәи лыгәҭаҵәыуара еиҳагьы лыԥсы лызҭымкаауа дахәаҽуа. Лнапаҿы илкуп чабреиқәаҵәак еиларӷәӷәа…
Хьрыԥс хәыҷы иладахьы дгылоуп Азеи Аԥҭеи рыҷкәын, Москва аҵара зҵо, зыӡбахә шәаҳахьоу Гарик, уи адырра ирҭан, иаха дааит. Уажәы-уажә аџьуа еиԥш иблақәа нҭзырҭәаауа илаӷырӡқәа, ибааӡажжыраӡа иҟалахьоу ичабрала ирбо, дааҟәымҵӡакәа акәыба ашҟа дыԥшуеит. Амыткәма зҳәо аҳәса рыбжьқәа инарыликаауеит иан лыбжьы, уи еиҳагьы игәы арԥшааны, ҿымҭ, ҩнуҵҟала ихьаа хәаҽуа дҵәыуоит. Зыԥсра ӷәӷәалаӡа игәы  ҿнакааз ауаҩы уажә акәыба дахьҭибаауа ҭоубак аҳасабала иҿаԥхьа ажәа шьҭеиҵарц иҭахуп иара. «Сара сыԥхашьаны мацарагьы усҟак сзумацәажәацзаргьы, ибзианы ушеилыскаауз, уҩымҭақәа рыхшыҩҵак, ирыҵоуҵоз угәы аԥхара ду ӷәӷәала сцәа ишаныруаз, урҭ снарҿыԥшны саргьы аҩра сшалагаз… Адунеи аҿы  бџьарымцалатәи аибашьрақәа раасҭа ианакәызаалак доуҳалатәи аибашьрақәа хараӡа ишеиҳау, доуҳалатәи аинымшәарақәа инарыхҟьаны шакәугьы бжеиҳан дара ауаатәыҩса зегьы рнырҵәага шьаарҵәыратә еибашьрақәагьы шыҟалало. Уара ҿымҭӡакәа иахьеи-уахеи ауаа рымҽеирақәа ҩнуҵҟала, доуҳала ирабашьуаз ушреиуоу уаҳәаха сахьымӡазаргьы, сара абри бзианы ишеилыскаауаз, иагьшеилыскаауа, уажә сызҭоу ауниверситет аҿы аҵара сыцызҵо аурысқәа, абеларусқәа, аукраинцәа,  аерманцәа, амолдованцәа, аедыгьаа, литваа, естонаа, акалмыкцәа, алтаиаа уҳәа ҳтәыла ду иқәынхо амилаҭқәа зегьы доуҳала ракзаара аӡәы ҳәа саргьы сшацло, атәыла анҭыҵ еиԥш, иара атәыла аҩнуҵҟагьы уи аиашьара дуӡӡа еилазго изакәызаалак акы санышәарц сшыҟам, сыԥсы ҭанаҵы сышрабашьло. Абар, убас уаргьы аҵара ануҵоз иуцҭаз шаҟаҩы гәалсра ӷәӷәала ателеграммақәа аарышьҭыз, – абарҭқәа рзын Хьрыԥс хәыҷы шаҳаҭс дҟаиҵарц иҭахыушәагьы инапы еиларӷәӷәа иааникылоит. – Аибашьрақәа, амҳаџьыррақәа иҭадырцәыз ақыҭақәагьы, уааԥсырала ҳахьымӡаӡаргьы, доуҳала  иҭҳарҭәаауеит, ҳадгьыл ҳара иахьабалак ҳахьӡоит, ҳара иахьабалак ҳаҟоуп, умшәан, уцәа ҭынчыз», – иҳәоит гәаныла Гарик, Хьымкәараса иҩымҭақәак дрызхәыцуа, абас еиԥш иҟоу ахәыцра ҵаулақәа знымзар-зны ишизымааиц аҟара дырны, дзызхәыцыз баҩ ҷыдакгьы ааиланаҵоит – иага университет дрылгаргьы ауаҩ уи ахьиауа аԥсҭазаара ахаҭаҿ шакәу, уи аҟара ихы-игәы, иԥсы зыӡрыжәуагьы ак шыҟам ааинырыртә…




XVI

Кәынта аԥсыжра аҽнынӡа днеи-ааиртә деиӷьхеит. Абар, уажәы, бинт шкәакәала ихы  еиқәыҿаҳәа аџьабацәа дахьрылатәоу. Зоиа диҳәаны ԥара ԥыҭк имылхит, Зина илылҭарц азыҳәа, иҵегьгьы ҟаҳҵон, аха амашьына мыждагьы аремонт азызымур ҟалом иҳәеит иара ианлиҭоз. Зоиа уаҳа аҭак иалымҳәаӡеит, дышҵәыуоз, лылаӷырӡқәа илиркыз (имузыкантцәа идырҳаз, уи ахыхь дзықәшәаз агәаҟра азын цхыраарак аҳасабала изеиларыԥсаз, амца дызцасны иаҵахаз шьокк иара итәны ирықәыз, уажә ихьыркӡаз) апыҟҟаҳәа ишрықәҭәоз днахынҳәит. Ари ҟалеит ахәшәтәырҭа данҭыҵ аҽныҵәҟьа. Уажә, абар, ихамҟәалаӡо иарӷьа шьапы иҵхны, лабашьак иваҵаны, ихы злаҿаҳәоу абинт шкәакәа (мандарина шьапык ҭаҳәзҳәоушәа харантәылагьы улаԥш нақәшәо), аџьабара иалагылоу Аԥҭа, Уаҳаид, Гарик, Хьрыԥс хәыҷы, Хьымкәараса иан лаҳәшьаԥацәа, ақыҭантәи рыуаиашьара еиуоу даҽа аӡәык-ҩыџьак рҵыхәаншәа дахьтәоу. Адашшылаҩцәа анааилак, илаба иҵыргәаны дҩеихоит, дышиашоу ԥхьаҟа дымԥшуазар, ихахәдаџьал изынамырҳәӡо… «Ҳгәы иалсит, дад, шәзықәшәаз… аллаҳ имҭоуп ухаҭагьы уахьаламӡыз!..» – нацырҵоит адашшылаҩцәа. Иара, ихы арҵысра дацәшәо, ақәҿиҭӡом, шәысзымдырит, шәызусҭцәада иҳәарашәа, иблақәа ҭаа ус днарыхәаԥшуеит, нас ианиԥырҵлак, ҩаԥхьа ихамҟәалаӡо ишьапы иҵхны, ихахәдаџьалгьы, изнапык ала иаакны, илаба наиваҵаны деиҭанатәоит.
Амш шәшьуп, хымш-ԥшьымш раԥхьа иҟаз ацәыҵаҟәыкырақәа уажә рҳарҭа-сырҭакгьы убом, абар-абар, қәоу сыу акгьы аура ишналагара иҟоуп, еиҳа-еиҳа ихьҭахоит… 
Абри аамҭазы агәақьҳәа амузыка арҳәо ашҭа иааҭалоит ауаа жәпаҩны. Кәынта илаӷырӡқәа арҩаш еиԥш рҿаархоит, абыржәадагьы ас дымҵәыуацызт. Иҩызцәа аниба ӷәӷәала игәы ԥшааит Кәынта, иаарласынгьы илаба иҵарсны дҩагылоит. Ашҭа аҵыхәа иааҭалаз ҳәсеи хацәеи шеицыз иааины акәыба инахагылан, нас ҳара ари иакәӡам ҳзышьҭоу рҳәырызшәа, иаарццакны инахыҵны ҩаԥхьа иара ус ишеицыз иааины Кәынта инаидашшылоит, цқьа рхы идырбарц азы аӡә ишьҭахь  егьи днавҵуа, инеивыс-ааивысуа. Иҟәыбаса ицаз имашьына, даҽа мызкы-ҩымз дзықәымныҟәартә (мчыла аҳақьымцәа дрымҵны дааит акәымзар, наҟ-наҟгьы ишыҟалаша сеидру) иҟәаҟәаз ишьапы, ԥхьаҟа уаҩҵас уԥшла ҳәа аӡәы иҿеиҳәазшәа, изынамырҳә-аамырҳәуа ихахәдаџьал, иҟаиҵаз авариа азы аинспекторцәеи иареи реицәажәара, уажәраанӡа зегь ианазыжьуаз Зоиеи иареи ԥхьаҟатәи реиҿыхарақәа, ҵабыргыҵәҟьаны зкалҭ дахьԥшыз ԥҳәыск лҿы маӡала иоуз, уажә хшара дахьрымам азы драаӡоит ҳәа ауаа ирдыруа, аха гәҩаракгьы зызрымоу ахәыҷы, лара лхаҭа лакәзаргьы, сан гәакьа ҳәа дызхәаԥшуа Зоиа лан шлакәым, уи даныҩеидаслак џьара лымҳаҭасқәак лоур иҟалаша, арахь аус зциуа зны-зынла залымдарыла дшыржьало, иԥарақәа зқәу рыбжаҩыкгьы иара ишҟа ишцәырымҵуа ааидихәыцлоит уи. Нас имаҳәыла иҭахара, уи ихәыҷқәа рыҽԥныҳәақәа, ҵыхәаԥҵәара змам Зина лылаӷырӡқәа, ианхәеи иабхәеи ргәырҩа, исасцәа ргәаҟра, уахгьы-ҽынгьы инымҵәаӡо Хьымкәараса иан аҭакәажә лмыткәмабжь, иани иаби рыҽԥныҳәақәа уҳәа зегь иара ицасҳәаҟынтә, ԥаса уччон, уажә иузаауа убап ҳәа еибырҳәазшәа, иахьабалакынтә аҷыҷмаса еиԥш исны, ихы ахьигара изымдыруа, шәсыцхраа, сеиқәшәырха, дырҩегьых шәа шәоуп гәыӷырҭас исымоу ҳәа дыҳәҳәарц иҭахны, аха ибжьы изҭымкаауа, иԥсыз имаҳәыла иакәымкәа, иара ихаҭа иакәушәагьы ихы ӷәӷәала ирыцҳашьо, игәы ԥшааӡаны, деиҵақь-еиҵақьуа дҵәыуоит Кәынта. Дара иҩызцәа ҳәа иаазгьы, иага ҳҳәаргьы абри абасҵәҟьа акаамеҭ еиқаҵәа дақәшәеит ҳәа ҳаҟамызт, иаабахьоу Кәынта иоума ари, шәанаџьалбеит, дышԥаҟалеи ҳәа блала еицәажәоит. Амузыкантцәа ракәзаргьы, рыӡӷқәа ҭыҵны ицо, амш ахьҭа ахьаҿоу аҟнытә ирыхәылҟьо аԥсыԥ лҩаҵас улаԥш иааҵашәартә, рыблақәа рылахьахь иҩагаӡаны рбыкьқәа ирысеит. Аҳәса рҵәыуабжьи амузыка абжьи гәырҩала адунеи агәы ҭаҳшьаап ҳәа  иақәыркыҵәҟьазшәа, ак акәны џьарак еилалоит. Ԥаса-ԥасақәа абри амузыка аԥсрақәа раан иахьадырҳәзоз бааԥсыла изцәымӷыз Уаҳаидгьы, ишԥоуури, умаҳәцәа руаӡәк дҭахеит, аха иаанхаз, ари умбои, ирхаҵгыло шмаҷҩым, ари умбои, иԥсыз закә ҵәыуара бзиоу ирҭаз ҳәа дызлаԥшуа аџьар иазырыԥхьаӡазшәа игәы иааинаҭоит, игәырҩа еиҳа ихызҽша ак акәынгьы иааибоит. Иара Аԥҭагьы иқыҭаҟынтә еицхрышьшьы иааз иуеишьара дрылагыланы ашҭа дҭаларц, абар, иҷкәын Гарики, иԥҳацәа аҩыџьеи алԥхьаны агәашә шыҟоу дахьнеиуа…
Гәыԥ-гәыԥла ауаа рацәаҩны ана-ара ажәытә қәаҵа (анапы згыу, бжа иҩахьоу алаҳақәа, аҵәақәа, аҳақәа, аӡахәақәа зыҟәну алқәа, ахәырмақәа, амжәақәа, араса чықьқәа…) иҵагылоуп, шьоук рылахь еиқәышьшьы амузыка бжьы иднамырҳауа аҳәса рмыткәма бжьы иазыӡырҩуеит, уажәы-уажә чабрала рылаӷырӡқәа рыцқьо, хымш-ԥшьымыш раԥхьа Хьымкәараса нахьхьи Бақьҟан дзыдтәалаз абыргцәа иреиԥшу иара иқыҭантәи ҭаҳмадцәақәак, иҵегьгьы еиҳа неихыркәа змам быргцәақәак уҳәа, рыӡӷқәа ҭашәашәа, рнапқәа даш мацараха, асы ҩамгыла рықәнаузшәа иҟәаш-ҟәашӡа, рнацәхыԥқәа ҩежь-ҩежьӡа,иҵмышәшәацкәа ирзыҵагылоу рхаԥыцқәа акы-ҩба аҩар иаӡәӡәаз ашьанҵа хаҳә ссақәа реиԥш иааԥшуа, мҩа хараӡак иқәлан ишааиуаз рыԥсы ааиҭаркырц рыӡбазшәа иахьеидтәалоу ршыц лабашьа хыҵәрыԥсақәа (анкьа уаҩ ишьапы ахьамкуаз ацыӷ мҩақәа изларҿалоз) ашьшьа-шьшьыҳәа иныҵакшо, дара зхаану амашәырқәа, рнапала анышә иарҭахьоу рыӡбахә иалацәажәоит,иргәаладышәоит. Ари иҭахаз аҷкәын дшырқыҭантәиугьы, рацәак дара илԥшны дабардыргәышьоз, аха дызхылҵыз рышьҭра жәытәӡаахыс еицамкуа ишыбзиаиз, акыр ҭоурыхтә мыҟәмабарақәа, ахыӡаарақәа инарыхҟьангьы иахьа рыжәла зыжәлоу Аԥсны ишмаҷӡахаз, уимоу шәарҭак амангьы ишыҟоу, убри шимырӡша иахьа машәырла абас здунеи зыԥсахыз хылҵс иҭынхаз иҷкәын хәыҷы ҳәа иалацәажәоит, – акыр збахьоу, акыр заҳахьоу, ҳара адунеи ду иақәлацәоушәа иаабо, аха анхьаԥш-аахьаԥшха змаукәа илеимгәажә ицаз абыргцәа…
Ақыҭа ааигәақәа рнаҩсгьы инахараны иҟоу ақыҭақәа рҟынтәгьы, шьапыла, машьынала, ҽыла уҳәа амҩа иқәуп иахьа абрахь, абри аҩнаҭа, абри ашҭа хаҭала жәытәаахыс издыруа, ааигәа иалахәхаз, ауа-иуа, ақәла-иқәла, адыр-идыр… Убас иааит арахь Мактинеи Уаҳаиди иаагылазар зыцәгьеи зыбзиеи иалагылоу, иаалырҟьан изықәшәаз арыцҳара згәы иалсыз рқыҭауаа зегьы, шамахамзар, аӡәы даанымхакәа. Урҭ рыбжеиҳараҩык, дара ирзымдырӡо, абри арыцҳара дара рқыҭан ашьапы акызшәа рбоит…
Абар анаҟа-араҟа, ҩыџьа-ҩыџьала, хҩы-хҩыла иахьеидгылоу Хьымкәараса иҩызцәа гәакьақәа, иқәлацәа, ариабжьарак инеимда-ааимдо дызҷаԥшьоз, иԥсра ӷәӷәалаӡа згәы иалсыз, ӷәӷәалаӡагьы иахьанӡатәи реизыҟазаашьақәак ирылнарԥшыз, адунеи иазнархәыцыз. Абар, иахьааиуа лара Зина аус лыцызуа лҩызцәеи, леиҳабацәеи, Гәындеи Хьрыԥси аҵара рыцызҵо ашколхәыҷқәа, арҵаҩцәа…


* * *
Хьымкәараса иабдуцәа рнышәанҭрақәа арантә быжьба-ааба верс набжьаны, лбаа аӡиас аԥшаҳәаҿоуп иахьыҟоу, урҭ абжак ргәы ҭаҳахьеит, абжак ахьыҟоу узымдыруа адгьыл иалаӡхьеит, араб ҩырақәа рынны ирхагылаз аҳаҭгәынқәа, ақьашанақәа еиҟәыжәжәа-еиҟәыԥԥа иҵҩырны икаҳахьеит, рыбжеиҳаракгьы злакәыршаз аихацқәа, ахаан ҳаԥсып згәамхәуа, арахь иқәнагалаз шьоукы еимыхны иргахьеит, рыҩнқәа рбарҵақәа аладырԥшӡеит…
Хьымкәараса иаб ара даан дынхеижьҭеи аӡәгьы изыҳәан нышә ԥырымҟацызт. Хьымкәараса ижразы анышә рыҩны аҩадахьы дук набжьамкәа ажәытә баа ҭӡамц ду авараҿы иԥырҟарц азырыӡбоит. Ҵәыуарыла иҵыкәкәахьаз ан аҭакәажә рыцҳа, сыԥсҭазаара шьҭа изхәарҭозеи, нан, аҩнаргәы ԥҟаны дыҩнажәж, ус еиҳа еиӷьуп ҳәа дӷьаҵәы-ӷьаҵәит, аха уи рымуит цәгьеи бзиеи акыр збахьоу ақыҭауаа: «Зыҩн гәакьа иҩнаржыз иаҟара ирыцҳау ари аԥсабараҿы аӡәыр дыҟоума нас; иага лахьеиқәра ӷәӷәа бақәшәазаргьы, ус шԥабҳәаӡеи абааԥсы, ус шԥабҳәеи! Уи аҩыза ҟазҵахьоу шьоукы-шьоукы ируз агәнаҳа иахьагьы ишзаҵымҵуа бымбои, бахәаԥш, нахьхьи ӡынгьы-ԥхынгьы илаӷырӡырқәақәо ақьаԥҭа,убраҟагьы ауацәа-аҭахцәа иааргәаԥхан,машәырла афымца иашьыз ҵеи хазынак зыргылара дахьымӡаз иҩн ҿыц дыҩнаржит, ус ҟашәымҵан, уара, ус шәымун ҳәа ажәҩан ахаҭа шылаӷырӡышоз. Уи баргьы дыбдыруеит, уи быҷкәын диқәлан! Иахьа, абар, ихацәахаз ихшара раб иҵәҩаншьап ахьарсыз акәымкәа даҽаџьара рынхарҭа ҭыԥ ылырхыр акәхеит…», – рҳәеит.


* * *
Аԥсыжра ашьҭахь, хара, ааигәантә иааз уҳәа зегьы, ахьшь анхылалак зҽызҵәахуа акәҷарақәа реиԥш, иццакы-ццакуа рыҩныҟақәа  ианца, ажәҩан алакҭа ҩҭанархәлакын, ирласны инеимаҳа илашьцеит, нас, аҵх агәы инахыҳәҳәахьан еиԥш, шьҭа сара ишәызхызҩап шәарҭ, бзан уаҩҵас абзиеибабашьа иақәымшәо, ԥсын аибаҵәыуара иазхиоу агаӡақәа иҭышәҟьаз аҭлаҩа, ари еиқәшәыԥшьыхааз анышә ҳәыгәра ҿыц аҳәозшәа,аԥшатлакә аҵаны, хазгьы ишьҭагьежь-шьҭахәмаруа, аҳәылыҳәа асоура иалагеит. Дук мырҵыкәагьы ҩни гәареи, шәаԥыџьаԥи, нахьхьи џьара Уаҳаидраа рынхара инаҿхысны абраанӡа иаауа, абри анаҩсангьы наҟ ицо, ани абаа ҭыӡгәара дуи, уи авараҿы згәы ҩылзгаз Хьымкәараса рыцҳа инышәынҭреи иҟәашкакараӡа, ибымбыл шьаршьафха иаахнаҩеит – адунеи аҿы абас қәра хьымӡак дыԥсыргьы, иага рыцҳара ҟаларгьы, знымзар-зны аиқәаҵәа аҵкыс ашкәакәа шаиааиуа, аҟьашь аҵкыс ацқьа аԥыжәара шаго, агәырҩа аҵкыс агәрӷьара шеиҳау азы шаҳаҭра аурц аҭахызшәа…


* * *
Иаха ишьҭалаз ари асы ҟәымшәышә, адау дықәгыларгьы ишьҭа занымлартә, ашамҭаз еимгәашәы иҵааит. Ианшагьы икаххаа еилган иҟаз ажәҩан ихьшәашәаӡа, уаҩ дазмырԥхо, аԥсабараҿ хырзаманцәгьас иҟоу зегьы збахьоу, аха уи гәыхшәарҭас иҟазымҵо амра хаха-чахо, ихәантеи-сантеиуа ажәҩан инаҵалеит, иара убас ишыҟазгьы ҵаҟа еиқәшәы икажьыз асы ҵҩа змам саркьа ԥыҽҽыха ссаны ирцырцыруа.
Абас дырҩегьых ҿыц ашьапы акит шьҭа Хьымкәараса дызлахәымхаз, мыцхәы ихьшәашәаз, аха убла агәы ахәуа аҟынӡагьы алашара шкәакәа рацәа зцу аӡын мыш кьаҿқәа руак. Иахьатәи абри амш  инашьҭанеишт ак аиԥш даҽа жәаба, даҽа шәкы… Аԥсҭазаара аанҿасха амаӡам. Зина лхәыҷқәеи лареи араҟа мышкы-ҩымыш инхагәышьаргьы, уаҳа изаанымгылозар акәхап. Уаҳаид, Мактина, Зоиа, Кәынта, Аԥҭа, Аза, урҭ рыхшара, Уаҳаид игәылацәақәак, убас аратәи гәакьацәақәак, нас иара Хьымкәараса иуеишьаратәқәак уҳәа, ауа-аҭахыра даҽа знык-ҩынтә ара иааидибагалақәашт, еишәак  шьҭырхышт, сыкәмалк хырҵашт, цәашьык изадыркышт, ҿыц дыргәаладыршәагәышьалап, ишәҟә хәыҷқәа неимҵарк-ааимҵаркып, исахьа зну ипатреҭқәак инарыхәаԥшып, иҵәыуап-ихьып, шьҭарнахас ашьац иаҵәа зқәиаало, изқәыканӡало, ҩаԥхьа зқәиаало, ҩаԥхьа изқәыканӡало инышәынҭра агәы рнапы нықыршьып – акы иалаҳәаӡамкәа зыԥсҭазаара  ҿахҵәаз Хьымкәараса рыцҳа! Нас дырҩегьых иццакы-ццакуа дасу рыҩныҟақәа рахь еиҭахынҳәгәышьап, дасу ари адгьыл аҿы ҿҳәарас имоу, излаилшо ала, амашәырқәа иҽырцәыхьчо, ачымазарақәа иҽырцәыҵәахуа инаигӡарц азыҳәа…
Амалагьы згәабзиара уашәшәыраз Хьымкәараса иан аҭакәажә ари абжьарак лгәылҽанӡамкәа иаалызкылҟьаз агәырҩа ӷәӷәа илылаз лымч хәыҷ зынӡа иаалылнаршәшәан, дзымҵысуа аиарҭа дахьамоу, лыҷкәын заҵә ихьӡ налаҵо, амыткәма ҳәаны дҵәыуоит.
Наҟтәирахьтәи ауада хьшәашәа, ауада лашьцаҿы игылоу ажәытә еихатәы каруаҭ ду аҿы дкара-уараха, лыӡӷ хәыҷқәа лылаӷырӡқәа рыдшәыла, макьана  дымҿыхацкәа дыцәоуп Гәында , илықәу ахыза ҵаӷа цқьа дахьазмырԥхо аҟнытә уажәы-уажә днаҳәы-ааҳәуа, уажәы-уажә дҳәыҵәы-ҳәыҵәуа. Уи ԥхыӡла дылбоит лаб, уажәраанӡа игәыдикылоз Хьрыԥс хәыҷы дшьыцго дышихәаԥшуаз, ларгьы лыблақәа днарҭагәӡны, инапқәа рыла лхахәы ишьышьуашәа, нас ахьҭа дамкырц ахыза лываиџьгәошәа… Аха, ус иаалырҟьаны, рыҩны ашәқәа ԥыҽҽны, рԥенџьырқәа ирхыҽҽаны ӡыхәашь бааԥсык нарыҵаҵәахуеит, арҵәааҳәа дыҳәҳәоит Гәында, ԥхыӡла деиҵақьыз-қьызуа дҵәуоит…


* * *
Ари аҳаблан нырцә-аарцә игылоу аҩнқәа ихәхәа-хәхәаӡа ирхылҵуеит алҩа. Хьымкәараса иан дзыҩноу ахыбра хәыҷгьы абар уажә иҭрыс-ҭрысуа, еихьышәшәа-еиԥышәшәа, иага лахьеиқәҵага бааԥс сызкылсызаргьы, иахьала иага гәаҟра сҭагылазаргьы, макьана  схәышҭаарамца мыцәацт, ахаан ицәарангьы иҟаӡам аҳәарц  аҭахыушәа, алҩа еишьылӡа иахылҵны иҩеиуеит.
Уа ауаџьаҟ аҿы, абар, Хьрыԥс хәыҷи Зинеи неицхыраан амца еиқәырҵеит. Амца еиҳа-еиҳа еибакуеит, еиҳа-еиҳагьы ихәажжаӡа иааԥшуеит акакала еицыло  аԥырӷқәа. Урҭ Хьрыԥс игәы рӷәӷәаны, хазгьы, гәаӷк иԥсы  еибанаркуа, иӡӷқәа ҭырчаа дааҟәымҵӡакәа дрыҭәҳәоит, дрыҭәҳәоит, – иҭахуп иҵегьгьы иӷәӷәаны еибакырц, аҩны иҩноу ахьҭа мыжда лассы идәылҵырц…



АЕПИЛОГ

Шьыжь-шәаԥшь уаҩ дажьарц шалшо еиԥш, зыбжеиҳаранӡа илахҿыхшәа иааиуаз, зыбжаранахыс, иара аԥсҭазаараҿгьы ишыҟалало еиԥш, алахьеиқәрахь ииасыз, зынҵәамҭахь, атыҩ иакыз мзаҵас, агәырҩа иареиқәаҵәаз абри ҳажәабжь шәзеиҭазҳәо сара схаҭа Хьымкәараса иҩызцәа гәакьақәа ируаӡәку соуп. Ҳарҭ ҳгәы ҳҽанӡамкәа ҳзықәшәаз арыцҳара ду аӡәы сиеиԥшымкәа сгәы ҿнакааит. Зԥа дымԥсыц уԥа диумырҵәыуан, рҳәоит, агәра згеит зҩыза гәакьа дызԥымхацгьы издырран дшыҟам уи ахьаа ахьынӡаҵаулоу. Агәра згеит иара убас уаҩԥсык иҭахарагьы жәларык рҭахара дук хара ишацәгылам, аӡә дунеик шеибгоу ишицу… ӷәӷәала сшьара сықәнаҟьеит, адунеи аҵанӡа сазнархәыцит абас зааӡа зиеҵәахә кыдшәаз сҩыза бзиа, сҩыза гәакьа Шаҭ-иԥа Хьымкәараса иаалырҟьан иҭахара. Ишәцәызӡом, уии сареи ҳқәыԥшӡақәаны Аҟәа ҳшьапы анналаҳаргыла-нахыс ҳшеибадыруазгьы, зегь зфо анышә еиқәа днамадан ҳанаахынҳә ашьҭахь дшеилыскааз еиԥшҵәҟьа деилкааны дышсымамыз, убри акәзаргьы ҟалап зегь раԥхьаӡа иргыланы бааԥсыла саргьы сгәы ахәра анызҵаз. Избан ҳарҭ абас зҳахьло: иахьеи уахеи иҳавагылоу ауаҩы дҳацнаҵы иахьынӡахәҭоу деилкааны дызҳамамзеи? Дцеит уи, шьҭа уаҳа дхынҳәраны дыҟаӡам, иԥсы ҭанаҵы шаҟа жәа-ҟәанда узиаҳәазеишь? Даба, цқьа уазхәыци? Ҵабыргуп, шамахамзар мышк бжьамыжькәа иареи уареи ақалақь аҿы шәеиқәшәалон, амшын ахықәан шәнеи-ааилон, чарак ахьгьы шәанеиццалоз ыҟан, ԥсрак-бзарак ахь шәеицнеилон, театрк аҿы шәнеиватәалон, еизарақәак шәҽынарылашәырхәуан, абжьааԥынгьы телефонла лаф ажәақәак неибышәҳәалон, зны-зынлагьы (даара имаҷӡаны) шәҩымҭақәак неибашәырбалон, аҽакуан, аха аиҩызцәа гәакьақәаҵәҟьа шәа уаҩы ишәзиҳәарц азын иареи уареи шәызхьымӡаз шаҟа ирацәахаз убома? Даҽакы ҳаҟәыҵып, зҭыжьра дахьӡаз ишәҟә хәыҷқәа ирну иҩымҭақәа уажә ушрыԥхьо, уажә лассы-лассы ишугәалауршәало еиԥш усҟан урзыҟазма, ҵабыргуп, урҭ уажә зынӡаск аҽакала иуацәажәоит, уаргьы зынӡаск даҽа блақәак рыла урыхәаԥшуеит, наӡаӡа иуцәыӡыз уҩыза гәлымҵәах ибжьы рхыукаауеит… 
Иахьа еиԥш исгәалашәоит Хьымкәарасеи сареи ҳаибадыршьа шыҟалаз. Ҩынҩажәижәабатәи ашықәсқәа рынҵәамҭазоуп. Ҳарҭ зегьы бзиарак ахь акылсра ҳгәы иҭакны амҩа ҳашнықәлало еиԥш, ақыҭан абжьаратәи ашкол саналга, шықәсык аҟарагьы уа аколнхараҿы аус анызу ашьҭахь, сааит саргьы Аҟәаҟа. Ҳәарада, усҟан, егьырҭ зегь шәеиԥш, саргьы Европатәи аҳҭны-қалақь дуӡӡақәа руак зшьапы налазаргылаз аҷкәын хәыҷ сиеиԥшын: сахьцара, сызлагара, иҟасҵара ҳәа егьсыздыруамызт. Раԥхьаӡа саангылеит еиуарыла иҳаҵкарыз шьоук рҿы, шьақәгылашьак соуаанӡа дара гәырӷьаҵәа «маҵурас» исанаршьазгьы рҭаацәара ду азы есышьыжь ача, ашьақар, ахш уҳәа  ҭакәажәи-ԥҳәыси руаҟьан-чаҟьан бжьы сагәылагыла раахәара, злеишәа уаҩытәыҩса дамыхәоз рхәыҷқәа абаҳчахь ргареи раагареи ракәын. Уи иазаауазеи, нас, уи хазы узлацәажәаша темоуп. Хьымкәарасеи сареи ҳаибадыршьа шыҟалаз ауп уажә исҳәарц исҭаху. Абарҭ ашықәсқәа раан ауп саргьы аҩра нап анасыркыз, рацәак идуумыз тетрадк азна жәеинраала хәыҷқәак сыман, иара убарҭ роуп ақыҭантә санаауаз малс абрахь ақалақь ахь иаазгаӡазгьы, сразҟы, сынасыԥ зегьы убарҭ ирыдҳәалан, амшын ихыу изы гәыӷырҭас иҟоу дызҭоу иӷба шакәу еиԥш, гәыӷырҭас исымаӡазгьы убарҭ ракәын. Уи ус шакәыз сыда здамызгьы уаҩытәыҩса издыруамызт. Ара сахьааиз, даҽа тетрад ҿыцкгьы аасхәан, еимҟьарак шаасоулак, зны-зынлагьы чаахәара сышгылоугьы, сзыргәаҭеиуа цәаҳәақәак нанысҵалон. Хәылԥазык исыӡбеит зҩымҭақәа ӷәӷәала бзиа избоз, зажәеинраалақәа ҿырҳәала аккара еиужь ду, ма дәҳәыԥш иаҵәак снықәгыланы ( иқәԥақәсуаз хьажьқәак, дырганҵыхәақәак, бжьобжьикқәак, ма ажәжәаҳәа аҳәра ишаҿу иааҟәыҵны са сахь инхьаԥшлоз ҽқәак, камбашьқәак, жәқәак уҳәа рыда зыӡрҩы дсымаӡамкәа), сыбжьы рдуны, сзыԥхьалоз поетк иҿы снеирц, еилыскааиит уи дахьынхоз. Имариамызт са сзын уахь амҩахыҵра, убасҟак сацәыԥхашьон, убасҟак агәыӷьра сзыуадыҩын.  Хәылԥшәаԥшь амшын агәы ихыҷҷало, ҭагалантәи амш еихыкка-еиҵыкка ссирқәа ируакны ақәҵра  зҽазызкуаз уи амшгьы. Апоет ду дзыҩназ аҩны снадгылеит, иаарццакынгьы аԥшьбатәи аихагылахь сынхалеит. Санҩеиуаз сшыццакуаз еиԥш сзымласит ихьӡи ижәлеи  ҿаҿаӡа изныз ашә саннадгыла, слак-ҩакуа, сгәы  аԥсаҟьа-аԥсаҟьа еисуа саадхалеит. Иҟаларын схынҳәны сцаргьы, убри аамҭазы сышьҭахьҟа иаахалаз аԥҳәыс ҳаракы, аԥҳәыс хаҿыраз дсықәымшәазҭгьы. Уи апоет иԥшәма лакәзаарын. Дара рахь снеирц сҭахны, скәанызануа ашә сшадгылаз анылба, лыблақәа лхаччо, «уааи арахь, уԥхамшьан»,  лҳәан, уажәадагьы сылбахьоушәа, уаҳа уадаҩрак аламҵакәа, иаразнак ашә аалыртын сныҩналгалеит. Ҳахьыныҩналаз иаразнак сылаԥш нарықәшәеит аҭӡы зегь хызҟьоз ашәҟәқәеи ԥенџьырк ада зҿамыз ауада азкәакьк аҿы надаадашәа икҿагылаз астол ԥшӡеи, нас уа иқәԥсаз шәҟәи-қьаади. Апоет иԥҳәыс ара уаатәа, уажә дааиуеит ҳәа лхаҵа ихьӡ аалҳәан (уи изы сшааз, сгәанала, искыз атетрад ала илдырит), ҟәардәк лнапы нақәылкит, нас наҟтәирахь иаҿаз шәык дныҩналеит. Сара стәап сҳәар сзымтәо, схарахаԥшуа, егьырҭ аҭӡы икыдыз ашәҟәыҩҩцәа дуқәа рссахьақәа сышрыхәаԥшуаз, аԥҳәыс дызлацаз ашә ҩаԥхьа иаатын, арҵага шәҟәқәа рыла зсахьа здыруаз, аха ус хаҭала ахаан исымбацыз, цәаҳәак аанмыжькәа зҩымҭақәа сгәы иҭахәхәа иҭаз апоет дааҩналеит. Уи иааира убасҟак саргачамкит, зынӡаск сахьцара сзымдыруа, аха агәыкыра зхыҳәҳәыла изхыз ибла гәыҭбаақәа рыҳалалра, ишәыз апижама ахәда ҭбааҭыцә наҟ-ааҟ иаартны, игәы ҭыршаша, инапы рџаџа данаасыдгыла, аҟаԥыҳәа сшәа-ӡыӡара насыхҟьа ицеит. Саб иашьа гәакьак днасԥылазшәа, аханатәгьы ҳаибадыруазшәа, иаразнак днасылаҵәан ҟәардәык снықәиртәеит, иаргьы дниасын, иҩырҭа стол дахамтәакәа, ааҩсшәа даҽа ҟәардәык иҽнықәыикит, нас сдәылԥраан сцарҳәа дшәозшәа, саҳаҭыр бо, маҷ-маҷ сыжәла, сыхьӡ, сахьынтәаауа уҳәа сазҵаара дналагеит, иблақәа уажәы-уажә исгәыдырҟәыҟәла искыз атетрад инахыжьуа. Аҵыхәтәан, са ишысзымгәыӷьуаз аниба, акыр уҩуама ҳәа хаҭала дсазҵааит, ааи, анысҳәа, сызцәыԥхашьоз стетрад аасымхны, дниасын, астол днахатәеит, аганахьшәа иқәыз абласаркьақәа ибла инаиҭан, ашьшьыҳәа стетрад аартны иаԥхьа инықәиҵеит. Уи ус ахәаԥшра дагьналагеит, аҭҭаҳәа сылахь аԥхӡы налеибаҳәеит, иахиҳәаарызеишь ҳәа сгәы ҭыҵны ицо, снеилуаашеит. Акы-ҩба данрыԥхьа, уара ухала усзаԥхьи, убжьы саҳарц сҭахуп иҳәан, атетрад арахь иаасиркит, иаргьы ааигәа арахь даасыдтәалеит. Абри аниҳәоз гәырӷьарак ааидызбалан, ҩаԥхьа сшәа-ӡыӡара аасыхнацан, сҩымҭа хәыҷқәа еиҳа сгәы рызҭаны срыԥхьо сҿынасхеит. Ажәақәа рҿы абжьықәыӷәӷәара ииашамкәа иахьыҟасҵоз џьара-ҩыџьара саанимкылозар, стетрад ахы инаркны аҵыхәанӡа дысзыӡырҩит, нас дырҩегьых иаасымихын, астол ашҟа саргьы снаԥхьаны, стетрад ҩаԥхьа уа инаимҵаҵан, сара ишызбоз ажәақәак ус ацәаҳәа рыҵшьны, рганқәа рахь азҵаарақәа ықәиргылеит, ухала урызхәыцны ирҽеи ҳәа, иҟоуп зынӡа дызкьымсыз жәеинраалақәакгьы. Исыдирҽхәалеит, сгәы рызҭеиҵеит, сзыԥхьалаша ашәҟәқәа рыӡбахә сеиҳәеит. Убасҟан, раԥхьаӡакәны сыԥсҭазаараҿы сара апоет иажәа саҳаит, раԥхьаӡакәнгьы издырит, мап, издырит ҳәа сызҳәаӡом, сгәы азҩеит ажәа аус адулара оума зегьы зҭаху, ӷәӷәалаӡагьы зҵакы дуу ак шакәу. Иара убасҟаноуп раԥхьаӡа акәынгьы сара Шаҭ-иԥа Хьымкәараса ихьӡи ижәлеи ансаҳазгьы. Апоет стетрад ҩаԥхьа арахь ианаасиркы, саргьы шьҭа ацара сҽазкны саныҩагыла, исеиҳәеит аринахысгьы сыԥхамшьакәа сшааилаша, ус лассы-лассы арахь имҩахыҵуа аҿар шмаҷҩым, убас уажә аабыкьа Хьымкәараса захьӡу ҷкәынак абра дшааиз, даараӡа иҩымҭақәа игәы ишақәшәаз, иажәақәа рыцқьашьала Иуа Коӷониа дшигәалаиршәаз. «Абра џьара даангылеит, дыԥшаа убри аҷкәын, – иҳәеит апоет, – шәеибадыр, шәеизааигәаха, шәеицхыраала… ҳара ҳлитература, абыржә уара ушқәыԥшу еиԥш, макьана иқәыԥшуп, уи ҳара ҳнапала амҩаду ахь икылҳамгар, аӡәгьы дҳахәаран дыҟаӡам, аџьабаа ӷәӷәа азбатәуп, иазааԥсатәуп…»
Еиҭаҳәашьа амам сара абра сдәылҵны санцоз закә гәырӷьара дуу сзымҽхазкыз, уахынла ацәашьы ахьаркыу алашара ааигәа ахачԥаԥырқәа шзаԥырымҵуа еиԥш, схы-сыхшыҩ зегьы сзымҽхакыз убри агәырӷьара акәша-мыкәша иҟа, аухантәарак сахьцара сзымдыруа, сгьежьы-хынҳәуа ақалақь салан. Адырҩаҽны сқыҭантәи ҷкәынцәақәак рыла еилыскааит арҵаҩратә институт аҿы аԥсуа литературатә гәыԥ ду шеиҿкааз, уаҟа аҭӡы газеҭ шрымоу, «Арҩаш» захьӡу анапылаҩыратә журнал шыҭрыжьуа, лассы-лассы ҿыц аҩра иалагаз рҩымҭақәа шеилдырго. Еилыскааит иара убас апоет зыӡбахә сеиҳәаз Шаҭ-иԥа Хьымкәарасагьы уахь дышнеило…
Ҽнак, алитературатә гәыԥ аилатәара аныҟаз, ахаан сызҭамлацыз аинститут ашҭа сынҭалеит, ахыбра ду абарҵа сахьыҩхашәалаз, арымарахь аҭӡаҿы икнаҳаз акласс ӷәеиқәаҵәаҿы мелла иҩны ианыз алаҳәара снаԥхьеит: «Уаха, асааҭ 7 рзы, аабатәи аудиториаҿы аԥсуа литературатә гәыԥ аилатәара ыҟоуп, еилдыргоит ҿыц аҩра иалагаз Шаҭ-иԥа Хьымкәараса иажәеинраалақәа». Измааноу сыздыруам, аха, уи ихьӡи ижәлеи саннаԥхьа, дызбандаз ҳәа мыцхәы саахыццакит, иара иӡбахә сазҳәаз апоет ду сшицәыԥхашьоз еиԥшшәагьы сгәы ҭыԥсаа-ҭыԥсаауа ԥхашьа-ԥхаҵарак саамҽханакит. Араҟа иҿаз ашә дуқәа рҿы, ашьхымзаҭра ашьхыцқәа анҭало-ианҭыҵуа еиԥш, иԥшӡакәакәараӡа идәылҵуаз, иҩналоз аӡӷабцәеи аҷкәынцәеи снараҩсын, ашә аартны сныҩналеит,уа иҟаз акьиоск аҿы Шандор Петефи иажәеинраалақәа зныз шәҟәык аасхәан (уи убасҟан адагьы ижәла смаҳацызт), ашьшьа-ашьшьыҳәа аҩнуҵҟатә мардуан ҭбаа-ҭыцә ду снаҿалеит. Аҩбатәи аихагылахь саныҩхала, саахьаҳәын, акоридор хәхәа сахьынбжьаԥшыз, лахьхьи анаӡараҿ, шәык аҿаԥхьа, арирахьтәи аԥенџьыр ду аҿы ҷкәына аукы дхыцәӡа дшадгылаз гәасҭеит. Абри иара иакәзар ҟалап ҳәа иаразнак сгәы иааснаҭеит. Азнаказ маҷк саалак-ҩакит, аха нас сгәы аасыԥсахын, иара ишҟа сҿынасхеит, иаргьы саниба, дысԥыларц иҭахызшәа, маҷк арахь дааскьан,дсыхәаԥшуа дааҭгылеит, сара схаҭа апоет иахь зны саннеиз ишыскыз еиԥш, иаргьы еиларӷәӷәа тетрадк инапаҿы икын. Аԥсшәа анааибаҳҳәа, ихьӡи ижәлеи аасҳәан, абри уакәӡами ҳәа снаиазҵааит. Са соуп, иҳәан, сабоудыруеи ҳәа иааџьеишьеит иара,акыргьы даалахҿыххеит. Иасҳәеит дызлаздыруаз. Уик зынӡа агәаҳәара ду инаҭеит. Абри ҳаицәажәара иналакӡаны, ҷкәыни ӡӷаби аҿар маҷҩымкәа иааизыҩҩит, бжаҩыкгьы ӡӷабцәан, рыблақәа ҭыџьџьаауа. Аудиториа ашә аадыртын, ахьхьа-аџьџьаҳәа иныҩналеит, иааит арахь аинститут арҵаҩцәақәакгьы, иара убас уаанӡагьы сара зыжәла саҳақәахьаз поетцәақәакгьы. Абарҭ зегьы рылымкаа Хьымкәарасеи сареи уаанӡагьы аибадырра ҳабжьазшәа, ҳаицны ҳныҩналеит, ҟәардәык аҿы ҳагьынеиватәеит. Ахаан исхашҭуам уи ауха уи иажәеинраалақәа дышрыԥхьоз, ибжьы аҭкаашьа, инаԥш-ааԥшышьа, инапы аҳаракышьа,аларҟәышьа. Шамахамзар, зегьы иддырҽхәалеит иҩымҭақәа. Схаҭагьы даараӡа исгәаԥхеит аиашазы…
Ауха Хьымкәараса дзыҩназ астудентцәа рхазынхарҭахь сигеит, исеиҳәеит уажә дызҭоу аинститут ааныжьны, Москва ма Ленинград ҵарак дҭаларц шиҭахыу уҳәа планқәас имаз, дразҵааит сара сыгәҭакқәагьы, ҿырҳәала издыруаз сҩымҭақәакгьы сыдирԥхьеит (убасҟан уа шәҟәқәак лыманы днеит Зина, уи санылба иџьалшьеит, сара лара дахьызбаз еиҳагьы ишџьасшьаз лзымдырӡакәа).
Абас ҳаибадырит, абас аиҩызара ҳабжьалеит уии сареи. Шықәсқәак рышьҭахь Зинеи иареи рыԥсҭазаара анеиларҵагьы, изыҩназ ауадахь снымҩахыҵлон, саргьы Зина дзааӡаз ақыҭа, аҳабла сахьеиуаз, уи лаҳәшьцәеи лареи рхәыҷраамҭа сахьақәлаз, даргьы иашьа гәакьак иеиԥшҵәҟьа ирԥхьаӡо ахьсакәыз аҟынтәгьы иареи сареи уаанӡагьы иҳабжьаз аиҩызара еиҳагьы аҽарӷәӷәеит, аиуара, ажьрацәара еиԥшыз еизгәакьаракгьы ҳабжьанаҵеит, доуҳала акәзар, мыцхәӡа ҳаиднакылеит…


* * *
Абар шьҭа шықәсыки бжаки ҵуеит Хьымкәараса лаша иԥсҭазаара ҿахҵәеижьҭеи. Раԥхьаӡа ӷәӷәала сгәы ианылаз ахәра ҵаула хӷьаа-ҿӷьаашәа иҟазаргьы, уи иԥсра макьанагьы сгәы иҭымҵәацт, иҟалап сыԥсы ҭанаҵы исԥырҵраны, исхыԥсаараны иҟамзаргьы. Абри абасҵәҟьа иҟамларгьы здыруадаз, иареи сареи ҳаиҩызара анаҩсангьы, доуҳала ҳаишьцәамызҭгьы, ҳнапы злакыз, ҳхы-ҳаԥсы зқәаҳҵоз уск акәмызҭгьы, иара наӡаӡа имҟәыҵшәан икашәаз икалам сҭакԥхықәра жәантә еиҳанамтәуазҭгьы, макьана нбанкгьы знысымҵац ақьаад цқьакәакәара сымҵаҵан снатәа-цыԥхьаӡа сҩыза гәахәтәхьымӡа дысгәаланымыршәозҭгьы…


* * *
Хьымкәараса илитературатә ҭынхақәа реидкыларазы иалырхыз акомиссиа аӡәы ҳәа саргьы салоуп. Даҽакала ҳаилышәымкаан, сшәыҳәоит, абри аус иахьынӡахәҭоу аиҵхара иахьанӡагьы игәыгәҭажьуп, зегь раԥхьа иргыланы изыхҟьогьы, ҳгәы ицаз макьана иахьымаац акәхап, аха шьҭа иахырԥатәым, иҭынхаз иҩымҭақәа зегьы џьарак еизактәуп. Иҭахамҭазы саԥхьан сгәаанагарқәа иасҳәарц исиҭаз инапылаҩыра ҿыц санаԥхьа ашьҭахь иасҳәарц сгәы изызҭаны сызхьымӡаз сгәаанагарақәа зныз абӷьыцқәа сгәи сылаӷырӡи шеилаҵәоз наҟ иԥыжәжәаны инкасыԥсан, иара акьыԥхьга машьынкала ицқьакәакәараӡа иаахкьыԥхьааны папкак инагәыласҵеит, ԥыҭрак ашьҭахь, иара ишиҭахыз еиԥш, даҽа аӡәык-ҩыџьак ҳҩызцәа нарԥхьаны, акьыԥхьразын редакциак иадызгалоит. Егьырҭ иҩымҭақәа, зыӡбахә сеиҳәахьаз, иара ус днықәгыланы, џьара-ҩыџьара дзыԥхьахьаз абаҟоу? Агәыӷра ду сымоуп урҭ Зина еиқәырҷаб еидкыланы ишлымоу азы, аха издыруада уигьы лгәы илылнамыршацзар?..


* * *
Иахьа амра каҵәа иԥхоит. Дырҩегьых иҿыцҳаҳараӡа иааз ааԥын ҟәандашьшьыра ахаҳәлых ҩнқәа рыԥсы азҭамҵазаргьы, ақалақь паркқәа рҿы ашьац иаҵәҟаҟараӡа иаанагеит, ашәаԥыџьаԥ абӷьы иаҵәа рықәнажьит, игәылнахит зеиуа хкы уҭахыу ашәҭқәа.
Ҿыц ииаҵәҟаҟараӡа зҽеибызҭаз, уимоу, рдәынақәакгьы рашәаҳәабжь гәыҿкаагаха изҵыҩуаз апарк сныҵсын, Хьымкәараса дзыҩназ аҩнеихагыла ашҟа сҿынасхеит. Дук сымнаӡацкәа, аӡә сыхьӡ ҳәаны ҿиҭызшәа саҳан, саахьаҳәит. Нымҩахыҵ аҵлақәа рымҵан еиқәаҵәа-самсалӡа игылаз имашьына ҿыц даавҵын, иара убасҵәҟьа ицырцыруа иҟаз костиум еиқәаҵәақәак ишәны, дҿаԥха-ҿаччо арахь иҿааихеит Кәынта.
– Уццакуама? – инапы рхха даасыдгылеит, амашәыр данақәшәаз аахыс грашәа изыннажьыз изшьапык маҷк иааиҵшьуа, аидара дшаҵоу дуацәажәошәа, ихахәдагьы маҷк икьаҳәшәа ишынхаз удырратә, иблақәа дырцәыҵыԥшуа (усшәа дызбоу сыздыруам, аха).
– Ҟаи… мамоу, – исҳәо сҿамшәо сааилаԥаҭеит, – Хьымкәараса иҟынӡа снеиуеит, – нацсҵеит, ҵабыргны уи иԥсы ҭаҵәҟьазшәа, иара убри алагьы абри ауаҩ сҽицәысыхьчар сҭахызшәа.
– Ишԥаа? – игәиҽанӡамкәа исҳәаз наиԥықәслан, иҿаԥха-ҿаччара наҟ инԥхьанаҳәҳәеит, џьара хырзаманк ҟалаҵәҟьаз џьишьоу здырхуада, иԥшшәахәгьы наихыггеит. Убасҟан сара игәасҭеит ари избахьаз Кәынта шиакәыз, аха ганкахьалагьы иара шиакәмыз, измааноу сзымдырӡогьы, акала сгәы даарыцҳанашьеит.
– Ишәҟә ҿыц ҭымҵи… аҩны ирысҭап ҳәоуп, – ақьаад шкәакәа илаҳәан искыз, абыржә ашәҟәҭыжьырҭаҿ сныдлгылан ирымхны иаазгоз Хьымкәараса ишәҟәы ҿыц аекземплиарқәа (уи ашәҟәы иара иԥсы анҭаз аҭыжьразы еиқәыршәаны ириҭахьан) наисырбеит.
– Даа… иҭыҵма? – аниҳәа, руак ақьаад иаагәылхны инаисыркит. Иаразнак уи ааиртын, Хьымкәараса ипатреҭ ахьаныз днахәаԥшит, нас курсивла иҟаҵаз ашәҟәы аԥхьажәа хәыҷ нарҳәы-аарҳәуа илаԥш нахигеит, иқьышәқәа қәац-қәацо, гәаныла алагамҭеи анҵәамҭеи рҿы ҩбаҟа цәаҳәа днарыԥхьашәагьы иуит. – Бзиоуп, уца, – ашәҟәы ҩаԥхьа арахь иаасиркит.
– Акры уҭахызма? – снаиазҵааит сара, аԥхьан ибжьы зсықәиргазеишь ҳәа сгәы иаанаго.
– Мамоу, иҟоу ажәабжьқәак насоуҳәап, сҳәан…уца, уца, уашьҭан ҳахьӡап, – наҟстәи иааиуаз шьоук илаԥш анрықәшәа, иаразнак уахь иҿынеихеит
«Иарбан абри ауаҩ дааҟәымҵӡакәа ажәабжь-ҿыцс дыззыԥшу, мшәа? – сгәы инҭысҳәааит. – Иарбан ажәабжьу дыззыԥшу, ииҭахыузеи, дзышьҭоузеи?» – Абас сышхәыцуаз мацара, Хьымкәараса дзыҩназ аҩнеихагыла снаҵагылеит. Иаразнакгьы ихьухьууа иаасызҿыцхеит ҳшызынтәыку ҳагәжәажәо уи ауха абра  данааҳгазтәи ахҭысқәа, урҭ мчыла сҽаарылкәкәааны схы сааҩахан, Хьымкәараса зны-зынла даадәылҵны ақалақь далаԥшуа дназықәгылалоз абалкон хәыҷ снаҵаԥшит, сылаԥш наиқәшәеит уа аихацқәа зхы рыбжьакны икылыԥшуа иқәгылаз Хьрыԥс хәыҷы, иаргьы иаразнак сгәеиҭеит. Сшиасуа ара снаҵагыланы Хьымкәараса сыбжьы наиқәсыргалон сара, знык аиҳагьы сыҿмырҭыкәа ддәылҵны абалкон даақәххуан. Деихаччо алада даалаԥшуан, арахь уҩеи аанаго, ибжьы мыргаӡакәа инапы ааиҟьон, мамзаргьы, арахь улбаа, агаҿан ҳаалеи-ҩеип ҳәа сара снапы анизысҟьалак, ишьҭахьҟа днахынҳәуан, дыҩнамлац сҳәоны деилыхха даалбаауан. Ус сара изҿысҭны данылбаалак, ма аусура ашьҭахь ҳанеиқәшәалак, ҳаицны ҳшааиуа, абра, аҩны аҿаԥхьа, амҩақәа реихысырҭаҿы ҳааиԥырҵуан, иара ашацаҳәа иҩныҟа иҿынеихон, сара тролеибуск, ма втобуск дәықәлаанӡа снахьӡаны сынҭалон…
Уажә абарҵа дахьықәсымбаауа, сыбжьы сыргаргьы ддәылҵраны дахьыҟам сгәы ихьыу-хьыууа мцаны инацралоит, аха, абар иара иԥшрақәа зхыскаауа иҷкәын хәыҷы дахьықәгылоу, зны иаб инапы шысзиҟьалоз еиԥш, арахь уҩеи ҳәа инапы аасзиҟьоит уи. Сызлаз ахәыцрақәа саарылҵын, ашырҳәа амардуан снаҿалоит, ашә аҿы сымҩеицкәа, иара ддәылҵны даасԥылоит. Инап хәыҷы ааимхны, гәыблыла даагәыдскылоит.
– Ухала уҟоума, Гәындараа абаҟоу? – снаиазҵаауеит.
– Мамеи Гәындеи тиотиа Зоиараахь ицеит, уажәыҵәҟьа иаауеит, шәааи арахь, – аҩныҟа снеиԥхьоит уаҩынаӡак иеиԥш. Ахәыҷ иҟәыбҷара гәахәара  дук ааснаҭеит, сызнапык ижәҩахыр инықәсҵан, ҳаиманы ҳныҩналеит. Ҳахьыныҩналаз иаразнак сылаԥш нақәшәеит Хьымкәараса ишәҟәыҭра шкаф аханы иқәгылаз ипатреҭ ду (уи абыржә иаазгаз ишәҟә ҿыц иану зынӡа иеиԥшуп,  иақәҭыхзар акәхап), нас иара дзыдтәалалоз астол хәыҷы, иара убраҟагьы еиқәыз апапкақәа, ашәҟәқәа, ақьаад цқьақәа, урҭ ирываз икалам…
Иаазгаз ашәҟә ҿыцқәагьы уи астол инықәсҵеит, руакгьы жәа мҳәаӡакәа Хьрыԥс инаисыркит. Уи астол акьыԥшь инықәиҵан, инацәа хәыҷқәа рыла иаартны ахәаԥшра дналагеит, ишызбозгьы мыцхәы дааҟәиҭхан, ихы-иҿы цәышӡа иааҟалеит, илаӷырӡқәа ҩхажжылеит. Уаҩы ишимбац иаасцәымӷхеит, исмырбаӡандазгьы аасгәахәуеит, аха исымчызи? Хазгьы иџьасшьоит абри ахәыҷы абасҟак иеилкаара ахьдуу. Ихы аасшьышьын, ашәҟәы имхны егьырҭ ашәҟәқәа инарықәсҵеит, иара илаӷырӡқәа ааирбан, дахьамхаҵәыуаз ԥхеишьазшәа, зназы наҟ дынхьаҳәит, нас арирахь даақәгьежьын, утәа ҳәа аанаго, астол ҟәардәк аадихит, сара уи сыҽнықәскит. Сҩыза гәакьа иԥсҭазаара ахьымҩасуаз абарҭ ауадақәа сара бзанҵык исзымдыруаз, аринахысгьы  издырран иҟам маӡа дук рыҵоушәагьы сгәы иааснаҭоит…
– Аҵара шԥауҵои? – ихьаа алаихызгарц снаиазҵаауеит Хьрыԥс хәыҷы, хазы саргьы сзымҽханакыз ацәанырра уи ала сҽацәызгарцаз.
– Иб-зианы, – иҳәоит Хьрыԥс, уажәгьы зганқәа ывҵацәаакӡа иҟаз иблақәа рыла дсыхәаԥшуа.
– Уи даара изаманоуп, убас аҵара бзианы иуҵалароуп уаб иԥара уанаԥсахо, – абри аасҳәан, ҟәрышьқәак сџьыба иааҭызгеит, – абарҭ рыла иуҭаху ашәҟәқәа аахә, – нацысҵан, мчыла инаисыркит, аха убригьы џьара акала еиҳагьы игәы арԥшаазшәа, игәы ннархазшәа збан, санааиуаз схала шәҟәы бзиақәак аахәан изаазгандаз ҳәа схы гәыбӷан насҭеит, аха шьҭа сыгха сзырҽеиуамызт.
Аԥхьан абалкон ахь дызладәылҵыз ашә шыҟоу ала аԥша ҟәандашьшьыраӡа, абырфын ԥардақәа еиларшәшәо, ауада иҩналоит, зхықәцәа убра инавыҳәҳәо аевкалипт ҵла ду ахьтәгьы ааԥын ҿыц ааира еигәырӷьо баӷырқәакгьы рыҷыр-ҷыр бжьы ааҩуеит, арахь зынӡа аԥенџьыр ахышә азааигәарахьтәгьы ҳәыҳәқәак «ӷәырр-ӷәырр», «ӷәырр-ӷәырр» рымшуп. Аԥенџьыр аганахь, егьи астол ԥшьыркца агәҭа ахьазеиҟароу иқәгылоу аваза иҭагылоу агәил шәҭқәа шьхыцк (иҟьаланы иабаанагеи абригьы?) гьежьы-хынҳәуа ирхоуп. «Иараби, аԥсҭазаара шԥеиҿартәу? – сназхәыцуеит сара, иҭацәӡа игылоу сҩыза истол дырҩегьых сылаԥш аннақәшәалакгьы, сыхшыҩ аҿы иааиуеит зны саннеи раԥхьаӡа иара ихьӡ сазҳәаз апоет иажәеинраалак ацәаҳәақәа:

…Абырфын рахәыц, амца зыцрасыз,
Деиԥшны иԥсҭазаара ҿахҵәеит;
Иҳәоу нагӡамкәа дахьаанҿасыз,
Икалам данааиуаҳәа иԥшуеит…

«Иараби, – дырҩегьых ихьааган сгәы инҭысҳәааит, – изакәи ари? Уиижьҭеи акыр ҵуама, абар уажә истол ҭацәӡа сахьахәаԥшуа, иҷкәын хәыҷ илахь еиқәышьшьы саԥхьа дахьгылоу…»
Абри аасымҳәацкәа, ашә аҵәҵәабжьы аагоит, Хьрыԥс ашырҳәа днеины ашә анааиртлак, Зинеи Гәындеи ааҩналоит, Аза лыԥҳацәа руаӡәк дрыцны. Зина лгәы лҽанӡамкәа санылбалак иааџьалшьоит, дагьынасеигәырӷьоит, убас лыблақәа  аалхалашоит Гәындагьы. Аԥсшәа ааибаҳҳәоит, Зинеи Гәындеи рҿаԥхьа аҭамзаара нышьҭасҵоит, уажәада сахьзымааицыз азыҳәа. Зина ааигәа аҩныҟа уцахьазар ҳәа дсазҵаауеит, иласҳәоит аабыкьа сшыҟаз, Уаҳаидраа хар рымаӡамкәа ишыҟоу, амала, Гәыџь аабыкьа дшыԥсгәышьаз, анышәгьы дшарҭахьоу. Зина цәгьа лгәы иалсуеит лаб игәыла бзиа иԥсра, ашәаџьҳәаҩ дахьылмоузгьы лгәы иаланы даацәажәоит. Лара макьанагьы ашәы лшәуп, аӡәырҩы иларҳәахьеит шьҭа ибшәых ҳәа, аха алаҿылҭуам (иагьшԥалнаало иара, абасҟак изылнаалозеи, абасҟак дзарԥшӡозеи уи…) Лылахь шеиқәыц еиқәуп Зина, ахәыҷқәа ргәы акамыжьразы хаала-мчыла лҽаалмырлахҿыхлозар. Абри аамҭазы Хьрыԥс днеин иназгаз Хьымкәараса ишәҟәқәа иан иналирбоит.
Зина лыԥшшәахәы лхыгга днасыхәаԥшуеит.
Хьымкәараса дҭахеижьҭеи ҳарҭ иҩызцәа инышәынҭра аҿынӡа ҳахьзнабжьымсыц ҳгәы иаланы еибаҳҳәалон, уи аҟнытә, Зина уаҵәы сцараны сыҟоуп анылҳәа, ҳаргьы ҳцап ҳәа ааӡбаны, ус сҳәоит:
– Амашьына са исыԥшаауеит, ҳҩызцәагьы царц рҭахуп, ара сааиуеит сара, са шәызгоит…
–Ибзиоуп, – лгәы иаахәоит Зина, – иҭабуп абас ҳахьгәцарашәкуа…
– Иауазеи, ус шԥабҳәои… Зеиԥшааны ҳдәықәлари… ахәыҷқәа бгома?
– Изгароуп, ара иабаансыжьгәышьои… Ашьыжь аума сеидроу, шәа ишышәзыманшәалоу.
– Асааҭ жәеиза рзы еиԥш сааиуеит машьынала, – абри ааҳәаны, ацара сҽазкны ашәахь сҿынасхоит, аха сыззаиҵәҟьаз анаасгәалашәалак сааҭгылоит. 
– Хықәкыла сыззаиҵәҟьаз, – Зина, схы налықәскуеит, агәырҩа зхыу лыбақәа игәаӷьны сзырхымԥшыло. – Хьымкәараса илитературатә ҭынха аидкыларазы акомиссиа алхуп, убри акомиссиа саргьы салоуп… Еидкылам иҩымҭақәа рацәоуп, сара сҿы иҟоу иповест анаҩс, абраҟа иаанхаз зегьы ырмазеитәуп, џьарак еидкылатәуп…
– Урҭ зегьы… са исзымдыруа џьара ак бжьамхазар, зегь еиқәыршәаны абарҭ апапкақәа иргәылоуп, – лҳәоит Зина. Хьымкәараса дызхьымӡаз азы лара аӡә гәыбӷан лиҭошәа хаз хьаа ҷыдак лныԥшуа, лыблақәагьы лаӷырӡыла иҩҭҭәаауеит…


Адырҩаҽны, ҳҩызцәа изасҳәаз зегьы анахнага, сара сажәа самеижьарц азын, изулак сдырк сиҳәан, анкьа ҽык ауаара аӡәы ишигашаз ала, имашьына ауаара имсхын, ианысҳәаз аамҭазы Зинараа рбалкон аҵаҟа сааины саагылеит. Амашьына ашә аасыртын аҩада саныҩаԥш, избеит Хьрыԥс хәыҷы даадәылҵны абалкон дышнықәгылахьаз, харантәыла уи еиҳа лахҿыхракгьы ааидызбалеит, дыгәхьааган дыззыгәыкуа иаб ибара ҳцозшәа… Урҭ рааира сазԥшны сгыланаҵы, иаасгәалашәеит ҵыԥх зны Хьымкәараса ишықәс азгәаҭаразы ҳанцоз, абраҵәҟьа ҳарҭ аиҩызцәа абас ҳаԥшны ҳашгылаз, азаказ ззыҟаҳҵаз автобус ду анааи ӷар-ԥшар ҳнеины ҳанҭатәеит. Убасҟан «лаҳәеиқәаҵәак» цыр-цыруа дақәтәан дааит Кәынта, ԥаса еиԥш ччаԥшь идумбало, ицәа дҭашьшьы «дааҽыжәҵын», ҳазҭатәаз автобус ашә хьанҭа ду аартны ихы нҭеикит, зегь шәыхиоума, ус акәзар, ҳдәықәлалап иҳәарызшәа, абри зегьы еиҿкааҩыс иахагылоу иара иакәушәа иҽыҟаҵаны. Зоиа, Зина уҳәа гәыԥҩык аҳәса, ацәашьқәеи иҭаҳәҳәа иҟаз чысқәаки кны, ашәы рхьыссы ианҩалбаа, Кәынта имашьына ахь имнеиӡакәа, ҳа ҳазҭаз автобус инҭалеит. Иара днеины дырҩегьых имашьына цыр-цыр днақәтәан, иҭыԥшша, дкәаҩӡа ихала заҵәык дҭубаауа, ҳаԥхьа дгыланы иҿынеихеит. Бзанҵы исхашҭуам убасҟан ҳарҭ еицыз аиҩызцәа ҳҭагылазаашьа шыҟаз, дызусҭазаалак аӡә аҟыт ҳахәылшәомызт, ҳҭазырхашаз акы маӡала ҳахьырԥшуа, ҳжьа-жьо ҳаманы амҩа инықәлазшәа…
… Зина лхәыҷқәеи лареи, Аза лыԥҳа Аидеи машьынала исыманы Гәырчхь санҩеи, амш шьыбжьы агәы иназынаԥшхьан. Ажәҩан ҳәыҳәԥштәыла ӡыхьшәа икеикеиуа иҟан, цқьа иқәымбацыз аӡаӡа еимхәыцҵас анаҟа-араҟа еибаркәеицеиуа иуҿаҷҷон, ҩыџьа рыбжьы еинымҩыртә аԥсаа рашәа рацәан, ахкаара нҭыҵ, абна азааигәарахь иҟаз, апҟыз зҭашьшьыз аӡытҟәақәа рҟнытә иааҩуан абас ааԥынразы мыцхәы уаҩ игәы иахәо, ирацәаны агәалашәарақәа иззырҿыхо адаӷьқәа рыкакабжь, иара убас иахьабалакынтә аԥарԥалыкьқәа ҩежь-ҩежьӡа, ишкәакәа-шкәакәаӡа, иӷраҷкәын-ӷраҷкәынӡа абарбанџьиа фҩы злышәшәоз аԥша ҟәанда рыҵарс-рыҵарсуа иаанагон. Хьымкәараса иԥсыжраан ихахаӡа, ицәҳәыҟьантазӡа игылаз аҵлақәа зегьы уажә абӷьы ҟанҭалеиуа ирықәжьын, ашҭаҿы еиԥынчылаз аҳаскьын ҿеи, мыцхәы ииаҵәҟаҟараӡа зҽеибызҭаз ашәаԥыџьаԥи ахьынеимоу наҟ-ааҟ Хьымкәараса иан дзыҩноу аҩн хәыҷы иакәшаны, ҟанҷ паркьҵас риаҵәара иларҳәарц рҭахыушәа угәы иааунаҭон, уимоу, абра такәы ишаҳаракыроугьы, уажә аҟата агәырқьҳәа аҩада иандәықәла, аҩны хәыҷы зҭагылоу ашҭа (жьаҳәырҭа дәҳәыԥшк иаҟароу), Риҵа аӡиа еиԥш, еиҳа ҭаҳарак аҿы иҟазшәагьы аазбеит. Хьымкәараса инапала иааиртлоз агәашә хәыҷы аартны, данхәыҷыз дыҩуа шьапеимаада дызқәыз ашҭа ҳанҭалеит. Ашьац иаҵәара илубаауан ҵҩа змам адәыкрынқәа, ӡаӡеи-шәҭи ирхаԥырԥыруан ашьхыцқәа, атрық-срықҳәа инаҳашьклаԥалон арҵуқәа, ҳәыс хәыҷыкгьы ақәаҵа иааҵҟьан, аҵыхәа харшәшәала аԥша ҟәанда иалакны, иҩны аҿаанахеит (заҟа исызгәакьоузеи абарҭ асахьақәа). Ахәыҷқәа уи анырба, зназы иаацәшәоит, иаргь шааиуа, иларыдххыланы, ашьапқәа лыҵарбаӷьа иааҭгылоит, нас хыла-шьҭахьла иԥо, дырҩегьых «аҭарчеи» аманы аҿынанахоит, даргь уаҩы ишимбац уи иааигәырӷьоит…
Аҩн хәыҷ абарҵа ҳныҵалоит, уи цқьакәакәараӡа иԥссаны иҟоуп, Зина ашә днагәҭасын, иаартны ҳныҩналеит, Гәындеи сареи уи ҳналышьҭалеит. Аҩны аҩнуҵҟагьы уаҩ дыҟаӡамызт, ахыӷәра абарҵа еиԥшҵәҟьа ицқьакәакәараӡа иԥссан, аабыкьа амца зыҽҳәыргаз ахәыҳшҭаара еиԥш аҩнуҵҟа шҟәандаразгьы, уаҩ деилызшьаауаз хьшәашәарак ныҩныскааит… Зина егьырҭ аҩ-уадакгьы днарыҩныс-аарыҩнысит, аха уахьгьы уаҩ длымбеит. Сара адәахьы саадәылҵит, ахәыҷқәа ашҭаҿы аҳәыс лахь-ҷашьа хәыҷ уажәгьы аҽазнымкылакәа, аҩшьа иахәаԥшуан, ус, «абан, нанду дахьыҟоу, мама!» – ҳәа Хьрыԥси Гәындеи рыбжьқәа аадыргоит, иҩынгьы уахь рҿыҩархоит. Зина даадәылҵуеит. Сара Хьрыԥси Гәындеи злацаз ала (аҩнашьҭахьҟа шыҟоу) сҿынасхоит, санԥшлак, игәасҭоит ан аҭакәажә рыцҳа Хьымкәараса инышәынҭраҿы дшыҟоу. Уи уажә уа еибарыҩны инеиз лмаҭацәа хәыҷқәа гәыдылкылоит, лылаӷырӡқәа рцәыҵәахуа.
Зина саалзыԥшын, уи саԥхьаҟа даадәықәҵаны, саргьы сналышьҭалоит.
Лмаҭацәа хәыҷқәеи лҭацеи, акырынтә Хьымкәараса ицны ара иаахьаз сара иҩызеи ҳанылба, зыҷкәын инышәынҭра иҟәыҟәӡа зхала иадтәалаз ан дшыҟалаз аиҭаҳәаразы ауаҩытәыҩса иажәа мчыдоуп; лнап хәарҽқәа ҵыс-ҵысуа, лыҩныҵҟантә гәҭаҵәыуара аалмырԥшырц лҭахны, аха, лымч ақәымхакәа, каҷыра ҵаула шәкы идырӷәӷәахьоу лӡамҩақәа лылаӷырӡ рыбжьыхәхәа, хазгьы лгәылҽанӡамкәа иаалыхҭыгәлаз илыхшаз ихшара адунеи азна дышреигәырӷьаз мҩашьахуа…
Анышәынҭра агәы кәара ԥсылымӡла ихырҩыԥшьаа иҟан, икәыршан аслан баҩ еиԥш иҟәашкакараӡа иҟоу ахаҳә ԥшӡақәа рыла. Аӡын иара ҭазыҳәҳәаз асы хьшәашәа аҭыԥан, уажә ара дук инахарамкәа, алҩаҵә еиԥш зышәҭ злачы игылаз бҳәеи ҳәасеи рышәҭыцқа ҿышәшәаны иахьлеиуаз, анышәынҭреи, анышәынҭра акәша-мыкәшеи, ҵабыргны ҿыц асы каҳазшәа,  ибыбышкакараӡа адгьыл зегьы ҩыхнаршлаахьан. Аҭакәажә лыжә анылхьо дзықәтәало аҟәардә аиуа ҟәардә шьапылаҟә хәыҷык аганаҿ иавагылоуп, егьырахьгьы еиҳа иҳаракыз, зхы ԥшьыркцаз ҟәардәкгьы ыҟоуп, уаҟа иқәгылан аҩы зҭаз аграфинка, чысқәак зныз асаан, бжаранӡа ибылхьаз ацәашьы…
– Иац Заира даан, фатәы-жәтәыла ҳаиқәыршәа, ҳаҩны-ҳгара еилырга дцеит… иҳабаргәызеи, нан, иҳабаргәызеи, – лыбжьы амыткәма бжьы алыҩуа, Зина иааллырдырит ҿыц ацәашьы азыркыз Хьымкәараса иаҳәшьа Заира шлакәыз. Зина лара иаалгаз ацәашьгьы амца наркны егьи иқәгылаз авараҿы инықәлыргылоит, ачысқәа асаан инанылҵоит. Уи ус анныҟалҵа, «даанӡа шәымнеиааит, нан, иара имшра зегь шәа ишәзынхааит, нан» – лҳәан, иҟәиҭ-ҟәиҭӡа, игәыҭҟьа-ԥсыҭҟьаха игылаз Гәындеи Хьрыԥси рахь дынхьаҳәуеит анду.
– Шәаала, нан, шәаала арахь, – лҳәоит уи нас, ахәыҷқәа акы иацәылыхьчарц лҭахушәа.
Ажәак мҳәакәа ахәыҷқәа лара иналышьҭалоит. Саргьы снеин, аграфинка иҭаз аҩы аҵәца хәыҷ инҭасҭәан, маҷк инхҟьа-нхҟьаны инхысҭәалоит, нас ашәҭ зқәыжьыз анышәынҭра агәы (ашышкамс хәыҷқәа еибарыҩуа изқәыз) снапы нықәсшьит, иара убасҵәҟьа иҟәашӡа ашәҭ зқәыжьыз, Аԥсуа жәытә ҭӡамц баагәара ду авараҿыҵәҟьа знышәынҭра ыҟоу сҩыза гәакьа ажәақәак иасҳәарц сҭахызшәа, аха шьҭа, сыбжь уахь имнаҩуа, иаргьы ибжьы арахь имааҩуа, иара аҭӡамц шәпа-жәпа ду  ҳабжьахазшәа, уи иахьчо иԥсхьоу ракәу, зыԥсы ҭоу ҳакәугьы еилкаашьак сзамҭахуашәа…
Зинеи Гәындеи уа ишыҟаз, сара сышьҭахьҟа саахынҳәуеит.
Ан аҭакәажә Хьрыԥси сареи аҩныҟа ҳналԥхьоит. Зинараа ааиаанӡа ашьқаԥ дынҭалан, абысҭа хьшәшәа аалыххуеит, урҭгьы анааи, макьанагьы иҟәандаӡа иҟоу ахш аҵәыцак-аҵәыцак длыржәует. Сара уи аамҭазы наҟтәирахьтәи ауада сныҩналоит, уа астол иқәу Хьымкәараса инапылаҩыра қьаадқәа сышрылаԥшуагьы руак сылаԥш надхалоит. Цәаҳәақәак снарыԥхьоит:

Изахьӡузеи: «здунеи зыԥсахыз?» 
Иҟоума уаҳа ҽа дунеик?
Дарбан уаҟа ицан избыхыз,
Иҟоуп зҳәахыз уаҟа ҽеик?.. 

«Ианбеиҩишь абри?.. Абас шыҟалоз идыруазма, ицәа иалашәахьазма? – сгәы хьаауа схы снацәажәоит, – абар, нас, уара абраҟа есымша угәцаракны узмаз ааԥынра ҩаԥхьа иахьааз, уи узқәа-ҭыԥ аԥшааит, аҳаҳаи ак угнамыжьит, умшәан, шәҭышла уаҩычеит, удгьыл гәакьа узыбымбылхеит, есуаха ажәҩан ҵаула аӡаӡа лаӷырӡны иузыланашьҭуеит… уцәа ҭынчыз, уцәа раҳаҭыз!»
Даҽа нҵамҭакгьы аасымԥыхьашәоит, агәҭахьшәа снаԥхьоит уи ацыԥҵәахакгьы:
«–… Ари дуаҩӡам, ари ҳара аҵан уаа дҳаиуаӡам!.. – арҵәаа ҩҭиргеит аҵан Қьысқьынџь, аӡәи-аӡәи ацәгьаҳәацәа неиҭанеиҭасуа ус агәра анидарга ашьҭахь.
Ҵлак инадымҩыло иҳарак-ҳаракӡа еилагылаз аҭырас тәырӷаӷа дуқәа рышәшьыраҿы еизаз аҵан жәлар уыр-уыр ҳәа иааилалеит.
Қьысқьанџь иажәа дагьаалгеит, иҵар-ҵарӡа ганха иԥшуа, ҩ-тәыҩак неихагылеит уҳаиуаӡам ҳәа дызҿыз, ипатагәаӡа ҵыхәакгьы ишьҭахь иаацәырҵит, амса зҵачаԥаз цә-шьапқәакгьы хәамсысӡа инаиҵалан, хыла-шьҭахьла дыԥо, дҩеи дҩарылалеит.
– Абар, исҳәаз агәра шәымгозар! – дырҩегьых арҵәаа ҩҭиргеит Қьысқьынџь. –  Дҿашәҳә, абаақәа, дҿашәҳә, дҿашәҳә!!!
Аӡәи-аӡәи еигәыдҳало, зегь неибарҭрысит, уажәраанӡа зеиӷьыҟам ҳәа изхәаԥшуаз, ӷәӷәалагьы изықәгәыӷуаз, иззыгәдуны, ихьӡҵәҟьа Кьаӷәса ацымхәрас «Блаҷыц» ҳәа зарҳәоз, рыбла аҷыц аиԥшгьы ирыхьчоз рашьа гәакьа дырԥахырц азыҳәа.
– Аабыкьа ас уаҩ дҳалымиаацызт! – ибжьы ҩҭицеит Қьысқьынџь ивагылаз Блаҟыблаҵәа.
– Ари ухы дықәукып, умчгьы иқәхап, ирыԥсыхәоузеи арҭ иҳалиаауа ақәыџьмақәа! – ахра иаҿакьакьоу ақардуаг кыднаршәартә ибжьы ҵарыхәҵәаӡа даацәажәеит Ҭаҟьаҭас, ихы кат-като. – Абар, абар! – инапгьы наирххеит иара,– зегь ҳаиҿазыкшо абгахәыҷы, абар, зегь ҳаибазырфо ақәыџьма!
Абригь ааиҳәеит, ҵаны, ҩаԥхьа руаӡәк иаразнак илымҳақәа кьацә-кьацәӡа, иҵыхәа ду қамызуа, дкылԥш-кылӡырҩуа, адыхҳәа дааҭгылоит. Руаӡәкгьы зны ахьаԥарч аиԥш ицәа дҭаланы днышьҭакәымпылуеит, нас, џьарак иааилаҵәаз ашхырцәаӷь реиԥш, игыгцәа ргыла дҩаҵҟьоит.
Аҵан жәлар рҵеицәа рахьтә дара рзын рыуа еиӷьу, рыуа иеицәоу дарбану рзымдыруа, зегьы еиҟарауааха иааилахоит.
– Иҳаԥсыхәои, Қьысқьынџь! – дыҳәҳәоит даҽаӡәыхгьы. – Абас иаама ҳарҭ аҵан жәлар ҳақәӡаара!..
– Уҽаанкыл, сҳәеит, усԥырцқьа наҟ!.. Уара ацәарӡга уаагылазар ҳгәы ҭуҟьоит акәымзар, гәырӷәӷәага ажәак знымзар зны иуҳәашам! Ҳақәӡаара ҳара ҳнапала иҳарааигәазар аӡәыр ихароума!.. – зынӡа дхәаауеит Қьысқьынџь, иӡара маҟаҵас иакәыршаз ацәҳар ҟьаҟьа иамаркьакьаз «еикәӷакгьы» лавҵԥаа ирхха иҿылеихеит.
Ус, анаҩстәи ахәы ҳарак ӡара-ҩахыс иҽҩавҵирҳәҳәан, арахь дылҭаԥшуеит ҵәҩанк-ҵәҩанк иаҟараны зхаԥыцқәа ыҵыҳәҳәоз, бнеилачырак аҟара згәышԥы ахәы кыдыссылаз, ԥшаӡлагарак аҟара злымҳқәа дууз адау – Ԥшьагьаҭҳа!
– Еи, уара,  ахәаԥсақәа!.. Еиҭа шәеибафахуама?! – дыдраҵас ибжьы ҩарылаиргеит, ашьха уарба дуӡӡа аиԥшгьы инап ӷаӷа-џаџақәа аамҩаниҵоит.
– Абар, абар ҳара ҳкәыкәыл ықәызхуа, иҳацәнымхошәа ҳзырбо, арахь ҳақәӡаара еигәырӷьаҵәа ҳазҿазыҟәшәо деиҭахьаахыз! – дышнеиуа, ҵәҩанк дахасызшәа, дхьышьархха дааҭгылоит Қьысқьынџь.

Зны ужьы кылнаҵәартә амра аакылԥхоит, нас иааимахәланы иқәашырпыҟҟо, агәыр-гәыр ҳәа дгьыли жәҩани ирыбжьамацәыс-рыбжьадыдуа, игәарԥхаӡаны дааччеит Ԥшьагьаҭҳа. – Ҳарҭ адауцәа ҳаҟамзар, шәарҭ ахәарҭлаӷьқәа егарааны шәӡи-шәымцеи  еиқәышәҭәахьазаарын! Абри шԥаузеилымкаауеи, уара аччиа! – ибла ҟәбар дуқәа кәеицеиуа Қьысқьынџь днаихәаԥшуеит. Урҭ аблақәа ирхылҵуаз «амацәыс» убасҟак иӷьын, Қьысқьынџь изымычҳакәа днеиҭаԥан, ҵлагәаҩа дук дыҩҭапҟа дцеит. 
Аҟыр-ҟырҳәа деиҭаччеит адау Ԥшьагьаҭҳа, иҳәындазӡа иҟаз имгәацәа инапы ҭарӷәӷәа икны.
«Рацәа ҳаччархәхеит, анаџьалбеит! – игәы инҭиҳәааит аҵан раԥхьагыла Қьысқьынџь, – рацәа ҳрыцҳахеит!..»
Уи аамҭазы, егьырҭ еибарххозгьы ӷәарапара рҽыԥхьаркхьан: шьоук аҭырас ҵлақәа ирықәлеит, шьоук аҵлагәаҩақәа ирҭалеит, шьоукы аҳаԥы лашьцақәа рҿы рҽырӡеит.
Дырҩегьых мыцхәы игәҭҟьагаз аҭынчра ду ҟәызгаӡа инахаҳаит Ҵантәыла.
Ахәы ҳарак дылхыҩрын, агәараҳәа аԥсҭа иҽылҭаижьит Ԥшьагьаҭҳа, нас, ҟәыр-ҿҿаҳәа хьеи хьацеи иҵаԥыҵәҵәо дҩагылан, ахәажәра еимыцҟьаа абна даалыҩрын, ишьап ҟьаҟьа дуӡӡақәа рыла адгьыл ҭарҽ-ҭарҽуа арахь иҿааихеит…
Ашәа-ӡыӡара ӷәӷәа рзааит анкьа гәеицакрак ззымдырӡалоз аҵан – аӡәи-аӡәи рыблақәа ҭаа еиҿаԥшуа, игәыҭҟьа-ԥсыҭҟьаха, ишәаԥыр-ҳаԥуа…
– Аҳаҳаи акы шәацәымшәан, сара ара сыҟоуп! – акеҩҳәа абри аамҭазы ибжьы ҩарылаиргеит аҵан Кьаӷәса – ԥаса Блаҷыц ҳәа изышьҭаз, аԥхьан уҳаиуаӡам ҳәа зашьцәа зҵаҳәҳәоз, уажә ауразоуроу дуаҩылашаны, дыԥшӡакәакәараӡа. – Ҳарҭ ак иамбжьаӡо абас шәарҭа бааԥсык ҳанҭагылалак ауп уеизгьы иккаӡа ианааԥшуа рыуа еиҳа иуаҩыхаҭоу, ҳауа иқәыџьмоу, ҳауа ибгахәыҷу!.. Шәааи ҳаидгылап!..
Аӡәымзар аӡәы ҽырҵыс ныҟаимҵеит.
… Гәаӷшақә еиҳа-еиҳа аҽаршуазшәа, ашьа алхьхьа, иҟаԥшьыхәхәараӡа еибакны ажәҩан иаҵаз амра, ҵҩа змам алаҳәа ааизыҩҩызшәа, иаалырҟьаны ԥсҭҳәеиқәаҵәа самсалӡақәак наԥырачит. Ахаан ԥша ахьамысцыз атәыла лада-ҩадантә аԥша-ҩа бааԥс ықәсуа аҿаанахеит.
Блеихаҟәысракгьы ахымҵкәа, иаразнак амш леимахәлеит.
Дук мырҵыкәангьы, ԥыҭҳа-ԥыҭҳа асоура иналагеит…
Ари асы аҵан жәлар ахаан ирымбацыз сын.
Рыҳәсақәеи рысабицәеи шәаны рыгәқәа ҭаӡыӡо еибарҵәыуон, иахьабалак игәыҭшьаагаха алақәа  еибарууан, арахә еибархәаауан, аԥсаатә рхахьыргара рзымдыруа еилаԥыруан…
– О, уара, шәгәы шәҽаныз, абаақәа, шәгәы шәҽаныз! – еилабжьон дара ртәала, рыгәқәа еибарӷәӷәо.
Ус-ус, шьхеи ҿаҩеи, дәи-каршәреи, уимоу, ӡиаси-мшыни ак умбо, зегьы ҟәашкакараӡа абамба сы иҩхнаҟьаӡеит.
Уи есааира иазҳауа-иазҳауа мацара, хаха-хымш алеира иаҿын. Шьҭа уаанӡа адунеи иқәеибамыргылоз аҵан жәлари, дара абри аҩыза аҭагылазаашьа рызҭаз адауцәеи, урҭ реиԥш зеиԥшуи аӡәымзар аӡәы ибжьы умаҳауа, аԥсабара зегьы абамба иашьыхын, идагәаӡа иҟан.
Убригьы азмырхакәа, асоура ааиԥхьбан, аԥырӷ кырцх жжаӡа аҿыланахеит. Уи ҵлашәара еиқәыцә ишьҭалахьаз абамба сы ианҩылаԥса – аԥырқьҳәа амцабз агәылымҟьауа, анаҟа-араҟа, аԥсы ӡа, ашьшьы-шьшьыҳәа еибакуа, рцәашьак амаӡамкәа, изырцәоҳәагьы уаҩ дыҟаӡамкәа, адунеи зегьы мцала ибылуа аҿаанахеит…»

Схәы-сжьы қақаӡа еилазыргылаз ари аҩымҭа аԥхьара абраҟа иааҿахысҵәеит, уии егьырҭ исымԥхьашәази хыма-ԥсыма иааидыскылеит, Зина иналырбаны изгарц азыҳәа.
Ҩаԥхьа абарҵа хәыҷ ахь саадәылҵуеит. Араҟа, ицо-иаауа, иныҵаԥыр-ԥыруеит ажәҵарақәа, схан иҟоу жәҵысҭракгьы саннахәаԥшлак, иаасгәалашәоит зны ара ҳанеицаа Хьымкәараса исеиҳәаз: «Абри ажәҵысҭра иаҵачаԥоу аӷәыцәмаҟьа хәыҷ убома? Убри саб аибашьрахь данцоз аламҭалаз икыдичаԥалазаап (Ди ус салҳәеит), зыҭрақәа уажәы-уажәы икыдышәшәоз ажәҵарақәа рыҭра ықәҟарҵарц азыҳәа. Уижьҭеи заҟа жәҵыс рыжәҵарақәа хырххьоузеи, заҟа жәҵыс мшыннырцә ицаны иаахьоузеи, аха иара дабаҟоу?.. Уазхәыц уара: абри аӷәыцәмаҟьа хәыҷӡа ала заҟа жәҵыс рыԥсҭазаара дацхрааз саб… снахәаԥшыцыԥхьаӡагьы, ахаан дшысымбацызгьы, абра дхалан ианкыдичаԥалоз схаҭа дызбозшәа, уажәы-уажә даасгәалашәоит… Абас акәзаап ҳара ауаатәыҩса ҳаԥсҭазаара шыҟоу, абри аӷәыцәмаҟьа еиԥш зынӡа имаҷӡоу акалагьы адуӡӡа ҳалшар ауазаап, уи ала зыԥсы ҭоу ргәалашәара ахаан ҳналымшәартә еиԥш…»
Нахьхьи сыԥшны избо ашьхақәа, амҩа иқәлан иаауа ныҟәаҩцәақәак реиԥш, иаҳа-иаҳа идухо арахь иааскьошәа сгәы иснаҭоит. Ишасыц иасуеит аԥша ҟәанда, кәли-ҷли  рымшуп ажәҵарақәа, ашҭа шеимнарҟьац еимнарҟьоит адунеи ззымбатәбароу аҳәыс лахь ҷашьа, Гәындеи Хьрыԥс хәыҷи уажә ашҭа анаӡараҿы аҳаскьынра илаҟәыҟәу, зымҵәыжәҩақәа еидыԥсала хәрабӷьыцк иқәтәоу ԥарԥалыкь шкәакәак ҳкуеит ҳәа иаҿуп…
 

Ианвар 1977 – октиабр 1978,
Аҟәа – Џьгьарда

