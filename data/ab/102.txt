Леуанти ианҵамҭак алагамҭаҿ иаҳәон.
«Ашықәс Ҿыц ааир, иҿыцбарахыу абзиарақәа узкылсрашәа угәы иабоит еснагь. Уи ааира уазԥшуп, угәы ҭгәырӷьаауеит, ныҳәоуп, аиҳаракгьы ҭаацәаратә ныҳәоуп. Аӡәы Ашықәс Ҿыц аухаҵәҟьа иҽикәабоит, иагьа дуаҩ иашазаргьы, ииасыз 12 мзы рыламҭаз, џьара иакәымз акыр ҟаиҵазар, ажәытәи аҿатәи рҳәааҿы иҽеимкәа иқәыз гәынҷыхьак иқәиӡәӡәар иҭахыуп. Уазԥшуп Ашықәс Ҿыц, уаргьы ууаҩ ҿыцхарц агәазыҳәара умоуп, ушьамхы уҵԥраауеит, гәырӷьароуп, лахҿыхроуп иахьабалак.Аха уазхәыцӡом инҭакәкәа, уаҳа изыхнымҳәуа шықәсык шуцәцаз. Уи иагеит узхьӡазгьы узхьымӡазгьы аусқәа. Амала ауаҩы аԥсабара убас дашеит, аиҳараӡак дзызхәыцуа иԥгылоу аусқәа ракәхартә. Урҭ иаҳа еиӷьны, иаҳа дрызхәыцны инаигӡарашәа игәы иабоит. Ганкахьалагьы уи иашоуп, избанзар изышьҭоу аусқәа зланагӡаша амҩақәа дрызхәыцуеит, иаҳа еиӷьу алихуеит, ишьақәиргылоит апланқәа. Иԥырхагахашеи ицхраашеи заа еилиргоит, иус анагӡара ицәаго аамҭа дазхәыцуеит. Аха, убарҭ ааиԥырҟьаны, дыззымиааиша аус ааиԥгылар, ма иара иплан иаламыз аус, дыззымхәыцуаз, игәы иҭамшәоз аҭагылазаашьа дҭашәар, ма абас дақәшәаргьы ҟалап ҳәа ицәа иалашәахьазаргьы, аха дызҭашәо аус дазыҟаҵамзар, аус ихы шԥацәигара, ӡбашьас иаиҭари? Абри азҵаара самҽханакуеит сара аҵыхәтәантәи аамҭаз. Аҭак ҟаҵара уадаҩуп, аха иҟамло егьыҟам, зҭак узыҟамҵо зҵаарагьы ҟалом, иашала уазнеир ауазар, аха ианамуагьы ыҟоуп.
Аҵыхәтәантәи аамҭаз Ашықәс Ҿыц алагамҭаз ауп ҩымҭа ҿыцк напаркра бзиа ианызбо. Ашықәсгьы ҿыцуп, сызлагогьы ҿыцуп, сқьаадқәагьы ҿыцуп. Убарҭқәа сыцхраауеит, сгәаҭа рҿыцны, суаҩ ҿыцушәа, сҩырҭа ишәа снадтәалартә, ашьыжьыҵәҟьа акәымзаргьы, аамҭа шьыбжьон ахь инамгакәа снапы анасыркуа. Даҽа маншәаларак амоуп ари аамҭа. Аҵаҩцәа аканикулқәа рымоуп, саргьы хацәгарҭақәак соуеит, схатә усқәа аамҭа рзалсхыртә еиԥш. 11–12 мшы ирылагӡаны, есышьыжь акырӡа уҩырц улшоит. Нас ашкол иагоит уаамҭа. Аиҳараӡак сынтәа, 6–7 сааҭ есымша иансымоу. Аха сышнеиуа ааԥын каникулқәа схы иасырхәоит, иара ус аԥхын ааиуеит, амала уаҟа ашоура мцхәы аус снаруам. Зеижә шықәса анысхыҵуаз, арраҿ исыхьыз хыла агәыҵәкра ашьаҭа снуп, иагьсныҵуам. Усҟан сгәаҟуа сыззыԥшу ҭагалантәи аканикулқәа роуп, аха урҭ маҷӡоуп. Иахьцалак уалагашьа уалгамҭоуп рҳәоит. Ахы шукуа ауп аус шуқәманшәалахо.
Абас иагьа иҟазаргьы, уажәшьҭа ҩы-шықәса срықәуп, Ашықәс Ҿыц азы иҿыцу акы сзаламгоижьҭеи. Избан акәзар хы-шықәса раԥхьа сызлагаз ҩымҭак еиԥырҟьан. Усҟан сызҭашәаз аҭагылазаашьа, исҳәарц сҭахым уаҩы дызқәымшәац ауп ҳәа, сара сзын ԥышәара дуӡӡан. Аха уи аԥышәарақәа зегьы иреиԥшымзт. Аԥышәара уҭиир бзиоуп, аха иузымҭииргьы ушҭамхо удыруа, даҽа мҩак ушықәло удыруа ишыҟоу иҟамызт иара. Сара сзын ишәарҭа дуун, сара сзын мацарагьы акәмызт. Аԥсреи аԥсҭазаареи рҳәаа схықәгылан ҳәоуп сшахәаԥшуа иахьа уажәраанӡагьы. Сҿызхыз… Сара схаҭа схы ҿысхызшәа, џьоукгьы рхы ҿысхызшәа, жәларыкгьы рыхьӡи-рыхьымӡӷи збазшәа иалацәажәоит, аха иарбан мчу иаҳхаҵгылаз аилкаара сцәыуадаҩуп иахьа уажәраанӡагьы, абар уи аус аҵыхәтәа нҵәеижьҭеи уажәшьҭа ҩы-шықәса царц ҩы-мзҟа роуп иагыу аха. Уи зегьы зҳәатәузеи, амала сусумҭа аҵыхәтәа изулак инсырҵәарц салагеит ҵыԥх Ашықәс Ҿыц азы, аԥхынгьы салгеит. Даҽа х-шәҟәык рматериал еизганы исымоуп, аха снапы сзаркуам, салагарц иақәыскхьазаргьы. Избан акәзар абарҭ ҩы-шықәса раахыс, абыржәы сызлагаз агәалашәарақәа, мцык рыҵамҵакәа, ишьақәсыргыларц сгәы иҭан, аха напалакра сцәыуадаҩхеит изыхҟьазаалак. Уажәшьҭа аамҭа цеит, акырӡа схашҭқәеит, хшыҩзышьҭра ззумҭаша зугәахәша детальқәакгьы сыцәцеит, амала урҭ ихадоу зҵаарақәак рҭак аныҟарҵоз ыҟан, аха аамҭа иара атәы агоит. Ус акәзаргьы, зеиԥш хәыцрала иадамхаргьы, изҩып уи ашықәс ҟадыџь атәы. Абас ауп сара 1983–тәи ашықәс ҿыц сшаԥыло.
Сгәалашәарахь раԥхьатәи сшьаҿа еихызгаанӡа, зҭак ҟаумҵар ҟамло зҵаарак агәашә азаасыртырц сҭахыуп. Аха уи аҭак нагӡам, убригьы сгәы иалоуп, аха сеилызкаауа изын, издыруада, уи аҭак нагӡаҵәҟьазаргьы. Иаласхыузеи абарҭ агәалашәарақәа ашәҟәы ранҵара?.. Иузкьыԥхьуам, ауаа аԥхьартә. Аҳәынҭқараа еилыркаар – ҳаҭыр узақәырҵом, сыжәлар заԥхьар уаҳа зҭахым акәын, сгәгьы сҟаҷон аха. Уаҩы имбартә иҵәахызар акәхоит. Нас иаласхыҵәҟьоузеи? Исгәалашәоит сахьаҭыхҩык иусушьа. Уи аԥхӡы илхәаҭар акәын цәаҳәақәак ақьаад иахьаниҵоз азы. Уи атәы маҷ-саҷк џьара иазгәасҭахьеит. Уажәшьҭа ҳазхәыцп закәытә мчыз уи ачымазаҩ аҿыханҵа иақәирӡуаз, убри аус анадиулоз. «Уԥсы умшьо. Иалухыузеи абри?» – ҳәа сҳәартә, дызбеит уи. «Сара ссахьаҭыхҩуп. Асахьаҭыхыҩцәа ҳҭымхыр ҳалшом», – иҳәеит иара ҭынч, сызҵаара аҭак изырхиазшәа. Саргьы мчык маӡала исыхоит, иауам макьана исызҿыцны исымоу агәалашәарақәа ақьаад ианысымҵар. Амала уи аус иахҟьаны убасҟатәи документ нхеит, аобиективтә хәшьара
ауҭартә еиԥш, даҽа хырқьиагак умҩыргьы ҟалоит, аха имаӡоу уи амч иауҵәҟьом. Нас саамҭеи сылшареи ԥыҭк сцәақәӡыргьы, смаашьап, иудыруеи мышкы зны иаԥхьаша аӡәызаҵәык идамхаргьы дҟалар. Аиашаз Ашықәс Ҿыц иузцәырнагаҵәҟьоит иҿыцбарахыу ахәыцрақәеи иҿыцу ауси.»
Ари анҵамҭа иацу хҭыс наӡа дук аӡбахә аҳәоит. Изҩымҭоу ишиҳәаз ала, еилкаан асовет мчы макьана ианыӷәӷәаз ишаамҭаз. Акоммунисттә партиа Аполитбиуро адиктатура аламҭалаз ишьақәгылаз ацензура азин шунамҭоз уи амчра маҷӡак акәзаргьы иҿаԥызҽшаз ажәак ануҵар шырымуаз, уи акәындаз, уи иазкыз удырбалар, ашьауӷ уадыркуан. Убри азакәын Леуанти, инапҵамҭақәа инхәыҵаршә имҵәахыр ада ԥсыхәа шамамз ибонаҵы, иҩымҭа исымԥыхьашәаз ианҵамҭа афантастикатә роман «Аиԥшла» залсхыз, амчхара ахаҭарнакцәа уи рзеилымкаарц. Леуанти асовет мчы шеилаҳауаз идыруан, амала уи аҵыхәтәа ас иааигәахарын ҳәа игәы иаанагомызт усҟан, саргьы сыԥхыӡ иаламызт. Иахьа уажәшьҭа уи ыҵабгеижьҭеи акырӡа шықәса аниас, иара инапҵамҭа саназыхынҳәуа, дызлацәажәо ахҭыс сеиҭазхьаԥшырц сҭахыуп, избанзар уажәраанӡа иаасырԥшуаз аамҭа иазааигәоуп, акырӡа иадҳәалоуп ашьҭахь ицаша аԥсҭазаара. Амала шьҭа афантазиара сааҟәыҵны, иҟаҵәҟьаз, иахьыҟаҵәҟьаз, ианыҟалаҵәҟьаз салацәажәоит.
Ажәакала, уи ашықәс нҵәеит, Џьанар ичараҿ аиҩызцәа реиқәшәарала, аха Леуанти уахи-ҽни игәалаҟазаара маҷын, рықәԥара иалҵшәахаз хәыҷӡаны иԥхьаӡон азы. Агәынамӡара змаз имацара иакәӡамызт, аиашаз, ҿыц ақәԥара иазхиан уҳәартә, иахьынеидгылоз-иахьааидгылоз ирылшази ирылымшази еиҿадырԥшуан, еимаркуан. Усҟан, зыгәра рымгоз дырзааигәаны дгылазар ҳәагьы, ргәы рҽанын. Урҭ рыӡбахә шаацәырҵлак, еиҳарак ақәԥацәа ҷыдала рҽанеизыргоз иалацәажәалон.
– Ирҳәаз удыруоу, уара? – Леонид а-Чыгәбар иакәын урҭ еиҳарак ирызҿлымҳаз, Ԥсардиа Лиуфеи, ма иара дзыцныҟәалоз Лерик Цыхьычбеи иманы дшааилак, избанзар дара аус ахьыруаз АТК-ҿы ауаа рацәан, еиуеиԥшымз агәаанагарақәагьы уа иаҳа иҟалон. – Угәы ԥжәаны уршьуеит, уара. «Шәеизеит, шәеизеит, иҟашәҵеи?» – ҳәа гәыбӷан ҳарҭоит, уанаџьалбеит.
– Ауаа изырзеилымкаауеи ҳақәԥара ишалҵшәоу ажурнал ҿыцқәа рҭыҵра, ателехәаԥшра аартра?! Уи ишнеиуа абӷа еиҵнахшт, аус злаз аартра акәын, – иаҳауаз уамашәа ибон Борис Кьахьыриԥа, уажәраанӡа рықәԥара алҵшәақәа маҷызшьалоз ихаҭа. – Ԥарақәакгьы ҳреспублика иазоурыжьит, ҳара ишаҳҭахыу зегьы ҳхы иаҳзархәашам, аха маҷӡак акәзаргьы ирҿаҳамхқәари. Ҳқыҭа аԥсуа школ ахатәы хыбра аиуит, абриҵәҟьа зырзеилымкаауеи?
– Уи ҳара ҳқыҭауаа рхаҭа цқьа ирзеилымкааит, – игәы иалан Леуанти.
Уи ииҳәаз зызкызи? Уажәы Кьахьыриԥа иргылаз аурыс школ ахыбраҿ еилыхон аурыс школи зжәытә хыбра ақырҭқәа ирызныжьны ирылҵыз аԥсуа школи. Акыр еимаркит ақыҭа зегьы унапсыргәыҵа еиԥш иахьубарҭаз, аԥсабара иагәылакыз ахәы иқәдыргыларц ирӡбаз ашкол ахыбра ҿыц аԥсуаа, ма аурыс школ иҭаз ракәзу изырҭарыз. Борис Кьахьыриԥа уи аԥсуаа иргар иаҳа иеиӷьеишьон, ихыбра ҿыцхон, ишырҭахыз еиҿыркаарын, иаҳа иҭбаа-ҭыцәран. Аха аԥсуа школ аусзуҩцәақәак ахәы ахәнара иацәаашьеит, рызынтәык еснагь лбаа аиашарҭаҿ инхозшәа. Макьана ибнараз аҭыԥаҿ ахыбра ҿыц ԥшрас иаиураз рхахьы ирзаагомызт. Аҵараиурҭа аиҳабыра ракәзар – иабарҭахыз аргылара арххара, еиӷьын идыргылахьаз ахыбраҿ иаанхар. Ацҭәы ӷәӷәа шьҭыҵуазшәа збаз, зегь еиқәикырц, Кьахьыриԥа иӡбеит ааигәа иргыланы дзылгаз ишкол аԥсуаа ирзынижьырц. Аҿыц ргылара, ашәҟәқәа еиқәыршәаны, инап аиркхьан. Зегьакакәын макьана аԥсуаа дахьрылахәыз рзычҳауамызт, даарбар ҟамло цәҳара-шҳаран, иаргьы дрыҵахомызт, аха ичҳауан. Леуанти зны-зынла амҩа аԥхьа рышкол ахьаанрыжьуаз еиӷьзаргьы здыруадаз игәахәуан. Иахьцалак аҭаацәарақәа рхәыҷқәа амҩан иҟаз ашкол иавыргарымызт ҳәа гәыӷрак иман. Аха, зегьы иаразнак излауӡбарызи акәымзар, заа излаудыррызи аурыс школ аргылара далганы, Борис Кьахьыриԥа иуаа иманы уахь данцашаз, ԥыхьатәи ихыбра ззынижьуаз цҭәада дшоурмыжьуаз, уи дзыхдырҟьозаалак ак рԥшаауан, иара дырцәымӷындаз иҵаҵӷәыданы акәзаргьы, иалудраауази иахьцалак аԥсуаа рхәыҷқәа иаҳа иманшәалан ҳәа иалырхыз аҭыԥ аӡәырҩы ишаваргашаз.
Аиашаз, рҩныҵҟатә усқәа рыда, амилаҭ ирыбжьаз аиҿыхарақәа хҽызшәа ргәы иабон. Аӡәырҩы рнапы еиқәыԥса иахьтәаз рзычҳауамызт, џьара уск цәырҵыр рҭахын, убранӡа маӡалеи аргамеи русурақәа ирышьцылахьан, амца ирыӷраз адәахьы ацәыргара иашьҭан, убасҟатәи бзиа ирбон ирымҟәыҵыркәаарц агьызгымыз рԥсадгьыл, уи аиқәырхара дара ирыԥсҭазааран. Леуанти аԥсшьара даҳәаҵәҟьон, убасҟатәи маӡала ус даркарахьан. Ааи, иуадаҩын ишәарҭаз аусқәа рымҩаԥгара, урҭ хадара рзызуаз рылагылара. Аҳәынҭқарра ашәарҭадара ахьчара знапы алакыз ураԥыҩланы аусура усҵәҟьа имариамызт, аиҳараӡак унапы ианыз аусура нагӡа, аҩн усгьы уҽахьыгӡаны, маӡала уавҵаланы, ҳәынҭқарратә ус ада уск змамыз раҵкыс ахәыцреи алшареи раарԥшра агәырҵҟәыл ду аҭахын. Аиҳараӡак аусҵәҟьа злаз аҳәынҭқарра ахьчацәа ишәарҭадан, русураз ауалафахәи
аҳамҭақәеи рзыԥшын. Уара – ашьауӷ. Убри уаҿадмыршәырц, анавсырҭа-аавсырҭақәа рыҭҵаара ууалын, уҽагьақәуыршәарц ухәҭан.
– Уахәаԥши ари! – Витали Гыцба иааирххеит агазеҭ «Труд».
Леуанти агазеҭ ааиҵихзар, «Аренда» ахьӡын имаҷмыз статиак. Борис Кьахьыриԥа еиҿикааз апионер лагер ахь аҩадантә ахәыҷқәа ԥсшьара иааргон. Алагер аиқәыршәараз аргыларатә материал инаркны, аиарақәа рҿынӡа, иааргаз маҷӡамызт. Аԥара инырхыз аӡбахә цәыругар – ухәажьы қақаӡа иаргылон. Аусураз иаауазшәа ҟаҵаны, анапхгацәагьы ԥсшьара иаауазаарын, усҟан ихәнон Риҵа, асасцәа ирымҵарҵон ачыс бзиа, уаҟа ҭамадас иҟаз Кьахьыриԥа иакәзаарын. Иааркьаҿны абри аҵакы аман астатиа.
– Угәы иаанагои? – уи ашьҭахь Леуанти зҿы днеиз Борис дҵааит.
– Уара, ухьчара цқьа ҳақәшәарц, исаҳәеи иалугаз ахьнеиуа? – Леуанти иоуз азҵаара зҵаарала аҭак ҟаиҵон.
– Убра сара азакәан сызладыркыша иану саҳәеи! – даақәгылеит Борис.
– Ус сыздыруам.
– Аха иаԥхьаз иаразнак, – «ҟоҳ, уԥши, ас дыҟьшьны, ҳаԥсуа ус дзаҿызи?!» – имҳәарц залшом. Убри акәын астатиа қәкыс иамаз. Убри акәын изышьҭаз Москвантә иааргоз акомиссиагьы.
– Актәи амаӡаныҟәгаҩ Гәарамиа ихьӡала ашәҟәы ҳаҩҩып, ҳара ҳалархәны, акомиссиа ҭрыжьырц.
– Ашәҟәы Москваҟагьы идәықәышәҵароуп Брежневи, апрокурор хада Руденкои рыхьӡала.
Убри амш инаркны, Москваҟа ашәҟәқәа рҿынархеит еиуеиԥшымз араионқәа рҿынтә. Кьахьыриԥагьы баша дтәамызт, астатиа хәыц-хәыц изырбгоз ашәҟәы еиқәиршәеит. Мызкы ааҵуаны, аҭакқәа аауан, аполковник Гриазнова ашшыбӷьыц ҭылҵаауан, ашәҟәқәа Қырҭтәыла апрокуратурахь идәықәҵан ҳәа. Ауаа рацәа рнапы ахьаҵарҩуаз усгьы еилкаан, ҽԥныҳәак имаӡамкәа, Кьахьыриԥа дышрызҭамкуаз, амала ҩы-мшҟа иара даара дшәаны дыҟан. Абри аус акәын лҵшәада еимактәыз аӡынреи ааԥынреи реиҩшамҭаз.
Ҽнак Леуанти иусурантә аҩны дааит, игәалаҟазаара бзиан узҳәомызт, убри акәзар здыруадаз дыччо-дыхәмаруа шамахамзар уаҩы дзимбоз. Маҷкгьы ҿыхьҭан азы, адәахьы дзымтәазт, амаҵурҭаҿ шәҟәқәак шеилирхуаз, урҭгьы цқьа дызрызҿлымҳамхозшәа аниба, ателербага ахьыҟазгьы дымлыбаакәа, дахьыҩназ акресло днантәалан, маҷк дамхацәеит. Ишьа, аԥсы анашьа акәхарын,ихьшәашәахан, ихаҭа дархьҭшьит маҷк. Адәахьы ала аншы, дҩаҵҟьеит, дынҭыҵ-ааҭыҵыр деиӷьхарын игәахәшәа. Ала зеишыз Ҷыҭанаа Валикәа иакәын. Уи аихабетон зауад аҿы аус шиуц иуан, аусуцәеи Леуантии ирыбжьаз Валикәа иакәын.
– Аусуцәа маҷуп ҳәа, ҿыц иааргахуеит, – ҵәыцақәак анижә, уи иаацәыригеит иибоз-иаҳауаз.
– Ааигәа акәымзи кадрла акомплектациа иалгеит ҳәа уантәаз?
– Ааи, – дақәшаҳаҭын егьи. – Аусутә уамак ыҟаӡам, аргыларатә материал рзаашьҭуам азы.
– Ҳзықәшәеи, уара, – иԥсахы еибакуан Леуанти. – Аргыларатә материал арахь иаарышьҭроуп, аусуцәа аарышьҭроуп, еибырҭаз шьҭахьҟа иргоит. Иара уа иҟарҵар иҟалои?
– Рыжәлар алааргоит, иузымдыруашәа узцәажәои? Аусуцәа иааргаз аквартирақәа рырҭеит, нас руалафахәы анмаҷхалак, даҽаџьара усурҭақәак рԥшаауеит. Ҿыц ауаа ааҳгароуп ҳәа иаақәгылоит. Гәдоуҭа араионынтә иаҳзаауа аквартира зауа ашәҟәы иҭарҩыр ҟамло, аусқәа еиҿыркаахьеит. Уаантәы иаауа рызынтәык аԥсыуаауп, ирымдыруеи. Аҩныҟа шәцала, шәаала ҳәа рарҳәоит. Руалафахәы анмаҷхалак, аусура иаҟәыҵуеит. Иабацои? Уацәақәак змоу рҿы иаангыло дубап. Егьырҭ аҩныҟа иқәҵуеит.
– Ауалафахәы бзиа ахьрырымҭо иазхәыцны иҟарҵозар? – даазҿлымҳахеит Леуанти.
– Убас саргьы сгәы иҭашәалоит. Аха ақалақьтә комитет аҿынтә иааны азауад аиҳабыра ианырҿагылалак, ус акәымзар ҟалап угәахәуеит.
– Аусушьа рдыруазар?
– Ишԥа?
– Ауаа рхәыцшьа дырблаҟьартә сҳәар сҭахыуп.
– Акәзаргьы ҟалап. Аха азауад аиҳабыра аусура еиҿыркаарц даара рыҽԥыршәоит ҳәа сгәы иаанагоит.
– Ари зегьы Қарҭынтә еиҿкаауп. Шәеиҳабыра рхаҭа цқьа ирзеилымкаауазаргьы ҟалоит ҳәа сгәы иаанагоит.
– Ибзиаҵәҟьаны еилыркаауазар? – дҩагылеит Валикәа, шьҭа дцарц.
– Еилыркаауазаргьы ҟалоит, – Леуанти иҭаз днаскьеигон. – Ражәа еибыҭаны, аус еицыруазаргьы алшоит, – агәашә дынҭигеит.
Убри ашьҭахь, убасҵәҟьа дкылхх, ааигәа уаҩы дизымааицызт, аусуреи иара ус дахьынаиааиуази ацәажәатәқәа шырацәазгьы. Ирҳәози иаҳауази инамцхәны агәра идыргон иааҟарҵоз зегьы Қыртәылатәи Акомпартиа а-ЦК а-Биуро анапхгарала ишымҩаԥысуаз. Уи ус иҟан иара ҿыц дазымхәыцыргьы. Қарҭаа москваа рнапы рымадан. Ари ахырхарҭа аиларбгараз асистема ԥыргатәын, ирҿыцтәын. Уи ҟаҵашьас иамази, Акммунисттә партиа а-ЦК а-Политбиуро ақәымчра зны инҵәарын ҳәа шамахамзар уаҩы ихахьы ианымааиуаз? Згәы ҳаҵҳаҵоз ахацәа рҭагылазаашьа даараӡа ицәгьан. Угәы иҭаз ажәак анузцәырымгоз, ақәԥара уадаҩын, уи ажәлар рҵысра шьаҭас иаимуур. Акәымзар угәхьаа зкуадаз, иузыӡрҩуадаз. Арахь апроблемақәа нҵәазшәа узырбоз аамҭак иҭахеит. Иаҳа «ахшыҩ» змаз џьоукы акы ушалацәажәоз уажәа ааиԥдырҟьон: «Уажәы еиԥш Москва рыхшыҩ ҳзырмышьҭӡацт. Ихашәмырҟьацәани! Уа шәаангыли! Акәымзар иакәым алҵуеит.» Ари агәаанагара иадгылоз рацәан, акала иԥыргатәын, уи азы хҭыс ӷәӷәак мҩаԥысыр акәын. Уаанӡа ажәлар узырҵысуамызт, ауаа ршьапықәгылара аналымшоз, еимактәы ӷәӷәак ыҟамызшәа аԥшра аиуан.
Ас аҭагылазаашьа аныҟаз, ақыҭаҿ инхоз иҩн ус-ҳәыс рҭыԥ рықәҵараз аамҭа иоуан. Леуанти сабшеи-мҽышеи ихы иархәаны, имх ҭыԥ ирыцқьеит, аандақәа ахьыуашәырыз икит. Баҳча бзиак рымаӡамызт, ус ҵлақәак гылан: ҩбаҟа табырџьан лаҳа, ҩ-ԥҳәак, ԥҳәасақәак аанда ирылагылан, хәырмақәак. Аҵәа ашьапы иаразнак иакуан, аха аҟалара цәгьан. Иааҟәымҵӡакәан аԥсҭа иҭҟьоз аԥша аҵәа ҟалаанӡа иҿнаршәшәон. Аиҭаҳара игәы алаҟаӡамызт. Аҳа ашьапкра акыр иацәыцәгьан, аха иакыз ибзианы иҿалон, амала заа иҟалоз узеиҭамҳар, аԥша аԥырхагахахуан. Атамақәа, ирласны ииаӡӡаауан азы, ашьапаркра иҽазишәаӡомызт. Амцхә ашәыр умазаргьы, аҳәынҭқараа улаԥшықәырҵацәон. Ус иагьа иҟазаргьы, аиҳараӡак ари адгьыл, ианаалоз ахәырма жәлақәа ракәын. Ршьапы акуан уадаҩрада. Ирацәаны ирҿалон, шамахамзар аԥша аҽаҩра ҿнахратә изаԥырхагахомызт. Ахәырма баҳча хәыҷык еиҿикаар шыцәгьамыз ибон иара, инапы цқьа изаркуамызт акәымзар, иусқәа рхашәалара цәгьан.
Убри адгьыл рацәан ҳәа рҭаацәара ирымырхыр алшон.Асовнхараҿ дааны дыҟан агроном хада ҿыц. Ари ақыҭа иалҵыз шиакәызгьы, арра данырга нахыс, аҵареи аусуреи акыр шықәса иԥсадгьыл даҟәыргеит. Уахь иусқәа ҽеимхазт, арахь дхынҳәын, аҭыԥ бзиа ҳәа иԥхьаӡаз идыргалеит. Убри аахыс аусураҳәа иааргоз русурҭақәа аныргәамԥхалак, асовнхараҿ рыҽналадыркьакьон, адгьылқәа аархәон. Агроном хада убри аус хәымга идырҟаҵон. Аԥсуаа анхарҭақәа рырҭаӡомызт ҳәа ирҳәоз зынгьы ҵаҵӷәы амамызшәа Леуанти игәы иабон. Аԥсны иҟаны, аԥсуа дгьыл аахәара рхы иаҭәаршьаӡомызт, аиҳараӡакгьы излаархәоз рымамызт. Убри даара еиҵаҟьаран аԥсуара наҟ-наҟ аиҿкаараз. Аха акы зыҽԥнукылодаз, ара ииз, иааӡаз инапала зегь ҟарҵозар. Уи иӡбахә џьара иуҳәар, ижәлантәқәа аақәгылон, – «аԥсыуак ак ифар, ижәыр жәуӡом, нас ҳазлаҭыҵуеи?» –ҳәа. Убри ахаҵа инацәа Леуанти иаб идгьыл, – жәохә сотик иеиҳаз, – аахҵәаны аӡәы нхара дааишьҭыр ҟалон. Леуанти ишиҭахыз уи адгьыл дызҭалаӡомызт. Длаҩеиуа дынҭаԥшы-ааҭаԥшуан, ирыцқьон, џьқәреик ааирыхуан, иаб дицырхырааны. Убри ааԥын аҽынгьы, еигәышә ҟьо, аанда дшавҵаз, ГАЗ-24 агәарбжьара иаабжьалт. Уи амашьынала Лерик Цыхьычба аус иуан таксист ҳасабла. Уахь иҿынеихеит.
– Ас ҿымҭӡакәа ҳабанӡатәазаауеи? – ахаҵа кьаҿ, ихахәы рафы ԥхьаҳәаны, илахь ҭбаа ҿашаӡа, маҷк ирымчшәа дцәажәо, имашьына дааҭыҵхьан.
– Иҟалазеи зуҳәаз? – ас дкылхх данаауаз, Лерик ажәабжь ҿыцк иман еснагь.
– Гагра иавганы ашьха иаҿырго амҩа аргылараз, заҟаҩы аусуцәа ааргахьоу жәдыруама? – иԥсахы еибакуан а-Цыхьычба.
– Заҟаҵәҟьа сыздыруам, аха ус ирацәаӡума?
Зҵаарала мацара еицәажәон дара. Леуанти иаҳахьан амҩа аргылараз зқь-ҩык аусуцәа ааргарц ргы ишҭаз. Уи зҳәаз ақалақь анагӡаратә комитет ахантәаҩы иакәын. «Иуҳәо закәи?! – Леуанти ихәажьы қақаӡа иҩеилагылеит. – Зқь-ҩык аусуцәа анаа, урҭ рҭаацәа, иагьа ианмаҷха, х-ҩы, х-ҩы ҟалашт. Х-нызқь-ҩык иаразнак иааргахуазар, ҳахдырҵәаӡоитеи, иара усгьы ааҿаҳҭыр ҟамло ҳнеихьеитеи.» «Аргылара аҭахыуп. Даҽакала ишԥаҟаҵатәу нас?» – инапы злакыз аҳәынҭқарратә ус ада, даҽакы дазхәыцӡомызт аԥсуа чынуаҩ. Аԥсны аҿиараз ЦК КПСС иҟанаҵаз Ақәҵара рхы иархәаны, ашьха мҩа аҿгаразы ԥарақәак алырцәаауан. Уи инаҵганы зқь-ҩыла ауаа ааргахуан. Ари закәызеи?! Уамашәа ибон Леуанти. Аԥсуаа рықәԥарагьы ақырҭқәа рхы иадырхәон, дара рхықәкы анагӡараз. Ари ҿагылашьас иамази? Уи аӡбахә цәыругар, ЦК КПСС Ақәҵара иаҿагылаз Асовет мчы даӷан ҳәа иааузцәырыргоз ашьауӷ уаҿанаршәуан.Уи аус анеиҵырх, аҳәынҵәа уҿаҭәаны,
урҟьышьуан, ажәлар уцәдыршәон. Ауаа асовет мчы аӷахара иацәдыршәахьан, Лакоба Несҭор иҭархарала, 37–тәи ашықәс инаркны, имҩаԥыргоз арепрессиақәа рыла. Уи ахынҟьа-ԥынҟьақәа ауаҩы ихшыҩ иҭагьежьуан, аҽацәгара ус имариамызт. Гәыԥ-ҩык рықәԥара агәхьаа зкыдаз, аҳәынҭқарра мчқәа ирхәаҽуан. Ажәлар гылар акәын. Аамҭа ахьааихьаз, жәларык ршьапықәгылара ахәаҽра бџьарла шьҭа иауамызт. Асовет ҳәынҭқарра имҩаԥнагақәахьаз аус еиқәаҵәақәа адунеи аҳәынҭқаррақәа аҿагылан, адемократиа Урыстәыла иазааигәахон, аҩныҵҟа иагәылалахьан.
– Уаала, иусырбап аус шымҩаԥырго! – Лерик Леуанти иҽеибиҭарц диԥхьеит.
– Таксила сугома?
– Узызымгои? Схатә машьынала ҳцар ауп ианҳашьклаԥшӡо. Атакси аус ауеит, иарбан мҩазаалак сануп, ҩныцԥхьаӡа скыдгылоит. Асчиотчик аус ауеит, ак сазҳәода. Уҽеилаҳәа! Сара сыԥшуеит.
Макьана аԥхнынӡа акыр шыбжьазгьы, амҩаҿ аилыхара рацәан. Амашьынақәа еишьҭагылацәан, ауаа убасҟатәи автобусқәа, атаксиқәа, амҩақәа дырҭәуан, ирыханы иааргоз ажәлар абандырхарыз ҳәа ухы уазҵаауан, аҭак узыҟаҵаӡомызт. Убас амҩа аганқәа, ақалақь аҿы мацара акәымкәан, ақыҭақәа рҿы анхарҭақәа еивҵачаԥан, агәарбжьарақәа ҭәын. Ииуаз ҳхәыҷқәа ҿаҵак адгьыл рмоуа иҟалашт ҳәа, ауаа ргәы иалан. Несҭор Лакоба дҭарханы, ашәуаа рԥсадгьыл иазирхынҳәырц иргыларц игәы иҭаз анхарҭақәа реиҿкаара аанкыламызт, иаҳагьы иеиҵыхын, аԥсуа хылҵшьҭра рырхынҳәра ацынхәарас, ақырҭқәеи, агырқәеи, ашәанцәеи хырҵәаны иааргон. Убри абылгьара иахьагьы аанкылашьа амамызт, аус акырӡа имариахеит аԥхьақәа раасҭа, избанзар шьҭа ихдырҵәаӡомызт, иахьаауаз шџьанаҭ ҭыԥыз анеилыркаа, рхатә гәаԥхарала еижәыланы амҩа ианын.
Атакси Гагрыԥшь аӡиас зҭыҵуаз аԥсҭа инҭагылт, аихамҩа цҳа инхәыҵсны. Ҩ-еихагылакны ҿыц иқәдыргылаз абарак инаҿаҳаит. Абарак хәыҷқәа аӡиас ихықәгылан, ацаҟьақәа ирыдчаԥалазшәа. Ҷыдала урышьҭамлар, арҭ анхарҭақәа улаԥш иҵашәомызт. Ари аԥсҭаҿы иааиҿагыларц иҟан ҩ-туннельк. Амраҭашәара шыҟаз даҽа туннелькгьы хәыҵгатәын, уи ашьаҭа макьана ирымкыцызт. Арҭ ҩба рҿы аусурақәа цон. Аусутә рацәан, ихьанҭан, аиашаз, дзусҭазаалак инапы алеикуамызт, аха абри аус ду анагӡара рхы иархәаны, ауаа хырҵәаны иахьааргоз акәын Леуанти изымчҳауаз, Лерик иԥсахы ԥызжәоз. Уи итакси ааирҳәын, аихамҩа дхыҵит, Мамзышьха ицоз амҩала. Ауаа рынхарҭақәа анаанҵәа, абна ҵлақәа ана-ара ирыҵаргылан ишеибыҭаз иааргаз абарак ҩны хәыҷқәа, ауаа ахьынхашаз авагонқәа. Иагьмаҷмызт дара. Иахьзымнеиз заҟа гылази?
– Еилкаауп, аҩныҟа ҳцап, – Леуанти игәы каҳауан.
Илбаацԥьаӡа аиланхарҭақәа иаҳа-иаҳа ижәпахон, аҩнеихачаԥа рҿагылан ацаҟьақәа, џьара дгьыл хәыҷык аанхомызт, изеиԥшразаалак ҿаҵак адгьыл иазгәаҟуан. Аԥсуа иԥсадгьыл ицәтәымхарызма, дымцхәхарызма, иԥеиԥшхарызи? Аҭак дазгәаҟуан Леуанти. Амҩаду аҿы амашьына рацәа реилагьежьырҭа, ауаа ҵыхәаԥҵәарада реилахынҳәырҭа иблахаҵ шдыргьежьуаз, дызгаз амашьына аҩны даанагеит.
– Абарҭ аҷкәынцәа зны уҭаркуеит, – ҭынч ҿааиҭит иаб, гәыҵхарҭак шимаз убартә.
– Избан?
– Алада-аҩада урыманы иқәуп, иахьабалак уҽаҿаужьуеит. Иауам ари, иауам. Лакоба ихаан инаркны иаҿуп, аха ақырҭуа ҳадгьыл иҽахаирԥеит, ус иуиҭом.
– Убас шышәҳәоз, ҳахьаажәгаз жәбоит.
– Иурдыдра уҟоуп. Ихыҵны иаауеит, ирҿаургылои?
– Иҳалшо ала ҳмықәԥои.
– Шәықәԥеит, шәықәԥеит, иалҵи?
– Нас ҳацәароума? Гагра иавганы ирго амҩа ргылараҿ иааргаз ауаа заҟаҩы ыҟоу удыруама?
– Москвантә ақәҵара рзаажәгеит, шьҭа ишырҭахыу рхы иадмырхәои.
– Ԥсҭа нхом, дгьыл ҿаҵак нхом, ақалақь иҩахыкны рынхарҭақәа ҟарҵеит. Урҭ лбааны ҳадгьылқәа ҳамырхуа рҿаархоит мышкы зны.
– Ашьха индырхаз рахь узцои, ана, аихамҩа унхыҵыр, изҿу умбари!
Леуанти иааигәалашәеит Қырҭтәыла акомпартиа а-ЦК аҩбатәи амаӡаныҟәгаҩ Колбин дааганы ԥыхьатәи абӷанҷ зауад аҭыԥ идырбеит ҳәа шиаҳалоз. Аӡиас ахь дцозшәа ҟаҵаны, уахь иҿынеихеит. Иԥышә аҿы нхарҭа цуҭак зҳахьан, иара изгәамҭакәа. Абаракқәа еиларҵәаҵәа еиладыргылахьан, руак ҩбаны еихагылан. Иаб игәы каҳаны баша дымцәажәозаарын, идыруан ари, иԥа иахь ирӡомызт акәымзар.
Аамҭа цар акәын. Ақырҭуа мчы иалшаӡомызт аԥсуаа ирԥырхагамхашаз уск мҩаԥнамгар, аҵыхәтәантәи аамҭаз иаԥынгылақәашаз рацәахан, иара ус иашьцылаӡамызт умҳәозар. Ицәыҵҩрны
иааԥшыхуан амилаҭ политика иашамкәан ақырҭуа ҳәынҭқарра ишымҩаԥнагоз. Амала аамҭа убранӡа инеихьан, шьҭа дара зԥшуамызт ринициативак дмырццакыкәа, ирылшоз шырацәаз аадмырԥшыкәа. Аамҭа хара ирызгомызт, даҽа ус ӷәӷәак мҩаԥыргарц рӡбеит, ажәлар даҽа знык изырҿыхашаз. Уи зыӡбахә ҳамоу рзы иаалырҟьаны иҟалеит.
Уаҩы изеилмыргоз ахымҩаԥгашьақәа Баҭыр идырбалон. Аиҳараӡак уи рзеилкаауамызт иҩыза гәакьа Џьанари гәык-ԥсыкала изыҟаз Асҭандеи. Арҭ доусы рхала ирызҭымҵаашаз уи иҟазшьа ҿыцқәа даҽаӡә усгьы дзазхәыцрымызт. Аиашьеи аиаҳәшьеи Џьанари Шьасиеи рчара ашьҭахь акәын ргәыла рԥыс иааирԥшуаз аҽыԥсахрақәа анеицгәарҭоз, амала дара урҭ уамак ирылацәажәаӡомызт, ажәак, ҩ-ажәак ааимырдақәозаргьы. Асҭанда, аиашаз, ачара анҵәамҭахь ианнеиуаз, Баҭыр ак шигәамԥхоз, уи амшала дҩыз-мызшәа дшаанхаз, лхаҭагьы лҭаца иашьас иара дахьлырҭаз дара рҩыџьа ишырԥырхагамхоз ҳәа дышилабжьаз акырынтә дазхәыцуан. Иара ачара адырҩаҽны, агәылацәа драԥхьагыла, дырзааин, амаҵуцәа ирымш-чарамзи, имаӷра дҩаха, маҵуран дызҿыз, ихы ҩышьҭхны уаҩы диҿаԥшуамызт акәымзар. Иҽԥышәаны аус ахьиуаз, аӡәгьы длаԥшықәимҵацәеит, аха Асҭанда илгәаԥхомызт ла лахь знык аҟара иадамхаргьы дахьымааԥшыз. Уи лгәалаҟазаара иаҳа-иаҳа иԥхасҭанатәуан, аха, лхы лнапаҿы иааганы, лҩныҵҟа зыҽзырҭбаауаз агәынҷыхьа ирҭааз идлырбомызт. Лҭаца иашьас дахьлырҭаз акәҵәҟьазар ҭаха изымҭоз, иареи лареи рразҟы уи аԥырхагахар ҳәа дацәшәон хымԥада. Лара уи акы иаԥырхаганы илбомызт. Уи аҽны уаҳа иашьас дзырҭаз лахь дахьҩымхәназгьы Асҭанда игәалҭеит. Иара шьыбжьоншьҭахь иладыртәаз амаҵуцәа дылрылатәан, ҭамадас даалырхит, рызынтәык аишәа иҩахицаанӡа, аныҳәаҿақәа икуан. Аҵыхәтәан иаанхаз доуижьуамызт, аҭамада иҵегь ижәыр иҭахын. Дангыла иқьаф ӷәӷәан, иныԥшцәомызт умҳәозар. Аҩы ижәлон, аха асҵәҟьа иҽаиршьуа збахьадаз ҳәа Џьанарҵәҟьа ишџьеишьоз изымҵәахит. Иҩыза ичара гәыкала дақәгәырӷьон ҳәа ран иахьаалҿыҵҟьаз аԥшәма ӡӷаб лгәы ҟанаҵагәышьон. Ахы-мшы рзы, ашьаԥа еимыхны аҭыԥ ианықәырҵоз, Џьанар дыԥшын, иҩыза дааины ацуҭа рԥарцәа дырхагыларын ҳәа. Иара дыҟамызт. Уи иаҵкысгьы ргәыла рԥыс иааира иазԥшыз Асҭанда иҟалаз лзеилкаауамызт. Иагьа умҳәан, ашәахьа усура изҭымҵит аиҩызцәа, ачара ззыруз аҩашагьы дзымнеир деилукаартә иҟан, аха Баҭыр, аиҳабыра иҽыдирбар, иҩызагьы иаргьы рхы ирқьиарц, усура дҭыҵзар? Ус шакәыз иҩыза иамҳәакәа, алада длыбаауазма, рҩны давсны дцонеи? Ма даҽа усзу араҟа иҟалаз? Ас дхәыцуан аԥшәма рԥыс даҽа ҩы-мшҟа данимба. Нас иааиуан асабшеи амҽышеи, аха усҟангьы уи ихабар димырбеит. Асҭанда лакәзар лҵарахь дцеит, дааит, аха лашьа иҩыза иӡбахә далацәажәаӡомызт, лхаҭа игәаӷьны дзизымҵааит.
– Баҭыр дыббахьоума? – ус длызҵаартә ахьылгәаӷьуаз макьана акгьы ззымдыруаз лҭаца лҿакәын.
– Дмааиӡацт.
– Ҽнак дмааир Џьанар дизычҳауамызт, ихьзеи? – уамашәа илбон Асҭанда.
Џьанар иҩықәиршәын, иҩыза инхарҭаҿ дҩеит. Иан лакәын аҩны иҟаз. Лыҷкәын аҽнынтәарак иҩн усқәа инапы рылакзаарын, ахәымҽхан дахьныҵашәкәаз лзеилкаауамызт. Ашәахьаҽны Баҭыр иусураҿ диԥшааит. Ак згәы иаламыз диеиԥшын. Иусқәа рацәазшәа дцәажәон иара, убри азын мацара игәылацәа рахь дызкыдымгылацзаарын. Ахәымҽхан Џьанар дицны дышцоз ала диргәыӷит. Аусурашьҭахь Баҭыр иусураҿ дҟамлеит, машьына хәҭақәак дрышьҭаланы, Гәдоуҭа дахьцаз дыхнымҳәыцызт. Џьанар ауха иҩыза дизԥшын, уи дшаахынҳәлак дизааиуаз џьашьаны. Ашьыжь амҩан дгылан иара, Баҭыр аусурахь данцоз иҽиқәиршәарц. Ихаҭа аусура дшагхоз аниба, алада дыццакит. Ишьҭаҵарҭахь дышнеиуаз, агараж аҿы аныҟәцаҩцәа ирылагылаз Баҭыр илаԥш наиқәшәеит.
Идырт иара арҭ ак шрыбжьаҳаз, изакәыз Баҭыр ицәыригар шиҭахымыз. Џьанар иусурахь днеит, ихшыҩ иҩыза изимшьҭуазшәа аԥшра аҭаны. Арахь егьи дахьцоз, дахьаауаз, дзацәажәоз, – дызҿыз зегьы дрызҿлымҳан иара. Зҩыза ида шьаҿак ҟазымҵалоз ҳәа ирԥхьаӡоз ауаҩы ихала иҩни иусуреи шьыжьла, иусуреи иҩни хәымҽханла дрыбжьан. Уи гәарымҭарц залшозма. Амчыбжь анҵәамҭаз аҩныҟа амҩа ианыз Џьанар дааиԥылт Жьакәа. Уи ауаҩԥсы изы дымгәаҟуази, усгьы аҩныҟа диԥхьеит, иара аангылашьа имамызт умҳәозар.
– Ааи, дад, шьҭа џьара уааҭгыло уҟоума, ҽынла Амра угәара иҭамԥхои, уахыла – Амза. Амала абри Баҭыри уареи шәахьеицым сгәы иалоуп. Есымша шәанеицызбоз сгәы иаахәон, – иаацәыригеит уи Џьанар игәыхьҵәҟьа.
– Маҷк ҳнеивҟьагәышьеит, – иҳәеит Џьанар. – Иусқәа ицәырацәахан, дааҭымгылар ауӡом. Сара сыццакгәышьоит.
– Ааи, дад. Узырццакыша дааумгеи, шәеидажәлааит! Уҩызагьы дааурццакроуп.
– Сгәы иҭоуп.
– Анцәа уиныҳәааит!
Адырҩаҽны сабшан. Џьанар иҭаацәара Шьасиа лхаҵаҩыза иаара рҽазыҟарҵон. Игәылацәақәак рлымҳа инҭишьхьан. Игәаӷьны дҩеит Баҭыр иҿгьы.
– Ҩы-мчыбжьа ҵит, – иҳәеит Џьанар. – Лхаҵаҩыза Уалишьа даауеит уаҵәы. Усызнеир сҭахын.
– Сышԥамнеиуа! Снеиуеит, – Баҭыр иблақәа кәеицеиуан, дгәырӷьон. – Аха ахаҵаҩызаҵәҟьа ара дыҟоупеи.
– Иашоуп, аха Уалишьа ҳиԥхьеит, акыр агәхьаа дасыргахьеит.
Џьанар иҩыза иҟазшьахаз изеилкааҵәҟьомызт. Зны деихәлаҳазшәа дубон, даҽазны амца зыцәҵарҵацәаз арахршыга гәырӷьаҵәа ишхыҵлоз деиԥшын. Ас иҽеиҭакрақәа рыҩаӡареи рылаӡареи ирхыуҳәаашаз аилкаара уадаҩын, абзиара иазҳәазар – азамана аха. Џьанар иҩыза уи амшала аҩны иааира уамак дақәгәыӷуамызт, аҵыхәтәантәи ҩы-мчыбжьа уи ииҳәоз ҳәамызт, имдыруази. Амала иара дааит ашьыжьыҵәҟьа. Аҩны дныҩналан, иаҳәшьахаз Шьасиа аԥсшәа леиҳәеит, еиҳабык иеиԥш лылахь днагәӡны. Ларгьы дгәырӷьон, асҟатәи илашьахаз иахьизԥшыз, аҵыхәтәан иааира ахьыргәаԥхоз. Асҭанда, лыбла амца хыҳәҳәала данаацәырҵ, лнапы аалымихит. Амаҵуцәа ирҭахқәаз дахьрышьҭаз, Надшьа диԥшаан, дгәыдкыланы аԥсшәа леиҳәеит. Аџьма ишьырц иҽазикын, Џьанар мчыла дааникылеит. Избанзар ааигәаҵәҟьа еиҳабы дрымаӡамызт, иааигәаӡаз Жьакәеи Шагьани ракәын, урҭгьы ахьынхоз лбаа амшын иаҳа иазааигәан. Аҽны ирҭаауаз ахаҵаҩыза иҩызак дааимгози, аҭаца лаҳәшьа ахаҵаҩыза дицаарц лгәы иҭан, асасцәа Баҭыр дырԥылар аԥшәма иҭахын, аишәагьы мҩаԥигарц диқәгәыӷуан. Баҭыр, амаҵ уны, инапы ианыз изымҩаԥымго дыҟаӡамызт, аха, иҩыза ус аниҭахха, дааҭгылеит. Иагьа ус иҟазаргьы, баша дызгылозма, ана-ара дыцхыраауан. Асасцәа дырԥылеит, идыртәаанӡа драцәажәон. Џьанар уи Шьардасиа длаԥшықәиҵазшәа игәы иабон, иудыруази аҵыхәтәан аӡәы длышьҭалар ҳәа даагәыӷит. Ачеиџьыка ишнадтәылазҵәҟьа, Баҭыр ҭамадас даалырхын, аныҳәаҿақәа еиԥкаауа, иажәа дацраԥшны дцәажәо, даақәгылеит. Ианахәҭаз иаашьҭихит ааигәа еиднагылаз иҩыза Џьанари иаҳәшьахаз Шьасиеи рныҳәаҿа.
– Сара аҩыза дсыман, – иҳәеит иара аҵыхәтәан, – иашьас слырҭеит мшьҭа бзиала агәарԥ сҩыза изҭаргылаз аҭаца. Абриабжьарак ҳаизааигәашьа зырӷәӷәаша ҳәа ҳамҭак сашьҭан. Убри иахьа быхәда иахасҵар сҭахыуп, – иаацәыригеит ахьтәы хәыдхаҵа, даақәгьежьын, Асҭанда илыдгылаз аҭаца ԥшқарах лыхәда инахеиҵеит.
– Анцәа уиныҳәааит! – иқәныҳәон ари збоз.
Аҵх акыр ишынаскьахьазгьы, Уалишьа ашәахьа ашьыжьӡа усура дҟамлар шыҟамлоз ҳәа инаҵеиган, ицыз иманы, аухаҵәҟьа дықәҵаанӡа, Баҭыр уа дыҟан, агәарԥныҳәаҵәҟьа мҩаԥигеит, иқьаф даара ишыӷәӷәазгьы. Ачара аҽни абри аухеи реиԥш Баҭыр, ишьапы дзықәымгыло, аҩы ижәуаны, Џьанар димбацызт. Убри азын Шьына диҳәеит, уи иҩныҟа машьынала дигарц.
Ашәахьа Џьанар усура дыццакит. Баҭыр, уа данимба, иижәыз ихымԥсаацзар уамашәа изибарызи. Аҩаша аҽны дизнеит игараж аҿы. Деибга-дызҩыда дшыҟаз еиликааит, иагьааибарччақәеит. Ахәымҽхан, аҩныҟа еиццарц деиҭаизнеит. Баҭыр ааигәа дыҟан, аха аусурамш анҵәамҭаз дахьцаз уаҩы издырхуамызт. Егьырҭ амшқәа рзы Џьанар деиҭазхәыцуан иҩыза иҽшицәихьчоз. Ари закәызеи?
– Баҭыр иҟазшьақәа акалашәа иҟалеит, ихьыз бзеилкаауазар? – Џьанар Асҭанда длызҵааит ҽнак, лҵараҿынтә данааз.
– Ус угәы изаанагеи? – Баҭыри лареи реизыҟазаашьа аҽеиҭакра гәеиҭазар ҳәа дшәон Асҭанда. – Иҽсықәиршәацәом, изызуз сыздыруам.
– Акыр еибышәҳәама?
– Иарбанзаалак гәынҷыхьак ааҳҿыҵымшәацт. – Иуасҳәара сыздыруам, – Асҭанда илбон Џьанар иҟалаз ихы иавеибозар ҳәа дшашьҭаз, арахь агьизыԥшаауамызт, уи маҷк лгәы ааннакылон, аха Баҭыр аҩныҟа дахьымааиуаз, ма џьара длықәшәарц иҽахьазимкуаз лара лгәаҵа ҭнашьаауан. – Иуҭахызар, ихьыз еилыскаарц, иан лҿынӡа снеип, – еизааигәаӡаз реиԥш ирыхәаԥшуан, иакәымз
згәы иҭашәарыз дҟаларымызт ҳәа дгәыӷуан лара, насгьы аӡӷаб лгәылацәа рҿы днеир ҟамло ианбаҟаз.
– Схаҭа сизҵаапеи, бара бышԥасышьҭуа, – уик аҭахны ибомызт Џьанар, аиашаз, иҩыза ихымҩаԥгашьа зыхҟьоз еиликаарц, иаҳәшьа дабадәықәиҵарыз.
Асҭанда аҩы-мшык дыԥшын, уажәы-уашьҭан лашьа Баҭыр инхарҭахь дҩеирын ҳәа. Иара дыццакуамызт, уи лԥсахы еибанаркуан, адәахьы ишаалмырԥшуазгьы. Амҽыша ахәымҽхара ааит, Џьанар уаҳа агәарԥ дҭымҵит. Ма зыӡбахә рымаз лылаԥш дыҵашәозар ҳәа, уск лыманы дыҩдәылҵыцԥхьаӡа, амҩахь дҩаԥшлон, – уаҩы данылбаауамызт. Ауха дырҭаар иудыруази ҳәа дгәыӷшәа, адәыӷба лҽахьылгӡарц дмыццакит, аха уаҳа умԥсит, дзызԥшыз ихабар ыҟаӡамызт. Ашьыжь шаанӡа ддәылҵгәышьеит, лҵара лҽагылмырхарц.
Џьанар иакәзар – иҩыза илыбаара дазымԥшӡеит. Уи, ари иҽиқәимыршәарц, даҽа мҩахәасҭак ала аԥшаҳәахьы ихы ирхон, уи шьҭа еилкаан, акәымзар хы-мчыбжьа раахыс дицлыбааӡомызт. Џьанар ихала амҩа днанылахт. Дышиашаз иҩыза дызхылаԥшуаз агараж ахь иҿынеихеит. Дзышьҭаз уажәыҵәҟьа абра дгылазаарын, дныҵашәкәа дахьцарыз ахьырымбаз џьаршьон. Уаҳа дишьҭамларц ӡбаны, Џьанар даахынҳәит. Иҭахызар ихала дизааирын. Амала ус иҟаз агәалаҟазаара дыҭҟәаны харак дамамызт. Шьыбжьоншәа Баҭыр иҭыԥаҿ диԥшааит иара.
– Уара, ҳгәы иалоуп аҩныҟа уахьымнеиуа.
– Згәы иалада? – хықәкыла Баҭыр дышҵааз иҩыза изеилымкааӡеит, еиликааҵәҟьаргьы иҭахӡамызт, аха ак иҿыҵшәозар иалудраази.
– Ҳазынтәыкгьы.
– Џьанар, ааигәа сара сҿы уҩеихьоума? Саргьы уи сгәы иалсыр ҟамлози, аха еилыскаауеит ухатә усқәа шумоу, ҭахак уоур умҩеиуеи, уск уманы. Саргьы убас ауп сшыҟоу, усҭаххар сымнеиуеи. Амала узхасыргәамҵша збом азын, аҩныҟа сумыԥхьацт.
– Иҟоу умбои, – Џьанар иҩыза гәынҷыхьак змаз диеиԥшымкәан, дҿаԥхаҿаччо дахьцәажәоз игәы ҟаиҵон, – еснагь ҳаиқәшәалон ҳанаауаз, ҳанцоз. Уажәы?..
– Уи хьаас иумкын, – Баҭыр инапы неиҟьеит, хшыҩзышьҭра ззиушаз акы акәны имбозшәа. – Уара аҭаацәара уалоуп, заа узымдәылҵыр ҟалоит, уаха заа аусурантә уқәҵыр ҟалоит. Сухьынҳалошәа, усхьынҳалошәа – изаҭахыузеи?
– Иуҳәо саҳауеит, аха џьара акала угәы хьасырԥсызшәа сгәы иабалоит.
– Мамоу, џьушьт, иуҳәо закәи! Уи абааугеи?
– Асҭандагьы ус лгәы иаанагоит.
– Уи сара дызбоит, слацәажәоит. Шәҩыџьегь ак хьаас ишәымкын! Вба шәымам.
Џьанар дгәыӷуан иҩыза, даниацәажәа ашьҭахь, аҩны дизааирын ҳәа. Ус дымныҟәаргьы, Асҭанда иҽшлықәиршәоз ала димыргәыӷхьази, аҩныҟа данаауаз сабшак, мҽышак зҳәаз, дылзаарын, ма амҩан дибарын ҳәа. Уаҳа умԥсит, Баҭыр арахь дықәлаӡомызт, Асҭанда уи дшылбаз ҳәа лҿыҵшәаӡомызт. Аусураҿ мацара Џьанар иҩыза илаԥш иқәшәалон, ихаҭагьы уаҳа диацәажәарц иҽазимкит. Абжьааԥны аԥсуара усқәа еицрышьҭан, цац иауазшәа уахь ус анрымамыз аамҭа ааин, аӡынра лҭакәкәа ицон, уи иашьҭаланы, ааԥынра амҩа иангылан. Уахь усқәак рызцәырҵыр, Баҭыр ихы шымҩаԥигарыз ак ранаҳәозар рбарын.
– Шьасиа иашьас дахьлаҳҭаз игәамԥхазар? – лбжьы ныҵакны, Надшьа ҽнак лԥа дизҵааит.
– Сгәы иаанагаӡом, – иҳәеит Џьанар.
Уи ауха иан илҳәаз уаҳа хшыҩзышьҭра шаимҭазгьы, ашьыжьымҭан иусурахь ихаз имҩа шынеибакәыз иан ицәырылгаз дазхәыцуан. Уи игәы иҭан убри ашьҭахьгьы. Амала изеилкаауамыт Шьасиа иашьас дахьлырҭаз зигәамԥхарыз. Иарбанзаалак ҵаҵӷәык изыԥшаауамызт. Аха ачара аахыс акәын ахымҩаԥгашьа ҷыда анышьҭихыз. Убри азы заҵәык ус угәы иҭашәар ҟалон. Уи ԥзыргашаз ахҭысгьы ҟамлахьази. Ахаҵаҩызеи иҩыза Уалишьеи анаауаз, дгәырӷьаҵәа асасцәа дрызԥшын, дырԥылеит, ҳаҭыр рықәҵаны имҩаԥигеит. Аҭаца лакәзар – лыхәда ахьтәы даҷ ахаиҵеит, идыргалаз аиашьара гәыкала ишидикылаз аарԥшуа. Нас уаҳа иҟаларыз?
Амш аилыҵреи аилалареи азымарианы ианыҟаз акәын, ҽнак Џьанар Баҭыр иҿы днеит. Егьи иан лакәын ргәыла иԥылаз. Лыҷкәын дыҟаӡамызт, ашьыжь Мамсыр иҿынӡа дцан, ирласны дхынҳәырц, дмаацызт. Илҭааз аҩныҟа длеилаӡомызт, иҩыза димбар, иаразнак дгьежьлон, дахьиқәымшәаз хьааигаӡомызт, ма адырҩаҽны иусураҿ ииҭахыз иеиҳәарын. Уажәы ргәыла иҩныҟа дымхынҳәит, амаҵурҭа дныҩналан, аԥшәма ԥҳәыс дналыдтәалан, уҳәан-сҳәанқәа дрылацәажәон. Лыҷкәын иӡбахәгьы аацәыригалон, илгәамԥхакәа идылбалаз аалҿыҵҟьақәозар ҳәа, аха ларгьы, еиҭакрак лԥа идлымбалозу здыруадаз, акы лҳәомызт. Ахәымҽхан дааит Баҭыр. Уи иаара Џьанар дазкылԥшуан. Еиҭакрак инубааломызт аԥшәма ҷкәын. Иааигақәаз абарҵаҿ иныкҿаиргылан, дааҩнашылеит.
– Ҳа-ҳа!.. Џьанар, бзиала уаабеит! – дгәырӷьеит уҳәартә, иаԥсшәаҳәара аҿааирхеит.
Дныҩналан, иан агәхьаа дамыргакәа, ихала абысҭа иуит. Аӡынра иабарц, ҩбаҟа шықәса зхыҵуаз цәҵыск ишьхьан, акәац рҩа ӡны иаақәиргылеит. Аҷыркәеи ахәыли рҵәны ианааига, рфҩы хаа лаҳалаҳауа иааҩналт. Ашә рҩа ссаны, абысҭа ԥха ианагәылеиҵа, унацәа ацуфарын. Иҩыза днаидтәалан, аҩы зымжәуаз, идицало мацара, даиршьырц агьигымхеит, агәыла ихы дырны дгылеит акәымзар. Иҭаз днаскьеигарц амҩа дицықәлеит, аха рҩыџьегь еицыржәыз иара иеиԥш иԥырхагахар ҳәа дшәаны, Џьанар ииулак Баҭыр диргьежьит, хара имгакәа иҩны дышнеиуаз азы, ажәа имхны. Уи излеиҳәаз ала усқәак дырҿын, рҭыԥ ишаақәиҵалак, диҭаауан. Џьанар иҩныҵҟа ихьаауан, арыжәтә иԥырхагахон макьана, аха, иҩыза ихымҩаԥгашьа деигәырӷьон азы, игәы ихашҭуан. Дыԥшын иара игәыла рԥыс дизаарын ҳәа мчыбжьык аҟара. Инымҵәоз закәытә усыз изеилымкаауа дшыҟаз, аҵыхәтәан идырит Баҭыр дааҟәымҵӡакәа ихы шахигоз.
Ҽнак Џьанар илаԥш Баҭыр дыҵамшәеит, ҷыдала уи дышишьҭамзгьы. Нас уамак ҟамлеит игәахәт иара, адырҩаҽны димбарызи. Аха ҩы-мшы, хы-мшы даниқәымшәа, дычмазаҩхазар игәахәын, агараж аҿы дрызҵааит. Шәҟәқәак еиқәиршәарц, ақалақь ахь дцеит иҳәеит Шьына, амала дзышьҭаҵәҟьаз цқьа издыруамызт. Ус, амчыбжь анҵәамҭаз, иусураҿ даниқәымшәа, Џьанар ихаҭа дааҭынчхазшәа инырит. Аҿыц мчыбжьы алагамҭаз, Баҭыр деиҭаҟаӡамызт. Ҽнак димбазар, адырҩаҽны диқәшәарын ҳәа Џьанар дшыԥшуаз, абар амчыбжь нҵәарц агьагмызт. Днеит иара адиректор иҿы.
– Илухи, ҿыц еизарақәак шәрылагахуама? – Важьа длафуан аҵәы алаҵаны.
– Дахьцаз збом, еилыскаарц сҭахын, – ахәмарра илаӡомызт Џьанар.
– Уамашәа избо – уара иуеимҳәакәа, дабацоз? – рҽеиҟәыргар иаҳагьы иеиӷьеишьон аԥсшьарҭа ҩны аиҳабы.
– Сыздырӡом, – Џьанар иԥхеишьаҵәҟьон.
– Аиаша уасҳәап, ԥсшьара дсышьҭит.
– Ишԥа? – уи иҭааз иаҳауаз лакәишьаҵәҟьон.
– Умбои, дыҷкәыноуп, днаԥшааԥшып сҳәеит. Уаргьы усышьҭуан, аха шьҭа уҭаацәароуп, уԥшәма дныжьны, ԥсшьара ухы иаҭәоушьарым сҳәеит. Аха иуамҳәаӡакәа дызцеи, маӡа шәыбжьашәҵалаӡомызтеи?
– Ихала даҳәоу, шәара иабжьажәгоу?
– Ыы… Сара иабжьазгеит.
– Еилыскаит, – Џьанар дындәылҵит, адиректор, абзиара ихы иахьаиргоз аҟнытә, ииҳәаз агәра изымго: Баҭыр ихала ԥсшьара дықәҵит.
Иҩыза иҟазшьақәа Џьанар ддырааԥсан, нас уи ихымҩаԥгашьагьы дашьцылартә акыр мзы цахьан, уамак игәхьаа имкуа днеихьан. Иара ихьаақәа зегь хызҩоз аԥҳәыс ҿа иҩны дыҩнагылан, уи иаҳәоз иара аӡәзаҵәык иакәын аҵыхәанӡа изныруаз. Дахьыҟазаалак уахык ианиаамҭаз аҩныҟа дымхынҳәыкәа, аамҭа ирӡуамызт. Ашҭа дҭагьежьуа данҭаз, илаԥш дабаҵашәарыз ҳәа, дхьаԥшкәаԥшуа иҩн ус анагӡара даҽа ҵакык, даҽа гәазыҳәарак аман, уажәраанӡатәи иеиԥшымызт. Иан лакәзар – лҭаца ҟаимаҭ лԥшра-лсахьа рымацара ракәӡамызт дхызԥаауаз. Уи лхымҩаԥгашьа шәан-изан, лҟазшьа бзиан, лажәа раӡан. Гәырӷьаран дахьыҩнанагалаз аҩнаҭа. Амала Џьанар игәы иауамызт Баҭыр дааигәаламшәар.
Иагьа умҳәан, уи иан лымацара дыҟан, лԥа ԥсшьара дцеижьҭеи. Мамсыр, ҽнак даар, адырҩаҽны дцон. Џьанар ан, цхыраарак лҭахызар игәахәшәа, длызҩеит. Еснагь иҟалҵоз аусқәа дырҿын, хьаа-баа лымаӡамызшәа ҽилырбеит, аха аҳәсҭы рыцқьамызт, арахь ацәаӷәара аамҭа ааиуан. Ҽнак хәлаанӡа агәыла хаҵа (шьҭа дарԥысын узҳәомызт) убра дҭан, аҟәынџьқәа хҟьаны, иҟәшәаны еиқәиҵан, иблит. Аанда длавалан, рахәык зҭамло, ибзианы икит. Цәаӷәаранӡа даар, ма дицхраахрын ҳәа дгәыӷуан. Баҭыр дмааит. Иҟалаз шьҭаҵәҟьа издыруаз Важьа иакәын. Иҭахы, иҭахым, Џьанар уи дизнеит.
– Иԥсшьара мшқәа ирыциҵар шиҭахыз ааицҳан, – иҳәеит аԥсшьарҭа аиҳабы, – мап сзымкит. Нас даҽа мызкы дзааӡом. Уаантәы уи дцар иҭахыуп амашьына ҿыцқәа иаарышьҭраны иҟоу ахьҭрыжьуахь стажировка ҳасабла. Убри адиректор уа диқәшәазаап, иҳахәарҭахаша акыр збарц сыҟоуп ҳәа сзааицҳаит.
– Изла?
– Телефонла дсацәажәон.
– Машьынақәак ҳамоуп ҳәа, стажировка дымцар ҟамло иабаҭахыз? – иџьеишьон Џьанар.
– Изакәызаалак џьара ак алигап, ара даар ма аизарақәа шәрылагоит, уахь дыҟазааит.
Иҩыза ишьҭахьҟа дазхәыцӡомызт, аха иара изымчҳазт, Мамсыр диқәшәартә иҟаиҵан, мҽышак аџьқәреи лаҵара иақәирӡит. Мчыбжьык ашьҭахь иара итәгьы леиҵеит.
Шьҭа аԥхын мзы инҭагыларц агьрыгмызт, Баҭыр даакылсит, ицәеижьҵәҟьа аҽаԥсахын ипашәӡа, Амра ахьмаҷыз дшыҟаз мҩашьо. Аусураҿ уи Џьанар диаҭабит, имхы ахьылеиҵаз азы. Длахҿыхын иара уҳәартә дибеит. Хатә уск азы димацәажәеит, иаарҳәоз аусура иазкын.
– Аҩны унеир цәгьамызт, – иҳәеит Џьанар, аҩызцәа анеидыҵуаз. – Иашьас узырҭазгьы думбари.
– Аеи, сышԥамнеиуа, – дақәшаҳаҭын Баҭыр. – Амала сыҟамижьҭеи еилататаз сусқәа ааилсыргароуп, – ааигәа дышзымнеиуаз аҵаҵӷәы иман.
Уи аҽны лызшьарақәа аҭаны дааит Асҭанда. Џьанар и-Шьасиа Баҭыр дшыхынҳәыз шлеиҳәоз лара илаҳаит. Уажәыгьы аҩны дмааикәа дшыҟаз уамашәа илбазшәа, хаҵеи ԥҳәыси рахь даацәырҵит лара, бзиа илбоз арԥыс иӡбахәык нҭкааны идлырҳәозар ҳәа дгәыӷшәа. Лашьа иҩыза иҽызхирҟьоз ҳәа уаҳа акы изылҿымхит. Ҿымҭӡакәа, адәахьы иаамырԥшӡакәа, дыгәжәажәон аӡӷаб. Излауаз ала, лҵара иагылмыжьырц, лхы дақәԥон. Есымша дыԥшын, аҽнымзар адырҩаҽны иҽлықәиршәарын ҳәа. Аӡын ныҳәақәа мҩасит, ааԥынтәқәагьы раҩсит, иара дабрагьуан шылҳәоз, лара лзын зҵыхәанҵәара ааигәамыз иԥсшьара ашьҭахь, командировкак цәыригеит. Лҩныҵҟа хаҳәык ҭаҳазшәа, еснагь деихәлачын лара, убри адәахьы иаалмырԥшырц лхы дшақәԥозгьы, лҩыза Марица ҽнак длызҵааит:
– Бгәы иалоу зыбымҳәои? Бҭаца даабгеижьҭеи, бҽыбыԥсахит, исымбо џьыбшьома.
– Ус бгәы изаанагои? – Асҭанда илҭахыҵәҟьамызт лҭагылазаашьа Саҭбеи илымҳаҿынӡа инеир, арахь уи иаҳәшьа, асаркьа данԥшылозшәа, лара лгәы дҭаԥшуан.
– Исаҳәеи ибыхьыз! – Марица дааҭгылеит, амшын дхыԥшыло.
– Акгьы смыхьӡеит. Сҭаца лакәзар – уаҳа зҭахым ӡӷабуп.
Шьасиа лакәзар – ланхәԥҳа лҽеиҭакрақәа усҟатәи илызгәаҭомызт. Иагьа умҳәан, лара дуаҩ ҿыцын, илыкәыршаз илызҿыцыз уаан. Доусы иҟазшьа, ихымҩаԥгашьа ҭылҵаауан, аха урҭ ирхәыцуаз дацәыхаран, избанзар ирыԥгылаз рԥсҭазаашьа лыздырӡомызт. Ус иагьа иҟазаргьы, Амра кажжы ианыԥхоз, агәарԥ аҿы игылаз ланхәԥҳа даалзааигәахан, длызҵааит:
– Аӡәыр биргәаама?
– Изҳәада? – даахьаҳәт Асҭанда. Лҭаца лҵаашьа убас иҟан, лара дзыргәааз дзусҭаз еилылкаахьазшәа, амала лхаҭа зегь лалҳәар лҭахызшәа.
– Цхыраарак бҭахызар? – ҳәа данҵаа, Асҭанда иаҳагьы днеилыԥсааит, иашьас илырҭаз, иагьа умҳәан, иаҳа дизааигәаны диҿцәажәар лылшон, ланхәԥҳа лынасыԥ аиқәыршәаразы.
– Иарбан цхыраароу зыӡбахә бымоу?
– Бзиоуп нас. Џьара сызбыхәозар сгәахәын, – анылҳәа, Асҭанда ибзиашәа лҽахьаалмыртыз шиашаз даазхәыцит: уи лҭаца акымзаракгьы лыздырӡомызт.
Убри ауха Асҭанда, лхы лхчы илагәаны, лаӷырӡы каҭәаран дызҿыз. Убранӡа днеиуан, Аҟәаҟа даныхынҳә, лгәы иҭаз зегьы Марица илалымҳәакәа лзымчҳауа. Мчык дыннакылон. Дуазыруан, аҩныҟа деиҭахынҳәаанӡа. Дшааилак Баҭыр иӡбахәык лаҳауаз џьылшьон. Лымацара луаҭах аҿы данааҩнахалак, дҵәыуан. Шьҭа зегь шьҭалахьеит ҳәа, уахык ахышә дадтәалашәа дышҵәыуаз, лгәы лҽанӡамкәа дааҩнашылеит Шьасиа.
– Акы бгәы ишалаз зымдыри.
Асҭанда ацәгьоураз иақәыркыз диеиԥшха даанхеит. Лӡамҩа аалрыцқьеит. Лԥынҵа лԥсеит ахәыҷқәа реиш. Зегь лҭаца илалҳәарц аалӡбеит. Зегь ҵәахны адунеи ақәзаара иахьцалак иус мариамызт. Аҵыхәтәан дааиԥхьхәыцит.
– Сҩызцәеи сареи ак еимаҳкқәеит, – лҳәеит. – Ухшыҩ ззушьҭыша агьыҟам, аха сгәы иалан, шьҭа исыхгоит.
– Иахьцалак?
– Уи иалаԥхи, бара бусқәа маҷушәа.
Днахынҳәит Шьасиа, ари аҩнаҭа иаҵаз амаӡа уаҳа иаалзеилымкааӡакәа. Ланхәԥҳа лакәзар – убас лхы мҩаԥылгон, лара лгәы иалази Баҭыр иҟазшьақәа иԥсахит ҳәа ирҳәози ирыбжьаз аҭаца акы лзаҿымбаауа.
Аҵара шықәса анҵәамҭанӡа даҽа ҩы-мчыбжьа инареиҳан. Уи аҽны амш бзиан, макьана ишааԥынразгьы аԥхын еиԥш аӡҭалара ааугәаԥхарын, амала, амш зеиԥшраз инақәыршәаны, згәабзиара аҷыдарақәа мҩақәызҵоз Леуанти икостиум еиқәа иаҵаз икьаҿ шкәакәа агалстук уажәгьы иеиҭон. Уи, шьыбжьон ааскьацԥхьаӡа, ашоура дшакуазгьы, макьана усҟатәи
иҽеилихӡомызт азы, аԥхӡы анааилнахуаз ыҟан. Аҵарамш иаламгаӡацызт, аҵәҵәабжьы дазԥшны иуадаҿ дыштәаз, дааҩналеит Ԥсардиа Лиуфа. Арҵаҩы иҿаԥхьа игылаз апартаҿ днатәеит.
– Бзыԥ ихыу ажәытә цҳа аҿаԥхьа, ацаҟьа аҵаҟаҵәҟьа, ак дыргыларц иаҿуп уҳәартә избоит.
– Изакәи идыргыло?
– Уи здырхуандаз! Изҿу еилыркаарц иразҵаауа автобус ааҭгыларҭа ҭыԥ ҳаргылоит ҳәа рарҳәоит. Иаха уа сҩеин, игәасҭеит. Автобус аҭыԥ еиҿыркаауама уҳәартә изымбаӡеит. Баҟак аҭыԥ еиҿыркаауама сҳәартә избеит. Иаҳԥырхагоу ак рхәыцит ҳәа сыҟоуп.
– Избан ус угәы изаанаго?
– Ус акәымзар, изҿу здырмаӡои?
– Ааҭгыларҭа ҭыԥ ҳәа уарымҳәеи. Ус акәҵәҟьазар?
– Иахьа шаанӡа уа сеиҭацеит. Иаалырҟьаны ак ықәдыргыларц рҽазыркуашәа збахуеит.
– Цқьа еилаҳкаароуп. Иаарласӡаны…
Амца иӷрарҵазшәа, амцаԥшь ҩеиҿыҵҟьеит Леуанти. Аԥсуара иазеицәаз ак шырӡбоз агәра игон. Раԥхьатәи аурок шизымҩаԥымгоз абарҵаҿ изԥшыз ахәыҷқәа инареиҳәан, длалбааҟьеит. Лиуфеи иареи шыццакуаз мацара амҩаду иҩанылеит. Ирдыруаз ныҟәцаҩык дааныркылан, имашьына инҭалан, ахы ахьирхашаз наиарҳәеит. Иахьнеишаз аҭыԥ аҿынӡа ҩ-километрак бжьан. Шьыжьнатә Гәдоуҭеи Аҟәеи ицоз амашьынақәа ирылагылан ишҩеиуаз иаарылҵын, Риҵаҟа зхы хаз амҩа иҩанылеит. Аԥсҭа иахьыҩҭагылоз, Бзыԥ ихыз ацҳа аҿаԥхьаҵәҟьа, ахра иалиаазшәа, иаҿаҟаҵаны иқәдыргылахьан амармалташь обелиск. Ибла агәра изымго, Леуанти, амашьына дҭыҵаанӡа, даԥхьон:  Амашьына иҭатәаз рԥсахы шеибакуаз здырыз аусуцәа рус иалганы итәан, еибарччон, ирзааиз инарыхәаԥш-аарыхәаԥшуа. Леуанти амашьына асаркьа длахеит.
– Иарбан организациоу ари зыргыло? – уи дизҵааит зԥаҵа еиқәаҵәа зҿабабаз аусуаҩы.
– УШСДОР.
– Рхала идыргылану?
– Ақалақьтә нагӡком адҵала.
Иаанагоз аилкаара уадаҩӡаны, Леуанти ихы ԥшьала иааиҟьеит, «ус акәхап», – иҳәозу, «иалҵуа жәбап», – иҳәозу, «ҿыц ҳаилажәгоит», – акәзу. Аныҟәцаҩ шьҭахьҟа дхынҳәырц иеиҳәеит. Ашкол аԥхьа илалбааит. Аҵара иаламгацызт. Убас иаалырҟьаны иааргеит дара ажәабжь ҿыц.
– Иҟаҵатәузеи? – дазҿлымҳан Лиуфа.
– Ҳазхәыцроуп, – иҳәан, дышиашаз имааицыз Кьахьыриԥа икабинет дныҩналан, ақалақьтә комитет аидеологиа аҟәша аиҳабы Лев Лакербаиа ателефон дизасит. – Леселиӡе ихьӡ зныз аобелиск аԥсҭа уахьҭало ишдыргылаз удыруама?
– Исыздырӡомеи, – уи ишџьеишьаҵәҟьоз изыҵәахуамызт. – Сара исывганы еиҿыркааит, удыруоу!
– Иҟоу уасҳәап, – Леуанти ибон аобелиск аргылара маҷк згәы аԥсышәала ицҳафыруаз ирывгаҵәҟьаны ишаҿыз, – ари аус ҳара уаҳа ҳалацәажәаӡом, иакәым ак ҟаларгьы алшоит, ишықәдыргылаз еиԥш иқәыргар иаҳа иеиӷьын.
– Иҟалақәаз еилыскаап, – ҳәа илымҳа ианааҭыҩҩ, Леуанти атрубка нықәиҵан, дындәылҵит.
Дшаауаз ахьырбоз иқәыԥсычҳауаз ахәыҷқәа ахԥатәи аихагылахь иҩеирц нареиҳәан, днараԥхьагылеит, иара иаԥхьа дара еибарыҩрын ҳәа уҟазу. Аурок ҟалаӡомызт ҳәа анреиҳәа нахыс, изламеиԥхьыттаз џьоушьарын. Ауада, ашә шааиртызҵәҟьа, аҵәҵәа ааҟалан, аҵаҩцәа ааҩнашылан, илатәақәеит. Иара ахышәи ашәи дрыбжьан изыҭшәараханы. Ихы инапаҿы иааигарц, ахәыҷқәа рыхьӡынҵа ааиртын, даԥхьон, иҟази иҟамзи еилиргарц. Ашьҭахь аӡәы дааиԥхьан, аҵатәхәы иирҳәеит. Ахәшьара ииҭеит иагьыҳаракымкәа, иагьыларҟәымкәа. Уи ииҳәоз дазыӡырҩуамызт, иашамыз ахәшьара изықәиргылар аҵаҩцәа иргәамԥхар ҳәа дацәшәон. Диԥхьеит даҽаӡәы. Аҵатәхәы иҳәон, ҿыц уи дзизыӡырҩуамызт.
Риҵанӡа шәарыцацәақәак мцозар, Бзыԥ аԥсҭа уҭаланы, генералк инапаҵаҟа иҟазаашаз ар злахәнугашаз мҩа ыҟаӡамызт. Иаӷьы Бзыԥ иахьалалоз инаркны, шәарах мҩахәасҭан илгаз, ес-ааԥны еималон акыр, алсра цәгьаны. Салдаҭкгьы арстәиала Риҵанӡа дзымхәнаӡеит аибашьра иалагӡаны, уи Леуанти изымдыруазар издыруадаз, нас иабааргеи агенерал Константин Леселиӡе ир, еибашьра ицарц, абра имҩасызшәа аинформациа? Абраҟа имҩаԥысуаз аибашьра асовет мчы ашьақәыргылараз ақәԥара аамҭаз акәын ианыҟалақәаз кьаразааи ақырҭқәеи рыбжьара. Уи аибашьра иагьхақәиҭра еиҿагыларан зегь раԥхьаӡа. Кьаразаа рбаҟа аргылараз азҵаара шьҭырхырц арԥарцәа ргәы иҭан, аха рҿахәы ӷәӷәахара аамҭа иазԥшын, ахьӡаха рырҭомызт умҳәозар. Аиҳабыра даара иҷыгәӡа ирдыруан, иара дызлахәаԥшуаз ала, кьаразааи ақырҭқәеи реибашьра аӡбахә, убри
амч дырӡуан, ақырҭуа генарал ихьӡ зҳәоз аобелиск абраҟа аргыларала. Уи аус рхы иархәаны, даҽа жьакгьы ркуан. Леселиӡе ихьӡ аҭыԥ знык ирзадҳәалар, аԥсҭа иҭгаз амҩа ихьӡ ахырҵон. Зны ираионыз, ашьҭахь қарҭаа, рнырра иаҳа иӷәӷәахарц, араион шынеибакәыз ареспублика анапаҵаҟа иҟаз қалақьны ишьақәдыргылаз Гагра амраҭашәаратәи ахәҭа аҳабла Леселиӡе ахьӡыртәхьан. Убри аҳабла қалақьыртәырц ақәԥара цон, макьана ирықәымҿиацызт акәымзар. Знык аҳабла Леселиӡе қалақьхар, уажәгьы ирымхаҳәақәон Леселиӡе араион ҟарҵарц ргәы ишҭаз, ақалақь Гагра убри араион аҵаҟа иҟарҵарын.Уажәы араин алагамҭа ақыҭа Бзыԥҭа иавсуаз аӡиас иавгаз амҩа ихьӡ ахырҵар, араҟа,аобелиск ацынхәрас, ибаҟа дыргылар, џьабаа дук аҭаххозма ақалақь Гагра Леселиӡе ҳәа ирԥсахырц? Ҳахьӡ зхыз Гагра заҵәыкгьы ахырхуан.
Леуанти знык аурок нҵәандаз ҳәа дгәаҟуан, аҵәҵәабжьы аниаҳа, иԥсы ааивигеит. Аҵаҩцәа рҽеизыргон, иҩныҵуан, даҽа џьоукы рҭыԥ ылырхуан, урҭ иара ибаӡомызт, избанзар ишьҭахь ашә ахь ихан, ахышә дкылԥшуа дахьгылаз. Адырҩаҽны Аиааира иамшын. Иаԥхьаӡомызт. Аҽны, аҵарамш анҵәамҭаз, иалагон уи аныҳәа. Уԥшишь, убри амш иақәыршәаны аобелиск шдыргылаз! Изгәамԥхоз ҿырҭрымызт ҳәа игәыӷуан. Иагьа умҳәан, арепрессиақәа аԥсуаа хәаҽны иаман, Аиааира амш иаҿагылозар (асовет генерал Леселиӡе ихьӡ ахьаҳәоз аобелиск аҿагылара убри аҳәозшәа аԥшра усгьы иарҭон) асовет мчы аҿагылара иаҩызантәа. Арахь ЦК КПСС Амаӡаныҟәгаҩ Хада Л.И.Брежнев агенерал Леселиӡе дызхагылаз 46–тәи Ар аполитотдел аиҳабыс дыҟан. Абарҭқәа зегьы еидҳәалан, рҿагыларагьы имариа усмызт ҳәа акәӡамызт иаанагоз, зынӡак иауамызт. Иазыӡбатәызи?.. Ари азҵаара ихы иҭагьежьуан, иҭахынҳәуан. Уамашәа иубашаз, аобелиск аартра ныҳәак еиԥш иаԥыларц ргәы иҭаӡамкәа иҟамызт, аха ҿаҳа-дагәара уны, маӡала иқәдыргылеит, акы иацәшәон азы. Ус ԥшьшьала ауаа рылаԥш ашьцылар рҭахын. Зегь раԥхьаӡа, ишьақәдырӷәӷәарц ирҭахыз афакт шҵабыргымыз рцәыҵыҵыр ҳәа ишәазар? Ус акәзар, иаҳагьы ииашахон џьара ак азыӡбазар. Иазыӡбатәызи?.. Азакәан ԥшра аҭаны, аиҳабыра рыла аиаша уԥшаарц уашьҭалар, акгьы узалхуамызт, избанзар дара ракәын иқәзыргылаз, ирхьчалон рпозициа аҵыхәтәанӡа. Урҭ акыр ҟарҵозар – ателефон Лев Лакербаиа дизамыси, еицәажәаны
иқәыргааит. Ус иауамызт, Леуанти дхәыцуан. Уи иҭагылазаашьа зныруаз ахәыҷқәа ҭынч изтәомызт. Ахԥатәи аурок анҵәамҭа маҷк шагыз, аҵаҩцәа ауишьҭын, ихаҭа длалбааит, Кьахьыриԥа дааихьазар еиликаарц.
– Ақалақьтә комитет аҿы, ашкол аргылараз зҵаарақәак сыӡбоит ҳәа сахьнеиз, Лакербаиа машәырла даасықәшәан, ателефон ушизасыз аасеиҳәеит. Иара ивганы аус ахьеиҵарҟәаҟәаз игәы иалан, уи аӡбахә ала аӡәгьы диацәажәар иҭахӡамызт. «Уаала, уанаџьалбеит, аргыларақәа ирҿу аҟәшахьы ҳнеип», – сҳәеит. Иуам. Цәгьала, анагӡком аҿы ԥсыуак даадыруан, убри ателефон дизасыртә иҟасҵеит. Уи ииҳәаз уздырӡом. Аобелиск шаадыртуаз идыруан. Уи амацара акәым, иныҵыҩ-ааҵыҩшәа иаҳаит убри еиԥшу ахаҳәқәа, Риҵа уҩаӡаанӡа, акыр џьара иқәдыргыларц ргәы ишҭаркхьаз. Ари алагамҭа акәзаарын.
– Иҟаҵатәузеи? – Леуанти дыццакуан.
– Ишԥа – иҟаҵатәузеи?
– Иқәгатәуп, аха ҟаҵашьас иаҳҭои?
– Акыр здыруама.
– Иԥжәатәуп.
– Ус џьара иуҿыҵымшәааит. Ишузкылԥшуа умдыруеи?
– Нас ас иаанҳажьуама?
– Ҿыц иқәдыргылоит, хулиганцәак ирнапкымҭоуп ҳәа инаҵганы. Иаразнак унапы шалакыугьы рдыруеит. Умыццакын!
– Сыццакрым, аха ак азааӡбароуп.
– Аамҭа цароуп. Џьара уснагӡатәык цәырҵуазар аабап.
Аиааира амш иазкны имҩаԥыргоз ашкол ныҳәа усқәа дышрылагылазгьы, Леуанти ибла иабаӡомызт ахәыҷқәеи адуқәеи ргәырӷьара. Аҭаацәа аӡәырҩгьы ҵаауан аобелиск иашамкәан идыргылаҵәҟьама ҳәа. Уҳәан-сҳәанла мацара, ари ажәабжь, ҿыц иҵәымӷны ргәы иалало, иаарылаҵәеит. Аӡәырҩы иҩеины ирбон. Арҭ (ақырҭқәа) ишырымуаз аахыртны ԥыҭ-ҩык ирҳәон, Кьахьыриԥеи Леуантии дара ирацлабратә мчи лшареи шрымамыз рзыҵәахуамызт. Агәкаҳарахь ажәлар рхы дмырхар акәын. Убри ргәы иҭан арҭ аҩыџьа, еиҳараӡак ауаа ргәазыҳәара зеиԥшраз хьаас измаз Леуанти иакәын. Борис Кьахьыриԥа урҭ ргәхьаа усҟатәи икымызт, итәала аус злаз еицыз ақәԥараз еицрымшәар акәын. Аҟәа данҩеи, Леуанти еиликааит Аԥсны ахи аҵыхәеи аобелиск еимактәыс ишрымаз. Ргәы иалазаарын зегьы, анхаҩи аусуаҩи инадыркны аиҳабырақәа рҿы аус зуаз рҿынӡа, аҵыхәтәантәиқәа шамахамзар ргәы иҭаз рҵәахуан акәымзар. Ҽнак Алықьса Џьниа ақалақь аҿы диқәшәазаарын аиҳабыра ду змаз аӡәы, уамашәа ибозаарын:
– Убри уажәгьы уа изықәгылоуи?
– Уара уцаны иқәга! – ажәаз иџьыба дҭамлеит ицҳафырыз ҳашәҟәҩҩы.
Аобелиск аԥжәара аӡәырҩы ргәы иҭашәақәахьаҵәҟьан, џьоукгьы рҽазыркқәахьан. Дара зусҭқәаз ҳәа рыҽцәырыргомызт, аха Леуанти игәаанагара еилыркаарц аӡә ила изаарыцҳауан, амаанақәа аҵаҵаны: «Иԥжәазар иҟалои?» – хьӡы шҳәамзгьы, маӡала ишашьҭаз иара еиликаауан, макьана ус аныҟәара шзаацәаз реиҳәон. Убас Кьахьыриԥагьы ишизнеилоз агәра угартә маҷк ахы днықәирԥшит иҩыза еиҵбы. Маӡала акыр рзыҟаҵозар, арҭ рақәыршаҳаҭра заҭахызи, аха, уаҳа иамуазар, руаӡә инапы рымазар еиӷьаршьон. Аамҭа ус иҟан, рхы иамеигӡа аус иагьа ируазаргьы, ишәарҭан, аӡә иҭакԥхықәра иашьҭан, Леуанти игәаӷьра маҷзар, Кьахьыриԥа иаҳа аихаблы дкылсхьан, дақәшаҳаҭзар еилыркаауан. Уигьы ианиҭахымха, иааԥшқәеит, аха џьоукы рҽазыҟарҵақәон, Леуанти излеиликаауаз ала, анҭгьы (ақырҭқәа) арҭгьы (аԥсуаа) ирзымдырратә. Амала настәи ахҭысқәа иаҳа ирццакын, маӡала уи аԥжәара иахьӡаанӡа, убас ала уи аус аанкылахарын ҳәа Леуанти агәра изгомызт.
Аиааира мзы ықәҳа ицон, аобелиск акәзар иқәгылан. Леуанти игәы ԥызжәоз Бзыԥҭа ақыҭан иалҵыз аибашьра ду иалаӡыз рбаҟа аргылараз акырынтә рҽазыркхьан, аха уи иауамызт. Асовет Еидгыла ахьынӡанаӡааӡоз абаҟа дуқәа амал маҷымкәа ирықәдырӡуан. Амассатә информациа рхархәагақәа цо-иаауа ирҳәоз убри акәын. Гагра араион аҿы убас аргыларақәа мҩаԥысуан. Бзыԥҭа иадыз ақыҭа Колхьидагьы абаҟа дыргылеит. Аха Бзыԥҭа аӡбахә уҳәар ҟалаӡомызт.
– Ирыхьыз еилкаауп, – иҳәеит Кьахьыриԥа, – усҟан араантә қырҭуа еибашьра дырзымгеит.
– Изларгози, қырҭуа днымхозар? – ҿааиҭит Леуанти. – Ақырҭқәа хҵәаны раагара иахьымӡацызт. 1939 шықәсазы бжьба-ааба ҭаацәара ааргахьан, убарҭ ирылҵыз ракәын еибашьра иҟаз. Аха уи амацара акәӡам ара иҟалаз. Аԥсуаа рацәаӡаны иҭахеит. Аибашьра иргон ақырҭқәа рцынхәрасгьы. Ашәанцәа рыжәла маҷуп ҳәа иаҵганы, аԥсуаа рцынхәра дара аброн рырҭеит. Ажәакала абаҟа ргылазар аԥсуа жәлақәа даараӡа ирацәахоит, ақырҭуа жәлақәа зынӡак имаҷхоит.
– Ашәҟәқәа алаҳҵалароуп, – ирабжьеигон Борис. – Уи џьара икылҳамцар ҳауӡом.
Убри аҭакс акәзаарын агенерал Леселиӡе ихьӡ зныз аобелиск аҳәынҭқараа изықәдыргылаз. «Иазутәуи?» – Леуанти дызтәомызт, дызгыломызт. Аиҳабыра убри аус ала дрыҿцәажәарц зынӡак иҭахӡамызт. Хаала агьшалымҵуаз иахьа ибазма. Аԥжәара иаҳа ифеидахашаз ус заҵәыкзар? Знгьы убри дазкылсуан.
– Иҟоу жәдыруама? – Борис иҿы ҽнак днеит иара. – Аиҳабыра рацәажәара зынӡак исҭахым. Аха шәара урҭ аусура аҵыхәала усгьы шәырҿымцаар ауӡом. Еилкаазар сҭахын аобелиск аргылара закәытә закәан ԥшроу иарҭаз, қәҵарак рыдыркылахьазма?
Уи иҿынтә дшаадәылҵыз еиԥш, зҩызцәа ирыцны инеиуаз Инга даарыцрыҵын, конвертк ааилыркын, днахынҳәит. Илҭахыз усгьы даҿамхаӡакәа иалҳәалон, ашәҟәы бӷьыц заҭахыз изеилымкаауа, аконверт иџьыба инҭеиҵеит, амҩан дшаныз дамыԥхьарц. Аҩны дышнеизҵәҟьа, ишәҟәқәа зегьы ахьықәыз амаҵурҭа дныҩналан, аконверт бӷьыцк ааҭигеит. Аншоураз абра бжеиҳан дтәан, аныхьшәашәараз ауада ҭбаа арԥхара уадаҩын азы, иуаҭах аҿы иҩыга ишәа ихы иаирхәон. Игәы хыҭхыҭуамызт изҳәомызт, аӡӷаб лшәҟәы ахьикыз, уа ианыз даара дазҿлымҳан. Лара, излалылшоз ала лыхшыҩ зегь ақәырӡны, гәыкала заҟа дизыҟаз аалырԥшуан. Лгәы иалан лызхара дылбартә, диацәажәартә, лыгәҭыха иалҳәарц, аамҭеи аҭагылазаашьеи ахьырзымԥшаауаз, избанзар ихаҭа игәҭыхазгьы лдырырц дашьҭан. Лара иара дшыгәхьаалгоз, уахгьы-ҽынгьы дышизхәыцуаз еиԥш, иара убас лара дылзыҟазма? Ма дара ирыбжьаз ақәреи уи иаднацәалоз аҟәыӷареи аҟәышреи рԥырхагазу?
Абжьаратә ҵараиурҭаҿ арҭ рҩыџьегь ирыбжьалаз ацәанырра аныҟәгара шыуадаҩыз ихахьы иааигон. Ҳажәлар иреиуаз ианакәызаалак рбзиабара рҵәахуан, уи амаӡара ӷәӷәахеит аҵыхәтәантәи ашәышықәсазы, избанзар аҷкәыни аӡӷаби, реибабара ацқьара бжьазарц, ирызкылԥшцәон, ишнеиуаз ацәгьаҳәарақәа ҵыргон убранӡа, еизыразны ианеибагоз чара рызуамызт. Зны маӡала ахаҵа ԥҳәыс дааигон, нас ачара ҽҳәарак арҭо инеит. Ас аҭагылазаашьа аныҟала, арҵаҩи аҵаҩи, ирыбжьамлашаз аигәаԥхеибашьара анрызкашәа, ишԥаныҟәарыз? Абжьаратә ҵараиурҭаҿ ас анеихәаԥш-ааихәаԥшрақәа ихаҭа дырҿагылан, ауадаҩрақәа узрыҵымгәар ҟалон азы, аиҳараӡак уи аԥсуа школзар иаҳагьы ихьанҭаран. Зегьы дшырзыҟаз еиԥш ларгьы ҭыԥк аҿы дахьиргылоз лгәы иалан ҳәарада. Ус шакәызгьы иаарцәылыжжхьан, реизыҟазаашьақәа цқьа ирзыҵәахуамызт. Уи аҵәы аларҵон иара дзызхьамԥшуаз џьоукы. Арахь Шалахан дрызкылԥшуан, иахьакәымз иаҭахӡамз информациак неигар илшон. Иудыруази мышкы зны уи иалырхышаз закәыз. Арахь иара маӡалеи аргамеи ақырҭуа ҳәынҭқарра амилаҭ политика даҿагылан. Ашантаж ахьизырушаз издыруамызт. Убарҭқәа зегьы ҳасабны, лара лхаҭа лхы даҵклаԥшлар акәын. Абарҭқәа зегьы хәыц-хәыц илзиҩит иара длатәан. Ашәҟәқәа рыҩбагь ааидикылан, имаӡаз даҽа бӷьыцқәак инаргәылеиҵеит. Ас
иаарласны ишәҟәы бӷьыц налиркыр иҭахымызт, дахьӡарын, дабаццакуаз. Амала мышқәак рашьҭахь имҩатәны даалыԥхьан, ихаҿы разӡа, иблақәа ччо иналирбан, лҵараз дҵақәак налиҭеит. Рҵара шықәс иалгон, мшқәак ракәын ирыгыз. Нас лԥышәарақәа лзаанхон, ашкол далгон. Ауниверситет лҭалараз еицәажәахьан. Лара илҭахӡамызт уахь дцар, иара иахьыхҭеикыз длыргәаарц дацәшәон акәымзар.
– Иудырырц узышьҭаз еилыскааит, – акоридор дыбжьаланы дааиуан Кьахьыриԥа, иҩыза еиҵбы диманы, дындәылҵын, ашкол аҭаларҭала арыӷьарахьла цәаҳәакны иеиҭаҳаз аԥсаҵла ҳаракқәа шыҟаз иҿынеихеит. Уа иҵагылаз арымӡ днықәтәеит. Аԥша ыҵасуан, ашоураха абра дтәазар бзиа ибон иара, Леуанти ашоура иаҳагьы изычҳауамызт. – Аобелиск аргылараз, иарбанзаалак шәҟәык рымаӡам. Сгәаныла, ақәҵара рыдыркыларц рҽазыркыр рҭахымхеит. Избанзар ақәҵара еиқәзыршәашаз ԥсыуак дрылашәар, ма лымҳаҭаск иоур рцәымӷын. Усҟан ажәлар ираҳауан, ацҭәы шахылҵуаз иазхәыцзар акәхарын. Аилатәараҿ ақәҵара рыдыркылар, усгьы зегьы еилкаахон. Зыгәра еибагоз, нас ирымҵақьақьашаз ԥсыуак дрыԥшаан, еицәажәақәеит.
– Абасҟатәи ирмаӡаны аобелиск хәыҷы дмыргылар ахьыҟамлаз ак аҵанакуеит, – Леуанти дҩагылеит. – Ҳазхәыцыр цәгьамызт.
– Уи ҳаламцәажәахьеи. Зегь раԥхьа, аԥсҭа иҭгоу амҩаҿ иаҳа иахьаҭыԥқәоу ԥшьы-џьара, хәы-џьара ари иеиԥшу аобелискқәа дыргыларц рҭахыуп. Уи мҩашьарыда еилыскааит. Ирҭахыу аӷьырак, Брежнев иԥсы ахьынӡаҭоу, рҽахьырыгӡарц иаҿуп.
– Ус инҳажьуама?
– Ишԥа?
– Рус рҽахьырыгӡаанӡа ҳәа ҳаԥшызаауама?
– Маҷк ҳааԥшыроуп.
Борис Кьахьыриԥа абахҭа дахьацәцаз макьана ишьара дықәнамҵаӡацызт, Леуанти уи еиликаауан. Аиашаз ашкол адиректор ус иуршәоз аӡә иакәӡамызт, аха, ихаҭа иус аартны, ицо-иаауа акы дырзаҿаршәуазар ҳәа иахьишьҭаз, игәы ԥҵәаӡаны адгьыл дықәгылан, маҷк аԥсшьара даҳәон, арахь ихы злеимгалашаз уск рзыҵәахуамызт, ҿыц даҽак цәырыргахт. Иара зымҩа дызгыломызт, ак инап алакымызшәа анаԥшцәа идирбаргьы, иҩызцәа бжьагарақәак риҭалар акәын. Уи деиликаауан Леуанти, нас, иара даламырхәӡакәа, аҷкәынцәа рхала аобелиск ықәыргар? Аха изла? Аҽны шьыбжьон унадгыланы иаақәхны иугар, ацәгьаҳәара ҟаларын, ирбаз ауаа хҭакны ирымазаауан, иҭаркрын, анаԥшцәа дыршәарын. Ма уахыла иԥжәаҵәҟьазар? Рылаԥш ахын ҳәарада, аха иааиԥмырҟьаӡакәа уи иаддыртәаларыз дзусҭадашь? Аҩныҟа амҩа данын арҵаҩы, идипломат ыргьало, арахь ихала ак изыӡбаӡомызт. Аамҭа наскьацԥхьаӡа, аус хьшәашәахон. Ихьшәашәар иаҳа иеиӷьзар?
Убасҟан раԥхьаӡа акәны ихы иааҭашәеит, иҟазҵаз уаҩы изеилымкаауа, аҵхагәҭан аобелиск, алаӷәым наҵаҵаны, иԥжәазар иаҳа ишеиӷьыз, даҽа хәшәык уи иамангьы ибомызт.
Уи аӡәы изымдырырц иҭахызар, цхыраарада ихала инаигӡар акәын. Ҩыџьа ирдыруаз зымаӡахаӡомызт. Ус анакәха, ихала заҵәык. Аҩны, иблақәа хҩаны, акресло дахьынӡантәалаз, аҵхагәы далаланы, абаа ахьықәгылаз ала, абна-хьацара дылсны, ацҳа мҩа данԥшыло, џьма мҩахәасҭала дшылбаауаз асахьа ибла ихгылан. Алаӷәым ахаҳә иахьнырҳаланы, ашашәа шьҭаҵа, ԥыҭк дҩаскьарын, нас, амца нацраҵа, дышзахоз шьҭахьҟа деихарын. Урҭ амҩахәасҭақәа ԥыҭ-чыҭк дырнылахьан. Ацҳаҿынтә шә-метрак набжьамкәа, ахаҳәтә хыбра игылаз иҩнан амилициа ақыҭатә ҟәша. Уахыла уа иҟаз аҷаԥшьаҩ иакәын. Уа рымчқәа еизыргаанӡа, иара дахьцашаз дцарын. Амала, ԥхыӡ бзиак далазшәа, ахәыцра ахьилшоз цәгьамызт, ианамух ихы ижьарын ԥсеивгарҭас.
Иабааигарыз алаӷәым, уаҩы димацәажәакәа? Уи змаз уаҩы диздыруамызт. Абнаҿ аус зуаз рхы иадырхәалон амҩа ылгарақәа рзы ҳәа иаҳахьан, нас дҵаа-ԥшаауа урҭ дызрышьҭалозма. Иԥшааргьы ихы изархәозма, уи атәы изырҵашаз аӡә даламгалаӡакәа? Алаӷәым аԥшраҵәҟьа имбаӡацызт. Рқыҭа аҳаракыраҿ, ашьха ашьапаны, алаӷәым шьҭаҵарҭа еиҿкаан рҳәон. Адгьыл аҵаҟа ашьҭаҵарҭа ргылан ҳәа иаҳахьан, хыхь акгьы убарҭамызт. Урҭқәа ахьынӡаиашаз здыруадаз, амала ак ахьырҳәоз ак ыҟан. Ус аԥшра аҭаны, аибашьра иазкыз имаӡаз бџьар хкык ҵәахызар здыруадаз. Ус акәымкәан, аԥжәага хкы ҵәахызар ҟалон. Амилициа ракәын иара зхьчоз. Уахь дназышьҭуадаз.
Иарбанзаалак зыҟаҵарак рымаӡамкәа иахьрызҳаз игәы иаланы, адырҩаҽны Леуанти, хаҵа имцацыз ргәыла ԥҳәыск данизгәаа ишылҳәаз еиԥш, акы даԥсаӡамкәа, идипломат ыргьало, агәарбжьарала усура дцахуан. Амҩаду ианыз амашьына рацәа, аганқәа ирываз ҵыхәаԥҵәара змамыз ауаа ахьибоз, аԥсуара иашьҭаз рус ламҵк ацҳара иаҩызеитәуан. Убасҟатәи ҳара ҳаубарҭамызт, иааз ҳаланхозшәа ҳгәы иабон, арахь ҳрыланхозшәа аԥшра аиухьан. Ақырҭқәа рымацара ракәмызт, аурыс, ашәамахь уҳәа, амилаҭ рацәа ахьеилагьежьуаз, иааҟәымҵӡакәа аԥсуаа ргәынамӡара ргәы ԥнаҵәазшәа ицәажәалон. Иаҳа имаҷыз рыхьымӡӷ ргәы иҵхозшәа рымбози ухьаа
ззеилымкаауаз. Насгьы доусы рхакәын аиҳараӡак изышьҭаз, иахьрызбзиаз рҽадыркылон. Автобус длалбаан, Нургалиев Шалахан, илаԥш Леуанти иахь иааршәны, ахәыҷқәа дрылагыла, ашкол шыҟаз днеиуан. Уи илаԥш адагьы иуҭахызи. Аобелиск аҵыхәала усқәак мҩаԥыргозар ҭиҵааларц дҵак инапы ианырымҵакәа иауҟахыз. Иара иҟәыӷара иацназгоз ахашьклаԥшра аарԥшымзар, узлагалак азы лымҳаҭаск иахьуҭахымыз инеигон.
Убри дшазхәыцуаз, арҵаҩцәа рҭыԥ аҿы днеин, ажәеизатәи акласс ажурнал аашьҭихын, акласс-кабинет шыҟаз днеит. Аурок цон ицәгьамкәа. Акласс аҿы ибзианы аҵара зҵоз усгьы ҩыџьа, х-ҩык ракәын. Егьырҭ дрызҵаауан, ус иахәҭан азы. Иахаурхар усгьы иҟалаӡомызт, хар рымамкәан аҵара рҵозшәа иаурбалар акәын. Инга лҵара лыцааиуан, ахәбатәи акласс аҿы дантәаз аахыс ашәҟәы лкуа далагеижьҭеи. Аиҵбыратәи аклассқәа рҿы дахадырхар цәгьа ирымбо дааргон, убасҟатәи ашәҟәыԥхьара лцәыцәгьан. Абжьаратә класс аҿы данааи, раԥхьатәи аҵарамш азакәын, абарҵа дшықәгылаз, шьҭа зарԥысымҭа инҭысуаз аӡәы, журналк кны дааиуан. Усҟан арҵаҩцәа рҭыԥ ахьыҟаз аҿыц хыбраҿ акәын. Лара дзықәгылаз абарҵа змаз жәытә қьырмыт хыбран. Иара ҵаҟа даалыҵагылеит. «Ахәбатәи акласс ахьыҟоу бдыруама?» «Сара уа сҭами.» «Исзеизга акласс аҿы. Аурок мҩаԥызгароуп.» Адәаны ихәмаруаз лара даарыԥхьан, ауада иныҩналан еиԥш, иаргьы дааҩнашылеит. Аҵәҵәа ааҟалеит, арҭ реиԥылара иазԥшызшәа. «Сара шәкласс анапхгаҩыс сарҭеит», – иҳәан, ахьӡынҵа дырзаԥхьеит. Нас хыҭкаала аурок ахь диасит. Зҵаарак ҟаиҵацԥхьаӡа, лара лнапы шьҭылхуан. Лҩызцәа зҭак рзыҟамҵозгьы, лара дазхиан. Адырҩаҽны аҵатәхәы даалмазҵаар лымуит, егьырҭ раасҭа илдыруан. Иара ус ҽнак лыдҵа анылзымдыруаз ҟамлеит. Даарыликааит. Арҵаҩы иҵаҩцәа еиԥшны ибозар ихәҭан ҳәа еснагь аметодистцәа ишырҳәозгьы, иагьа умҳәан, арҵаҩы зегь раҵкыс бзиа иибоз аҵара еиӷьны изҵоз иакәын. Арҵаҩы дшизыҟоу аҵаҩы ианибалак, убри егьырҭ дреиӷьеишьон, нас аӡӷаб лырҵаҩы бзиа дылбазар уамашәа ибатәӡамызт. Ихаҭа аҵәгәыр дахьаҿашәазгьы џьашьатәӡамызт, амала ахынкылареи аҽгәаҭареи еицызар акәын. Акәымзар, абар иҟалахыз.
Аиҭакраз аҵаҩцәа ҩдәылҵит. Лара даахынҳәит, аԥышәарақәа раԥхьа ишьҭамзи, зҵаарақәак лыманы. Урҭ лзымдыруа дыҟамызт, аха иара еиликаауан лшәҟәы аҭак иҳәозар ҳәа лара дшыԥшыз. Иара илзиҩызгьы ааимгеит, ма ашкол далгар илимыркрызи, аха лара дыԥшқамзи, илзычҳауамызт, иаарласны ииҳәарыз дазхьаауан.
– Саԥхьеит, – дгылан иаргьы, уи аӡбахә ихала иаацәыригеит лгәы ԥимжәарц. – Аҭакгьы зҩит, аха уи иалабхи, ибасҳәарц сҭахыуп бзыцәшәо акгьы шыҟам. Баби сареи ҳазҿу аусқәа бымдыруеи, иҳазкылԥшуазар ҟалоит, ҳацәгьа зҳәар зҭахыу ҳаздыруам, иахьырҳәогьы цқьа иаабома. Бара еимадаҩыс бышҳабжьоу рдырыргьы сҭахӡам, аҵаҩы ихы даирхәеит рҳәар ҟалаӡом. Ҳшеизыҟоу раҳар – уик ацҭәы алырхуеит. Бҿы иааҭыбхыр ҟалаӡом. Еилыбкаама?
– Ааи.
Ашә аатын, Шалахан дааҩнашылеит. Гәыбӷан змаӡамыз рԥшра рыманы рҩыџьегь неиҿаԥшит, акыр иҳәозар ҳәа. Иара шьаҿак акәын аҩныҵҟа иҟаиҵахьаз, дзызԥшымыз ак ибазшәа, даақәгьежьын днахынҳәит.
– Бымбои! Уажәыгьы дкылԥшуеит.
Еиҳаз аҵараиурҭаҿгьы аҵара хдыркәшон. Асҭанда лызшьаранҵа ҭәхьан зшьарала, шьҭа лԥышәарақәа дрылагон, егьи амза инаркны. Дааҟәымҵӡакәа дызҿӡаз шәҟәыԥхьаран, аха лхәыцрақәа рҽеиԥхьдырттон, уажәи-уажәи Баҭыр ихаҿы аалызцәырҵуан азы. Лыхшыҩ рзымшьҭӡакәа ҩба-хԥа даҟьа дышрыԥхьаз анаагәалҭалак, дзыԥхьахьаз ҿыц дырзыхынҳәуан. Еиҳа илзеиӷьын аконспект аныҟалҵоз, дзыԥхьоз иреиӷьыз ахшыҩзцарақәа анылымҵар анамуаз, лыхшыҩ еизыркәкәаны уахь илырхон, еилылымкаакәа дабацоз. Лыхәшьарақәа еиҵахомызт, амала лҩызцәа еицгәарҭон ирбахьаз шлакәмыз. Иреиӷьыз лҩыза Марица, дәахьыла зегь ззеиԥшыз, лакәын лара хьаас дызмаӡаз, егьырҭ аӡӷабцәа раасҭа. Урҭ рымаӡақәа рызцәырыргацәомызт азы, ирыцҭаз аҷкәынцәа аӡӷабцәа, иагьа ибзианы аҵара рҵозаргьы, рыхшыҩ маҷк иагызшәа ирыхәаԥшуан, арахь дара рхаҭа рызшьарақәеи рԥышәарақәеи аарла-ԥсырла ирҭиуан, ашәҟәыԥхьара рыцәтәымын азыҳәан. Аӡәырҩы Асҭанда бзиа дырбахьан, аҭак уаҩы изилымҭоз рзеилкаауамызт. Ус гәаԥхарак анрызкашәалак, аҷкәынцәа уажәраанӡа зыхшыҩ маҷны ирбоз ҩныҵҟала дҭәы-дыԥха рыбла даахгылон. Зынӡак ирзымаӡаз, иагьырзеилымкааӡоз Марица аӡәгьы игәхьаа лымамызшәа, дҭәыцха рыбла дыхгылан. Ус акәзаргьы, лара лҩыза хьаас длыман.
– Бҭаца лгәы бзиоума? – амҩа ишаныз, акы иаламцәажәаӡакәа, уи хьаас дызхалызцәырҵыз узеилмырго, дҵаауан лара.
– Дшьахәуп, – аҭак ҟалҵон Асҭанда ҿыц.
– Даара дыԥшӡазшәа збеит.
– Бара блеицәазшәа! – Асҭанда илҭацахаз Шьасиа ахьлакәхаз маҷӡак лҩыза лгәы иалазар лҭахымызт.
Усҟан Марица лгәы иҭыхаҵәҟьоз лгәаҵанӡа инеиртә, Асҭанда лхаҭа лҩныҵҟа ҭынчмызт. Аҵыхәтәан аҩны даныҟаз, Баҭыр иԥсшьареи икомандировкақәеи шынҵәаз ллымҳа иҭасижьҭеи, уи арԥыс аҩны даныҟамыз аасҭа, лхәыцрақәа ҵаулахаӡеит. Иҽылирбаӡомызт. Измаанази?!. Излеилылкаақәаз рыла, лашьагьы иҽицәихьчон. Избан?.. Лҭаца иашьас дахьлырҭаз амшала, уи ланхәԥҳа лыбзиабара азин имамызшәа игәы инаҭазар? Убри ак заҵәык акәын Асҭанда илҭахцәаз ауаҩы ихымҩаԥгашьахаз зҵылгоз. Иареи лареи раԥхьаҟа агьырзеилаларымызт ҳәа лхахьы илзаагозма, аха зны-зынла убри азхәыцра иаалырҟьаны убранӡа илырҵаулон, лхы шаҟәазар ада ак лзақәымҵо, лхы ҭууа, дгиуа амҩа данхалон.
– Џьанар аус ахьиуц иуама? – Марица даҽа зны даахьаҳәт лҩыза лахь, дара атеатр аҿынтә ианаадәылҵ.
– Уаҳа дабацоз?!. – Асҭанда иџьалшьон лҩыза ӡӷаб иаалырҟьаны ҿыц лҵаашьа.
– Игәгьы бзиазар акәхап?
– Ибарги.
– Иԥшәма хәыҷи иареи еизбзиақәоу?
– Зны бсыцны баалар, ибымбари реизыҟазаашьа шыбзиоу, – Асҭанда Марица илгәыҵаҵәахыз лхаҿы мцәажәа уаҳа иахьанымԥшуаз џьалшьон, усҟанҵәҟьа ак аҳәозаргьы илбомызт, лашьцан.
Актәи аԥышәара, аҽҳәара ԥыҭк шыбжьаз, арахь иааханы ирҭиуан, рлектор џьара дыршьҭраны ауниверситет аиҳабыра ргәы иҭан азы. Раԥхьа уи анрыларҳәоз, макьана даҽа мчыбжьык аҟара шыбжьазгьы, астудентцәа «ауу» ааилдыргеит, аизшара нҵа ианарбаз рԥышәара ркуазар, иаҳа иманшәалахарыз џьушьарын. Марицагьы илгәамԥхеит, ԥыҭк ахьынӡабжьаз, ахақәиҭра лымамзи, уажәы ҽазыҟаҵараҳәа итәодаз. Иара усгьы шәҟәы лкуазма, абӷьыцқәа нарҳәы-аарҳәшәа, алекциақәа зныз лтетрад днахәаԥ-аахәаԥшшәа, аԥышәара здызкылоз икабинет дныҩналон, лхы бзиан, ус ԥыҭ-ҩык игәныркылондаз, аха «хар амам» ҳәа ларҳәар, иазхоны илбон. Аԥышәара ахьааскьаргаз ақәҿызымҭӡаз Асҭанда, усгьы шықәсы наҟьак лҽазыҟалҵон, лгәы рҭынчны алектор иаԥхьа дтәан, Марица лпартаҿынтә уи дахьынӡалызԥшуаз.
– «Даара ибзиоуп» ҳәа бҭак ахәшьара асҭоит, – алектор Асҭанда лызшьаранҵа ахәшьара наниҵан, иаалызирхынҳәит. – Амала бцәажәашьа иҵегь еиӷьзар сҭахын, – ҳәа нациҵеит.
– Уи ишԥа?
– Амаҭәар базыҟаҵоуп уаҳа наҭахымкәа, аха, бдырра ахьаабырԥшуа, иацы уамак бақәшәаны, аԥышәара аҭира аасҭа, иахьа убри быцрыхошәа, иаабҭахыу аҵыхәанӡа аарԥшра бцәыуадаҩуп. Ибыхьи?
– Акымзарак, – ак лыҵырдыраар ҳәа ишәоз лԥшра аалхәахьан.
– Бзиоуп нас. Исабҳәар бҭахымзаргьы ҟамлои, саҭабымҵан! Абзиара бақәшәааит!
Илгәыҵхоз ахьылныԥшуаз лгәамԥхакәа дандәылҵ, лҩыза длызԥшны, ашәшьырҵа дыҵагылан. Марица данаалыдгыла, уи илоуз ахәшьара ааилылкааит. Дылмазҵааргьы усгьы идырын. Асҭанда лгәы иалан уахи-ҽни илывагылаз аӡӷаб лҵара агәхьаа ахьылкымыз. Уи даашьаӡомызт, адунеи лхы ахылбаауа аҵарахь дахьнеиуаз, лхаҭа лҵараҿ лхәы ахьҭылмыжьуаз лгәаԥхомызт.
– Бызшьаранҵа анбиҭа, шәеицәажәон, ииҭахызи? – лымҳаҭасқәак шлымазгьы, Марица лҩыза лыӡбахә инҭкааны еилылкаарц длышьҭан, даҽаӡәызар игәхьаагьы лкрымызт, аха Асҭанда…
– Ус иҟоу-иану ҳәа дсызҵаақәеит.
– Бҵара еиӷьыбтәыр иҭахызар?
– Ааи.
– Асҭанда, бан дшыҟоу аасаҳәеи!
– Илыбарги. Бызҵааи?
Марица, «ус баша» лҳәарызшәа, лыжәҩахыр аалырҵасит. Иахьа уажәраанӡагьы лара инҭырҳәцааны Асҭанда дҭылҵааӡомызт, зегь зыхҟьоз Баҭыр шиакәыз шылдыруазгьы, иӡбахә цәырылгомызт, уи илацәажәара шамуҵәҟьоз лбон, длыҵалан ак лызлырҳәозар ҳәа длышьҭан. Дара аобком ахыбра инавсын, амшын аԥшаҳәа иаваз ауаа рацәа инарылагылеит. Марица лҩыза лҭаацәа зегьы дрызҵаақәахьан, џьара ак лҿыҵшәозар лбарц. Шьҭа дышиашаз Баҭыр иӡбахәык ҭылымҵаауазар, уаҳа агьылзеилкаауамызт. Ҽнак, амшын аԥшаҳәа узавҵамло даараӡа аншоураха,
рҩыџьегь апарк иныҵалан, рымӡ хәхәак инықәтәарц цәгьа ирымбазт, аха, ҭыԥ ҭацә анырмоу, абӷанҷ сса зқәыԥсаны илгаз амҩа ицо-иаауа ианын.
– Сара издыруеит Баҭыр имшала ас бзыҟалаз, – Марица, лхәамци лхи аихалаба рыбжьазшәа, лҽыриашаны дахьнеиуаз, илыцыз лахь дагьаахьамԥшит.
– Сышԥаҟоу? – Асҭанда дагьааҭгылеит.
– Заҟа бҽыбыԥсахыз уаҩы изгәаҭом ҳәа бгәы иаанагома? – Марица даақәгьежьит акәымзар уаҳа лхәамци лхи лырҵысуамызт, амала лыблақәа лҩыза лыблақәа ирылаҟацаны иҭырҵаауан. – Исзеилкаауам – сара изысцәыбӡои? Сыбԥырхагахар ҳәа бшәома?
– Иахьцалак, бгәаанагара ус иҟалартә, исныԥши?
– Сара сакәым, ҳлекторцәа ишгәарҭаз џьабымшьаӡои? Бгәы иҭаҵәахыу аӡәы изаабыртыр – маҷк быԥсы еивнагаргьы бзымдырит. Сара саҵкыс ибзааигәоу уаҩы дбымаӡам, ибымдыруеи! Нас аиаша саҳәа! Иҟалеи?
– Иҟалахи? – апарк аҩныҵҟа, агьаргьаласа иақәыртәаны, ахәыҷқәа ахьдырхәмаруаз, днаԥшит Асҭанда, илзымчҳакәа лылаӷырӡ анаахыжжыла, лхы ԥхьала илырнаан, шьаҿак днеиҭаҵын, лылахь Марица лыжәҩахыр инықәылҵеит, лҩыза лнапсыргәыҵа лҟәаҟәаҿ иаалнырит. – Шьҭа фы-мзы ҵуеит, Баҭыр иҽсимырбоижьҭеи, – лара лҵәыуара лбжьы иалыҩуан.
– Уи закәыхи?! – Марица иааџьалшьеит. – Избан?
– Избан здырхуандаз! – Асҭанда лхы лзышьҭхуамызт, инарывс-аарывсуаз рылаԥш шырхызгьы лныруамызт.
– Бхы бҩахеи шьҭа! Бысҭи ачавра! – уи лхала лчавра шкәакәа лҩыза лӡамҩаҿ алаӷырӡ алалырчычеит. – Ибасҳәара сақәшәом. Арахь убасҟатәи аамҭа сбывагьежьуеит, џьара ак сызбыҵдраауазар ҳәа. – лнапы лҩыза лмахәар инакәлыршан, длыманы лҿыналхеит. Нас ашьацра инылагылан, ашәшьырҵа иныҵагылт. – Еиԥкааны ибзыҳәома?
– Еиԥыскаауа закәи?
– Ишәыхьыз.
– Исҳәои?.. Аҩны дааиӡом усгьы. Аусураҿ сашьа иҽицәихьчошәа игәы иабоит, дзыхирҟьо изеилкааӡом. Ихаҭа аҩны дыҟаӡам, иан лымала дтәоуп. Абрахь Урыстәыла дцан, изҵигалак ҩы-мзҟа дмааӡеит. Изларҳәақәо рыла, иҩн ус инапы амкуа даақәгылеит.
– Даҽаӡә бзиа дибазар? – Марица ак лгәы иҭашәеит.
– Ибҳәо закәи, даҽаӡәы дарбан бзиа иибоз?! – Асҭанда лхахьы иаалгомызт лҩыза ӡӷаб иаалызцәыҵылгаз азхәыцра, аха нас дӡыӷәӡа даанхан: – Сара дшысҿынҵәаауаз, даҽаӡәы дарбан зышҟа диасуаз?
– Уи ус саахәыцит ауп, усҵәҟьа иҟамлар ҟаломызт аусҳәах. Иахьцалак, аӡәи иареи еидырбаланы, лымҳаҭаск бмаҳаӡацзи?
– Иарбанзаалак. Ус бгәы изаанагеи?
– Акурорт аҿы аус имуеи. Есымша аԥшаҳәа давоуп, аӡӷабцәа рацәаны иаауеит, аӡәы длышьҭанагалазар сгәахәын.
– Сгәы иаанагаӡом.
– Нас ҩы-мзы дуӡӡа дабаҟаз?
– Аҳәара сцәыуадаҩуп. Аха, аӡәы длышьҭанагалазаргьы, дымцеи, дмааи. Уаҩы дааимгеит, нас сара сыбла дыҵашәар ҳәа дызшәои? Аеи, сара игәы сыхшәазааит. Иҩыза Џьанар имеики? Уи акәым, сашьа излеиҳәо ала, аусураҿ ԥыхьатәи иакәӡамкәа дрымпыҵахеит.
– Иахысҳәаара сыздыруам. Бхала дыԥшааны биацәажәар быхәҭан. Ас, еилкаа бымаӡамкәан, быҟазаауама?
– Схала дышԥасԥшаауеи?
– Быӡӷаб хамхаԥагьара баиааироуп, ишԥаҟабҵои. Бхы даҽа џьара ибызкыдымҵо, иаргьы дбыхәарҭамкәа, ас иҟалома.
– Ибҳәо закәи, Марица! Даҽа џьара схы шԥакыдысҵои? – илаҳауаз еиԥшыз ԥсҭазаарак дақәшәарын ҳәа Асҭанда лхахьы илзаагозма.
– Убасқәа быхьыр ҟалоит, уамашәа изыббои? Ихала мҩак бықәиҵар ихәҭан.
– Баҟәыҵ, џьыбшьт! – лҿыналхеит лара. – Иахьаҵәҟьа амҩа сықәлароуп.
– Ҳԥышәарақәа?
– Смаауеи уаҵәы.
– Иаҭахӡам, сгәанала. Зны аԥышәарақәа брылга! – Марица Асҭанда иакәқәамз еилылкаақәар лԥышәарақәа рыҭираҿ илԥырхагахар лҭахымызт.
– Сцароуп. Џьара ак саҳақәозар збап. Саҭабымҵан! Иаарласны амҩа сықәлароуп. Абзиараз!
Ашацаҳәа лҿаныналха, Марица, абзиараз ҳәа дышдәықәылҵашаз дақәымшәакәа, дгылан дадырсызшәа, иара усгьы дышшапаӡазшәа дыҟан. Амала лыҩныҵҟа лхьаауан. Аҳәса рҟазшьа ҷыда бааԥсқәа лылакьакьамызт лара. Лҩыза бзиа илбози бзиа дызбози дахьыҟаз зынӡак длыҵашьыцуамыт. Ус акәындаз, лара длеиԥшханы, даҽаӡәы лгәы ҭаԥсны адәы дықәзар лҭахӡамызт, аиҳараӡак асҟатәи илдыруаз, илзааигәахахьаз аӡӷаб. Лара илбон Асҭанда, шьапыла дымцакәа, атроллеибус дышҭалаз. Ус анакәха, уи авокзал шыҟаз лхы хан. Лҩыза лхы лымагәыхьха Амраҭашәара ицашаз амашьына дҭалымҵарц, лара атакси аанылкылеит. Уи лхы иаҭәалымшьартә, ԥарала дрыцҳамызт. Атроллеибус дшахьӡоз агәра ганы дыҟан, аха атакси даҽа мҩак шьҭнахын, аԥхьаҟа ицазу шьҭахьҟа иаанхазу лызгәамҭакәа, авокзал аҿы днеит. Уа дыԥшын акраамҭа. Издыруадаз Асҭанда азеиԥшынхарҭаҿ дынкыдгылазар? Ус акәзаргьы, шьҭа даахьазарц лыхәҭан. Избанзар, амшеизша изланыз ала, Марица лааимҭаз втобуск ықәҵхьан. Лҩыза дзықәтәоз Гагранӡа ицоз иаарласны даҽакы ықәҵуан. Лара дзыҟамзи? Автобус даҽазнык имҩақәлаанӡа, Марица дыԥшын. Рҩызцәа изларҳәаз ала, Асҭанда лԥышәара ашьҭахь азеиԥшынхарҭахь дымхынҳәӡеит. Еилкаан Марица лҩыза дшылхьымӡаз. Аԥшаҳәа днавалан, дымццакӡакәа аҩныҟа дцарц, днеиуан.
Лара илдырт, аиашаз, лҩыза, апарк аҿынтә атроллеибус ахь данеиха, азеиԥшынхарҭахь дшымнеиуаз. Асҭанда, аҩныҟа данцоз, еснагь уа ддәылҵуан, илыӡәӡәашаз маҭәақәак, иарҭамаҭәак шьҭылхуан азы. Адырҩаҽны дхынҳәырц лгәы иҭан азыҳәан, убри аҽны дышиашаз автостанциахь лхы лырхеит, аиҳараӡак лхы иҭаз Баҭыр лыҽиқәлыршәарц акәын. Автобус данлалбаа, ақыҭахь ибжьгаз амҩа шьапыла дҩангылт. Уахь Гәдоуҭантә ицашаз амашьына ааиуан, аха лара лаамҭа амҩа иақәлырӡыр лҭахын, аԥсшьарҭа ҩны аусурамш нҵәаанӡа ԥыҭк набжьан. Дмеидагәеидаха амҩа данызар еиӷьалшьон, Баҭыр иусурамш анбанҵәарыз ҳәа, дыздырқәоз ауаа шлызԥшуаз, џьара дцәыҵатәазар аасҭа. Лсааҭ гәаҭо мацара, аԥсшьарҭа ҩны дазааигәахон.
Лԥсы ааиҭалкырц лҭахызшәа, уамак уаҩ илаԥш дахьыҵамшәашаз шәшьырҵак дныҵагылеит. Џьанар агәашә дааҭыҵын, аҩада иҿыҩеихеит. Иҩызеи иареи шеицымныҟәоз лдыруан, иахьеицымыз уамашәа ибатәӡамызт. Лашьа иашьҭахь Баҭыр амҩахь дкылсыр акәын, уажәы убри акәын лара дзықәгәыӷуаз. Аамҭа цеит, аха иара дцәырҵӡомызт. Ҵаҟантә иаауаз автобус иақәтәаз Шьына шиакәыз лдырит. Иара дааҭымгылаӡакәа, агәашә дынҭашылаанӡа, инапы лзиҟьеит, иаарласны дшылзааиуаз, ларгьы дизԥшырц азы. Уаҳа аангылашьа лымамызт, Шьына дааизԥшит. Уи и-Жигули анлыхьӡоз, лара агәашә дҩавсхьан.
– Уҩызцәа абаҟоу? – хыҭкаала Баҭыр дызизҵаауамызт лара.
– Џьанар аҩныҟа амҩа данызар ҟалап, – иҳәеит Шьына. – Баҭыр Гәдоуҭа длеин, макьана дмаацт рҳәеит.
Лыҽцәырымгакәа даақәыԥсычҳаит. Дахьыҟаз лдыруан, ианамух уигьы акыр иаԥсан уажәыҵәҟьа. Ишҩеиуаз Жьакәеи Џьанари ааидыҵырц агьрыгымкәа, арԥыс даашьҭырхит. Амашьына дышҭатәаз аниба, абырг инапы Асҭанда илзиҟьеит, акраамҭа дыгәхьааганы, дахьибоз длеигәырӷьазшәа. Аԥсшәа иалҳәеит лхы наҟьаны, дагьааԥышәырччеит, аха лара лгәаҵа ԥсасиуамызт. Аиҳараӡак Баҭыр даҽаӡәы дизкашәазар ҳәа Марица иаалҿыҵшәеижьҭеи. Лҩныҵҟа убасҟатәи еибарххон, лҩыза ӡӷаб длықәгәамҵны длызгәаазма уҳәартә. Уи лакәын ас ала азхәыцра лыззырҵысыз. Нас дааиԥхьхәыцхон, ақалақь ԥҳәызба иарбанзаалак ак шылхарамз дазааиуан, лара лзыҳәангьы цәгьарак лгәы ишҭамшәоз дырын. Амала, уи хшыҩла еилылкаауан акәымзар, гәыла длашәын макьана.
Шьына аҩныҟа дрызламгеит, иагьа умҳәан, иусурамш анынҵәа, иҭаацәара рахь дыццакуан. Аиашьеи аиаҳәшьеи агәарԥ инҭалеит. Асҭанда иԥхашьа-ԥхаҵо иаадәылҵыз лҭаца аԥсшәа лалҳәеит. Лԥҳа дахьааз ангьы лгәы иаамыхәеи, дԥышәырччон. Уи уажәыҵәҟьа уаҳа илҭахызи, – лыҷкәын ԥҳәыс дааигеит, аамҭа ааир – деиҵаҩҩы дыҩназаарын. Лҭаца дылгәаԥхон, ааӡара змаз аӡә лакәын. Ҿылҭцәомызт, аха ус илҟазшьазар – изԥырхагадаз, иаҳагьы деиҿнакаауан. Лԥҳа макьана дыӡӷабын, аҵара дҭан, дылхыццакуамызт. Аӡә длышьҭаԥшуан ҳәа лмаҳацызт, аха лшьа лҿықәҳәҳә, дкахәхәа лызҳауан, лаамҭа ааир, илрызҟхарыз диԥшаарын. Лҵареи лусуреи ракәмызт дзыхшаз зызхәыцуаз, урҭ зегьы лынасыԥ лоурц цхырааран, хаҵа дманшәалаха дызцар, убасҟан акәын аӡӷаб лымҩа дықәырҵеит ҳәа анырԥхьаӡоз.
Лара усҟан, ҟаҵатәы уамак ахьыҟамыз, иагьа умҳәан, лҭаца дыҩнашьқьыруан, аҩныҵҟа усқәеи агәарԥ усқәеи маҷ-саҷк дахьырҿыз, лылаԥш ақыҭа мҩа илзаҟәгомызт. Еихьышәшәа-еиԥышәшәа ианылоз руаӡә Баҭыр иакәзар – анаӡарантә дылдыррын. Иара дыҟамызт. Ус аалашьцеит. Аҭаацәара, еилатәаны ателербага ианадтәалаз, ак лҭахызшәа, луаҭах ахь днеиуан, ахышә дынкылԥшны, аӡә ицәаара амҩа ианылбаалозар ҳәа. Нас дааҩнысны ддәылҵуан, агәашә дазааигәахон. Аӡәгьы дылбомызт. Уи убасҟатәи амҩа лыхьчон, длывсны иҩныҟа ихы кыдиҵеит
ҳәа лгәы илызҭаршәуамызт. Дабацарыз? Данышьҭала, ллымҳа кыдҵа дшыӡырҩуаз мацара, дамхацәеит.
Ԥхыӡ бааԥсқәак дышрылаз, аалыршаанӡа дгылеит, илдыруази ашьыжь иара заа амҩа дангылозар. Џьанар, иаамҭа шааизҵәҟьа, шьапыла ддәықәлеит. Деиҭацахуан имацара. Иҩыза дызлалбаашаз амҩахәасҭа ҩаҟтәиала иҟан, аха убри дзаныларызи, ақыҭа мҩа иаҳа изааигәазар? Ус ҟаиҵозар, аԥыхьа зыда ԥсҭазаара имбоз аҭаацәара иҽырҟәигаҵәҟьон, аиҳараӡак лара дибар изычҳауамызт. Изыхҟьози? Асҭанда дыгәжәажәаҵәҟьон. Уи аҽны ларгьы шьҭахьҟа дхынҳәыр акәын. Аԥышәарақәа лҽырзыҟалҵар лыхәҭан, аҩны даангыларын ҳәа ӡбаны дауаахыз, дзыԥхьашаз ак шьҭылхыртә, азеиԥшынхарҭахь дкыдымгылаӡеит. Уамак уажәы лҽазыҟамҵакәа, уи лԥышәара лкрын, ашықәсан илҵоз лзымхози, аха ԥыхьеиԥш маҷк дахьеихәлахоз арҵаҩцәа игәарҭо-аҽакуа изылҭахызи умҳәозар. Ма аус ахьиуаз дизнеир? Усҟан уи дазҿлымҳахон Џьанар. Лхаҭагьы, арԥыск дишьҭаланы, иусураҿ неишьас илымази. Шьҭа дыӡӷаб наӡан, иаразнак илызҿлымҳахон, лашьа игәы иаанагарызи, егьырҭ агьрурымызт. Илычҳар иаҳа иеиӷьын.
Лгәы шеилаԥшуаз мацара, амҩагьы дшаныԥшылоз, уи аҽынгьы нҭакәкәа илыцәцеит дзықәымҵӡакәа. Ауха аҭаацәа анышьҭала, луаҭах ахышә дадтәалан лара, лхы ахькыдылҵарыз лзымдыруа. Лҩныҵҟа еилаш ахәаҽра, дҭынчызшәа адәахьы аарԥшра шьҭа илзышьҭхуамызт, илыцәхыжжырц ацәқәырԥа аауан. Уи ауха акьыжы дҵәыуазар иаҳа илзеиӷьын. Лаӷырӡык лҿыҵшәомызт. Иаалырҟьаны ахышә днықәгылан, дынкаԥеит. Ала шлышьҭагьежьуаз, агәашә иҭмыжькәа, лхала агәарԥ дынҭыҵит. Ааигәа-сигәа уаҩы дыҟазар лнырырц, ллымҳа кыдын, лшьаҿагьы маҷ-маҷ еихылгон, лшьапқәа ахьыналыргылоз, акы дахымҟьашарц. Лакгьы леишуамыт, агәарбжьара дахьаныз, убасҟатәи лыҽгәалҭон. Нхарҭақәак рҿы џьара-џьара уаҭахқәак лашон. Агәарԥқәа рҿы алашарақәа ахьаркқәаз амҩаҿынтә ихаран, акәымзар игәаӷьны агәашәқәа дызрывсрымызт. Абар Баҭыр инхарҭа! Дышиашаз агәашә дзазааигәамхеит. Уи ихы азырханы аӡәыр ааиуазар – илаԥш лара дыҵамшәартә, зымҩа аанда днадгылеит. Азхышәк алашара кылԥхон. Иара уа дадгылан, аҭаҭын дахо. Ихы ларҟәын, дынҭаҳа хәыцырҭа дук даашьҭнахызшәа. Абыржәы дзимацәажәар, данбалықәшәарыз? Ихаҭагьы уи шԥеиликаарыз? Аҵыхәтәантәи азҵаара аалызцәырҟьацәырасит, акәымзар дзамҽханакуамызт. Лгәы аҭҳара еисуан, лшьамхы ԥсадахон, деиҵасуан. Димацәажәаӡакәа цашьа лымаӡамызт. Иныҵакны бжьы ԥшқала изҿылҭит:
– Баҭыр!
Лбжьы лыхәлашәазшәа лбеит. Иара имаҳаит, аха злымҳа иаҳа иҵарыз ала ааҵҟьан, агәашә иаадххылан, алашбжьы ҭанаҵеит. Аҵхагәҭан изааирыз дизеилымкаауа, ихы дҩахан, днахынҳәит, ашә ала иҿааихарц. Агәыла лақәа еиҳагьы еицәаны рҽырӷыӷк, агәашәқәа еимырхрызшәа ирыдԥалон. Лара дмыццакыкәа шьҭахьҟа лҿыналхеит, алыцәҳара шлышьҭамлоз дырны, арахь лыҽгәаҭа агәарбжьара дныбжьысны, ақыҭа мҩа шыҟаз длалбаарц. Баҭыр дыԥшуан, агәашә дадгыланы, уаҩ данимба, ила даҵаҟьо ирҭынчуан. Ихьӡ ҳәаны ҿылҭыр, издыруадаз иаҳаны дааҭыҵыргьы, аха шьҭа лара лгәымшәара лыхҟьахьан, агәашә ааиртыр, иаԥхьа ила ҭыҵыр аҵкыс, иаргьы илагьы агәарԥ аҿы инхар еиӷьын. Урҭқәа зегьы лзырҳәоз гәыбӷан змамыз лыӡӷабра акәын. Аҩны дшахыз ахьылбоз лҩныҵҟала деиҭанакуан, амала илыхьыз цқьа илзеилкаауамызт. Аҩныҟа лҿыналхеит, аӡә дылԥимгаларц Ҳазшаз диҳәо. Ақыҭа мҩа дааныҵын, зынӡак иахьааигәаз ргәарԥ шыҟаз днеиуан. Уахьгьы деилнакаанӡа рла леишыр ҳәа дшәан, рырахә злаҭырцоз ала днеин, агәашә хәыҷы аартны дахьынҭашылоз, ацәаакыра аныҟалоз азы ишьҭаз аӷәы жәпа, лшьапы цқьа илзықәмыргылакәа, длықәҟьеит. Лызшьамхык ахьлықәгылаз шылцаз лызгәамҭеит, егьи лшьахәҿы ҭыҩрыма лҳәо илхьааит.
Лбжьгьы ааҭлырҟьеит данкаҳауаз илызгәамҭаӡакәа, аха, знык алагьы ианамаҳа, илулак илчҳауан. Лызшьапык дҩықәгылазшәа луит, аха уи алагьы лҽылзеиҵыхуамыт. Лшьахәҿы инаркны лызшьапык ихьааны мацара илныруаз нлыҵарсшәа, дкаԥа-чаԥо аӷәы днықәсын, ажәгәарала агәарԥ даннықәгыла, рла лзааигәахеит, дахьадырыз аҵыхәа ршәшәо. Иахьылмеишыз акәын аус злаз.
Лԥсы ааивылгарц, аанда дахьынҳалан, аха иауамызт, дзықәгылаз лызшьапыкгьы ашьамхы лхьаауан. Дқьызқьызуа дымҵәыуарц лхы дшақәԥозгьы, дкьыт-шәытуа лԥынҵа аацәаакит. Иауазар лгәахәын, маҷк зшьапыкла дкаԥо, ус ианамулак, маҷк дҳәазо, амардуан хынтәны еихаԥсаз днадгылеит, ахышә ашҟа лхы лырхар, дзыхәномызт азы. Абарҵахь днеир лҭахын, ишлылымшоз анылба, амардуан днықәтәеит. Ахаҳә хьшәашәара лылсуан, лшьахәҿы иаҳагьы илхьаауазшәа илныруан. Лԥсы ааиҭалкызшәа лун, абарҵахь днаҳәазеит, акәақь икҿагылаз ржәытә цәардӷәы днықәтәеит. Ус акраамҭа атәара лгәы аныԥнаҵәа, илулак лшьапы шьҭыхны инықәылҵан, лгәы ҩарханы днықәиеит, лызнапык лхы инаҵаҵа. Ажәгәараҿынтә абранӡа агәарԥ ааҩҵәара убас даркареит, лыблацәа ааиқәылымԥсар ада илзымчҳауа. Дынҭаҳа дамхацәеит. Хьаак даанарԥшит. Лан даалхагылахьан.
– Ибыхьи? – Надшьа дшәахьан.
– Иҟалеи?
– Ԥхыӡырла акәхап, арҵәаа быҳәҳәеит.
– Ара аӷәы бзықәиеи? – дааиуан Џьанар, уи дишьҭагылан Шьасиа, лхалаҭ лышәҵаны.
– Ыы… сшьапы сыхьуеит, – илҳәо лҿашәомызт аӡӷаб маҷк дӷызуа. – Скаҳаит.
– Иаба? – абарҵа алашара Шьасиа иалыркын, Надшьа зыԥшҭәы зԥсахыз лԥҳа длызҵаауан.
– Сшьахәҿы…
– Иагьчит, – Џьанар инацәақәа рыла днакьысит.
– Бабакаҳаи ҳәа сымҵааи? – Надшьа лԥҳа лшьамхы гәалҭон.
– Ашьмахьынтә сааиуан… Иԥҵәоу иҭԥоу сзеилккауам. Аа!.. – лани лашьеи лшьапы иахьыз ахьгәарҭоз, ахьаа лзычҳауамызт.
– Иԥҵәеит ҳәа сгәы иаанагом, – иҳәеит Џьанар. – Ихыҟәцызар ҟалап. Аӡыхь иӡааҳҵап, – аниҳәа, Шьасиа иаразнак днахынҳәын, асаан ала ӡыхьшәашәак аалгеит. – Бҩықәтәеи! – аиашьа иаҳәшьа дықәиртәеит, лшьапы аӡы иӡаалыргыларц. – Иаҳа еиӷьӡами.
– Сԥсы сшьазшәа сҟалеит, – лҳәеит Асҭанда.
Шьасиа уи лшьапы лырбеит, нас ахәыҷтәы крем ахьылшьит иалабарц. Лхаҵеи лареи ачымазаҩ илыҵагыла лиарҭахь днаргеит. Ашьыжьынӡа уаҳа дзыцәозма. Илыцхраарц илывагьежьуан, арахь уамак рзыҟаҵомызт изылгаз ашьҭахь. Ашьыжьӡа Асҭанда, лшьапы мырҵысӡакәа иахьықәыз аԥсы ашьазар акәхарын, илхьаацәомызт, деиҭацәеит. Данаадырԥшуаз, Шьасиа дылхагылан, лыҵкы ҿыц кны.
– Ибышәҵа! – иҳәеит Џьанар. – Аполиклиникаҿ блаагап, ирҳәо ҳаҳап.
– Иарбан поликлиникоу?! – лыбӷа даахтәалеит уи иаҳәшьа. – Сара аԥышәарақәа сызԥшуп, иахьа Аҟәа сцароуп.
– Абас иабыкәу бахьцо?
– Лабак сзыԥшаа!
– Иҵәахны исымоу слаба бысҭап, – лҳәеит ан, – аха уи макьана ибыхәоны збом.
– Ишәҳәақәо закәи?! – иџьалшьон Асҭанда.
– Иахьыз цқьа иҳаздыруам, иԥҵәазаргьы иҭадыртәароуми, – дазааигон Џьанар.
– Ус сынхаӡоит.
– Шьына дыԥшуп, бласы! Аҟәанӡа шьапыла бызцоит рҳәар – мап зкуада.
Ашколҷкәынцәа аԥышәарақәа рыҭира иалгарц агьрыгмызт. Леуанти идикылашаз дрылгахьан, инап злеикшаз ус имаӡамызшәа дықәхахьан, абаҟа ус акәзар – иарбанзаалак иазырхәыцшаз рзымԥшааӡакәа иааиуан. Бзыԥҭаа рыҷкәынцәа арымӡаа аибашьра ду иалаӡит, рбаҟа аргылара азҵаара заҟантә ишьҭырххьаз, уаҳа уаҩ дахаҵгыломызт, уажәы иаалырҟьаны, ирҵабыргымз афакт шьақәыргыланы, 46–тәи Ар ахәҭақәа ара ииасызшәа ҟаҵаны, агенерал Леселиӡе иԥшьаз аҭыԥқәа ахьидырҳәылаз игәы иҵаххуа, Леуанти арҵаҩцәа рҭыԥ аҿы имацара дыҩнагылан. Аԥсуа школ адиректор Милор дааҩнашылеит:
– Ҵаҟа џьоукы урҭахыуп.
– Изусҭқәада?
– Сара исыздырӡом, – иҳәеит адиректор, зынӡак изымдыркәа дауҟахыз аха.
Бороис Кьахьыриԥа икабинет аҿы дтәан Гарик Кьатиа. Рҩыџьегь зацәажәоз Аҟәантә иааз асахьаҭыхҩы Тариел Амԥари уи иҩыза арԥыски, Киут, ракәын. Арҭ маӡа уск ишашьҭаз усгьы иҩашьомызт, Леуанти иааицәымӷахеит Борис Кьахьыриԥа икабинет аҿы реиԥылара ахьымҩаԥысуаз. Ианакәызаалак аԥсуа школ аиҳабы аԥсуара усқәа умак иҽрылаигалацәомызт.
– Ааигәа дсықәшәеит аобком аҿы ԥыхьа аус зуаз аӡәы, – иҳәеит Тариел. – Леселиӡе ихьӡ знырҵаз ахаҳә хәшәыс иамаз ҳалацәажәеит. Уи ықәгатәуп, акәымзар аамҭа шнеиуа, убри аобелиск ацынхәра, Леселиӡе ибаҟа дыргылоит, аҽы дақәыртәаны.
– Уи ҳгәы азыҩхьеит, – иҳәеит Леуанти, аобком аҿы аус зны изуаз ҳәа зыӡбахә ҳәаз Агырба Гиви иакәзар ҳәа дааизхәыцын, нас «ҳалацәажәеит» ҳәа Тариел иҿыҵшәаз ажәа даргамозар ҟаларын, урҭ аҩыџьа ракәымкәан, џьоукы рхы ааиларкзар?
– Убри ҳазқәиҵаз амҩала, шәышкол аҿы апионерцәа-ашьҭазааҩцәа ргәыԥк шәымазар, аобелиск ахьдыргылаз ааҩсан ишьҭарҵароуп хаҳә хәыҷык, ма ӷәыцәмаҟьак кыдырҵароуп, абраҟа,
иаҳҳәап, аграждантә еибашьра аан аиҿахысрақәа шымҩаԥысуаз атәы зҳәо ҩырак анҵаны. Игылоу абаҟа хәаҽуеит, убраҟа, ахаҳә хәыҷы ахаҭыԥан, рбаҟа ду аргылара азҵаара зцәырҵӡом.
– Иашоуп! – иҵааршәхаз Леуанти ихшыҩ аԥхара наҵалан, иаразнак аус ауит, иара данҩаҵҟьаз изгәамҭаӡеит. – Алитература-рҿиаратә гәыԥ сара исымоуп. Аусқәа зегьы сара еиҿыскаауеит, амала сымч зқәымхо ахаҳә ауп. Иқәгылоу иаҟароу, Тариел, исзааугароуп, аҩыра анҵаны.
– Иарбан ҩыроу? – еснагь еиԥш Тариел дҭынчын.
– Усҵәҟьоу?!. «грузинских меньшевиков» ҳәа ихарҟьацәахоит.
– Мамоу, ихарҟьацәаӡам, – Леуанти иӷралаз акәиц мцабызхахьан.
– Ҟоҳ!.. – иааицәымӷахеит Кьахьыриԥагьы. – «меньшевиков» анызааит, аха «грузинских» анаҳамҵап.
– Ишысҳәаз ианызароуп, акәымзар икыдысҵаӡом, – дбылуан Леуанти. – Ас зҳәаз сара сакәӡам, ари изыцәнымхо Ленин иажәақәа роуп.
– Шәазхәыц! – ирабжьеигон Кьахьыриԥа.
– Убри аҭыԥ аҿыҵәҟьа аибашьрақәа цон, – Леуанти иреиҳәаз агәра диргон, – 1918 шықәсазы убраҟа иҭахеит х-ҩык бзыԥҭаа, усҟан аарцә калдахәараа. 1921 шықәсазы ар ҟаԥшьааи кьаразааи рҽанеибырҭа, аӡы нырцә аҭабиақәа ҟаҵаны ирыман ақырҭқәа, Ленин урҭ ақырҭуа меншевикцәа ҳәа рзиҳәеит, ақырҭуа жәлар зегь еиднамкыларц, аиҳабыра ажәлар ирҟәигарц. Ҳара убри ҳхы иаҳархәап.
– Ус афакт ыҟазар, бзиоуп нас, – дақәшаҳаҭхеит Тариел.
– Ақырҭуа еиҳабыра аменшевикцәа рнапаҿы иҟан. – Леуанти ишьақәирӷәӷәахуан. – Убри азоуп ақырҭуа меншевикцәа ҳәа зырзиҳәаз. Иҿыцу акыр аԥшьаҳгома!
– Амала, – иҳәеит Тариел, – хаҳә дук сзыԥшаауам, аха абри аҩыра зынӡалаша узаазгоит.
– Хы-мшы, ԥшьы-мшы иахымгахароуп, – Леуанти ирццакуан. – Ахәыҷқәа, рԥышәарақәа иаарылгар, уаҩы дысзыԥшааӡом. Амала аказы сшәыҳәоит: сара ари аус напаласкуеит, аӡәгьы дысԥырхагамхар, – аҵыхәтәан ииҳәаз зегьы иааџьаршьеит, иара убри иҵегь инаҵишьит: – аӡәгьы дысԥырхагамхар. Анаҩс ахаҳә хәыҷы, ма аӷәыцәмаҟьа срықәшаҳаҭым, исоуроуп хаҳә бзиак, игылоу иашьашәалоу.
Уи ус зиҳәаз ҵаҵӷәыдамызт, еиҳараӡак изызкызБорис Кьахьыриԥа ипозициақәа Леуанти имдыруази. Уажәшьҭан аиҿыхарақәа ари ахҭыс иамырҿиар ҟалашамызт, иара имацара даанхон. Борис иакәзар – анаҳәааҳәрақәа дзырҟәаҵуамызт, излагахьаз акы аҵыхәанӡа инарыгӡар иуамызт, дыхәмаруан аиҳабыра рҿаԥхьа, ишәарҭахозшәа анибалак, шьаҿак шьҭахьҟа убас иҟаиҵон – ашьҭахь ԥхьаҟа узымгашаз. Леуанти иҟарҵозаалак, ишиашаз агәра ганы, уа хьаҳәхьаҵрада иркызар иҭахын, аиҳабыра даҽакала ишамуҵәҟьоз рбарц. Ус акәымкәан, знык ушхьаҵуаз анырбалак, даҽа ԥыҭрак шьҭахьҟа уԥхарҵарц, аусура рҽазыркуан. Абас аиҿагылара аламҭалаз, иара имацара адәысакара дшықәхоз, аӡы дӡааԥшылозшәа, еилкка ибон, ақәԥара илшаӡомызт аӡә заҵәык, аҩыра хәыҷгьы акгьы алаӡомызт. Убри азын иқәыргылатәын идыргылахьаз аобелиск иаҩсхашаз ахаҳә, ахы злымҟьоз аҩыра анҵаны, уи, акыр аамҭа ашьаҭа ӷәӷәахарц, ичаԥатәын. Убас иӷәӷәаз аус зылшашаз азы, иара аусура иҽазикуан, мамзар зынӡак инапы алеикуамызт.
Асасцәа шцаҵәҟьаз, раԥхьа иааимԥыхьашәаз ҵаҩык дааиԥхьан, Инга диԥшаарц инапы ианиҵеит. Иара иқьаадқәа еилырхуа дынрылалеит, цқьа игәаламшәоз рыцхәқәак, хьӡқәак, фактқәак иԥшаарц. Игәаламшәаҵәҟьоз даара имаҷын, урҭ зегь абаҭахыз, аус злаз ихадақәаз ҿыц инаниҵақәеит. Кьаразаа рықәԥара асовет мчы аагара мацара иазкызшәа аҭоурых иарбан, даҽакала узазнеиуамызт, иахьа, Аԥсны Қырҭтәыла ареспублика ианалаз, абольшевик идеологиа Асовет Еидгыла ианахаԥаз, ишьақәгылаз адиктатура убри амарксисттә теориа идеологиас ианрымаз, акьыԥхь ацензура аныӷәӷәаз. Аԥсуаагьы, ақырҭқәа Аԥсны ралцараз, асовет мчы аагара рхы иадырхәеит. Ари ахақәиҭраз қәԥара дуун. Убри аҭоурых иахьа ицәыргатәын, ақырҭқәа анахаԥах, кьаразаа рхықәкы анагӡара шаҳуалыз ҳажәларгьы ҳазхәаҽуазгьы идырбазарц. Аменшевикцәа рыӡбахә хьымӡӷы усын, иаҵахаз идеологиан, убри ҿыц ақырҭқәа ирыцраҳәазар – ирыхьымӡӷ духон, аефект аиуан. Кьаразаа рықәԥара Ар Ҟаԥшь рықәԥара иадҳәалан, асовет мчы аагара иасимволын. Абарҭқәа зегьы еиҿыбааны еицрымшәо аҩыра зныз ахаҳә ақәгара ус имариахомызт. Мчыла иқәыргаргьы, иаҵахон, ирзықәымгаргьы иаҵахон. Ухәнар усшьуеит, улбааргьы усшьуеит ҳәа идыршәаз дызҭашәаз иаҩызамзи.
Инга данизааиз адырҩаҽны акәын, уаанӡа дырзымԥшаацызт. Дааидиртәалан, илеиҳәеит мчыбжьык иахымгакәа аныҳәа шыҟалоз, уи зызкхоз асовет мчы аагараз кьаразаа рықәԥара шакәхоз. Аҽазыҟаҵара аҭаххон, убри азын даазыԥхьақәашаз ахәыҷқәа рыхьӡқәа леиҳәеит, адҵақәа
рыҭатәын, акружок аилатәара мҩаԥгатәын, аекскурсиа игаргьы иҭахын. Ишеицәажәоз ашә аатын, Шалахан дааҩналеит, шьаҿак аҟара ашәхымс даахыҵхьан, иаразнак днахынҳәыхт. Леуанти игәы иаанагаӡомызт арҭ злацәажәоз уи амаиор ихахьы иааирын ҳәа. Уи Леуанти изкны акомпрматериал дашьҭарҵазар здыруадаз, иҟалон иқәдыргылахьаз аобелиск иазкны џьара акы иаҿызар ҭиҵааларц инапы ианызар, аха иацтәи асасцәеи бзыԥҭааи реицәажәареи имҩаԥыргашаз аусқәеи рзы информациак иоухьан ҳәа ақәгәыӷра цәгьан. Азкылԥшра иара дашьцылахьазар акәхарын, аԥыхьа аус ахьиуаз архәҭаҿ усгьы КГБ рхы дадырхәозар, дацбылгьашәа дааиуан.
Аҵаҩы данца, алитература арҿиаратә гәыԥ аҭҵааратә усура аплан шьақәиргылеит. Асовет мчы аагара иалахәыз, ма аамҭа лабҿаба избаз рҿцәажәара, нас аибашьра ҭыԥқәа рахь рцара, анаҩсан, ҷыдала аус абри амацара иазкын рымҳәарц, Аџьынџьтәылатә еибашьраҿы иҭахаз ирызкны аԥшаарақәа, убри анаҩсан нырцәи-аарцәи ҩ-қыҭак зыхьӡ рыдҳәалаз Наԥҳа Кьагәа итәарҭа-игыларҭа ҭыԥқәа рахь аныҟәарақәа рымҩаԥгара аплан иаирбеит. Урҭ аӷьырак мҩаԥигахьан, аха ҿыц убарҭ аусқәа дшырҿыз инарылҩ-аарылҩырц иҭахын, инамҩатәны хыҭкаала аграждантә еибашьра иазкыз азҵаарақәа жәпакы ахәыҷқәа рыла ажәлар рыхшыҩ рзишьҭырц цәгьа ибаӡомызт. Аусутә рацәан, аамҭа маҷын. Арахь аҵара шықәсы нҵәон, иаарласны аужьҭымҭацәа рыхәылԥаз мҩаԥыргон, рызынтәык рыхшыҩ убрахь ианыҟаз, иуадаҩын даҽа џьара рхьарԥшра, аха иара илшар акәын. Борис Кьахьыриԥа иҭыԥ ахь дышиԥхьоз аниарҳәа, длалбаарц дындәылҵит.
– Ҳа-ҳа-ҳа!.. – инароуны инхҵаны, ацыразаҵә ацырарацәара инеиҟәыҭхо, дааҭгыло аччара бзиа ибон иара. Икабинет аҿы итәаз Кьатиа Гарики Лиуфа Ԥсардиеи иџьаршьашаз ак шреиҳәахьаз мҩашьо, игәырӷьаҵәа рхаҿы рхалашон. Уи иааҩнашылаз иахь ихы наирхеит, дызхагылаз итәарҭаҿ иқәыз ашәҟәы ахь ибласаркьақәа зымхаз иблақәа ларҟәуа, иҩышьҭхуа, ихы ззырхаз арԥыс ихшыҩзцара зегьы ашәҟәы ианихуаз ажәақәа ирзишьҭырц. – Уахәаԥш Ленин ишырзиҳәаз: «…жѐлтые грузинские меньшевики»! Ҳа-ҳа-ҳа!.. – длатәеит иара, аартрак ҟазҵаз диеиԥшны игәы алаҟацәаны. – Амала «жѐлтые» закәи ирзиҳәаз, уара?!.
– Урҭ рбираҟ усҟан иҩежьын.
– Иаша уҳәону?!
– Уи ажәагьы анаҳҵарыма? – аҵәы алеиҵон Леуанти.
– Ишәҭахызаргьы ианаҳҵап, аха уи азы Аҟәа цатәхоитеи.
– Ҳамцои нас! – Лиуфа Ԥсардиа игәы ааиҵаххит.
– Уи ҳаҟәыҵп, – иҳәеит Борис. – Амала иара ишԥарзиҳәа: «…жѐлтые грузинские меньшевики»! Ҳа-ҳа-ҳа!..
– Сара аҳәара ҟасҵарц сҭахыуп, – ҿааиҭит Леуанти.
– Сымӡырҩуеи! – уи ииҳәоз Борис дазҿлымҳан.
– Ишәышьклаԥшуа, ишәышьҭашәарыцуа иқәын, аарла рҽааныркылазшәа руит. Абри аус анагӡараҿ шәхы алашәырхәыр сҭахымызт. Зегьы ҳара иҟаҳҵоит, шәара шәҽааԥхьашәк! – зиҳәоз, аусқәа анеиҿыркаалак ашьҭахь, даҽа қәԥарак аҿынанахар, Борис ихы рылаимырхәуазар ҳәа акәын.
– Бзиоуп, – Борис дақәшаҳаҭын, егьырҭ итәазгьы, ус иаҳа ишеиӷьыз азы, рхқәа аадырҵасит.
– Лиуфа, – Леуанти а-Ԥсардиа иахь ихы наирхеит. – Цыхьычба Лерик дызбар сҭахын.
– Иахьаҵәҟьа дузысымԥшаауеи.
Арҭ таксистцәан, аха аус зларуаз машьынала, ахәыҷқәа уманы, уабагәаразаауаз. Еиӷьын Лерик ихатә машьына «Волга-21» ала иныҟәалар, кьаразаа ирызкыз ажәабжьқәа здыруаз рахь. Амала ажәытә уааи ахәыҷқәеи реиԥылара мҩаԥигаанӡа, ашколҷкәынцәа гәыԥ дук Ӡыхьҿа ихәнигеит, Наԥҳа Кьагәа иӡбахә зыдҳәалаз Ҭамшхәа иҳаԥы дирбарц. Аныҟәарақәа шымҩаԥысуаз ажәабжьны аҽныҵәҟьа ауаа иҩрылалеит. Адырҩаҽны Лерик имашьынала Лыхны иҟан, уаҟа дынхон бзыԥҭатәик, зашьа асовет мчы аагараз зылшара маҷмыз, ихаҭа аԥшәма иашҭаҿ анышә дамадан. Уаантәы ианаа, аҽны Калдахәара аклуб аҿы ирбеит асовет мчы аагараз Аԥсны ахақәиҭраз иқәԥоз рстенд, иҭахақәазгьы рсахьақәа кыдын. Убасҟан Наԥҳа Кьагәа дахьжыз дирбеит, уи атәы здыруаны иҟаз хаҵа заҵәык дрыԥшаагәышьеит. Ашьҭахь, «Кьараз» иалаз хаҵак дынханы дыҟан, убригьы иқәшәеит. Шьҭа ахы-мш рзы имҩаԥысуаз аиԥылараз икьаразыз ауаа ирықәшәахьаз, маҷкгьы ирыцхраақәахьаз Ҭарба Уаҳаид иҿцәажәеит. Аиԥыларақәа уи ала ихыркәшан. Ас рырҵаҩы иигоз еснагь џьоукы ракәӡамызт, агәыԥқәа хаз-хазын. Аҵыхәтәантәи амш азы рызынтәык еизиган, шьапыла Бзыԥ ихықәгылаз абааҿы ихәнигеит. Уаантәы иубарҭан 1918–1921 шықәсқәа рзы аибашьрақәа ахьымҩаԥысуаз унапсыргәыҵа еиԥшҵәҟьа. Рыҵаҟа иқәгылан агенерал Леселиӡе мцла дахьарбаз аобелиск. Уахь илалбаан, уамак иааҭымгылацәакәа, ацҳа инықәсит. Ажәытә мҩала, анхарҭақәа уаныҩрылагылалак, архәара аханы, ацаҟьа иаҿаҟаҵаз адзот нханы иҟан.
– Иаарласӡаны кьаразаа ирызкыу еизарак ҟалоит, – ҿыц Леуанти ахәыҷқәа ааирӡрҩит. – Убраҟа џьоукы шәықәгылароуп. Доусы ишәҳәақәаша анҵаны ишәысҭоит. Ҿырҳәала ишәҵароуп, шәҿагәаҿасуа акәымкәан, шәаҿамхаӡакәа. Усҭи уара!.. Бара!.. Аа, бара ибҵаша!.. Уаҵәашьҭахь асааҭ жәба рзы шәеизоит ашкол аҿы. Уаҳа аамҭа шәымаӡам. Шьҭа аҩныҟа ҳдәықәлоит.
Арҭ зегьы иааихьаны иԥшыз Лерик Цыхьычба имашьына иазгомызт, ацҳа иахьнықәсыз автобус гылан, убри иҭалеит. Леуанти аҽны Лерик дибарц иеиҳәахьан, убри азакәын дызԥшыз.
– Аҟәаа сзымааӡацт, исзааргашагьы сыздырӡом. Убри амшала аизара аамҭа сзалхӡом. Сеиҵадырхоит, умбои.
– Ҳцап? – Лерик имашьына неиуан Леуанти игәарбжьара шыҟаз.
– Убри сгәы иҭоуп, аха даҽа ҩы-мшҟа ҳааԥшып. Уаанӡа Гәдоуҭантә избар сҭахын Агырба Вова, ма Гыцба Шьалуа, ма Ҭыркьба Мирони Барцыц Аслани. Идыргылаз аобелиск амшала иаақәахьеит, аха уажәы ҳазҿу рыздырӡом, рыуаа азыҟарҵартә заа дыррақәак рыҭатәуп, нас ианықәҳаргылаша аламҭалаз, ҿыц ҳаибабақәарын. Ара еизааго ауаа рацәа ҳамаӡам, умбои. Гәдоуҭантә иаароуп. Уи адагьы, ус иаҳа имариахоит, аратәиқәа ҳазкылымԥшуеи. Гәдоуҭа араион аҿакәӡам ари аус ахьымҩаԥааго, убри азын уаҟа азкылԥшцәа иаҳа ргәы ҭынчуп.
Аҩны дшааиз еиԥшҵәҟьа, амаҵурҭаҿ адиван днықәтәан, иҟаҵатәыз џьаракыр акыр ихашҭзар ҳәа, иусқәа ирынагӡахашьаз хәыц-хәыц еилыршәшәаны дрызхәыцуан. Џьара гхак аҟаҵара азин имаӡамызт. Убри зегь еиланарбгар алшон, аиҳараӡак аус армаӡашьа инкылкааны ишәон, изон. Машьынак шизааиз иан иалҳәеит, Амра лхыҵхьан еиԥш. Агәашә иадгылан таксик. Уи ақә шыҟаԥшьыз ала идырын Аҟәатәи атаксопарк ишатәыз. Дааҭыҵит Тариел Амԥар. Абар ҿыц армаӡара иахьақәыдмыршәоз. Уахыла изаар иаҳа иеиӷьеишьон. Амала рҽымӡаӡакәа ҽынла иахьиҭааз акыр ишәарҭамзар здыруадаз ҳәа, дхәыцуан иара, агәарԥ днықәсны, агәашә днадгылаанӡа. Тариел дицын Џьапуа Рушьни. Аидара ҭыԥ аадыртын, ақьаад инаха-аахан, илаҳәаз ахаҳә ҟьаҟьа наидырбеит. Зегь раԥхьа иара ириҭаз анҵамҭа ахаҳә ахь ишиаргаз аазгәеиҭеит. Ахаҳә ахаҭабзиара иҵегь ибзиазар иҭахын, амч змаз иқәдыргылаз рхаҳә абаҟаз, ари абаҟаз, аха уи уажәы дзахашшаауазма, иоуз ихы иаирхәар акәын. Иҭааз аҩныҟа ианизаамга, даргьы ара ирбацәар абарҭахыз, ахаҳә ҟьаԥс злаҳәаз ақьаад аакәиршан, ицәԥҽыр ҳәа дшәо мацара, саркьак икызшәа, аҩныҵҟа иааигеит.
Адиван инықәиҵан, ақьаад ааиртын, амаҵурҭа аҩныҵҟала ашәқәа ҩаиркит, аҭаацәара рҿынтәгьы уаҩы дмааирц. Кыдҵашьас иҟарҵарыз дақәшәомызт. Ахаҳә ргыланы иузықәыргыломызт, аҭбаара акәын аҳаракыра. Анҵамҭа ус иҟаҵан. Абетон ус заа унапы алаукыр, уи ургылаанӡа, ихьшәашәахаанӡа аиҳабыра азҿлымҳахон. Нас акыр удырҟаҵозма. Зегь ҽнак ала инагӡатәын, анҵамҭа аарттәын, ажәлар ианрылаҵәалак, нас маӡала ирзықәгаӡомызт, аибарххарақәа цәырҵуан, ахаҳәқәа рыҩбагьы еибагон. Амала Леуанти урҭ рықәгара ус имариахарц иҭахымызт, иҩызцәа иԥырхагамхар, аиҳараӡак Борис Кьахьыриԥа ихы ахькыдиҵарыз издыруамызт.
Адырҩаҽны шьыжьымҭан, Гарик Кьатиа хазы дааиԥхьан, ахаҳә ашәага-зага зеиԥшраз иеиҳәеит. Амашьынаныҟәцара ашкол аҿы ириҭон иара, и-«ГАЗ» иҩақәтәан, иахьықәдыргылашаз аҭыԥ рбарц, рҿыҩархеит. Амашьына ДРСУ агараж аҿаԥхьа иаанрыжьын, Гарик шьапыла аҩныҵҟа дҭалеит, хәҭак дашьҭазшәа. Данаахынҳә ацҳа шыҟаз шьапыла инеит. Уахь иазааигәацәамкәа иниасын, Леуанти Гарик напыла иирбеит игылаз аобелиск аханы, анышә маҷк аақәхны, ацаҟьа ахаҳә аҿаучаԥарц шалшоз. Шьҭа Гарик дазхәыцыр акәын уи ҟаҵашьас иарҭашаз.
– Амитинг ҳахьынӡаҿу, ҳхаҳә уа иқәыргыланы шәалгароуп, – шьҭахьҟа рмашьынахь ианаауаз, Леуанти аус мҩаԥгара иаҳа иеиӷьын ҳәа ишиԥхьаӡоз иҩыза еилиркаауан. – Исҭахыуп анҵамҭа ӷәык адҵаны иааҳгарц, иану уаҩы имырбакәа иқәҳаргылар. Аизара ҳшаҿу, аӷәы анаамаҳхлак, зегьы аԥхьашт, нас ақәгара цәгьахашт, избанзар уа иану фактуп, дара ртәы мцуп. Угәы ишԥаанаго, ҟаҵашьас иамоузеи?
– Иара ахаҳә збапи.
Гарик ҿыц агараж дҭалеит. Даҽа хәҭак дашьҭазшәа. Данаахынҳә, имашьына иҭалахьаз Леуанти дима, шьҭахьҟа амҩа дҩанылеит. Аидарамҩангага машьынала иҩыза игәарбжьара дыбжьаларц иҭахымхеит, избоз илаԥшықәрымҵарц. Ахәымҽханшәа уи дааит Леуанти иҿы, шьапыла аихамҩа даахыҵны. Ахаҳә цқьа игәеиҭан, иҟаҵатәыз даазхәыцит:
– Аӷәтәы иашька ҟаҳҵароуп. Анҵамҭа злаҟоу ала, ахаҳә са азӷәык иадаҳҵоит, уи ашьҭахь ала иҭацәу аҭыԥ абетон ҭаҳарҭәоит. Адырҩаҽны, иахьуҭахыу иугартә, иԥшшоит. Уа иҩаганы, иалаҳхыз аҭыԥ аҿы абетон ҭаҳарҭәоит, хаҳәқәак наларгыланы. Ари, аиашька ишҭоу, ахаҳәқәа ирықәҳаргылоит. Адырра шааҳауҭалак, аԥхьатәи аӷәы аамаҳхуеит, ахаҳәи анҵамҭеи улаԥш нараахартә. Егьырҭ аӷәқәа адырҩаҽны иамаҳхп.
– Ари ахаҳә здаҳҵо абетон ӷәӷәала иакызаап угәахәуама?
– Ари ахаҳә аԥшь-ганк кылаҳҵәоит. Аҵәымаӷ еиԥш аихатә ҵәқәа сара исырхиауеит. Акылҵәарақәа аҵәқәа нкылаҳдоит. Ԥхьала аҵәы ахарԥа иаунажьӡом. Ашьҭахь ала абетон иалаҳҵоит. Ахаҳә са ԥымҽкәа иузалхӡом.
– Ҳазҿу уареи сареи ҳада уаҩы издырӡом.
– Еилыскааит, умшәан!
– Уааи, уаҵәы ҳалгап абри, ақәыргыларада ус амамкәа!
– Усызнеи уаҵәы ашьыжь.
– Ииун аказы иқәҳаргылартә, ҳҽазыҟаҳҵап. Уаанӡа хы-мшы бжьоуп, иахьа аламҵакәа.
– Ҳахьӡоит.
– Уаха, анылашьцалак, машьынала уааир, ахаҳә са угап. Ма сара машьына хәыҷык сԥшаару?
– Уажәы изгоит.
– Ари хаҳәуп, шьапыла иузгома! – Гарик ихаҭа игәабзиара уашәшәырын, ахаҳә даҵалар Леуанти иҭахымызт.
– Уи ласуп, аԥсадақәа иреиуоуп.
– Ишуго аӡәы ибар сҭахӡам.
– Ақьаад аакәыршаны, изгоит, искыу иалырдрааи. Уахь ушәо иҟаӡам.
Гарик ахаҳә са, ишхаҳәыз рзеилымкаартә, ақьаад бзианы иаакәиршан, иҩ-напык рыла икны иҩыҵарк, амаҵурҭа дныҩныҵын, аԥшәма изааиртыз агәашә дынҭыҵит. Макьана зегьы мҩасуан ирмаӡаны, ишазгәеиҭахьаз еиԥш ԥықәсыларак рмоуӡакәа. Иара убас рус аҵыхәанӡа инаргар – даара ибзиан. Амала, шьапҿаршәк рмоуӡакәан, изцарымызт. Иарбаныз уи? Изыхҟьарызи? Илаԥш ихгылан аусқәа шеиҿыркаарыз, ахаҳә са шықәдыргылоз, аизара иамҩаԥгашьахарыз. Ирԥырхагахашаз ахьцәырҵрыз дазхәыцуан. Акымзарак ихахьы изаагомызт. Уи ацәырҵшьа идыруазар ишаԥирҟәаарыз иҽазыҟаимҵарызи. Амхы дынҭалан, заа илаиҵахьаз аџьқәреи урашәартә иҟан, аҵҳәа аҵихуан, иусура игә шахымызгьы. Ишьҭашәарыцоз реиҳабыра рҿы аҩны ҭынч аус шиуаз рызнаргарц иҭахын. Арахь имхгьы анапы аҭахымкәа иауҟахыз. Агәарбжьарала машьынак ааиуан, игәашә иаадгылеит. Агырба Вовеи Гыцба Шьалуеи шракәыз агәра изымгазт, дызҿыз дааҟәыҵын, уахь иҿынеихеит.
– Ҳашҟа макьана рмхқәа лаҵаны иалымгацт, – еснагь еиԥш Вова деихаччон, игәы рсакьаны дахьгылаз. – Уара арашәара уҽазукуама?
– Аамҭа смоур, исыцәхыԥоит. Заа иласымҵеи. Ара ҳадгьыл ус иҟоуп.
– Ҳаубар уҭахын ҳәа ҳарҳәеит, – Шьалуа хахәышла ҿааиҭит, аамҭа имамкәан дшыццакуаз мҩашьо.
– Ииун аказы, кьаразаа рықәԥара иазкны, хаҳәык ықәҳаргылоит. Иззакәу еилышәкаауеит ҳәа сгәы иаанагоит. Ажәлар ԥыҭк ҳаниар акәхоит, ҳадгылаҩцәа шмаҷым еилыркаартә.
– Иара уа ҳаизома? – дҵааит Вова.
– Уа ҳаизоит, аха шәышиашоу уахь шәымҩеин. Уаҩы илаԥш шәыҵамшәартә, шәыҽшаны амҩа азааигәарақәа шәыҟаз. Ашкол машьына «ГАЗ» –ик аҿыҩанахоит, убри шыжәбаз шәаацәырҵуеит, шәашьҭаланы шәҩеиуеит. Амҩақәа наҟ-ааҟ ишәырҭәуеит, амала амҩа иану амашьынақәа рныҟәара ԥымкхароуп, акәымзар атранспорт аусура еилажәгеит ҳәа ҽԥныҳәас иҳарҭоит. Уа алеишәа ҟазҵо ауаа ҳаргылоит, ирҳәо иаҿамгылароуп.
– Асҟатәи ауаа ахьеизо акыр раҳауама, Риҵа ицо амашьынақәа ҵыхәаԥҵәара рымаӡам, – игәы иалан Шьалуа.
– Амикрофон ықәыргылахоит, урҭқәа зегьы ҳрызхәыцхьеит.
– Еилкаауп, – даақәгьежьт Вова. – Ҽынҳархаӡом.
Амашьына анбжьалара дазԥшуа, Леуанти иус ахь днахынҳәит. Еидкыла-еидкыла ишьҭеиҵахьаз аҵҳәа еизиган, иалихит, арахә шааилак ириҭарц, ажәгәар шыҟаз инеигеит. Иан арахә аалышьҭуан. Даҽа ҩ-хәымҽханк далалар, дымццакӡакәа далгон. Амхы, цәаҳәала ишлазгьы, ижәпацәан. Имаар ҳәа ишәаны, иҭарԥсацәон, нас аилыхра уадаҩхон акәымзар. Дцан иҽикәабеит. Шьҭа лашьцаӡахьан. Машьынак агәашә иадгылахын.
– Гәдоуҭантә иузаама? – дҵаауан Лерик.
– Урҭ сзаахьеит. Ибзиашәа усзааит. Амикрофон ықәзыргыло уиацәажәахьоума?
– Ус илымҳа инҭысшьит.
– Уақәиргәыӷма?
– Мап имкӡеит.
– Ибз иҿы изҭакуама?
– Уицәшәо дыҟаӡам.
– Заа дҩаганы аҭыԥ иурбароуп. Афымца лашара злаажәгаша гәашәҭа, аппаратура ахьықәыргылатәу алшәкаа! Уи шәахьӡароуп аизара ҳалагаанӡа. Аҽазырхиаразы аамҭа рацәа роуӡом. Оперативла зегьы ҳрыхьӡароуп. Ҩ-сааҭк рыла, ҳус ҳаалганы, ҳақәҵроуп. Иаппаратура уара иҩоугома?
– Иара амашьына имоуп.
– Ус акәзар, ашьыжь уаргьы Чыгәбар Леонидгьы шәмашьынақәа ашкол аҿы игылазароуп. Иқәгылаша ахәыҷқәа злаҩазгои?
– Исаҳаит. Абзиараз.
Доусы инапы ианиҵаз гәык-ԥсыкала инаигӡар, ргәы иҭаркыз ишырҭахыз аҭыԥ иқәырҵон. Аха, Леуанти еснагь рызынтәык игәы иҵхон, аӡәы заҵәык иус ааиҵеиҟьар, ақәыргылашьа рзыманшәаламхакәа, рхаҳә аарымпыҵахон. Зегь раҵкыс ҿыц дзыцәшәоз – аинформациа КГБ ироур акәын. Нас аиҳабыра рымч зегь рхы иадырхәон, рхаҭа злагаз (иахьабалак агенерал Леселиӡе ихьӡ ахырҵәара) ԥықәсыларак аимоурц. Аухантәарак иԥхыӡгьы иалаз убри акәын. Угәы анҭынчмыз, аҵх узыҳалалхозма.
Ашьыжь ашкол аҿы днеин, еизаз иҵаҩцәа ирыдиҵаз атекстқәа шырдыруаз аагәеиҭан, рхы иауижьит, ианааишаз раҳәаны. Ихаҭа Гарик Кьатиа иҿыц нхарҭахь дцеит. Уи иԥшәмеи иареи рнапала идыргылаз аҩны ашьҭахь ихала иеиҿикааз ибаҳча шьҭа иааинылон. Игәабзиара акыр ишеицәахазгьы, аԥсуара усқәа гәыкала дырзыҟан. Абаҳча ашәшьырҵа аҵаҟа, иаацәыригаз иӷәқәа рыла аиашька еицыҟарҵеит. Ахаҳә са, аҩыра злаҟаҵаз ала, ԥшь-кылҵәарак аҭаны, абронза ҵәымаӷ хәхәақәа нкылырхын, абетон ҭадырҭәеит. Аиашька х-кәақьҭкны иеибыҭан, ус абетон иаҳа имаҷны иагон, ҩынтәы иласхон.
– Шьҭа ҳаицәажәароуп ари аиашька аҭыԥ ашҟа гашьас иаҳҭаша азы, – иҽаниӡәӡәа даахьаҳәт Леуанти.
– Уи амашьына иҩақәҵаны иҩазгоит, – иҳәеит Гарик.
– Ус ишәарҭахоит. Нас ашкол амашьына ухы изаурхәеи ҳәа уркуеит, – Леуанти иҩыза игәы иҽаниҵон.
– Акгьы сацәшәаӡом, шьҭа ирызхоуп, ианаҭахха ҳаԥсҭазаарагьы ақәаҳҵоит, – игәы каршәны ҭынч дцәажәон аԥшәма хаҵа.
– Уа абетонгьы ҩагатәуп.
– Ацементи абӷанҷи ҩазгоит, уа еилҳархуеит.
– Аӡы?
– Изҭасҭәо сымоуп. Арҭ зегьы, амашьына иҩақәҵаны, иҩазгоит. Уара акгьы хьаас иумкын, уахь уусқәа урҿыз!
– Уажәнатә зегь ҳархиап, амашьына иақәаҳҵап!
– Ахәымҽхан ҳаешьара ҷкәынцәа аазгоит, исыцхрааша ҟалоит.
Амшқәа даараӡа ибзиан. Зны-зынла, ааԥынреи аԥхынреи реҩшамҭаз, ақәа леицәалон, ихкәаны-ихымкәо, еилганы-изеилымго, амш аилыҵреи аилалареи анхацәа ргәы ԥхасҭанатәуан. Уи ашықәс ус иҟамызт. Џьанар ибаҳча хәыҷи игәарԥ аганқәа ирылагылаз ашәырҵлеи игәы ҟарҵон. Аџьқәреи маацызт акәымзар, имхы леиҵахьан. Иан ажәгәар дҭан, иара абарҵа данааҵагылоз. Шьасиа лхаҵа дизԥшуан, лгәы изҭаны, аҩныҵҟа акресло иантәалаз Асҭанда лзы ателербага аркны лаақәгьежьымҭаз. Иара иусқәа рҽеиҿыркаауазшәа ибон, убри азакәын аԥсабара аҿыцрақәа дызрызкылԥшуаз, уажәеиԥш зныкыр урҭ ихшыҩ рзишьҭхьазма. Амала иҩныҵҟа иҭаҵәахыз аԥыхьақәа реиԥшҵәҟьа иҿы изарҳәомызт, уи ус иуаҩышьан. Шьасиаҵәҟьа лыԥшәма игәы иҭаз гәынхәҵысҭала аилкаара лҽазылкқәон, иара дзынҟьаз-дзынԥаз ҳәа заҟа димазҵаарыз. Изҿлымҳарақәа еилылкаарц, есымша ихаҿы еимылдон, итәашьа-игылашьа дазкылԥшуан, инҭыҵшьа-иааҭыҵшьа ҭылҵаауан. Уи ус шыҟалҵоз ихаҭа лыԥшышьа ианибаалон, акәымзар цқьаҵәҟьа дазхәыцӡомыт, избанзар лхаҭагьы амцхә цәажәара здыруаз аӡә лакәӡамызт. Асҭанда лакәын иҷырҷырлоз, зыгәҭакы ззымҵәахуаз ҳәа иара ииԥхьаӡоз, амала акыр лҽеиқәылкызшәа изырбоз дахькаҳаз, лԥышәарақәа ианаамҭаз иахьылзамҭоз ахьыгәнылгоз акәзар џьишьон. Урҭ инарыцҵаны лгәы иалаҵәҟьаз иара ихахьы изаамгаӡацызт. Уи лыцхыраара инаваргыланы, иусурахь дцарц, длалбааны амҩа дахьангылаз, иара гәхьаас имаз Баҭыр иакәын.
Уахәаԥшыҵәҟьар иара зынӡак дшьақәырҟьаны даман иҩыза ихымҩаԥгашьа. Игәы иаанагаӡомызт Асҭанда, еснагь иаҳәшьак лаҟара изааигәаз, лшьапы мчыбжьык инеиҳаны
ишлыхьуаз, аҩны дшышьҭаз, лԥышәарақәа шылзымҭицыз Баҭыр имаҳацызт ҳәа. Нас убасҟатәи дзыргәаарызи иара, еснагь дзеигәырӷьалоз игәыла ҩыза ӡӷаб дылзааины димбартә? Агәылацәа ргәы иалсны иааиуан, иара инхарҭа иаҳа ишынахаразгьы, уҳәан-сҳәанла убранӡа имнаӡакәа ҟалашьас иамази? Ма иаҳаны лгәхьаа имкызу? Абарҭқәа зегьы иреиҳахашаз закәытә хҭысзи иҟалаз, Баҭыр ииааишаз, ԥыхьатәи Баҭыр иакәзар. Амала, дааиҭаԥахон иара, уажәшьҭа зныкымкәа-ҩынтәымкәа, усҟатәи уи хьаас дызимази, ихала ԥыхьатәи иҩызцәа шьҭа ҩызцәас имшьазар? Иара ус длеиуан, ҳамҭанык акгьы дазымхәыцуа, аӡәгьы хьаас димаӡамкәа.
Ус хара дызцомызт, иҩыза иҽызхирҟьоз еиликаарц дазҿлымҳан. Ҿыц игәалаиршәон ахҭысқәа, хәыц-хәыц акы нмыжькәа еидикылон, еиҿаирԥшуан. Иакәымз ала аӡә диацәажәаны, ма ихы мҩаԥиганы игәалашәомызт. Уи акәмызт, ааигәа ҿыц Надшьа лԥа дизҵаауан, ргәыла рԥыс ихабар идыруазар ҳәа. Асҭанда лакәзар – акырынтә илҿыҵшәахьан Баҭыр аҩны дахьырзымааиуаз зыхҟьоз еилылкаарц шылҭахыз. Шьасиа лҿы иалырҳәацәомызт, аха уи, иӡбахә аацәырыргацԥхьаӡа, дышизҿлымҳаз убарҭан. Нас иҟалази?.. Џьанар ак ихы иааҭашәан, иныҟәашәагьы ааирмаҷит. Ачара аниу ашьҭахь акәын Баҭыр аҩныҟа ааира ицәыцәгьахо дышнеиуаз, нас зынӡак данаҟәыҵыз. Шьасиа аҩны дыҩнанагалеижьҭеи акәын иара ас ихы анымҩаԥигоз. Џьанар дахьҭаацәарахаз диҵашьыцзар? Мамоу, ус цәгьахәыц дызлаизхәыцрызи инапсыргәыҵа еиԥш иидыруаз иҩыза гәакьа! Шьасиа иашьас дахьлырҭаз игәамԥхазар? Иабаҟоу, длеигәырӷьаӡазшәа аҳамҭа лиҭахьанеи. Ма ҽраԥшӡарҭаз дныҟәазу? Зҵаара шәкы ихы иҭапапон, ҭак рымаӡамкәа.
– Оо, Џьанар! – абна мҩахәасҭа ианыҵны иааиуаз Жьакәа, иеигәышә игәыдкылашәа, дҿаԥхаҿаччон, ижәқәа шынҭицаз мҩашьо. – Ҳаицәшәырӡит, убаашәт, – аԥсшәа ааиҳәеит, инапы ааимхны. – Шәхалагьы шәеицәыӡит, уара. Баҭыр усура дыццакуеит, уаԥхьа дцахьеит, уара ашьыжь ушеилахоу идыруазаап, – цқьа ухахьы иузаамгартә аҵәы илеиҵон. – Амала, аиаша саҳар даараӡа исҭахымзи, еицрымшәоз ишәыбжьалеи?
– Ус акгьы.
– Сара быргк иаласхи, аха даара шәахьеинаалоз сгәы иаахәон.
– Шагьан имхы рцәаӷәарц шьоукы ҭалеит, уара? – Жьакәа ицәыригаз аицәажәара ахигарц даҿын Џьанар.
– Уи иуацәақәак дрыԥхьеит, умбои. Сшихыччалоз, сынтәа сара саҵаирхарц даҿуп, уанаџьалбеит. Ашьшьыҳәа сҭалароуп, акәымзар шьҭа иахыԥар алшоит. Ари амз анҵәамҭанӡоуп, нас… Уи иалоухи, аха ишаасоуҳәара, закәытә баҟоузеи Бзыԥ аԥсҭа уахьыҩҭало идыргылаз?
– Уа хаҳәык ықәдыргылеит, саргьы исымбаӡацт.
– Ари ҳара ҳазхаану усуп, дад, ианбыкәыз уи амҩала ар аниасуаз? Усҟан шәарах мҩахәасҭан илгаз, ар уздәықәгалозма.
– Убас зегьы ргәы иалоуп.
– Арҭ ак рхәыцхт, убоу!
– Иаабарҭахоит.
– Сцаны избар сҭахын, сышәхьынҳалар иалашәхи аха, саха шәоуазар.
Џьанар иҿынеихеит, ажәқәа шҭеиҵозгьы, ашьац цқьа иахьырзымрыцқьоз Жьакәа имхҭа дҭаԥшуа, уи дааицхраарцгьы ааиҭаххеит. Баҭыри иареи зеицымныҟәо иқәхеит, акәымзар рҩыџьегь Жьакәа имхы хәыҷы шьыбжьанӡа иҩақәыԥсаны ирцәаӷәарынеи. Жьакәа игәыла дахьиҵахаз игәы ишалаз ихы ишҭагьежьуаз, Џьанар иусураҿ днеит. Ашьыжь аиҳабы идикылақәашаз рацәахон азы, иусурҭа ҭыԥ ахь днеин, изааиуаз ирҭахқәаз нариҭан, аԥсшьацәа ркрыфара-ркрыжәра иалганы, амшын ахь ҽыкәабара ззышьҭхуаны ицашаз анлалбаа, аекскурсиа идәықәырҵоз рымҩа ианықәырҵа, адиректор идкыларҭа дныҩналеит. Амаӡаныҟәгаҩ убри аамҭаз дыҟаӡамызт азы, Џьанар Важьа икабинет ашә ааиртит. Баҭыр уа дыштәаз аниба, даахынҳәырц агьигмызт, аиҳабы данааникылоз:
– Улеи, улеи! – дҩагылан инапы ааимеихит. Арԥарцәагьы рнапқәа ааимырдазшәа руит. – Џьанар, ушысҭахыз уааит, – Важьа ихшыҩ зегьы изааиз иахь инаирхазшәа иуит. – Уаҵәы Шәача усышьҭыроуп. Убра иааит зныкҟьара иузхаша афатә зҭоу апакетқәа. Сҩызак сақәиргәыӷит. Изеиԥшроу збар сҭахыуп. Аԥарақәа сышьҭхьеит, унеир иааугоит. Баҭыр ҳаидарамҩангага уиҭап.
– Ус еиԥш иҟоу афатә зҭоу иалаҳхи? – аиҳабыра ирӡбоз аӡбахә ала Џьанар ас дҵаалаӡомызт азы, Важьа иџьашьаны уи днаизԥшит.
– Ҽнак хәлаанӡа аекскурсиа ианцо, зныкҟьара афатә акрыфарҭаҿ идмырхиауеи. Егьи афабрикаҿ иҟарҵахьеит.
– Уаҵәашьҭахь сцар иҟалои?
– Избан уаҵәашьҭахь?! – Важьа иаҳагьы иџьеишьон аусураз ԥымкрада зегь назыгӡалоз изҵаарақәа ахьырацәахаз. – Уаҵәы ауаҩы дузынасышьҭуеит ҳәа изысыцҳахьеит. Дыԥшуп.
– Исыхьыз жәымбои, – иҳәеит Џьанар днапырҟәыҷы-шьапырҟәыҷуа. – Саҳәшьа дкаҳан, лшьапы лзықәыргылаӡомызт, лԥышәарақәа ҩба лзымҭиӡацт. Иаанхаз рзы дҳамгалар луам. Уаҵәы иауазар Шьынагьы дшәымысхыр сҭахыуп.
– Ишԥаҟаҳҵареи? – Важьа даахәыцт.
– Асҭанда лоума узҿу? – Баҭыр, ихы шьҭацалашәа дахьтәаз, шьҭа аӡынра ианынҭагылоз аахыс, раԥхьаӡа акәны Џьанар иҭаацәара иреиуаз аӡәы даалызҿлымҳахеит, дзықәшәаз акәымзар уигьы лгәхьаа икуазма.
– Уаҳа иаҳәшьа дсымоума? – Џьанар уи ибла дхыԥшыларц иҭахын, егьи ихы шьҭихуамызт.
– Ус акәзар, иҟаҳҵаша жәдыруама? – Важьа даалахҿыххеит. – Акомандировка бӷьыц еиқәҳаршәахьеит, Џьанар, аҳасабеилыргаҩы илымх. Уцынхәрас Асҭанда Баҭыр длыцаҳҵап. Дуеицәаны уаҳәшьа лусқәа еиқәиршәап ҳәа узымгәыӷуеи?
– Ус сымҳәаӡеит, аха…
– Баҭыр мап укуама?
– Мап шԥаскуеи…– Баҭыр, игәы иҭаз аилкаара шыуадаҩызгьы, дақәшаҳаҭын.
– Бзиоуп нас…– Џьанар дыҩдәылҵит.
– Шәарҭ шәгәы нибархазма? – Важьа изаанхаз арԥыс дизҵааит.
– Ҳгәы зханибархои? – Баҭыр азҵаара изеилымкаазшәа ҟаиҵеит.
– Ԥыхьа еиԥш шәеиҿцаауа збаӡом.
– Адунеи ҭынчрахазшәа иааиуан, аха шьҭа ҳаидгылартә ҳзеиԥш зҿлымҳарақәа цәырыжәгахт.
– Иуҳәарц иуҭахи? – Важьа дзыцәшәаҵәҟьоз иман.
– Иаҭыԥымкәа аобелиск шәыргылеит, агенерал Леселиӡе ихьӡ анҵаны, – иҭкааҵәҟьаны Баҭыр дхысуан, ус ала ҩ-жьакгьы икуан – уи аԥхьа излацәажәоз еиҳабы ихаиршҭуан.
– Аиаша уасҳәап, Џьанари уареи шәеидыскыларц баша саҿызаарын, – дыччон Важьа. – Ҿыц ак цәыршәымган! Да ну их! – иҳәан, инапы неиҟьеит. – Уи уамак аҵанакуа џьумшьан. Брежнев иҿаԥхьа џьоукы зламҵақьақьара рыздыруам.
– Уи иҿаԥхьа имҵақьақьоу, ма аҳәынҭқарра дахьахагылоу џьоукы рхы иадырхәоу?
– Ус акы ыҟазаргьы сыздыруам, – Важьа иҽиргаӡон.
– Зегьы ижәдыруеит, Важьа Ирадион-иԥа, аха ари ҽеи алҵп ҳәа сара зынӡак сгәыӷуам.
– Ҽеи алымҵыкәа, џьушьт, хьаас аҟаҵара иаԥсоу? Убри умҳәо.
– Уахьнеилак убри аӡбахә ауп ирҳәо, хьаас ишԥаҟаҳамҵои, – игәы иалан Баҭыр. – Аибашьра иахааныз рацәоуп, агенерал Леселиӡе ир, Дали Ҵабали ирылсны, Марыхә шыҟаз ицон. Изласаҳақәахьоу рыла уахь баҟас иҟаз зегьы аргылара иаҿуп, шьҭа арахь ииасит.
Баҭыр ииҳәоз усҟатәи уажәыҵәҟьа игәы иаламызт, игәаҵәы иалҟьаз Асҭанда Аҟәа дахьгатәыз акәын. Адиректор икабинет аҿынтә иусурҭахь даннеиуазгьы, дзықәшәаз иахиҳәаарыз издырӡомызт. Џьара акала мап ацәкышьак изыҟаҵозар ҳәа даазхәыцт, аха изҵигарызи? Ус акы изыԥшааргьы ҟалон, аха ауаа ацәажәатә иҵегь роурц ацыфа риҭаргьы иҭахымызт. Аҟәа ацаразы аиҳабы иакәын адҵа изҭаз, зегь раԥхьа уи дҵаауан, иҽызхирҟьаз еиликаарц, избанзар Џьанар Шәача дцаӡомызт, иаҳәшьа ихала дигар акәхон. Иҟалаз еилыркаарц иашьҭалон Џьанар иҩнаҭа, избанзар Асҭанда аԥышәарахь дызгоз дарбаныз лашьа аухаҵәҟьа илеиҳәон. Анс акәзу, арс акәзу Баҭыр адырҩаҽны Асҭанда аҳҭны қалақь ахь димгар ауӡомызт. Лара дихьаамкәа дыҟамызт иара, аха иахьеиқәшәоз ицәымӷын, лызҵаарақәа рҭак иашаны ишизыҟамҵоз уажәнатә идыруан.
– Дабакаҳауаз, асҟатәи лшьапы лцартә? – иара Џьанар дизҵааит, уи Шьына дибарц агараж данааҵала.
– Ашьмаҿынтә дшаауаз ҳәоуп илҳәаз.
– Шьына сара сиацәажәоит дшааилак, уара уусқәа ҟаҵала, – диргәыӷит иара Џьанар.
– Бзиоуп, – Џьанар иҿынеихахьан, аха дындәылҵҵәҟьаанӡа даақәгьежьит. – Аиаша уасҳәап, ухымҩаԥгашьа сзеилкаауам.
– Уи агәхьаа зукуеи…– Баҭыр ихала иҿы иаирҳәеит ихымҩаԥгашьа еилкаашьа шамаҵәҟьамыз.
– Бзыԥҭа идыргылаз ахаҳә иахырҟьаны, аиласрақәа ҟаларц агьрыгым, – маҷк дышҳазшәа данаанха, Џьанар иҩыза, ишьара дықәимырҟьарц, дызлацәажәарц дзышьҭаз даҽакызшәа аԥшра аиҭеит. – Ҳара ҳцаны иаабахьоу, аӡә дҳазҵаар, иаҳҳәаша цқьа иаадыруазарц?
– Уи нас ҳахьӡап.
Баҭыр адырҩаҽны Шьына имашьынала Асҭанда длыбааргарц иеиҳәарц иҭахын. Нас араантәы иара длыцны дымҩақәгыларц, аха Џьанар дындәылԥеит, излацәажәоз аҿынтә даҽакы ашҟа аиагаха иҩыза иамраӡакәа. Амала Шьына данааи иеиҳәеит ашьыжь ачымазаҩ аԥсшьарҭа ҩны шыҟаз длыбааргарц, иара ара дрызԥшызаауан.
Уи аӡӷаб лыбла анҭаԥшра иҽшақәиршәашаз изымдыруа, иара ахәымҽхан инхарҭа дҩахылеит. Иҩны дакуамызт, иагьа ус иҽазикыргьы, зегь импыҵҩруан. Ауха шаанӡа хьаас иман уҳәар – мцын, шьҭа аҵх агәахьы инеихьан, ишыдыдуаз қәа ауамызт ҳәа шырҳәоз еиԥш, акыр игәы ааихашҭит, аԥхьа игәы ишаанагоз аҟара, аҳәсахәыҷ лԥылара уамак ицәыцәгьамхарызшәа игәы инаҭон. Дигарын Аҟәа, ианаахынҳәлак, иара иусурҭахь днеирын, лара Шьына аҩныҟа дҩеигарын. Абасала, ианамух, џьанараа рҩнаҭагьы анеира иҽацәихьчарын. Ашьыжь шаанӡа дҩагылан, ирлас иҽаибыҭаны, иусурахь дылбаарц иақәкны иман, Асҭанда уаҟа дларгарын ҳәа дақәгәыӷны. Иаалырҟьаны Шьына имашьына игәашә ишазааигәахоз илаԥш иааҵашәеит. Иара дышлалбаара иҽеилаҳәаны дгылан, иҭааз днеиԥылеит.
– Арахь узааи, аусураҿ сышәзымԥшуази?
– Џьанар сааишьҭит, усыманы срызлеирц. Уа иԥшуп.
– Макьана изырццаки?..
Баҭыр ихымҩаԥгашьа зынӡак дшамырҽеиуаз ихшыҩ азишьҭуан, амашьына данынҭалоз. Шьына, и-«Жигули» ықәсыр ҳәа дацәшәо мацара, ҭаҟәаҭаҿарацԥхьаӡа ахаҳә иԥхьаӡозшәа, агәарбжьара дыбжьан, ақыҭа мҩахьы данкылсгьы, дласуамызт, идтәалаз иҵегь иԥсы ифарц даҿызшәа. Амашьына агәашә ианнадгыла, агәарԥ агәҭа дықәгылан Надшьа. Шьына имала дҭыҵуазшәа анылба, изымҭыҵуаз аԥсшәа иалҳәарц, лҿаалхеит. Игәы иамузт, Баҭыр дааҭыҵын, агәашә аартны, Шьына днаишьҭалеит.
– Уан дукәахшааит, уҳамбеижьҭеи иҵуазеи? – лнапы ыргьежьуа аԥсшәа иалҳәеит. – Ҳузҵаауеит, аха учмазаҩы-хмазаҩым, арахь ҳаухашҭӡеит, иҵегь ҳанузааигәахашаз.
– Акы бацәшәо ҳаҟаӡам, Надшьа. Бара бгәабзиара шԥаҟоу? – ибз ԥтын, игәы ишаанагоз акәымкәа.
– Исыбаргыузеи.
– Избоит бшыҟаз аҵкыс бшеиӷьу, – иҳәан, аҩнаҟнытә лаԥшык шааиқәшәаз инырын, дыҩхьаԥшзар Шьасиа длалбаауан диԥыларц. Аԥхӡы иқәнаҭәарц агьигымхо, дааилауаҭырит, нас, Надшьа длыцны, иҿынеихеит, аԥшәма ԥҳәыс ҿа аԥсшәа леиҳәарц. Лара дыԥхашьа-ԥхаҵо илзымдырӡакәа илашьахаз арԥыс дааидгылеит лхы ларҟәны. Иара лылахь днагәӡызшәа ҟаиҵан, анхәеи ҭацеи дрыбжьагыла, аҩныҟа иҿынеихеит, шьҭа уахь дзымнеирызи. – Асҭанда! – дшыныҩналаз акресло иантәалаз аӡӷаб лнапы аалымихит. – Бышԥакаҳауаз, абасҟатәи ибхьаартә? – Шьасиа данааха, иара аҟәардә днықәтәеит.
– Ҳашшәаз акәымкәан, бзиала дааиуеитеи, – лҳәеит уи лан.
– Бшьапы бзықәгылома? – дҵааит иара, акресло алаба шадгылаз аниба.
– Сықәгылоит, – аалҿыҵшәеит лара, иацәажәара уамак илҭахӡамкәа.
– Хьаак шлымоу цқьа илҳәо џьушьома, – уи лан дхьалыршшон. – Шәҟәыԥхьароуп дызҿӡоу, арахь лԥышәарақәа рахь дзымцакәа дынхеит.
– Хьаас ишәымкын, зегь рҭыԥ иқәаҳҵап, – иргәыӷуан иара. – Ибзамҭакәа инхаз ирыԥсыхәуи зыбгәахәуа? – Асҭанда лахь даахьаҳәт.
– Иаабап, – реицәажәара аиҵыхра лҽацәылыхьчон.
– Заҟа бзынхеи?
– Хԥа, – иааҿахылҵәеит, иара иахь дымԥшӡакәа.
– Излауала зегьы бҭиироуп, ҟаҵашьас иаҭатәхо азы ҳрацәажәароуп, – иара еснагь еиԥш ихымҩаԥгашьа аҽамԥсахыртә дықәԥон, иагьшиқәманшалахоз ибон.
Лара, абжьааԥны еиԥш лхы мҩаԥылгартә, лымчқәа каԥсахьан. Зегь лзеилалан, иԥшқаз лцәалжь саркьаҵас иԥыххаа ицарц агьагмызт. Уаанӡа ҽнак шыбжьаз дааит Аԥҭа. Ашәҭқәа игәыдыҳәҳәала дылзааин, дшыҟаз аниба, илаӷырӡ мхыжжыларц, дԥышәырччон. Ашәҭқәа зҭаиргылашаз Шьасиа ианаалга иаалымихын, аӡы ҭаҭәаны, ихала иҭаргыла, ачымазаҩ лаԥхьа инықәиргылеит. Уигьы игәы дасит лара, ус дзызныҟәаз даҽаӡәызар дибарц даарымызт. Аусураҿ Џьанар ианиеиҳәа, Баҭыр аухаҵәҟьа даакыдымгылеит, ашьыжьынӡа ичҳаит. Аҟәа димгар ԥсыхәа имамызт азы, дааины лаԥхьа дтәан, иҽымԥсахӡакәа дыҟазшәа зегьы идырбо, арахь игәы иҭаҵәҟьаз аӡәгьы изеилкаауамызт.
– Џьанар дабаҟоу? – дҵааит иара иаалырҟьаны.
– Шәачаҟа ашьыжьӡа амҩа сықәлароуп иҳәан, аацәылашон данцоз, – ҿаалҭит Надшьа.
– Ҳаргьы ҳдәықәлалап, – дҩеихеит иара.
– Шәааԥшы, Шьасиа лҽааидылкылап.
– Уи дзаҭахыуи? – иҳәеит Баҭыр. – Ҩыџьа ахацәа ҳлыцуп, лымаҵ ҳзымур ҳәа шәшәома.
– Акрыздыруоу, нан.
– Сшьапы сықәгылартә сыҟоуп шьҭа, агәхьаа дзаҳаргаҵәҟьои, – Асҭанда ллаба аашьҭылхит.
Шьасиа длыҵагылан. Егьи лызнапык ала алаба лкын Асҭанда даныҩагылоз. Дыхгылацәар лҭахыҵәҟьамызт, лшьапы макьана илхьаауан. Шьынагьы длыҵагыларц дылзааин, илымуит. Аӡә длызхозшәа ҽыдлырбар лҭахын, Шьасиа длымгарц. Ус иаҳа дманшәалахарын, хазы Баҭыр диацәажәар аалҭаххар. Ашьҭахьтәи атәарҭа лхала илырҭеит, ишылгәаԥхоз лҽааиҵылхырц. Баҭыр аԥхьаҟа дҭалеит.
– Аԥышәарақәа хырԥазар иаҳа ибзеиӷьзар? – амҩан дҵаауан амашьынаҿынӡа лааишьа збаз Баҭыр.
– Иаҭахӡам. Ус ҳаԥхьаҟа ииаргоит.
– Ҩ-ԥышәарак злабзымҭихьоу ала, ус ҟарҵаргьы ҟалоит, – лгәы лҽаниҵон.
Лара агәра ганы дыҟан игәы дшажьоз. Актәи аԥышәараҿ данылымба, иқәырхх дылзааит Марица. Уи дшычмазаҩхаз азы ақәыршаҳаҭга Џьанар иааиган, лара аҵараиурҭахь илгеит, лхала уамак лзеиҿкаартә ишылзымӡрҩцәоз анылба, лан дазылкын, аректор диҿцәажәеит. Марица лабгьы даларгалан, аректор ателефон дизасхьан. Асҭанда лхаҭа лҵарахь данҭыҵлак, цхыраарак ҟарҵартә иақәдыргәыӷит. Марица лҩыза деиҭалзаахт, амала усҟан лара аҩбатәи лҭихьан. Асҭанда уи илалҳәеит, асакаса данҵаны акәзаргьы, ахԥатәи лҭирц дышҩеиуаз. Лшьапы ахьаа уаанӡа имнеит ибзиашәа, алаба кны, дныҟәартә аҽарҽеихьан.
Абри амҩа данылацԥхьаӡа, илгәалашәон абри амашьынала Баҭыр аҳҭны қалақь ахь дшигаз зны, Џьанар данышьҭаз дырбарц. Амҵәыжәҩақәа лыман усҟан, аха аԥсаатә раҵкыс дҳаракны дԥыруан. Иахьа ҿыц убри амашьынала амҩа еицанын, усҟатәи аԥсабара сахьа иргәылсуан. Амала доусы ргәы иҭаҵәахыз аӡәи-аӡәи ирзымдыруа, еицәтәымуаахаз иаҳа иреиԥшын. Лара дыԥшын иахьцалак, лшьапы хыҟәцыртә дахькаҳаз дазҿлымҳахарын ҳәа. Иара акы далацәажәон, амала лгәы иҭакыз азҵаара лиҭомызт, Шьына дахьыҟаз уи аҭак шылзыҟамҵозгьы. Убри хьаас иахьимамыз акәын лара деивызгоз. Уи ус ахьыҟаиҵоз иаҳа еиӷьзар здыруадаз ҳәа даахәыцхуан лара, шьҭа Аҟәа иҩалагылаон еиԥш. Иҵегь лҵараиурҭа иазааигәахахьан, рҩыџьегь рымала еидгылазаргьы, уи еиԥш азҵаара аҭакҟаҵара шьҭа иаԥсазу иаԥсамзу ҳәа даныгәжәажәаҵәҟьоз. Деилызкаашаз иакәны дылбомызт. Длыцәхҟьахьан. Издыруадаз ихымҩаԥгашьала игәы иҭаҵәахыз иҵәахуазар Шьына иҿаԥхьа ҳәа, ҩныҵҟала дцәажәон аӡӷаб, усҟан лыбла ҿыц ихгылаз асахьа анаалгәалашәахуаз. Асахьа – Баҭыри лареи абри амашьынала раԥхьаӡа ақалақь ианалаз. Алаламбатә ҵызшәа, иара иҿымҭра (иҟамзаара) лгәы ԥнаҵәахьан. Имшала лшьапы ахьыҟәцыз лгәы иалан. Амала знык дазыманшәалахар илҭахын дҿырҳәцааны дизҵаарц, игәыҵашәаз еилылкаарц.
Лгәи-лгәи шеилаԥшуаз мацара, ауниверситет агәашә азааигәаӡа рмашьына аангылан, арԥарцәа ҩҭыҵын, лкырҭа рибамҭо дыҩҭыргаанӡа, адгьыл дҩалҵызшәа, Марица даарыдԥалахьан. Уи, Асҭанда данылба, дәахьыла аҽынкылара усгьы илыман, лҩыза дгәыдылкылеит. «Сара аӡәзаҵәык иаҳа дсеигәырӷьалартә, исыдылбалазеи?» – даҽазны иеиԥшымкәа, иџьалшьон лара, ллаба лыҵаргәо дахьлыцнеиуаз. Иарбан фронтыз дахьынтәааз еилыркаарц, лҩызцәа амҩан илыхлафуан. Лара ирулак амардуан длаҿадыргылан, аҩбатәи аихагылахь дыхәныргеит. Џьара днадыртәан, Баҭыр адекан иҿы днеит.
– Дахьаажәгаз бзиоуп, – иҳәеит адекан, – амала ҩ-ԥышәарак лымҭицкәан, ахԥатәи ашҟа даҳзынашьҭуам.
– Избан? Дызлачмазаҩыз ала ашәҟәы аарышьҭхьеит излаздыруала.
– Усоуп, аха ас аҭагылазаашьа иҭашәаз академиатә ԥсшьара лаҳҭоит.
– Уи сара сақәшаҳаҭым. Дахьымӡозар акы иамусын, лара аԥышәарақәа рыҭира дазыҟаҵоуп. Астудент илзеиӷьхартә, хьаҵшьак аашәмоур ҟалома.
– Уца аректор иҿы! Ларгьы дга, лхала иалҳәааит зегьы. Илшо жәбап. Сара акгьы сзыҟаҵом.
Баҭыр дақәшаҳаҭны дындәылҵит. Аректор иҿы имцар ԥсыхәа шрымамыз нареиҳәан, Асҭанда длыбааргеит. Лшьапы ақәыргылара акыр илцәыуадаҩхон, нас иахьыхлыргылацәаз шҽеимз аҽылнардыруан. Зегьы чҳаны, аректор икабинет шыҟаз днеит. Амаӡаныҟәгаҩ уамак илмырԥшызт, Баҭыри лареи ныҩналеит, Марица адкыларҭаҿ лымала дааныжьны.
– Ара дысҭан бҩыза лан, нас лаб ателефон дысзасит, – иҳәеит аректор, Асҭанда данылзыӡырҩ. – Илыхьӡи лара?
– Марица, – аалҿыҵшәеит Асҭанда.
– Аеи. Лаби сареи даара ҳаибаҭахыуп. Иҟасҵара сақәшәом. Нас уажәы, иаҳҳәап, азин бысҭар, инхаз бԥышәарақәа рыҭира иалагӡаны, ма банрылгалак, ҩы-мшы, хы-мшы рыла, бызхьымӡаз бзыҭиру?
– Исҭиуеит.
– Иаабап, – аректор ателефон дасуан адекан иахь. – Ишсоуҳәара исзааушьҭыз аӡӷаб лдыррақәа зеиԥшроу!.. Заҟа лекциа дрыгхеи?.. Акы заҵәык бжьамыжькәану? Уара, дхәыҷы бзиазар убасҟатәи,
академиатә ԥсшьара лаҳҭо-егьиуа, лаамҭа зҳарӡуеи?.. Уааи ҳлыцхраап!.. Даԥсахап сгәахәуеит. Абзиараз! Бысҭи абри абӷьыц! – ла лахь даахьаҳәит. – Арзаҳал еиқәыршәа сыхьӡала.
Асҭанда ларзаҳал аректор ианҵамҭа нақәиҵеит, астудент бзиа, дзықәшәаз амашәыр иахҟьаны, лҵара еиԥымҟьарц, иалкааз аӡә леиԥш, аԥышәарақәа лдырҭиирц. Ашәҟәы Баҭыр инаииркит, аӡӷаб алаба лкын, егьи лнапала аҟәардәқәа, аҭӡамц уҳәа, иаалбаз ҵыргәас иҟалҵон азы.
– Марица, иҭабуп! – акабинет дшаадәылҵыз, лара лҩыза даалгәыдылкылеит, уи лан арахь даалмышьҭыр, лусқәа шеиқәымшәарыз даазхәыцны.
– Бызхаҭабуазеи! – Марица Асҭанда лыжәҩа аанылкылан, Баҭыр иаԥхьа рҿынархеит.
Рҩызцәа аарԥылақәеит. Асҭанда илыкәшаны иахьынӡагылаз, аԥышәара иналагеит. Баҭыр адекан иҿы дыҟан, аректор ианҵамҭа зқәыз арзаҳал иманы. Шьҭа ари изымуаз усны ирымбеит, амаӡаныҟәгаҩ аԥышәара здызкылоз данылзааиуаз, Асҭанда ахьӡынҵаҿы далырбеит. Баҭыр адекан даҽа ԥыҭрак дахьынӡаиацәажәоз, дызцыз аӡӷаби Марицеи акабинет иҩналахьан. Рҩыџьегь еицдәылҵаанӡа, сааҭк инеиҳаны аамҭа мҩасит.
– Марица, аҩнынӡа баагап, ҳмашьына бҭала! – Баҭыр даԥсышәан.
– Шәааи, цқьа ҳаицәажәап! – амҩан Марица иаалырӡрҩит.
– Иҳабҳәарц ибҭахи! – аԥхьа иҭатәаз Баҭыр маҷк ихы ааирҳәит.
– Ас мацара Асҭанда дышәзаагалаӡом. Еиӷьуп сара сҿы дыншәыжьыр. Сара ианаҭахыу даазгалоит, излауала лԥышәарақәа зегьы лҭиртә, лусқәа лзеиҿыскаауеит.
– Асҭанда, бара иахыбҳәаауеи? – Баҭыр ихы уи илызхан.
– Сыздыруам.
– Бҩыза гәыкала аиаша лҳәеит.
– Сымаҭәақәа? – дааныжьны Баҭыр дцарц ахьиҭахыз лгәы иаҳа иалакьакьон лымаҭәақәа раасҭа.
– Стәқәа ыҟами, – лҳәеит Марица дкьакьахазшәа дахьлыватәаз. – Бара бзы сеигӡома. Ибҭахызар аҩнынтәгьы ибзаарышьҭып, аха уи проблемам. Базхәыци бхала бышзымаауа! Даҽа ҩыџьа рус иахбырҟьароуп.
– Асҭанда, бҩыза аиаша лҳәоит. Ибҭахызар нас ҳаабжьысхп.
Лхаҵкы каимыршәуазшәа дахьынӡацәажәоз, иҵегь длыцны даарц агәаҳәара ахьимамыз Асҭанда лгәы канажьуан, ашьҭахь ирҳәозгьы лаҳаӡомызт. Адунеи еижьагак еиҳаны илбомызт. Ирылалхызи лԥышәарақәа, лҵара, зегьы даарҟәаҵны, аҩныҟа дыргарц дрыҵаҳәҳәар цәгьа илбомызт. Хымԥада убас ҟалҵарц ӡбаны ишлымаз, амашьына анаангыла, лҩызцәа дыҩҭырган, агәашә хәыҷы дынҭаргылан, ашәшьырҵаҿ атәара лылымшартә лшьапы лхьаауа анырба, аҩныҵҟа адиван дахьнықәдыртәаз, лҽааиҵылхӡарц агәазыҳәара дуӡӡа лыман. Даазгаз знык инахынҳәындаз ҳәа, дызшаз диҳәон.
Заа ашкол ахь Леуанти днеит, иудыруази џьара еихәласрак ҟалозар – аҭыԥ иқәиҵарц. Амала имдыри иаауҭахыз зегьы реиқәыршәара шамуаз. Уаанӡа шьҭа шәы-шықәса ихыҵырц агьызгымыз быргк иҿы иишьҭыз ауаҩы иеиҳәахьан, – «иахьа уаҵәы иԥсыша ана ак ҳәо, ара ак ҳәо иаласхыузеи?» – ҳәа. Уажәы Ҭарба Уаҳаид иааицҳаит, аизараҿ днеиртә, агәабзиара шимамз. Аиашаз уи абырг дҵыкәкәон. Илахь изеиҵымхуа дааиуан, иҷкәын бзиахә машәырла дҭахазижьҭеи. Уи изымхозшәа, акырӡа иеиҵбаӡаз иашьа гәакьа идунеи иԥсахит, ачымазара ӷәӷәа ицәа ианалаҽ ашьҭахь дук мҵыкәа. Уи иҭынхаз ихшара макьана ихәыҷӡақәан. Игәы каҳазшәа днеиааиуан Уаҳаид.
– Уи даагоит, – иҳәеит Борис Кьахьыриԥа.
Дахьырҭаххашаз ҟаларын ҳәа, ацхыраараз заа иааз Лерик Цыхьычба имашьына инҭалан, Аҭыӡҭа ацуҭа илкылҟьеит. Уаҳаид, иҭаҭынжәга па асигарет лахаргыланы, аҭаҭын дахо, ашәшьырҵа дтәан. Изааиз аҩныҟа данрыԥхьа, Леуанти игәы иҵаххуан, иаарласны аусқәа нап рылактәын, ашәшьырҵа аҵатәаха змадаз. Дрыцны дцозар, ирласны иҽеидикыларц наиарҳәарын ҳәа дыԥшын, акәымзар аҭаца фырџьанқәак аақәлыргыларын ҳәа згәы иҭадаз.
– Абааԥс, усҟатәи аамҭа ҳамаӡам, – ааиҿыҵшәеит иара.
– Уара уаангыли! Еснагь уццакуеит, – абри акәын иааижьҭеи аӷьараҳәа Уаҳаид ииҳәаз.
– Умццакын, аус ылҵыр уҭахызар! – дааизхьаԥшит Кьахьыриԥа.
Уи фырџьанкгьы даахеит, зны аԥшәма иаақәихырц дааизԥшуа. Анцәа илԥха риҭарц, иааҭадырцәит. Аҩбатәи афырџьан Борис иаашьҭихит, аԥшәма иныҳәаҿа икырц.
– Аџьабаа ду убахьеит, ацәгьеи абзиеи урықәшәахьеит. Ухьӡ-уԥша раҳахьеит. Убри азоуп иахьа кьаразаа рыхьӡ камшәарц имҩаԥырго аус хәыҷы уалахәзарц заҳҭахыу. Уаҳа машәыр
угәараҭа иамбааит, абзиарақәа рзы ҳаузааиааит! – инҭыркәкәаны ижәит. – Уаҳа ҳзыкӡом, аус ҳазԥшуп.
– Анцәа шәиныҳәааит, дад! Қәра дук змоу уаҩы дшәылагылам, аха иҟашәҵо аусқәа рыӡбахә саҳалоит. Шәусқәа шәымпыҵаманшәалахааит! – уигьы ифырџьан ааҭаирцәит.
– Шьҭа уҽеилаҳәа! – ҿааиҭит Кьахьыриԥа. – Уҳаманы ҳцап.
– Сышәмырццакын! Сара быргк соуп, иаразнак ҽысзеилаҳәап ҳәа уҟоу. Шәара шәца! Агәылацәа ҩеираны иҟоуп, шьапыла амҩа санырҵарым.
– Ус акәзар, бзиоуп, – дақәшаҳаҭын Борис.
Уаҳаид Ҭарба иҭааз нахынҳәит, ргәы ҭынчын, быргк иажәа дшамеижьоз рдыруан. Даҽа сааҭк аҟара рыман ахаҳә са ахьықәдыргылашаз аизара иналагаанӡа. Леуанти, изеиламгӡар ҳәа дшәаны, амца иӷран. Иҟаҵатәқәаз рхылаԥшра ацынхәрас, иара Уаҳаид иаагара ашьыжь ҿыц еиҿикаар акәхеит. Абырг деилукааргьы ҟалон. Уи изааигәаӡаз нырцәымҩа иаамҭаӡамкәа иахьышьҭырхыз анаҩсан, аԥсҭазаараҿ ҽеи ибомызт. Даныҷкәынаӡаз дызлаз кьаразаа ргәыԥ ақырҭқәа Аԥсны иқәырцарц иқәԥон. Аха ашьҭахь, даҽа форма ҿыцк ԥшааны, ҿыц ҳадгьыл рҽахадырԥеит. Арахь урҭ рықәцараз аԥсуаа зыдгылаз асовет мчы ажәлар рыхәда иқәтәан, ианаҭахыз инырҵәо, ианаҭахыз иҵакуа. Уажәы изааз ҿыц қәԥарак аԥшьыргеит, аха иабакылнагарыз?
Шьҭа аамҭа уамак рымаӡамызт, ашкол аҿы ишааизҵәҟьа, ашәҭқәа згәыдҳәҳәалаз ахәыҷқәа ҩ-машьынак инҭадыртәеит, егьырҭ, автобусла иҩеирц, ааҭгыларҭахь идәықәырҵеит. Леуанти дыԥшын. Амҩаду ала иаауан Гарик Кьатиа дзықәтәаз а-«ГАЗ». Хыхь џьоукы ақәгылан, аӡы зҭаз аихатәы чан хымшәҭырц икны. Машьына ласқәакгьы, уааԥсырала иҭәны, ирышьҭан. Леуанти ихәыҷқәа зықәтәаз амашьынақәа ҩарышьҭалеит. Аӡиас ихыз ажәытә цҳа иазааигәахацԥхьаӡа, ана-ара ашәшьырҵа ирыҵагылаз, аҩнқәа ирывагылаз, адәқьанқәа ирыҩназ аадәылҵны, шьапыла, џьоукгьы машьынала инарышьҭалеит. А-«ГАЗ» аобелиск аҿаԥхьа иаангылан, аборт аартны, ахаҳә са абетон иалаҵаны изҭаз аиашька лалбааргеит. Уи иаҵаланы, џьара ирҳәазаны, ҩыџьа аҭыԥ ахьыдрыцқьоз шыҟаз иҩаргон. Убри аамҭаз иазкыз ахацәа, ацемент алаԥсаны, заа еилдырххьаз абӷанҷ ҵаҟа илкарԥсан, аӡы лалаҭәаны, еилдырхуан. Амҩа егьи аган аҿынтә афымца лашара арахь ииаргарц иаҿыз, аԥхӡы иҿашы, дрылан Канџьариа Вова. Амикрофон ықәыргыланы, аппаратура аздырхиауан, убри аамҭа иалагӡаны. Ҭарба Уаҳаид дназлаз абыргцәа ҟәардәқәак рзаарган, иаҳа иахьубарҭахашаз иладыртәеит. Амҩаду егьи аган ала игылан ҵыхәаԥҵәара рымаӡамкәа еизоз ажәлар. Асҟатәи ауаа рыднагаларын ҳәа имгәыӷуаз Леуанти ихәыҷқәа даарыԥхьан, рҭыԥ надирбеит, нас егьырҭ зҿқәаз аагәеиҭарц днарыдгыла-аарыдгылеит, аха доусы иус игәацԥыҳәаҵәҟьаны инаигӡон, иарбанзаалак хшыҩрҵага ажәак мцхәын. Ахаҳә са здыз абетон зҭарҭәаз аиашька ықәыргыланы, иаакәыршаны абетон ҭадырҭәан, Гарик ҿааиҭит, Леуанти иаҳартә ибжьы дуцәамкәа:
– Ҳара ҳахиоуп.
– Амикрофон аус ауама? – Леуанти аппаратура зырхиауаз дразҵааит.
– Аус ауеит.
– Бзыԥын, иҟалап, ԥсҭакаҿ акәзаргьы, – Леуанти амикрофон дадгылан, ихала даԥхьон «Аси амацәыси» ацыԥҵәаха, – иҟалап, Лыхны, ма Џьырхәа, мамзаргьы агаҿаҿ, Амбара ҳәа иахьашьҭоу… – амашьына дуқәа ааҭгылан, аекскурсиа мҩаԥгацәа иашамкәа иқәыргылаз аобелиск аԥсшьацәа иддырбон, аха ҿыц изҿыз рзеилымкаауа, Риҵа амҩа шьҭырхуан. – Ас ду аурц, ажәҩан анлаго еиԥш, иԥхашьа-ԥхаҵо акәымкәа, ӷәӷәа-ӷәӷәа иналагоит хы-шықәса ирхәаҽуаз ашәа.
Шәнеибац, шәнеибац, аԥсуа рыҷкәынцәа,
Аԥсны азыҳәа ашьа казҭәаз, аԥсуа рыҷкәынцәа!..
…Абри ашәа иацгылеит 1921 шықәса, Аԥсны аԥацәа ирыԥхьон ахақәиҭра дуӡӡаз ақәԥарахь.
Шәнеибац…
Амитинг аартуп, ажәлар шәхаҵкы! Ҳаиԥылара иалахәуп «Кьараз» иалаз, Аџьынџьтәылатә еибашьра аветеранцәа, анхацәеи аусуцәеи, аинтеллигенциа, ахәыҷқәа, асасцәа.
Ажәахә ҟалҵоит аҵаҩы…
Кьаразаа рықәԥара ақыҭан ишымҩаԥысуаз аҵаҩы-ӡӷаб дахьынӡахцәажәоз, Леуанти даҽа знык дазхәыцуан ахаҳә са анҵамҭа аартра анымҩаԥигашаз амомент арбаныз. Уи амитинг алагамҭаз иаартызар бзиагәышьан, аха КГБ, уа ианыз заа еилыркаар, реизара рҽаларгалар иҭахымызт.
Аҵыхәтәахьы дызнахомызт. Ус анакәха, ихадаз аҳәатәқәа рышьҭахь, баҟаҵас иаартызар иаҳа иманшәалахон.
– Ақырҭуа меншевикцәа еибаԥхарсны амҩа ианын, – аҵаҩы лажәахә налыгӡон. – Март аламҭалаз иԥыхха иқәҵан дара. Март 4 азы Ар Ҟаԥшьаа Аҟәа ргеит. Аԥсны инахагылеит асоветқәа рбираҟ уаркалеиуа. Ишьақәгылеит Асоветтә Асоциалисттә Республика Аԥсны!
– Уажәы «Кьараз» иалаз имаҭа ӡӷаб ажәа лаҳҭап! – аниҳәоз, Леуанти ибон арадиодырраҭараҿ аус зуаз Симон Адлеиба амитинг аҿы иқәгылоз ражәахәқәа амагнитофон ишаниҵоз.
Аҵаҩы-ӡӷаб еиҭалҳәон алитература-ҭҵааратә гәыԥ имҩаԥнагахьаз аусқәа, урҭ ирылан кьаразаа ирызкыз аҭоурых фактқәа раарԥшра, ишьақәыргылан «Кьараз» агәыԥ иалаз аӡиас аарцәи нырцәи инхоз рыхьӡынҵақәа. Лара ажәа илҭоит ҵаҩы-ҷкәынак. Аарцәаа рыхьӡынҵа даԥхьоит. Аҩбатәи аҵаҩы, ажәа анилҭа, даԥхьоит нырцәаа рыхьӡынҵа.
– Сҩызцәа рыхьӡала, – акьараз имаҭа ӡӷаб лажәа хлыркәшон, – акомҿар ақалақьтә комитети акомҿар аобкоми рахь аҳәара ҟасҵоит кьаразаа ирызкыу абаҟа абра ма даҽаџьара Бзыԥҭа идыргыларц!
– Уи еиԥш абаҟа аргылара нап аркхаанӡа, – амитинг амҩаԥгара даҿын Леуанти, – иахәҭаны иҳаԥхьаӡеит дара ирызкыу аобелиск аартра.
Гарик Кьатиа дназхагылаз аҷкәынцәа иқәдыргылахьаз аиашька аԥхьатәи аӷәы аамырхит. «Уа-а!» – еицџьаршьеит ажәлар ирбаз, анапеинҟьара ҭарҵеит, ииасуаз а-«Икарус» –қәа уи рзыхәаҽуамызт. Анапеинҟьареи алахҿых бжьи ҵыхәаԥҵәара аимурызшәа угәы иунаҭарын, амитинг мҩаԥызгоз рыҽдырҭынчырц инапы ҩышьҭимхыр.
– Уажәы ажәа раҳҭап «Кьараз» иалаз. Ҭарба Уаҳаид ухаҵкы! Ажәа умоуп.
– Дад! – даақәгылеит абырг хаҵа кьаҿ, илабашьа нарсны. – Аԥсны ахақәиҭраз арԥарцәа гылеит, усҟан иҭахаз дҟалеит, ахәра зауз маҷмызт, аха иқәԥон рабиԥара рԥсҭазаара еиӷьхарц. Аӡәгьы игәы иҭамызт, абасҟатәи шықәсқәа цаны, аӡәы игәалашәап ҳәа. Иахьа урҭ, рыхьӡи руси хашҭра рықәымзааит ҳәа, рбаҟа шәахьашьҭоу даараӡа акраҵанакуеит. Шәаԥсуара шәаԥхамхааит!
– Саргьы ажәақәак сҳәар сҭахыуп, – егьи аган аҿынтә иҿааихеит Леуанти изымдыруаз быргк, кәмжәи-кабалеи деилаҳәаны, илабашьа иҵаиргәомызт, ус баша икын, ианаҭахха иаразнак илыҵаирсрызшәа. Уи даазыцрыҵыз дидыруан, аӡынра анҭаламҭаз зчараҿ иҟаз иакәын. Уи дзыцныҟәалоз арԥысгьы хазшәа дгылан. – Сара Жьакәа сыхьӡуп, дад, – абырг ҳаракы амикрофон даадгылеит. – Абраҟа сахьымаацыз сгәы иалан, аха иахьа шәгәырӷьара сахьалахәу сгәы аладууп. Убасҟатәи сгәы шьҭнахуеит иҭышәҵааз аус, шәызҿу ахьӡкамыршәга, саақәымгылар сзымчҳаит. Аиаша шәасҳәап, «Кьараз» сара салалартә сықәра ыҟаӡамызт, аха аҩны ирҳәоз ақәԥара аӡбахә бзианы исгәалашәоит. Ауаҩы ақәра ду ниҵызшәа ҳгәы иаанагоит, аха арҭ ахҭысқәа ҟалеижьҭеи уамак ҵӡом, иацы иҟалазшәоуп ишысгәалашәо. Урҭ зҿыз аус, ҳазнысыз аамҭа иалагӡаны, қәԥарыла мацара ҳҵеицәа иахьанӡагьы иааргеит. Сара ус ауп ишеилыскаауа. Ԥхьаҟагьы уи ҳразҟыуп, даҽакала иауам, абри ахьеилышәкаауа, даараӡа иҭабуп ҳәа шәасҳәарц сҭахыуп. Абзиарақәа шәԥеиԥшзааит!
– Даараӡа иҭабуп шәхы ҳаҭәашьаны шәахьықәгылаз! – Жьакәа ихьӡын зҳәаз даазыдҵыз рахь днеиуанаҵ, Леуанти амикрофон дадгылахьан. – Уажәы ажәа раҳҭап апоетцәа.
Аԥҳәыс поет Бела Барцыц-ԥҳаи ахаҵа поет Гена Аламиеи ражәеинраалақәа ирыԥхьон, иӡрҩуаз ргәаҵаҿ иаҳа изланеишаз азы еицлабны. Ашьҭахь Бзыԥҭа иҟалаз кьаразаа рыхҭыск ажәабжьны ҵаҩык даԥхьон. Амитинг иҵегь ироузар рҭахын нымҩахыҵи-аамҩахыҵи, ладеи-ҩадеи рҭәны иӡрҩуаз. Аӡәы заҵәыкгьы дрылҵуамызт, ирыцлон акәымзар. Зҿлымҳара ду аман аизара, избанзар аамҭа аҿахәы аҳәон, зҿлымҳара ду аҵан, амҩаԥгашьа маншәалан, амала амҩаԥгара иазалхыз аамҭа кьаҿӡан, анаҩсангьы ажәлар ирбон, уаҟа иҳәамзаргьы, иара зызкыҵәҟьаз.
– Бзыԥ!.. – аҵыхәтәажәала амитинг амҩаԥгара ааидикыларц, даақәгылеит Леуанти. – Ашьха ӡиас еижәыланы, ҵыхәаԥҵәара амаӡамкәа, инызкыло аԥаҩқәа иреисуа, аԥсҭа иҭҟьа, иаауеит, жәларык рыԥсҭазаара еиԥшха.
Бзыԥҭа!.. Аԥсны иахьабалак еиԥш, араҟа амилаҭ, ҿыцла аира ианалагоз, кьаразаа рашәа рҳәон. Зны иныҵакшәа «Шәнеибац» ҳәа збжьы гоз имыршәа-имырҳа ижәылт, рашәа рыма. Аамҭа цацԥхьаӡа, урҭ ақәԥаҩцәа аамҭа иагьагоит. Дара рхаҭыԥан игылоит иаҳа иӷәӷәоу, иаҳа ахшыҩ змоу, иаҳа ишәу. Рнапы зларкуоуп аус злоу.
Аха иалагаз дара ракәын. Кьаразаа ракәын. Еснагь ицәгьоуп алагара. Ашәа, умацара иуҳәар, хара иузгом. Ауаа удгылароуп. Урҭ, «Шәнеибац» шуцдырӷызуа, убжьы нрылаӡ ицартә, дара рбжьқәа ӷәӷәахароуп.
Ахы цәырызго иоуп изцәыуадаҩу, нас иумардоит:
Шәнеибац, шәнеибац, аԥсуа рыҷкәынцәа,
Аԥсны азыҳәа ашьа казҭәаз, аԥсуа рыҷкәынцәа!..
Ҳаҭыр зқәу амитинг иалахәу! Даараӡа иҭабуп, ахәыҷқәа злагаз аус шәахьадгылаз! Амитинг аркыуп. Абзиара шәзыҟалааит!
Афото ҭыхра иааҟәымҵӡакәа иаҿын, аизара ахьынӡацоз. Уи анынҵәагьы, аобелиск иадгыланы, иҭырхуан. Ашәҭқәа шьҭарҵон. Зегь раҵкыс дааԥсазшәа ихы ибон Леуанти. Гарик, имаҭәахәқәа имашьына иақәҵаны, дықәҵуан, иара, амҩа ааҩҵәаны, егьи аган шыҟаз дааиасны, амҩа абетон багьыр данықәтәоз. Уӷәк нышьҭеиҵазшәа игәы инаҭон. Ауаа ааилыҵуан. Машьынак дааҭыҵт КГБ аусзуҩ Челиӡе Ҭамаз, уи аԥсуаа драҳәшьаԥан. Ахаҳә ҿыц ианыз даԥхьон дааҭгылан. Аԥхӡы илхәаҭа аҿыланахеит, иԥсы ихәцә икылаччит. Амилициа аҟәша аҿынӡа шә-метрак ракәын ибжьаз. Ателефон дасырц уахь днаццакит. Дук мырҵыкәа узҳәом, уамашәа иубартә, иаалырҟьаны даҽа машьынак аангылан, Лакербаиа Лиова длалбааит, џьоукы ицны. Уи иибоз акгьы изахҳәааӡомызт, избанзар иарҳәахьан ақырҭуа мчы абзоурала иқәдыргылаз ықәрымгар – аҭак шроуаз. Игәы иаахәозаргьы здыруадаз. Иаакылҟьеит даҽа машьына хәыҷык. Иааҭыҵыз дрыцын ааигәа Гагра ақалақь анагӡара комитет ахантәаҩы ихаҭыԥуаҩс иаарышьҭыз Валери Ԥлиа.
– Ҳажәлар ҳрықәццит, абри ауп иҟаҳҵаз! – ибжьы ааҭиргеит иара, еиҿкаақәаз ангәеиҭа.
Леуанти, уи дкылкааны дизԥшуа дахьтәаз, дԥышәырччон. Ианакәызаалак ашоура изычҳауамызт, деилашуан, Амра ԥхара дыцәгыланы еиҿикаауаз иаҳагьы даршуан акәымзар, иибоз ақырҭуа еиҳабыра ирымҵақьақьоз аԥсуа интеллигентцәа ааха ахьроуз игәы иаахәон. Рызынтәык еицизеиԥшны, иара ихаҿы агәырӷьара аҿықәын.
Дахьаанагаз уаҩы изымдыруа, илаԥш наиқәшәеит Кешелава Нодар. Агыруа иааиаҭәоумшьартә, иара дҳаракын. Ихахәы ахьмаҷыз илахь арҭбаацәон азы, ихаҿы даара иҟьаҟьазшәа, улаԥш даахгылон. Дкьамшын азы, Леуанти уи Кьамшлава ҳәа дишьҭан. Ақырҭуа гәыԥқәа еиҿыркаауаз дахадыргылон иара, аҵыхәтәаны Русҭавели еилазаара гагратәи аҟәша еиҳабыс дарҭан, адунеи инапаҿы иааигазшәа иҽыҟаҵаны, амҩақәа дырнын. Ҿаԥшыларыла еснагь иҭынчыз, иԥсахы уажәы ишеибакуаз изыҵәахуамызт, уажәи-уажәи исигарет иҿыҵаикуан, амца изаркуамызт, нас иааиҿыҵихын, иқьышә иқәҵаны аԥслымӡ дәықәиҵозшәа, ак каиршәуан.
– Иҟоу удыруама, – Лиуфа ҿааиҭит, Леонид Чыгәбари, Цыхьычба Лерики, иареи анааидгыла. – Риҵа аресторан аҿы ҳцоит ҳәа еибырҳәеит. Уаала!
– Уи уажәы иабаҭахыу? – амалагьы аресторанқәа ицәымӷын Леуанти, аамҭа уа ихеигалартә агәабзиара абаимаз, арахь уажәык ихыхь-гәыхь ҭыԥ ирҭозма, ашоура дықәкӡаны даман.
– Ҳақәныҳәоит иҟаҵоу аус, – иҳәеит Леонид.
– Уи мцхәуп.
– Имцхәӡам, – Лерик иҽаалеигалеит. – Уаагьы ҳажәа ҳҳәароуп. Дара маӡала ишәаԥырҳаԥуа ак ықәдыргылеит, ажәак рзахымҳәааӡеит. Ҳара ауаа ишырбоз иқәҳаргылеит, ихҳартит, аргама ҳақәныҳәоит.
– Шәара шәцар иазхоит. Сзеиԥшроу шәымбаӡои, аресторан сыҩнатәо сыҟоума.
– Ахышә уадҳартәалоит, машьынала уаҳгоит, уааҳгоит, иухьуеи? – рҩыза дымцар Леонид иуҵәҟьомызт.
– Смашьынала ашьшьыҳәа узгоит, аԥша аауҿасуа, – еснагь еиԥш Лерик ихаҿы ччон.
– Уара у-«ГАЗ-21» ала дугома, сара с-«ГАЗ-24»дҭасыртәоитеи, – ҿааиҭит Леонид.
– Шәарҭ шәмашьынақәа рыла шәхала шәца, – дрыхлафуан Лиуфа, – иареи сареи шьапыла ҳҩеиуеит.
– Ижәымуазар зны аҩны сыжәга, ԥарақәак аашьҭысхып, – дҩагылеит Леуанти.
– Аресторан аҿы узлатәаша ԥара шумам ҳара иаадыруеит, – Леонид инапы неиҟьеит. – Ҳара иаҳшәоит, уара уаала, аус злоу убри ауп.
– Ҳаит, абжьыуаа рҳәашьала, шәморахә мыӡааит! Шәсыдызцалазеи!
Ашоуреи иареи еимаҭәаҵәҟьамызт. Ас еидара ӷәӷәак аниқәыз, деилашлон, аха, уи шнышьҭеиҵалак, иԥсы ааивигалон. Уи аҽны ус дзыҟамлеит, ауха цқьа дахьызмыцәази, амитинг аҿы ирцәажәашаз абырг дышзымаауаз аниаҳа, иаамҭа маҷ уи иаагара иахьақәирӡызи, амитинг амҩаԥгареи – зегь изеилалазу здыруадаз, иҽизеиқәкуамызт, ақалақь аиҳабырақәа раашьақәеи рцашьақәеи игәы ишаахәозгьы. Асҵәҟьа аншоурахалак, дцаны аӡиас дҭалон, иҽирхьуан, хәлаанӡа убра дтәан, уажәи-уажәи аӡы хьшәашәа дынҭало-дааҭыҵуа мацара. Аха, иҽызлеигалаз аус инапы акнаҵы, игәабзиараз игәазыҳәарақәа дрызхьаауа дабаҟаз. Аиҳараӡак изымчҳакәа, иара амашьына дынҭалеит, Семион Адлеибеи Денис Чачхалиеи Аҟәантә ирыцааз даҽа рҩызцәақәаки анааидгыла.
– Уара умцакәа, ҳара уахь цашьа ҳамаӡам, – Семион иџьеишьон Леуанти ихымҩаԥгашьа.
Амашьына ахышәқәа зегь аартын, аԥша нарҿасуа мацара амҩа ианын. Леуанти иԥсы маҷӡак иааивигазшәа иуит, аха уамак иабаихәоз. Хәыҷӡак дыцәар – ицәеижь иԥсы анаршьон, даҽакала ихы ибарын, амала уигьы уажәы дзазхәыцуамызт. Аӡы ихықәгылаз аресторан Риҵа иӡаагылазшәа аԥшра аман. Аӡиаҵәҟьа аҳауа азырԥсасиуамызт. Адәахьы џьара ддтәазар цәгьа имбаӡеит, аха ус ҭыԥ араҟа ирымаӡамызт. Аҩныҵҟа илеины, рҭыԥқәа анаалырх, иҭацәны инхаз маҷӡан. Абасҟатәи еицны иахьырзааз акраҵанакуан. Иара ахышә азааигәара дладыртәеит. Акрифар деиӷьхозар игәахәит, аха уигьы ихәомызт. Аӡыхь изааргарц данрыҳәа, аӡы, аҵаа ҿыҭқәа алаҵаны, иаақәдыргылеит. Уи иаразнак иҭаирцәит. Аграфин иакуазгьы маҷӡамызт. Даҽазны даҳәеит. Аӡыхьшәашәа аԥхӡы илнахуан, иара иҿықәырбаны, ҿыц аӡыхь ижәуан.
Азал аҿы аныҳәаҿақәа еишьҭан, игәырӷьон. Ԥыҭк аныржә, амузыка зынӡа еихаркырц, ҿырҭит. Рхаҭа ашәа аацәырыргеит. Еихсыӷьуамызт. Анапеинҟьара анаахдырт, амузыка акәашара аацәырнагеит. Ршьамхы рыҵԥраа икәашоз дахьрыхәаԥшуаз, урҭ ирылшоз Леуанти иџьеишьон. Ас алшара иара шьҭа изкашәарын ҳәа зынӡа дгәыӷуамызт. Дара ааҭгылаӡомызт. Ианааихсыӷь ҿыц аныҳәаҿақәа рҿаархеит. Аҵәцақәа анаарылс, адырҩегь ашәаҳәареи акәашареи ҭарҵеит. Ахрақәа иргәылакын аӡиа. Зегь раҵкыс иҳаракыз Амраҭашәарала иахагылан. Амра уи ианлавҵала, маҷк аҳауа шыра ԥсыҽхазу здыруадаз, ма урҭ рыҩбагь еицихәарҭахазу аҳәара цәгьан, Леуанти иԥсы ааивигеит. Шьҭа иахьынӡарҭахыз дтәазаауан, иаарласынгьы лашьцарын, Ԥлиа Давлеҭ данааидгылоз.
– Шылашоу, аобелиск аҿы ҳнеины, маҷк убра ҳшааилагылоу дҳарбар ҳҭахыуп. Иахуҳәаауеи?
– Ибзиамзи! – дагьаагәырӷьеит.
Ахацәа рымацара иҩдәылҵын, акраамҭа еибарччо аӡиа ихықәгылан. Асҟатәи гәырӷьара ааигәа уаҩы имбацызт. Амала даараӡа алахҿыхра иашьҭанеишаз алахьеиқәҵарақәа жәпакы шеишьҭагылоз Леуанти идыруан, избанзар, аҽны изҿыз шаараҳаҵәҟьаз инаркны, аиҳабыра зызхәыцуаз убри акәӡан. Ус иагьа иҟазаргьы, аҽны ара еилагылаз рзы агәырӷьара ахьԥымҵәоз акырӡа аҵанакуан, нас-настәи рхымҩаԥгашьа даҽакала иҟаларын. Рызынтәык рмашьынақәа ҩыҭдырҭәаан, еишьҭагыла рҿылархеит. Изҭахымз ауаа иахьырбоз ирыцәшәарын.
– Лерик! – Леуанти иҩыза дааирӡрҩит. – Ҽынла ҳхаҳә ҳамхьчар ҟалоит, аха уахыла маӡала иаҳцәықәыргар алшоит.
– Нас иҟаҳҵои?
– Гәыԥ-гәыԥла ихьчалатәуп. Есуаха ҩыџьа, х-ҩы аангылалар, машьынак рыманы, иазхоит.
– Уаха сара сыҟазаауеит, ҩыџьаҟа аасыдкыланы.
– Бзиоуп. Нас уаҵәы ак еиҿыскаап.
Иаауаз, ицоз амашьына дуқәа уаҩы дырԥырхагамхартә, еицыз ртәқәа цәаҳәак арыӷьарахьла илықәдыргылан, рхаҭақәа ааҭыҵын, аобелискқәа рҿаԥхьа иааидгәыԥлеит. Урҭ ргәы ахьалаҟацәаз акәын Леуанти игәаԥхоз. Ахаҳәқәа руак цырцыруа, ҵаҟа ишьҭаҵаз аплатформа иҩахыкны, иқәгылан. Уи иҩахык иқәгылаз ахаҳә са ахаҭабзиара усҟатәи иԥшӡамызт, аха иара аҿаԥхьа аҵаҟатәи ашәшьырҵа иҵахон.
– Зегьы ишраҳауа, абра иуҳәароуп ахаҳәқәа рыҩбагь рыхьчара шаҭаххо, – рмашьына ианааҭыҵуаз, Леуанти Лерик наизҿиҭит.
– Ҳаҭыр зқәу аҩызцәа! – даақәгылеит Лерик ахаҵа кьаҿ. – Уаха инаркны араҟа аҷаԥшьара мҩаԥаагалароуп. Адырра аазауз ааилашәымҭаз ара дыҟазароуп. Дзымаауазар иҩызак дааишьҭроуп.
– Ҳтәы ҳахьчап, аха егьигьы ҳахьчома? – ҿааиҭит аӡәы.
– Иҳахьчароуп.
– Иалаҳхи?
– Ҳара иқәаагазшәа иҟамлартә. Рҭахызар дара иқәыргааит.
– Даргьы иқәыргар ҳауӡом, – иҳәеит Леонид Чыгәбар. – Дара еибамбар иԥсуашәа еинаалоит, ак ада егьи ҵакыдахошәа, – аниҳәа, иааибарччеит.
– Симон, – Леуанти уи днаидгылеит дихлафырц. – Амагнитофон иануҵаз ҵәахгәышьа, архив азы ибзиоуп.
– Иауеи изысҵәахуа? – Симон имагнитофон еидикылон. – Иҟасҵо умбари!
Акьыԥхь здырбози аефир ала идәықәырҵози ГЛАВЛИТ-аа рылаԥш ахын, аҳәынҭқарра иацәымӷыз ак узаушьҭуазма. Убри аамҭаз Аԥсны злаз ақырҭуа республика ақәымчра азнауан. Дзықәгәыӷуази Симон Адлеиба? Ауаа аилыҵра рҽыназыркит. Лерик Цыхьычба ҷкәынцәақәак драцәажәон, ауха ицҷаԥшьарц. Убасҟан Аҟәантә иаазгьы амҩа иқәлон. Симон ихаҭа машьынак дынҭалан, дынрышьҭагылеит.
Леуанти, аҩны данааи, араҵаҟа дтәан. Ԥшак ыҵасуазар ҳәа дгәыӷуан, аха еснагь аԥша ахьсуаз ақыҭаҿ убри ауха зынӡак иааҿаломызт. Аҽыкәабарҭа дынҭалан, аӡы хьшәашәа даҵагыланы мацара, иҽикәабон. Изхара хьшәашәара иауамызт. Шьҭа абри аԥхын дуӡӡа аҽырхьра изымхо ихигарын. Убас дшыҟаз аԥсуа усқәагьы дырҿызаарын. Ас ианыҟаз, аамҭа ицәыӡуаны иԥхьаӡон. Избанзар заҟа иҭахыз дзыҩуамызт, дзаԥхьомызт. Мчыла мацара напыла аус иуан. Амала убасҟан заҵәык аԥхӡы илхәаҭа ишцозгьы, ашоура уамак игәалашәаӡомызт, ирлас-ырласны иԥсы шишьозгьы.
Ацәаакыра илабарц, ҿыц адәны дтәан. Иахьцалак, аҷаԥшьацәа идмырбаӡакәа, рхаҳә ықәыргар ҳәа дшәон. Шаанӡа аҷкәынцәа мыцәаӡакәа ирзычҳарымызт, аҵх шмаҷызгьы. Агәарбжьара шыҟаз алашара аабжьаҷҷеит, машьынак шаабжьалаз удырратә. Иаргьы игәашә аԥхьа иаақәҵәит. Леуанти иааиуаз днаиԥылеит.
– Лерик соуп.
– Умашьына здырит.
– Уахь ҳшеиқәшәоу уасҳәарц, сузааит.
– Уа ҳҩеипи, – Леуанти амашьына дынҭалеит.
– Аҷкәынцәа уа итәоуп, узыршәо агьыҟаӡам, – Лерик имашьына аақәиргьежьит.
Ацҳаҿ лашьцаран, ааигәа-сигәа аҩнқәа рҿы алашара аркын умҳәозар. Амашьына аусура Лерик ианааҟәих, убасҟатәи ҭынчран, уаацәшәартә. Ааигәа инхоз ҷкәынцәақәакгьы аакылсит, машьынакгьы аангылеит. Афатәи рыжәтә хәыҷыки ааҭыргеит. Арҭ ианакәызаалак аԥсуара уск рхы аладырхәӡомызт, ирыланхоз Вова Канџьариа ида. Рԥсадгьыл абзиабара арцыхцыхраз уамак аҭахымзаарын, цқьа иазхәыцшаз дрызкашәомызт умҳәозар.
– Уи аӡәы иқәигар аауӡом, шәымшәан! – рҳәеит дара, аҷаԥшьара еиҿырымкааргьы, рхала ишырыхьчоз агәра дырго.
– Шәымацара аџьабаа шәҳарбома, – ҿааиҭит Леуанти. – Амала ҳааихәласыр ҟалоит, убасҟан шәара шәыхиазароуп.
– Шьҭа аҩныҟа узгап, – Лерик Леуанти хазы дааиԥхьеит.
– Мамоу, уаха ара сыҟазароуп.
– Избан? Уаҵәы усс иуоуа уздырӡом, уԥсы шьаны унадгылароупеи.
– Уахаҵәҟьа ара сшыҟоу рбар иаҳа иеиӷьуп, – Леуанти днеин, Лерик имашьына ашәқәа зегь ааиртын, ашьҭахьтәи атәарҭаҿ иҽааиҵихит. – Шаашалак аҩны сноугароуп, – ҿиҭит иара а-«Волга» зтәыз иахь.
Уажәраанӡа изааигәаӡаз иҩызцәа хара-хара дрызгылазар иҭахын. Баҭыр, убри азын мацара Аҟәантә данаахынҳә, аусураҿ длалбааит. Шьына, аҽны усгьы и-«Икарус» дақәтәаӡомызт, аҩныҟа ддәықәиҵеит, имҩатәны Надшьа лҿы дынкыдгыланы иибаз-иаҳаз налеиҳәарц инапы ианиҵеит. Уи азхоны иԥхьаӡеит, аха адырҩаҽны Џьанар дизаакылсит.
– Шьына иакәыз џьушьома ана-ара дназгаазгоз, уи изымдыруагьы ак уара иумдыруеи, – иҳәеит иара. – Ухала аҩны ункыдымгылоз.
– Уа избаз-исаҳаз зегьы Надшьа исызлаҳәомызт, – иҽызлаҿихшаз Баҭыр дазхәыцхьан. – Урҭқәа зегьы еилызкаауаз Шәача ушыҟаз здыруан. Убри азын ара саангылеит, иахьа усымбози.
– Уаҳәшьа илоуҳәар – илзеилымкаар ҳәа ушәама?
Уи зыӡбахә имаз Шьасиа дышиаҳәшьаз анааигәалаиршәа, Баҭыр игәы иныҵаххит. Азныказ ихы лаирҟәит, аха ихы инапаҿы аагашьа дақәшәон иара макьана, ииҭахымз гәаанагарак иҩыза изцәырымҵырц, уи ииҳәоз дақәшаҳаҭын.
– Аиаша уҳәеит, ус ҟасҵаҵәҟьар акәын, аха сазымхәыцӡеитеи. Саҭоумҵан!
Џьанар иаҳауази иҩыза ихымҩаԥгашьеи реидкылара уамак иқәҿиаӡомызт, амала уаҳа иахиҳәаарыз дақәшәомызт, избанзар Баҭыр ииҳәақәоз цқьа урызхәыцыр – реишьҭаргылашьа иашазшәа иубарҭан, арахь аҵыхәтәан аҭамзаарагьы даҳәеит игхаз азы. Еиқәымшәаз хҭысқәак ыҟазаргьы, урҭ мыртытыкәа, Џьанар данца, Баҭыр ихаҭа ихы дазынхахын, аслесарцәа амашьынақәа иахьырҿыз дрызԥшуан, ахышә дкылԥшуа, дара ибла иабаӡомызт акәымзар. Дҭынчызшәа ихы шыдирбозгьы, деибафон, зны деилашуан, ииурыз дақәымшәо, зны, адунеи игәахшәазшәа, ҩныҵҟала дԥыххаа дцарц агьигмызт.
– Баҭыр! – дызлаз даалылхит адкыларҭа амаӡаныҟәгаҩ. – Иацы хацәак урбар рҭахын.
– Ирҭахызи! – дҩалхаҵгылеит иара, убри иалҳәарц хықәкыла дизааизма ҳәа дхәыцуа.
– Ус агьрымҳәеит. Уахьцаз анрасҳәа, Џьанаргьы дшыҟамыз анырдыр, ихынҳәны ицеит.
– Изеиԥшрақәази?
– Руаӡә дҳаракыуп, дџьыхӡа, ихы еизеиԥшны иԥхьаҳәоуп. Егьи дышлоуп, дауӡам, дагькьаҿӡам.
– Изусҭқәахарыдашь? – ихы акәын дзызҵаауаз, урҭ Агырба Вовеи Гыцба Шьалуеи шракәыз агәра шигазгьы.
Амаӡаныҟәгаҩ днахынҳәын, акрыфарҭа шыҟаз лҿыналхеит. Илымҩатәны дшааиз еилкаан. Аха ишьҭаз ахацәа уамак ргәхьаа икыртә, дҭынчӡамызт иара, рызҿлымҳара зынӡакҵәҟьа ишицәымӡуазгьы. Иахьцалак уажәык ихатә хьаақәа иаҳа иӷәӷәан, ирацәан.
Ахәымҽхан иара заа дықәҵит, иҩызцәа цахьазар анигәахә, имала ақыҭа мҩа дҩангылеит, ихала ҭынч-ҭынч данызарц. Аныҟәара уамак игәалаҟаны акәӡамызт, аҩныҟа аҩеира дахыццакуамызт, иус инапы акӡомызт, убри акәын рыцҳарас дзықәшәазгьы. Аҩнгьы, амҩагьы, иусурагьы игәы рхымызт, уаҳа иламкәан, игәы рықәԥҵәазшәа днеихьан. Ма џьанараа дахьырцәыхараз џьара дыҟандаз, иаҳҳәап, ԥсшьара данцаз, уаантәы командировка ихы анирхаз. Еиҳагьы еиӷьын ҽаџьара нхара ҳәа дықәҵыр. Уи ус иааихҭашәалон, акәымзар, иқыҭа далҵыргьы, иԥсадгьыл ныжьны дабацоз! Арахь аҩны зхьыԥшыз иара иакәын, иашьа еиҳабы ихы ацәигахьан.
Иаԥхьаҟа ҩыџьа еидгылан, макьана уаанӡа инахаран. Жьакәа инхарҭа иазааигәан, руаӡә иара иакәзар ҟаларын. Егьи Џьанар иакәзар ҳәа агәра анизымга, дагьааиҵасит. Ҿыц иҿынеихеит, дара, дшеицгәарҭаз мҩашьо, арахь иԥшуан. Жьакәа афырмахьц икын. Уӷәк ацәқәа, ацәмаҭәа рыҵаҳәаны, аҳәсҭы ихгылан.
– Баҭыр, шәара, шәеицны шәзымбеижьҭеи, аԥсуа усқәагьы шәҽырҟәыжәгеит ҳәа сыҟоуп, – ҿааиҭит абырг.
– Изхыуҳәааи?
– Уаҵәы Бзыԥҭа уамак ҟалараны иҟоуп ҳәа саҳауеит.
– Акгьы смаҳаит.
– Умбои, Џьанар акгьы издырӡом, уара агьумаҳацт, шәызҿуи шәҩыџьегь ҳәа сымҵаауеи.
– Уа иҟалои зырҳәаз?
– Абри агенерал изкны идыргылаз ықәызгаша уамак рхәыцит ҳәа саҳаит.
– Изҳәада?
– Вова Агырбеи Шьалуа Гыцбеи иацы абра иаакыдгылеит. Амала сасцәақәак сҭан, ианцаҵәҟьа иақәыршәаны иааит, ижәны сыҟан, умбои, исзеилымкааз ыҟазар сгәахәын.
– Шамахамзар аҩы улсуамеи, иуарҳәаз цқьа иузеилмыргартә, заҟа ужәызеи? – дыччарызшәа даҿын арԥыс.
– Заҟа уҳәоу! Ханҩажәа!
– Ҟоҳ! – иааџьеишьазшәа ҟаиҵеит Баҭыр, Жьакәа дшыхәмаруаз еилкааны, аха заҟа ҵәыца ҭаирцәыз ихаҭа игәалашәаӡомызт, уи азакәын инамцхәны изиҳәаз.
– Даара сқьаф шыҟаз рбан, аҩныҟа исзаамгеит, уара. Уа улеины ажәақәак уҳәар цәгьамызт ҳәагьы сабжьаргеит. Узлацаша узааҳашьҭуеит рҳәан, сара изымуит, шәара сшәықәгәыӷшәа. Џьанар уи азоуп дзааныскылаз. Уаргьы ҳааузԥшит.
– Шьына уаҵәы аекскурсиа имоуп, аха имашьына имысхып, ҳах-ҩык ҳаламцои.
– Сукәахшамзи!
– Баҭыр! – Џьанар ари дааирӡырҩит. – Уаҵәгьы иус даԥҳарҟьоит, макьана хԥаҟа сааҭ инеиҳаны иҳамоуп, имхы цәаӷәаны ҳалгап?
– Аиаша уҳәеит, – агәарԥ шыҟаз Баҭыр ишьаҿа неихигеит.
– Мамоу! – иҩныҟа илеиуаз зныкыр Жьакәа дникылахьазма аха. – Уи сара салгоит, шәарҭ агәхьаа шәасыргар сҭахӡам.
– Аусура ашьҭахь ууалыр ҭаҳарцәыр ҳәа ушәома? – длафуан Баҭыр, агәарԥ данҭалахьаз.
– Ҳаи, ишԥасгәыдуҵа! – деихаччон Жьакәа.
Арԥарцәа аԥшәма ирзааигаз еимаажәқәак нарышьарҵан, реиқәа шьапқәа ҵаркәакәа, инхылт. Џьанар ацәқәа дынраԥхьагылт, Баҭыр ацәахә аашьҭихит. Ԥыҭрак ус инеир, рҭыԥқәа рыԥсахрын. Жьакәа ицәынхаз ауха иалгартә, лаԥшыла ишәа-за иҭан. Баҭыр маҷк ацәқәа дынрыҵаҟьон, дара уи зыхәҭаз шракәмызгьы. Џьанар абжьааԥнеиԥш ҿиҭӡомызт. Уи, уажәи-уажәи иҩыза иахь дахьынаԥшуаз, згәы ак алаз иԥшра имаӡамызт. Нас реизыҟазаашьақәа рыҽзырыԥсахрызи? Мамзар иара ус игәы иабозу? Ибжьажьарақәа ҵаҵӷәыдазар?
Урҭ амхы ахьынӡарцәаӷәоз, аԥшәма бырг уахь дымнеиӡеит. Агәарԥ аҿынтә даарызԥшлон. Баҭыр дыхәмаршәа «ҽԥныҳәас» ииҭаз ашьҭахь, – «уаха ишәсырбап Жьакәа сакәзар», – ҳәа дцәыҵыԥшны игәы дҭаччон. Иԥҳәыс ахьурӡы ақәыргылаха дахьӡаанӡагьы, иара ларбаӷьқәа акы, ааҵраҿ илыкҿеигәан, ахы хҵәаны илзааигеит. Аамҭа лыман, арбаӷь, ахәы ақәхны, амца инахалкын,
ишеибгаз ақәаб хәыҷы инҭалҵеит. Ааилашәымҭаз дара рус иаалган, амхурсҭа иааҭыҵын, рҽырӡәӡәеит. Рҽааиқәдыршәақәаанӡа, ақәчага аҩныҵҟа аԥшәма ԥҳәыс илырхиахьан.
– Дад, агәхьаа шәасыргеит, – иҭаз раԥхьа Жьакәа ибысҭа ааԥиҽит. – Иахьантәарак усура шәыҟан, цац зуазшәа, саргьы ахәымҽхан шәымҩа ԥысҵәеит.
– Уи ҳара иаҳҭахны ҳауҭааит, – Баҭыр аԥшәма ихы гәыбӷан аиҭарц дахьаҿыз игәаԥхомызт. – Ҳгәы иаахәаны иҟаҳҵеит, аҽаҩра беиа ҭугааит!
– Анцәа улԥха ҳаҭ, угәаԥха ҳаҭ! – Жьакәа аҵәца аақәихын, дҩагылеит. – Иахьа лԥхала ҳаиқәшәан, сус шәырмариаӡеит. Шәнапы иакуа еснагь ибарақьаҭзааит, дад! Иахьа еиԥшны, уаҵәгьы шәус шәықәманшәалахааит! Нас, нас иаҳагьы шәеиӷьхартә, Анцәа дышәхылаԥшааит! Аҳы, акака аанышәкыла!
– Анцәа улԥха ҳаҭ! – аԥхьа Баҭыр аныҳәаҿа икын. – Акраамҭа Анцәа дышәхылаԥшааит! Шәус бзабааны, иахьа шәнапы злакыу ҽаҩраҭагалараз ибеиаха ишәԥылааит! Жьакәа, сара абри ак заҵәык ауп искуа, саҭоумҵан! – инҭыркәкәа ижәит.
– Уаҳа умжәуа, иҟалеи? Усызгәаама? – арԥыс ишааҿахиҵәаз аԥшәма игәаԥхахозма.
– Ааи, саргьы абри ак ауп искуа, – Џьанаргьы Баҭыр диеиԥшхеит. – Анцәа улԥха ҳаҭ! Зегьы шәныҳәазааит!
– Ишәыхьзеи, уара! – Жьакәа иҿаҵа излыбаадомызт. – Зныкыр ас аӡәыр шәибахьазма.
– Ҳааԥсаха ҳшыҟоу убоит, – Џьанар иаҵәца ҭарцәны инықәиргылеит. – Уаха ара аҵх наагар, уаҵәтәи ҳусқәа ҳзеиҿкаарым ишаҳҭахыу еиԥш. Ашьыжь усура ҳнеины, амҩа ҳамоуп, еилкаами.
– Уи иашагәышьоуп, аха алаба саашәмырхан, уара! – ҿаԥшыларыла дрыҳәаҵәҟьон иара.
– Избан усҵәҟьа угәы изаанаго? – ҿааиҭит Баҭыр. – Ара зныкым-ҩынтәым учеиџьыка ҳалачахьеижьҭеи.
– Умбои, дад, уаха 49 ҵәыца зжәып ҳәа сгәы иҭан.
– Ҟоҳ! Ҳауршьӡарц угәы ианҭоукых, 50 ҵәыца ужәыр ҟамлои, ак аҿы уанааи, узаангылеи?
– Ҳаит, џьушьт, усҟатәи ыжәны, сеилагеит ҳәа уҟоума!..
Аԥшәма ԥҳәыс иналыркны, ччараны иаарысит, Џьанар ак ихәласын, иԥсы аарла еивигеит. Баҭыр иҩыза изааигәара ҿыц бзиала иныруан. Уи аус ицура маншәалан, аишәа дахьахатәаз зынӡак диԥырхагамызт, дишьцылазшәа дагьицыччон.
– Иаҳжәыр иаҳа еиӷьзаргьы здыруадаз, – ҳәа аниҳәа, Џьанар ихшыҩ уаҩы ишимбацыз иҵарызшәа, Баҭыр уи днеиҿаԥшит.
Жьакәа ианакәызаалак иҵәҟьа иаҿашәон, аха уи ауха еиԥш инапаҿы Баҭыр дзымааиуа имбацызт. Џьанар усгьы ижәӡомызт, зны дычмазаҩхазижьҭеи, аԥшәма уи изидцаломызт. Ибах-бахӡа иахьицәгылаз игәы ишалаз, иҭааз заа рымҩа иқәиҵеит. Даргьы шдәылҵыз ргәы иаахәаны, ақыҭа мҩа иангылан. Уамак рзеибыҳәомызт, аха аӡә ак иҳәозаргьы ахы зкуаз Баҭыр иакәын азы, Џьанар иҩыза иахь ҽԥныҳәа изыҟаҵомызт.
– Аҩныҟа ҳнеип! – Џьанар, агәашә даназааигәаха, иҩыза диԥхьеит. – Уныскылаӡом.
– Иҭабуп! – уахьҵәҟьа анеира Баҭыр иҭаххозма. – Ифа-ижә ҳаҟоуп.
– Уи азы арахь уааилозма? – Џьанар игәы иалаз даҽакымзи.
– Иашоуп, аха уаҵәы иҳазԥшу удыруеит, ҳаԥсқәа ҳшьап.
– Амҩа алԥха уоуааит! – изымҩахымҵуаз мчыла дызламҩахигарызи.
– Аҵх алԥха шәшынҭаацәароу ишәоуааит! – аеҵәақәа идырлашоз ацәыҵлашьцара дналаӡырц, днеиуан Баҭыр.
Иҩыза дицәыхьанҭамызт иахьынӡеицыз, аха, уи дааицыршәеижьҭеи, иара, иаҳа ахақәиҭра иоузшәа ихы бо, аҩныҟа днеиуан. Ари аҭагылазаашьа есымша ауӷә иаҵаз диеиԥшнатәуан, аха изышьҭымхыр дшыҵабгоз идыруан. Даҽа џьоукгьы ицыҵабгар алшон, уик иҭахӡамызт. Аҩны дышнеиз, ибла хааӡа иан иҽылирбан, дныҩныс-ааҩнысшәа усқәак наигӡазшәа аԥшра аиҭан, иҿыкәабаны дышьҭалеит. Дааԥса-дкараха дыҟаҵәҟьамзи, дыцәеит ибзианы.
Ашьыжьнатә иубарҭан аҽны амш шыбзиахоз, иара маҷк дамхацәеит акәымзар. Аҩн ус ҳәа акы иҽаламгалаӡакәа, иҽааиқәиршәан, дындәылҵит. Амҩахь данкылс, Шьына дааиқәшәан, аԥшаҳәахьы дкылигеит. Џьанар дрымбаӡеит, уи заа дцахьазар ҟалон, иалшон аҩны иҽааникылазаргьы. Иара аусура алагамҭазҵәҟьа ашьыжь ириҭашаз ыҟамзаргьы алшон, адырҩаҽны идырхиашаз злырхуаз иахьа хәлаанӡа зны имырхрын.
– Умашьына хәыҷы ҳҭахыуп, иҳазгома?
– Бзиоуп, ижәга, амала Бзыԥҭа шәцозар.
– Уаргьы улымҳа иҭыршьхьоума?
– Сгәылацәа рҽеибаркны ицар рҭахыуп. Аекскурсиаз заа санышәымҵар, саргьы сшәыцымцози. Иара усгьы сшәыццап?
– Уи ацҭәы алҵуеит. Аԥсшьацәагьы ҳарзеилкааӡом.
Аԥсшьацәа шьыжьхьа ыфаны еилгахьан. Еизыҩҩуан, автобус ааира иазԥшырц. Шьына имашьына еснагь заа еиқәиршәон, данцашаз икабина дынҭаланы, амотор аус аируан, аӡы маҷк ишит анигәахәлак, аԥсшьацәа ахьҭалашаз днеиуан. Иҩақәыртәаны ашҭа дҭыҵуан. Уи дизԥшын Баҭыр. Џьанар ишьҭаҵарҭа шыҟаз анеира изыгәаӷьуамызт, дымнеиргьы ишеиццақәашаз азы излеицәажәози. Иҩыза иҭыԥ аҿы дыҟамызт, аха, аидара шьҭызхуаз излаиарҳәаз ала, реиҳабы дааихьан. Иара ихаҭагьы анапхгара зыҩназ ала дааҩныҵын, иҿааихеит.
– Важьа иоуҳәама? – Баҭыр итәала уи адиректор иҿы дыҟан.
– Иасҳәо закәи?
– Бзыԥҭа ҳашцо?
– Уи шԥаиасҳәои! Шәца ҳәа дҳақәныҳәап ҳәа угәыӷуама?
– Ишԥаҟаҳҵои?
– Шьыбжьхьафара ҳахьӡоит, изхаиаҳҳәои? Ма телефонла иахьаҭахӡам адырра ҟаиҵоит.
– Уигьы иашоуп.
Рҩыџьегь рдиректор еицизнеин, зҵаарақәак рӡбозшәа руит, нас дрышьҭаларымызт шьыбжьанӡа иадамхаргьы ҳәа азыӡбаны. Сааҭк ашьҭахь Жьакәа изцан, даашьҭхны амҩа иқәлеит. Бзыԥ ихыз ацҳа ҿыц илықәсын, ажәытә аҿынӡа илеит, аха шамахамзар амҩа уаҩ дангыламызт, агенерал ихьӡ зныз аобелиск азааигәара иҭацәыран. Арҭ иржьазшәа ргәы иабан, шьҭахьҟа имҩақәларц иааицәажәақәеит. Рымала аԥсҭа анҭаларҭаҿ игылан. Рмашьына аақәдырҵәиин, ма ирдыруаз аӡә иҿы инкыдгыларц рҿаархеит. Ихдырԥазар ҟамлози. Зынӡак иаҟәыҵзаргьы еилкаатәымзи.
Шьҭахьҟа рҿаархеит, ирдыруаз џьара аӡә дырбозар ҳәа игәыӷшәа. Иамур ашкол аҿы инкыдгыларын, аӡә дышԥарықәымшәарыз. Аҿыц цҳаҿы улаӡаанӡа, амҩа арыӷьарахь иқәҵәиуан, атрасса ду аҽаԥнашьырц. Убрахь ркылсымҭаз, ирԥылоз амҩа ацәаҳәа ианыз амашьынақәа ацҳа ихәыҵгаз, Риҵа ицоз амҩа ианын. Урҭ еицырхәхәа арҭ ианырба, акы ишазҳәаз аурзеилымкаахуаз. Иаақәҵәиин, инарышьҭалеит. Ацҳа ианхәыҵс, ирбарҭан зегь ираԥхьагылаз а-«ГАЗ» ала ак шҩаргоз. Иара ус агенерал иӡбахә зҳәоз аобелиск иҩадгылан, аусура иаразнак рҽазыркит.
– Ҳрыцхраар бзиан, – Џьанар Баҭыр иахь даақәгьежьт, еицыз рых-ҩык еизоз ианаарылагыла.
– Ҳрыцхраап, – Баҭыр дақәшаҳаҭын.
– Иаҭахӡам, – Жьакәа урҭ ааникылеит. – Уи ауаа азкыуп. Шәырԥырхагамхан. Шәырҭаххар ишәыԥхьоит.
Али-ԥси рыбжьара зегь ҟаҵан. Аусура аиҿкаашьа џьаршьон арҭгьы иаарыкәыршазгьы. Џьоукы уи рымҳәакәа ирзыҵәахуамызт. Иара убасҵәҟьа, макьана ихиан ҳәа имгәыӷӡакәа, амитинг аартын. Иаалырҟьаны ахаҳә са аахдыртит. «Шәаҳә сагәӡааит!» – ааиҿыҵҟьеит Жьакәа, ииулак уа ианыз ихала данаԥхьа. Ицыз шымгәыӷуаз, амҩа ааихиҵәан, амикрофон днадгылан, дықәгылеит. Ибла цамцамуа, деихаччо даахынҳәит. Дгәырӷьаҵәа дрыманы шьҭахьҟа иаауан арԥарцәа.
– Ишԥажәбеи?!. Аа?.. – аԥхьа дахьақәтәаз даарызхьаҳәт. – Ани иӷьазӷьазуа игылоу шьҭа иқәрымгаргьы агьоурым. Уара, абаа, абра ҳаангылап! – аԥацхаҿ инеирц дрыҳәон иара. – Акрышәҿасҵар сҭахыуп.
– Аусурахь ҳаццакуеит! – иҳәеит Баҭыр.
– Анцәа иныс сгәы ишалсуа! – игәы иалан абырг. – Исыхшаз уаҩ дыҟам, акыр ҭины, исырҳауа абазго зугәахәуа, акрышәҿасҵартә сыҟоуп. Мап сцәышәымкын. Иаабаз ҳақәныҳәар сҭахыуп.
Шьҭа шьыбжьонра ааиуан усгьы, асааҭ ҩба рҿынӡа рхы иақәиҭын, арахь рбырг дрыдҳәаҵалацәеит, аҩнынӡа дахьнаргоз агәарԥ изҭагалаӡомызт, ирхиаз ак абаҟаз, идыруан, аԥацхахь ицлеит. Баҭлыка заҵәык аақәдыргылеит, уаҳа шырымжәрыз ҳәа, мап ицәыркит, иаргьы аԥацхаҿ ихҭеимкызт, даамсҭашәаха ихы мҩаԥигон.
– Иахьа адунеи ҿыц салашәырԥшит, – Жьакәа дҩагылаанӡа даҽа ҵәыцак аашьҭихит. – Даараӡа иҭабуп! Ари аҵакы шәара еилышәкаауеит, уи азоуп шәзашьҭоу, аха сара ишеилыскаауа шәара ишәзеилкааӡом. Убасҟатәи иааҳахҭарымгац акгьы ыҟаӡам. Аха ақәԥара цоит, уи ауп сгәы иаахәаӡаз. Абзиара Анцәа шәақәиршәааит! – иаҵәца нҭиркәкәан, дызцыз дҩарыцахыҵит.
Жьакәа, дааҟәымҵӡакәа игәаҳәарақәа дышрылацәажәоз мацара, аҩны днарган, ихынҳәит. Усҟан, Џьанар усгьы иаҭахымкәан ажәак иҳәомызт, Баҭыр уамак иҿы ахьыԥтымыз уамашәа ибон иара, имӡакәангьы уи анреиҳәалак, Баҭыр, рбырг игәаанагара шиашамыз ааирԥшырц, ажәала акәымкәан, хымҩаԥгашьала иҽирҿыхон, игәарԥханы дыччозшәа, дыхәмаруазшәа ихы дирбон. Иахьцалак Жьакәа дымҩашьахуа идыруан арԥыс акы шихьыз, уи шиҵәахуаз.
– Баҭыр!.. Џьанар! – Важьа Шьына имашьына иааҭыҵыз даарыԥхьеит агараж аиҳабы икабинет шыҟаз. – Иҟашәҵахи уа! – аишәа аханы длатәеит.
– Иуҳәарц иуҭахи? – иахьыҟаз ас иаразнак иахьеиликааз Баҭыр иџьеимшьарц илшомызт.
– Сызҵаара ухахьы имааизшәа зыҟауҵои?
– Акы схы иҭашәазар ҟалоит, аха иаҳа иаартны шәҵаар аус иазеицәахома?
– Шьына имашьынала шәабаҟаз?
– Кьаразаа ирызкны аобелиск дыргылон, ҳҽалаҳархәит.
– Аусура ныжьны?
– Аусура иаԥырхагахартә, ҳара џьара ҳамцеит.
– Хә-минуҭк шәыҟамзаргьы, шәахьцоз саҳәаны шәымцоз?
– Ус ҳахьцоз ҳҳәар, азин ҳашәҭозма?
– Умшәа, уԥхамшьа шьҭа иуҳәарц улшартә, аамҭа ааит уара утәала? Иашами – шәус нашәыгӡахьеит.
– Ақырҭуа обелиск андыргылоз иаргамазма?
– Уи аҳәынҭқарра иаргылеит.
– Кьаразаа рыхьӡ акамыршәра ҳәынҭқарра усӡамеи?
– Аиҳабыра рҿы азин ылухыр – иҳәынҭқарра усхоит.
– Ажәлар рҿаԥхьа имаӡамзароуп ианҳәынҭқарра усу. Ус иҟаларц, аҳәынҭқарра усҳәарҭаҿ аиҳабыра ашәҟәы рыдыркылароуп, нас аинформациа ҟарҵароуп, ажәлар еизганы, абаҟа аадыртуазароуп. Убасҟан ари иԥҟаԥҵарахоит. Аҳәынҭқарра ахаҭа ус изымныҟәазар, ҳаргьы аҭак ҟаҳҵеит.
– Шәарҭ уаҩы дызшәацәажәо шәыҟам, – дҩаҵҟьан, дындәылҵит.
– Уамашәа иубаша, – иҳәеит Баҭыр, иҩызеи иареи анааизынха, – иаразнак изаарыцҳахьеит, ҳара ахынҳәра ҳахьӡаанӡа. Ус анакәха, арҭ еибыҭоуп, аинформациа еимырдаларц. Ус ҟазҵо ақәԥара иазхиоуп, даараӡа рҽеиҿкааны.
Џьанар данца, Баҭыр имала даанхеит. Уи аҽны дызлахәыз амитинг ашьҭахь, асҟатәи Важьа иацәажәара иҭахӡамызт, аха аԥсшьарҭа ҩны аиҳабы ихымҩаԥгашьа даланагалан, иахәҭаз аҿагылара ииҭеит акәымзар. Џьанари иареи ахьеицыз, уаанӡа Асҭанда дима лҵарахь дахьигаз уҳәа, арҭ усла реизааигәашьа иара иҭагылазаашьа аибарххара арԥсыҽуан иҳәартә ибеит. Аха ишԥаҟаларыз Асҭанда лгәыхьқәа аацәырылгар, зҵаара шәкы рыла иара дыхҭакуа? Ус дныҟәар ҟалон лара даҽазны ианеиқәшәашаз. Гәыбӷанс илуҭози, иҟалаз еилызкаарц игәжәажәоз аӡӷаб? Арахь аиаша излаҳәаӡомызт. Аӡәы иҿы игәаӷьны изцәыргозма мамзаргьы! Аӡә диргәаарын, даҽаӡә дихыччарын, аха деилызкаарыдаз? Ихы кны иуаҭах дыҩнатәан, имашьынақәа рыхынҳәра дазԥшны.
Аныҟәцаҩцәа ықәҵхьан. Шьҭа Џьанар дизааир ҟалон, аҩныҟа еицыхынҳәырц. Иуаҭах ашә ҩаиркын, уск имазшәа аҳасабеилыргарҭахь днеин, иҽыҩнаирхеит. Уаҟагьы зегь ықәҵхьан аӡә лыда. Аамҭа игарц дахьлацәажәоз, лара даанхеит, акәымзар уигьы дықәҵхьазаарын. Иара дахьԥшуаз Џьанар ашҭа дҭыҵхьазу дҭымҵхьазу шизгәамҭазгьы, аамҭа цеит анигәахә, ақыҭа мҩахьы дцәырҵит. Шьҭа мҩабжара дҩеихьан еиԥш, «Жигули» –к ааихьӡан, иашьа шиакәыз анидыр, дынҭалеит. Мамсыр ҿиҭуамызт, иҿы нышәаԥшьла иҭәызшәа, иҽеихарԥс иԥсҟы даҿатәан. Ауха маҷк рфахьан, ангьы дышьҭалеит, агәарԥ иқәгылаз аҵла аҵаҟахь аиҳабы иеиҵбы дааиԥхьеит.
– Бзыԥ ахықәаҿ ишәыргылаз ҵакыс иамеи?
– Уара умаҵураҿы уи абоуԥырхагоу? – иаразнак аҭак анизымҳәа, Баҭыр иаахҵәаны иашьа дзакәыз иара изҵаарала иааирԥшырц иӡбеит.
– Сара исԥырхагоуп ҳәа уасҳәама?.. Амала исԥырхагазаргьы ҟалоит. Сашьа уоуми.
– Умшәан, амарџьа! Уи аргылара сара снапы алакӡамызт. Ажәлар ахьнеиз снеит, уаҳа акгьы.
– Аҳәынҭқарра иаҿагылоу амитинг уалахәзар – уаҳа изакәи?!
– Аҳәынҭқарра иаҿагылан уи амитинг ҳәа сара сгәы иаанагаӡом.
– Ишԥаҿагыламыз, аиҳабыра иқәдыргылаз аолбелиск иаҿагылашаз даҽа хаҳәык ықәшәыргылазар?
– Дара иқәдыргылаз ала амц ҵабыргыртәуеит, иузеилымкааӡеи?
– Аҳәынҭқарра знапаҿы иҟоу Амаӡаныҟәгаҩ Хада аибашьраан икомандаҟаҵаҩ Леселиӡе изкны аобелиск шәаҿагылазар – иаҵанакуа узымдырӡои?
– Асовет мчы аагараз иқәԥоз кьаразаа рыхьӡ аҿагылара ҵакыс иашәҭаз саҳәеи!
– Кьаразаа асовет мчы даараӡа иашьҭаз џьушьома, асовет мчы аагара рхы иархәаны, ақырҭқәа Аԥсны иаларцеит. Аха асовет мчы, Қырҭтәыла анапаҿы ианааи, ақырҭқәа арахь рырхынҳәышьа аформа рԥшааит, иузеилымкааӡеи? Шьҭа обелиск даҽа обелиск аваргылара, ас ҵакыла еиԥшым азоуп изысҳәо, ажәларқәа реилаҵара ауп иаанаго. Уи аус аҳәынҭқарра иаҿагылоит. Ҳажәлар ирхыргахьоу рзымхошәа, даҽа шәарҭак иҭашәыргыларц шәзалагеи?
– Ақырҭуа обелиск ақырҭқәа аргәырӷьеит, избанзар уи наҟ-наҟ даҽа ҵакык аҵаргаларц ргәы иҭоуп. Кьаразаа рыхьӡ зҳәо аобелиск аԥсуаа ҳшаргәырӷьаз убандаз! Амитинг аҿы уҟазар акәын уи анеилукаауаз.
– Ажәларқәа реилаҵара аидеиа шьҭышәхуеит ҳәа баша исҳәаз џьушьома.
– Нас ақырҭқәа ргәы иаахәаша ҳазԥшызароуп, ҳара иаҳҭахыу мап рыцәкны? Ус аума?
– Ари аус иауам, иузеилымкаауеи? Ажәлар маҷ ажәлар ду рҿагылара еснагь атрагедиа ацуп. Уи аҵкыс ажәлар рлахьынҵа даҽакала иӡбатәуп. Зегь раԥхьа аҭаацәарақәа дузароуп. Ахшара рацәа рымазароуп. Уара иумада?
– Сара исылоухи, уара ухы уазымхәыцуа!
– Зны сҿынӡа уааӡеи, нас уцәажәалап. Ҳан лакәзар – лымала аҩны дыҩнахеит. Илылшаӡом.
– Аҩн ус мацараз хаҵа ицода, ҵлаҳәысҭажәк иԥҳак лакәымзар? Иахьа зегьы алашара рҭахыуп. Аҿар аус руеит, аҩны иҩнахо дзусҭада?
– Уара уцәажәашьа злаҟоу ала, ааигәа ԥҳәыс даазго уреиуӡам. Зегь раԥхьа аҩны збаша лоуп узузхәыцша.
– Аҩны збашаз уара дааумгоз! Иуҭахыз лоуми узышьҭалаз? Саргьы убас исҭахыуп. Сгәы иақәшәо аӡӷаб ара, аҳаракыраҿ, даар лҭахымзар?
– Ных! – Мамсыр дҩагылан, аӡы шыҟаз днеит, иҿы ӡык нақәҭәашәа дышьҭаларц.
Уи игәы дахьасшаз ҳәа ицәажәоз Баҭыр игәҭахәыцырҭақәа ракәӡамызт ицәыригаз. Асҟатәи ацәажәара дагьашьҭамызт, иашьа ихы даназхәыцуаз ахақәиҭра дшашьҭаз игәаламыршәаӡакәа, Баҭыр иразҟы зеиԥшрахалакгьы аҩны иахьадиҳәалоз изычҳауамызт азы, иааиҳәоз зегьы Мамсыр дҟьантазӡа деилнахуан.
Иара усҟан ихәыцырҭақәа дахьзымнаӡашаз џьара икыдхалон. Убри азакәын иашьа ииҳәоз дзаҿагылаз, аҩн усгьы инапы замкуаз, ашьыжь, Мамсыр имашьына анизԥшыз, усура лбааҟа ацара иҭахымкәан, мчыла ихы дақәԥаны дызлыбаауаз. Ас шьыжьла агәарԥ ақәҵра, хәылбыҽхала арахь ахынҳәра есымша игәы ԥырҵәон, знгьы ари анбанҵәарыз ҳәа иааихҭашәон, аԥсҭазаара игәы кыднаргылаӡызшәа.
– Ақыҭсовет ахь иуԥхьоит, – Вова Канџьариа ашьыжьӡа дааҩнашылеит арҵаҩцәа рҭыԥ, уаҟа Леуанти имацара дтәан.
– Исылархи?
– Иацтәи аус азакәзаап.
– Уаала ҳаицнеип! – Леуанти Вова иабжьеигеит.
– Бзиоуп, – Вова дақәшаҳаҭын.
Ақыҭсовети ашколи аанда рыбжьан. Ақыҭа усҳәарҭа агәарԥ иқәгылан ҩ-машьынак. Урҭ руак Гагрантә ишааз ҩашьомызт, егьи ақыҭа совнхара адиректор итәын. Ақыҭсовет ахантәаҩы икабинет аҿы урҭи ақыҭсовет иалахәызи рнаҩсан даҽа џьоукгьы тәан, дара араиони ақыҭеи рҿы ҳаҭыр змаз ҳәа иԥхьаӡаз уаан, аха иааиз арԥарцәа рзыҳәан иҳаҭырдан, избанзар аԥсуара иазеиӷьыз аӡә ак ҟаиҵоны рбаӡомызт, уи иашьҭаз ирԥырхаган акәымзар. Ашәахтәылхреи даҽа планқәак рынагӡареи иарбан ҳәынҭқарзаалак инарыгӡон, аус злаз ҳҭоурыхи, ҳкультуреи, ҳҵаси, ҳқьабзи реиқәырхара уаҩ дазҿлымҳамызт.
– Ақалақь аиҳабыра саарышьҭит, – ҿааиҭит аизара мҩаԥызгоз ақалақь нагӡком ахантәаҩы актәи ихаҭыԥуаҩ Валери Ԥлиа, – урҭ аҳәара ҟарҵоит, абра итәоугьы ҳааилацәажәан, убас аҳәара ҟаҳҵоит иацы иқәшәыргылаз ахаҳә шәхала ҭынч иқәыжәгарц.
– Иахьа иқәаагарц аума иацы изықәҳаргылаз? – ҭынч дҵаауан Леуанти зыԥсахеибакра зхәаҽуаз Валери Ԥлиа иахь.
– Уи ҽеимкәаны иҟалеит, ишәзеилымкааӡои? Ари аԥҟаԥҵа иаҵанамкуа акоуп. Убри азы адҵа шәаҳҭоит иқәыжәгарц! – есааира иҽирӷәӷәон ақалақь нагӡком ахантәаҩы актәи ихаҭыԥуаҩ.
– Уи зыдҳаргылаз анықәшәыргылоз қәҵара зшәыдшәымкылеи? Усҟан уи аԥҟаԥҵа иаҵанакӡомызт, ҳара иқәҳаргылаз даҽакала иҟаҳҵама? – дааҭгыломызт Леуанти.
– Сара исзеилкаауам еиҿашәыргыло закәу, – Вова даҽак ациҵарц шиҭахыз ҩашьомызт, Ԥлиа дӡырҩӡомызт акәымзар.
– Уи, шәара иқәшәымгар, ҳара иқәаагоит, аха иаҳа ишеиӷьу ҳәа шәаҳҳәеит. Арҭ рыҩбагь еинаалом, ишәзеилымкааи? Шәаргьы шәусҭҵаараз апрокуратура шәраҳҭоит, уа иаҳа ирдыруеит ишәхару шаарԥштәу. Хаала иқәыжәга!
– Амцҵабырг аарԥшны, маӡала аобелиск анықәшәыргылоз амилаҭ хаҿра шылашәырҟәуаз шәзеилымкааӡози?! – дааҵҟьеит Леуанти. – Ҳара иҭаҳҵаахьеит абри аҭыԥ аҿы аибашьрақәа шымҩаԥысуаз асовет мчы аагараз, ҳауаа уа ишҭахаз ахақәиҭраз. Абри аԥшьа ҭыԥ шәара шәзы акгьы аҳәаӡом, аха ҳара ус иҳазныжьуам, убри азоуп ахаҳә зықәҳаргылаз. Мышкы зны баҟа дук ргылахар алшоит, аха иамургьы уа иқәгылоу даҽакы еицәаӡам. Иану анҵамҭа усҟантәи аамҭа аҿахәы бзианы иаҳәоит. Уи ус шакәу ашьақәырӷәӷәара аҵабырг иашьҭоу иарбанзаалак рҿаԥхьа ҳара иҳалшоит.
– Иарбан ҵабыргыу ишьақәурӷәӷәарц иуҭахыу?
– Жәымбои, шәара ҳҭоурых шәыздырӡом. Мцы ҭоурыхла иааӡоу шәреиуоуп. Убас иҟоу роуп амаҵура ҭыԥқәа зырҭо, излыҵыз рыжәлар рызҿлымҳарақәа рзымхьчаларц. Иацы уа шәаннеи, – «ҳажәлар ҳрықәццит!» – шәҳәеит. Егьырҭ шәҿаԥхьа саҭамыз, аха ишиҳәаҵәҟьаз ишәаҳар сҭахыуп. Шәара ус шәҳәоу ишәымҳәоу?
– Аа… исҳәеит, – ииулак дақәшаҳаҭхеит.
– Шәыжәлар шәрықәццуазар, шәхы жәдыр! Ҳара зегьы уа ҳзалашәҟьашьуазеи? Ааи, шәара шәеиԥш иҟоу аԥсуа кадрқәа роуп ус ҟазҵо. Ишәыхәҭаӡамкәа аҭыԥқәа шәырҭоит, шәкариера шәырӷәӷәар шәҭахыуп, ҳаҭирала шәызҳауеит, ҳахьыҵашәырбго агәхьаа шәкӡам. Шәызҿызи уа, амц ҵабыргыртәырц, ахаҳә ӷьазӷьазуа ианықәдыргылоз? Залаҿышәымҭи? Шәаԥсыуа кадруп, аа?
– Нас иҟаҵатәузеи шьҭа? – аҭшәара даныкҿаха дыбжьамҟьцырц, абжьагара даҳәозшәа ҟаиҵеит.
– Ари абаҟа иҳаргылаз гылазаауеит наунагӡа. Убри азоуп избаҟоу, еснагь иҟазарц. Уа иану сара исымхәыцит, Ленин иоуп усҟан ақырҭуа меншевикцәа ҳәа рзызҳәаз. Иморалым акыр ыҟоума?
– Акгьы ыҟаӡам.
– Нас изықәышәхуеи? Шәаҳаҭыр зынӡак илашәырҟәӡома?
– Шәгәы иаанагои? – Ԥлиа ихы ақыҭсовет ахантәаҩы инаизирхеит.
– Нас игылазааит! – уи, зегь изеиԥшызшәа ихы шааирԥшуазгьы, иҟалаз игәы иаахәон.
– Шәара? – асовнхара адиректор иахь даахьаԥшит.
– Усҵәҟьа акәзар – игылазааит! – дақәшаҳаҭын уигьы, даԥсыуа-ҭырқәашәа дыҟан иара, арахь дақырҭуазшәа ашәҟәы данын, дызлаз дызларцәымшәарызи, аамҭа аҽаԥсахуан, иааизгәаар иаҳашаз иалидраази.
– Нас ус акәзар игылазааит! – аӡәаӡәала данрызҵаа, зегьы ирҳәаз иаргьы днақәшаҳаҭхазшәа иуит аҽны аҟара ааха змауцыз аԥсуа кадр.
– Ҳара ҳхы ҳақәиҭума? – дҵааит Леуанти.
– Ааи, шәхы шәақәиҭуп.
Арԥарцәа ҩдәылҵит. Арҭ арахь ишрыԥхьаз заҳақәаз адәны еизон. Шьҭа гәыԥ бзиак ааилагылахьан. Дара рҩыџьегь иҿаԥха-ҿаччо иахьынрылагылаз уамашәа ирбон, избанзар уа иахьнаргаз рцәа ккаӡа ирхыхны иоурыжьҭрын ҳәа арҭ ԥшын.
– Шәзырччои? Исзеилкаауам, – ҿааиҭит руаӡә.
– Раԥхьатәи ажәылара наҳкылеит, – иҳәеит Леуанти. – Шәымшәан! Шьҭа шәааилыҵқәар цәгьамызт.
– Симон Адлеиба аус шиуз удыруама? – Вова Леуанти хазы днаиԥхьеит. – Аԥсуа радиодырраҭарала арепортаж ашьыжьӡа идәықәиҵахьеит иацтәи ҳмитинг иазкны.
– Аиҳабыра изларуи? – Леуанти иаҳауаз ахеиҵаӡомызт.
– Высшьак иԥшаазаап.
Иҟалақәаз зегьы иааиран хымԥада. Ари жәыларан, убри азакәын аԥыжәара аҷкәынцәа изрымаз. Аха амч знапаҿы иҟаз уа ишзааҭымгылоз усгьы идырын. Ирыҵаргалоз иарбан џьнышраз заа аилкаара иус мариахомызт. Иҩызцәа дахьрылагылаз Леуанти игәалаҟаӡазшәа ҽыдирбон, амала иҩныҵҟала дҭынчӡамызт. Рнапы зларкрызи ҳәа дышхәыцуаз, адырҩаҽны ашьыжьӡа дизааит Закан Агырба. Араион газеҭ «Авангард» даредакторын, ауаа рҿы аҳаҭыр иман, усҟан аиҳабырагьы игәра ргон.
– Ахаҳә ақәгашьак ҟалозар, суацәажәарц саарышьҭит.
– Уи қәгашьак асҭап ҳәа сгәы иҭамшәацт.
– Арҭ ӷыӷкны иуҿагылазаауеит, ишәҭахыу уск ма аӡбахә шәҳәар – ишәзыҟарымҵари.
– Ус ҳаилахәҳахәҭырц уабжьаргама?
– Уи сара соуп згәы иҭашәаз.
– Ахаҳә иану иеиҳау акгьы рзыҟаҵаӡом.
– Уа иану ажәларқәа еиланаҵоит ҳәа ргәы иалоуп.
– Ажәлар акыр рҳәахьоума, ацҭәы ҟаҵара иаҿу аиҳабыра роупеи. Апрофессор Ӡиӡариа иҩымҭақәа зегьы рҿы иааирԥшуа абарҭ афактқәа роуп.
– Аҭоурых ҩымҭаҿ уи аурбар ҟалоит, аха арекламара узазуам.
– Ари рекламоуп ҳәа уазҳәада? Ари баҟоуп.
– Абаҟа изакәанымкәа иқәгылоуп, умбои, ишәыдгыло уаҩы дыҟамкәа, уи апропаганда узазуам.
– Арадиодырраҭараҿ арепортаж цахьеит, иҳадгыло уаҩы дыҟам зҳәада? Апропаганда аус ауит. Аус злоу – ажәлар ҳадгылоуп.
– Арепортаж анбацеи?
– Иацы ашьыжь.
Изааиз, уаҳа мҳәакәа, днахынҳәит. Уи издырӡомызт арепортаж шыҟалахьаз. Уажәы дцаны иреиҳәон уи аӡбахә. Ашьыжь аусқәа шҿиарыз здыруадаз. Араион газеҭ аредактор уи аӡбахә ақалақь комитет аҿы, ма даҽа џьара имаҳацзар, арадиодырраҭара аиҳабыра рҿынтә уаҩы дазымӡырҩит, ма изаҳаз хырҩ азырымуит. Ираҳар рхы шԥамҩаԥыргарыз? Абри азҵаара ҿыц Леуанти иааизцәырҵуан, дагьымҩашьеит. Уахыки-ҽнаки ааҵхьан, Аҟәантә таксила иаауаз Цыхьычба Лерик данаакыдгылоз.
– Адлеиба Симон аусура дамырхит ҳәа саҳаит.
– Уи аҭак аҳҭароуп. Аха изла? – даахәыцт Леуанти.
– Уи ауми исҳәо. Аха иҟаҳҵари? Ақалақьтә комитет, ма аобком ахь ҷкәынцәак ҳаиццарын!
– Уажәы иаразнак усгьы иусурахь ддырхынҳәӡом. Аҟәатәи ҳҩызцәа ма инеип аобком аҿы. Ҳара ҳалагап шәҟәыла. Ак ҳаиҩып! Хәымҽханшәа уаакыдгыли! Џьара ак сзеиқәыршәозар збап. Уажәы ашкол ахь сцароуп, умбои.
Уи аҽны иусура уаҳа дзадымҵыкәа, аамҭа ицәцеит. Гарик Кьатиа ашкол аҿы диқәшәан, уи ахәымҽхан аобелиск зкыз абетон зҭарҭәаз аӷәқәа амырхырц рӡбеит. Аха ааилашәымҭанӡа ирызнамгеит, адырра роуит аобелискқәа ахьықәгылаз усурақәак ирҿыхын ҳәа. Излацарыз ишашьҭаз, Лерик таксила даакылҟьеит. Ацҳа жәытә аҿаԥхьа ауаа маҷӡамызт, компрессорла аус зуаз ирыхәаԥшуан.
– Ара еиҳабыс ишәыцда? – Леуанти днарыдгылеит.
– Сара соуп, – даарылҵит қырҭуак.
– Шәызҿу закәи?
– Абраҟа ацаҟьа ԥҽны, даҽа нҵамҭақәак, иаҳа иманшәалоу, ықәҳаргыларц ҳнапы иануп.
– Шәнапы ианызҵада?
– Архитектор, – иҳәеит абригадир, архитектори иареи реимадара шиашаз иҟалазшәа.
– Ара иархитектор хадоу сара соуп, – ҿааиҭит Леуанти. – Сара исмазҵааӡакәа, аӡәы акы иԥсахыр ҟалаӡом. Шәызҿу шәаҟәыҵроуп.
Иҽхаирззалацәеит ҳәа изырҳәар ҳәагьы даацәшәеит иара, аусуцәа, рнапы злакыз иаҟәызхрыз ҵаҵӷәык иазгәаҟуазшәа, рҽааидыркылан, ишықәҵуаз ахьибоз. Иареи иҩызцәеи ахьырбоз, иаарықәшәаз ааҭгыло мацара, ирацәаны еизеит. Гарик, џьоукы иманы, дҩықәнан, абетон зҭаҭәаз аӷәқәа амихит. Ҵаҟагьы арыцқьара рҽазыркит, аусуцәа ацаҟьа ԥҽыха каԥсаны иқәымҵызи. Леуанти иҩызцәа даарыԥхьеит.
– Арҭ ҳхаҳә злақәыргаша аӡбара ишаҿу усгьы еилкаауп. Абыржәы аизара мҩаԥаагароуп, ауаа шмаҷым жәбоит. Лерик, уара излаулшо ала, абри аизара мҩаԥга! Вова апротокол аҩра дазаҳкып.
– Арахь шәааскьа! – Лерик абаҟақәа раԥхьа даақәгылеит. – Ишыжәбо еиԥш, ҳҭагылазаашьа уажәи-уажәи аҽаԥсахуеит. Ҳара ҳшәоит иҳамбаӡакәа ахаҳәқәа ықәыргар ҳәа. Убри азын митинг хәыҷык мҩаԥаагароуп. Ажәа иаҳҭап Леуанти.
– Ааигәа абраҟа ахаҳә ықәҳаргылеит, кьаразаа рыхьӡ каҳмыршәырц. Аобкоми ақалақь комитети, ҵаҵӷәыс иҟоу зегьы адкыланы, иқәыргарц иаҿуп. Сгәы иаанагоит: ақәҵара ҳадаҳкылароуп абри ахаҳә са, абри анҵамҭа анҵаны, абра ақәгара ҟалом, ҳабиԥарақәа рааӡараз еиқәырхатәуп ҳәа арбаны. Убри анаҩс, убраҟа иазгәаҳҭароуп иацжәацтәи ҳмитинг иазкны арепортажҟаҵаҩ Адлеиба Симон иашамкәан иусура дшамхыу, иҭыԥахь дшырхынҳәтәу. Апротокол еиқәыршәатәуп, убри аҵакы шәҟәны ирхиатәуп, аобкомаа ирзаҳшьҭырц.
– Шәақәшаҳаҭума? – ҿааиҭит Лерик. – Шәақәшаҳаҭзар, иахьа даҽакы ҳалацәажәароуп. Уигьы шәҟәыла ишьҭыхтәуп. Шәааи, еиҿаҳкаап ҳбаҟа ахьчара!
– Уи ҳахьчоит, – иаагеит абжьқәа. – Аӡәгьы иаҳҭаӡом.
– Вова! – Леуанти арҵаҩы дааиԥхьеит, ауаа аилыҵра ианаҿыз. – Ашәҟәы рхиатәуп аобком ахьӡала мацара акәымкәан, СССР КГБ аиҳабы Андропов ихьӡала, Брежнев ихьӡалагьы. Убри хьаас исумҭан!
Даҽа уск рымаӡамызшәа, амчра знапаҿы иҟаз уамашәа иубартә есымша абри аус иаҿын. Уаргьы, уусқәа зегь нышьҭаҵаны, уи уашьҭамзар ԥсыхәак умаӡамызт. Ақалақь комитет актәи амаӡаныҟәгаҩ Гәарамиа Астикәа знык Леуанти диԥхьан, диацәажәазшәа иуит, амала усгьы
изеинааломызт. Иара иҿарбаӷьа икуан зыгәра игоз аус, иацәажәарагьы ус имариамызт азы, уаҳа уаҩы диԥхьомызт, дидгыломызт. Амала ицо-иаауа аиҳабыра ҭыԥқәа змаз, Леуанти иҿы анырра ҟазҵоз рнапаҿы иааргарц рҽазыркит. Чамагәуа Ҳараз игәшәымшәҳәара мариан. Кьахьыриԥа Борис иҿы ирлас-ырласны Лакербаиа Лиова дибалон, уи аус ада, даҽа маӡақәак ишрылацәажәоз удырыртә, рҩыџьегь ашәшьырҵахь ицалон, арымӡ инықәтәарц. Леуанти урҭ дырԥырхагамхарц рааигәа днеиӡомызт.
Аиҳабыра рус макьана изыманшәалахомызт. Ақалақь комитет абиуро аҿы убри ҽнак иалацәажәарц рӡбеит. Актәи амаӡаныҟәгаҩ ирылеиҳәеит аобелискқәа рыҩбагь еицықәрымгар ада ԥсыхәа рымамкәа ишааҭагылаз. Абиуро иалаз аиҳараӡак усгьы ақырҭқәан, хамеигӡарыла аԥсуаа рықәԥара иалҵшәаны, аԥсыуак дааганы актәи амаӡаныҟәгаҩ иҭыԥ ахьирҭаз машәырк иаҩызан уи асистемаҿ. Абиуро иалаз аиҳабыра зауз аԥсуа дара ишырҭахыз ижәлар дахьзырҿамгылоз уамашәа ирбеит, аилатәара иаладырхәыз иаҳагьы иџьаршьеит, аԥсуаа рхаҳә са иахырҟьаны, Брежнев зполитҟәша аиҳабыс дызмаз агенерал Леселиӡе и-46–тәи Ар зыӡбахә зҳәо аобелиск ықәрымгар ԥсыхәа жәлак ыҟам ҳәа ахьрарҳәаз.
– Амч ҳнапаҿы иҟоуп, иқәаагашаз аӡәыр ҳизҵаауама! – дааҵҟьеит аҩбатәи амаӡаныҟәгаҩ. – Амилициа рымч ҳзымхар, ар аагап, ари закәызеи ҳазлацәажәо? – аниҳәа, идгылаз даараӡа ирацәахеит.
– Ақәгараз иқәаагоит, аха ажәлар рҿаԥхьа нас ҳаҳаҭыр зеиԥшрахои? – арҭ ирзеилымкаауаз ала дцәажәон иахьцалак аԥсуа шьа злашәа иҟаз а-Гәарамиа. – Аҿагылара ҟалар ҟалоит, аҽакуеит, ара зегьы ушәароуп, иузароуп. Сара сахьахәаԥшуа, рыҩбагь рықәгара иаҳа имариахошәа збоит, убри амҩа ылхтәуп ҳәа сгәы иаанагоит. Сзацәажәахьоу ыҟоуп, иақәшаҳаҭу иаҳа ирацәоуп, егьырҭгьы убри иазаагап. Мап зкуа аӡәыр шәыҟоума?
Гәарамиа Лакербаиа Кьахьыриԥа дизишьҭын, абиуро ахьазааиз илымҳа инҭишьит. Борис ари амҩа Леуанти дазааигарц иҽазикит, аха егьи уи дышзақәымшаҳаҭхоз аниба, Ҳараз Чамагәуа диԥхьеит, даҽа џьоукгьы ақәыршәаны еилатәарак мҩаԥигеит. Изацәажәоз мап рцәикит, избанзар ара еизаз Борис ибзоурала ақалақь комитет имҩаԥнагоз аус иадгылоз ракәын. Ирҭахызар аизара ду мҩаԥганы ауаа ргәаанагара еилыркаарц рабжьеигеит, идыруан уаҟа иара иаҳа ишидгылоз. Еизаз анеилыҵқәа, иара Борис, имацара диацәажәарц, дизааҭгылеит.
– Абри ахаҳә са хәыҷы иалшо рацәаӡоуп. Абарҭ зегьы ахьтәаз уи аӡбахә сҳәар – иахьаҭахӡам инаргоит. Ҳамццакып. Уи аргылара сҽаназыскуаз, шәысԥырхагамхозар салагоит ҳәа баша исҳәаз џьышәшьома? Абас аҽеҩшарақәа шәышрылагоз здыруан. Ианҳаргылоз, ашәарҭа шәҭагылоуп, шәҽалашәмырхәын, сара сыхәда зегь ықәысхуеит ҳәа сымҳәеи? Уажәы иҟалеи? Еснагь ҳусқәа бжамҽамны инаҳагӡоит. Знык аҵыхәтәанӡа ак наагапи! Уи анҳалшо ҳанеидгылалак ауп. Ҳҽеиҩаҳшацԥхьаӡа ҳабжамҽамхоит. Абри ақәгара ус иҟамлароуп. Ианамух иӷәӷәоу уск алаагароуп.
– Иӷәӷәоу ҳәа иуԥхьаӡо арбану?
– Шықәсык ҵырц агьагым, аԥсуаа усура ианҭымҵуаз, Аминистрцәа р-Совет аԥсуа иахаргылара мап ацәкны, агыруа данаҳзааргоз. Убри аусура аҭымҵра аасҭа абри ахаҳә са иаҳа амч амоуп. Убри агыруа дықәыргарц азҵаара ықәҳаргылап.
– Убри иалҵп зугәахәуеи?
– Ҳаидгылар иалҵуеит.
Қәгашьа рзаҭомызт акәымзар, ахаҳә са иақәдмырӡрыз арбаныз, убасҟатәи аҵакы дуун азакәын ицо-иаауа изашьҭаз. Абри даҽакала Бориси, Ҳарази, дара рҩызцәақәаки иахьеилыркаауаз рҩыза аиҵбы ихьааигон. Иара идгылоз даараӡа ирацәан, аха, аӷьыра-ӷьырак ргәаанагара ахьеиҿагылоз рхы иархәаны, аиҳабыра ус еиҵаҟәаҟәарак мҩаԥыргар рылшон. Ихы имагәыхьха аҽны аҩныҟа дхынҳәит. Амала ауха изааиз Мирон Ҭырқьбеи Барцыц Аслани изааргаз ажәабжь акыр игәышьҭыхган.
– Гәдоуҭа иахьа апартактив мҩаԥыргеит, – иҳәеит Мирон. – Изхәаԥштәыз азҵаара ҳәа ирымаз иалухи, убри инадҳәаланы, абри ахаҳә са иқәшәыргылаз инаԥшьны, џьоукы рхымҩаԥгашьа иалацәажәарц ргәы иҭан. Убас ауп изҿыз шеилаҳкааз. Апартактив иалахәыз, кьаразаа ирызкыу аобелиск аанхарц, ражәа рҳәеит.
– Абри уаҳҳәарц ҳааит, – инациҵеит Аслан. – Актив ӷәӷәала иқәгылеит, усымшәа ирҳәаз џьумшьан.
Апартиа еиҿкаарак ари аус иалацәажәар акәын. Ақырҭқәа ахьеиҳаз ақәыӡбара мҩаԥыргар, аԥсуаа ишрыдыркыларыз рыздыруамызт. Иаҳа иеиӷьын аԥсуаа рымацара иахьеилатәаз уи аӡбахә ӷәӷәала ицәырыргар. Аобком гәыӷуазар акәхарын, Гәдоуҭа араион апартиа актив аҿы абри азҵаара дырцыхцыхыр, апартиа амч аҿаԥхьа акоммунист ԥхьагылаҩцәа рҭакԥхықә иазхәыцрын, Бзыԥҭа
идыргылаз аобелиск иаҿагыларын ҳәа. Аха аусқәа аиҳабыра ишырҭахыз изымцеит. Гәдоуҭа имҩаԥысыз апартактив кьаразаа ирызкыз ахаҳә са аанхара иадгылеит. Ари иааира дуун.
Уи ус шакәыз Леуанти идырт, аха усҟанҵәҟьа иҭааз аҷкәынцәа адгылара аҵакы ӷәӷәалаҵәҟьа изазымхәыцзар ҟаларын. Ажәабжь изаазгаз анцагьы иҟалаз цқьалаҵәҟьа ирзеилымкаазар ҳәа ихы дазҵаахуан. Избан акәзар акоммунистцәа апартиатә еиҿкаара еиднакылон. Урҭ хыхьынтә ирзыларышьҭуаз адҵа иахыԥар азин рымаӡамызт. Адиктатура апринципқәа икоммунистымз маҷк иааиларгартә, апроцессқәа неиуан, аха аамҭа даҽакын шьҭа уҳәартә, апартиа иалазгьы ргәаанагарақәа цәырыргалон. Иагьа умҳәан, ауаҩы ахақәиҭра даҳәон. Атәыла анҭыҵынтә адемократиа принципқәа аҩныҵҟатә ԥсҭазаара иақәыӷәӷәон. Макьана еибакапануазшәа иааиуан, ақәымчра аиааира шагозгьы, аха адунеи аҽыԥсахрақәа ныррак ҟарымҵакәа изынхомызт.
Амала гәдоуҭаа ргәаанагара, информациак аҳасабала ицәырымгакәа, ирҵәахит. Уи иаанагоз макьана Қарҭынтә иаауаз аполитикатә хырхарҭа аԥыжәара аман. Ус анакәха, ақырҭуа меншевизм аӡбахә аҳәара ақырҭуа коммунистцәа хьымӡӷыс иршьон, ус иҟан аԥсҭазаара усҟантәи аҵабырг, ашьҭахь мышкы зны аԥсҭазаара ашьақәгылашьа даҽакхар, даҽакала ихәыцуа иалагашт аха, уи нас. Макьана дара ирҭахымызт ақырҭуа меншевикцәа Аԥсны ҳәынҭқарра зшьарак арҭомызт ҳәа ахьырҳәоз, уи аполитика иахьатәи амҩагьы иқәын ҳәа азгәарҭар.
Леуанти ибла ихгылан КГБ аусзуҩ Ҭамаз Челиӡе, ахаҳә са анҵамҭа данаԥхьа, аԥхӡы илҵуа мацара, иԥсы маҷхарц агьигымхо, игәы ахьеивҵахоз. Дигәалашәон Нодар Кешелава иибоз дшыҟанаҵаз иҵәахырц дшықәԥоз, аха ихы дшазымиааиуаз. Арҭ рызынтәык ари аус хшыҩзышьҭра ӷәӷәа амҭакәа ирызныжьуамызт. Урҭ рмаҵуар, аԥсуа еиҳабыра, аинтернационалтә ааӡаратә политика цқьа имҩаԥыргомызт ҳәа иаҵганы, русурақәа ирымырхыр ҳәа ишәаны, қарҭаа рыдҵақәа ирԥыҩланы, урҭ ирҭахыз наргӡарц рҽазыркуан. Иара драқәԥар акәын аменшевикцәа ирҵыхәахаз, урҭ ирыднаҳәалаз, еиҟәшаны хазы игылаз иҩызцәа. Ладеи ҩадеи акшара уадаҩын, аха уақәшәар ишԥаҟауҵарыз. Уи аԥхын мза ихигон лацәааихьшьык уахык цқьа изыҟамҵакәа. Иара амч изҭоз ажәлар идгылан, еицықәԥоз рӷьырак иара иган иадырцәалон. Аха абара-барақәа ахьивсуаз иусқәа дыруадаҩуан. Ус иагьа иҟазаргьы, Аҟәа инхоз ҳаҷкәынцәа зқәақәра игашаз рацәахеит. Аобкоми Иреиҳаӡоу Асовет Апрезидиуми рыԥхьаны урҭ ирацәажәон, абаҟа ақәгараз ирыцхраарц. Ируамызт! Еснагь ихьаҳәхьачоз џьоукы, урҭ рыхьӡқәа уажәы иаҳҵәахып, рхы иадырхәарц, гәыԥ-гәыԥла Бзыԥҭа иаарышьҭуан. Арҭ зегьы зҿыз шиашамыз агәра дыргара иара ицәыуадаҩын, игәабзиара инаҭомызт. Арахь аԥхын шоура аарла-ԥсырла ихигон. Аха дааҭымгылакәа қәԥаран иара изы, идгылоз ауаагьы тәамҩахә риҭомызт. Хәымҽханкгьы аҩны данааи, уаа жәохә-ҩык ашәшьырҵа иҵатәан. Арҭ ҳаҭыр зқәиҵоз ауаа ракәын – ашәҟәҩҩцәа, аҵарауаа, алекторцәа, – аӡәырҩы Москваҟа ицаз ашәҟәы зыҩуаз, знапы аҵазҩыз абра ирылан. Арҭ рҿагылара даараӡа ҩныҵҟала аҽазыҟаҵара ду аҭахын.
Дҿаԥха-ҿаччо игәарԥ дааҭашылан, аӡәаӡәала дрыхьӡаны аԥсшәа реиҳәеит.
– Ҳара мчыла уск ҟауҵароуп ҳәа уаҳҳәаӡом, – Шьалодиа Аџьынџьал Леуанти, аҵыхәахь дтәарц имукәа, иаԥхьа дааиган, дшаԥшәымаз ала иаԥхьа длаиртәеит. – Аха абарҭ ахаҳәқәа рықәыргылашьа ҳажәларқәа еичнарчырц ҳҭахым.
– 133-ҩык рнапы зҵаҩыз ашәҟәгьы жәларык иргәаԥхомызт, аха шәнапқәа аҵаҩны издәықәышәҵеи, знапы аҵаҩха змаузгьы, ихынҳәны ианаа, шәзадгылеи? Ҳара ҳус ҳара инаҳамгӡар – аӡәгьы хьаас имаӡам.
– Уи иашоуп, аха абри ахаҳә хәыҷы ахьчара аума ус хадас иҳамоу, ҳусқәа рацәами? – ҿааиҭит Џьниа Алықьса.
– Ахәыҷы аду алҵуеит, ҳара иаҳзалхуазар.
– Ахаҳә ҳҽадҳарԥсылар иаҳа иеиӷьу, Аԥсны Урыстәыла адлара азҵаара ду азы ҳақәԥар иаҳа иеиӷьу? – иҳәеит Владимир Анқәаб.
– Ақәԥара аформақәа хазыми. Шәара ишәылшо формак шәԥшаа! Сара абри иаҳа ҳаиднакылошәа збоит иахьатәиала.
– Узҿу еиӷьу мҩоуп ҳәа агәра гаҵәҟьаны уҟоума? – аицәажәара уамакгьы иҽалеигаломызт Олег Дамениа.
– Нас уаҳа ишыҟаҳҵара сашәҳәеи!
– Умбои, агәра гаҵәҟьангьы уҟаӡам.
– Еиӷьу акыр шәызҳәома сҳәеит.
– Ииҳәақәаз ҳхаҭагьы ҳаарызхәыцроуп, – иҳәеит Алықьса Гогәуа.
– Шәара шәахьҩеиуа ирашәҳәа…
– Ҳара аӡәгьы ҳааимышьҭӡеит, – иҳәеит Шьалодиа Аџьынџьал, – ҳхала ҳааит, џьара мҩак еицықәаҳҵарц.
– Аеи, шьҭа…– Леуанти дақәшаҳаҭхазшәа ҟаиҵеит, аха аобком актәи амаӡаныҟәгаҩ Адлеиба хаҭала ишааишьҭыз еиликаауан.
– Ҳара иаҳҳәом абас ҟаумҵар ҟалом ҳәа, аха уара уазхәыцроуп абаҟа ақәгара еиӷьзар ҳәа. Избанзар усҟан рыҩбагь еибагоит.
– Сара исҭахҵәҟьоу рыҩбагь ықәгылазароуп. Даараӡа еинаалошәа збоит, ҳаамҭа аҿахәы шаҳәо убар – акырӡа иссируп.
– Уазхәыц!.. – Шьалодиа аҵыхәтәантәи иажәа иҳәеит, дагьыҩагылеит.
– Шәааԥшыроуп!.. – дҩаҵҟьеит Леуанти. – Фырџьанк мкӡакәа ҳгәарԥ шәышԥаҭыҵуа.
– Уи ҟалашьа амам.
– Шәсызгәаама?
– Мамоу, аха ҳшааз ԥыҭ-ҩык ирдыруеит, уажәыҵәҟьа уи аҭахым. Иагьумҳәан!
Иахьцалак ишгылаз фырџьанк ркит. Нас анҭыҵ игылаз амашьынақәа инырҭалан, иахьааз амҩа иқәлеит, даҽа зҵаара жәпак аԥшәма изныжьны. Зегь раԥхьаӡа: кьаразаа ирызкыз ахаҳә са ақәгара иааз ирҭахызма? Ирҭахымызт ҳәа игәы иаанагон иара. Уажәы ҩынтәны иаазгьы рылан. Аӡәырҩы хаҭала Адлеиба иҩызцәан. Иԥхашьаны иаауан, ироуаз аҳәара иаахҵәаны мап рзацәымкыкәа. Иахьааиуаз иара ддыршәомызт, иҟаиҵаз шҽеиҵәҟьамыз агәра идыргаҵәҟьомызт, иаахҵәаны иқәигарцгьы идҵаны ирҭомызт. Игәаанагара иԥсахыр рҭахызшәа иацәажәон, издыруадаз мчыла агьшалымҵуаз еилыркаауазар. Уи ахьчара шилшоз рбарц џьоукы ҽхырцәажәозар ҳәа игәы иааинаҭон зынгьы. Хымԥада арҭ ирылан ауааи аобкомааи ирыбжьаз, анҭгьы егьырҭгьы дыргәаарц зҭахымыз. Дара рхымҩаԥгашьа иҵегь азхәыцра аҭахны иԥхьаӡо, аӡыхьшәашәа днаҵагылеит иара. Ауха уаҳа илшаҵәҟьомызт.
Ашьыжь дгылаанӡа ҿыц деиҭазхәыцуан уаанӡа иҭаази иареи еибырҳәоз. Дара ирҭахыҵәҟьамзар ҟалон ахаҳә са ықәыргарц, аха, рҽызлаадырԥшуаз ала, иаазышьҭыз гәыбӷан рырымҭартә ицәажәон. Ус иагьа иҟазаргьы, реиҳабыра еилыркаар ҟалон арҭ ргәы иҭаҵәҟьаз, амала иаартны гәыбӷан рырҭартә изыҟалаӡомызт. Иахьцалак, ари аус, иаҳҳәап, ашьауӷ ашҟа ирзиагар, ма, уааҵәҟьа имнеиртә акәзаргьы, шәарҭак иҭагылар, иаҿадыршәоз Леуанти иакәын, дара иҭәы-иԥха иаанхон. Изхарадаз, дааиԥхьхәыцуан иара, ихы аҿаимыршәи, зегьы ибӷа иқәихырц. Ус иҟаларгьы, ахаҳә са изыхьчандаз!
Згәы алаҟамз ианакәызаалак иԥсҭазаашьа ҩадара ӷәӷәак изаҩызан. Аҩадара иаҳа еиӷьзаргьы ҟаларын, избанзар умч еизуркәкәар, ақәцәахь ушнеиуаз удыруан. Асҭанда лҭагылазаашьа акырӡа ицәгьан, ԥхьаҟатәи лԥеиԥш ахьылзымдыруаз иахҟьаны. Ааи, лара лхы дақәԥаны аԥышәарақәа лҽырзыҟалҵон, ибзианы илҭиуан. Лшьапы есааира еиӷьхон, ахгылара иаҳа илылшон, амала лгәы иҭаз ауаҩы ихабар цқьа иахьылзымдыруаз деиҵанарӷәӷәон, ишылҭахыз дзыччомызт, дзыхәмаруамызт. Лашьа даақәланы дибахьан, илымаз-илыхӡыз еиликаахьан. Уи иаҵкыс лара илзымхоз иашьҭазаашаз Баҭыр иакәымзи, данааигоз дзеиԥшраз ихашҭма? Даҽа маҷӡак акәын илыгхаз, алаба данҵаны днагаагатәхон. Данааигах, длыхәлаччо данаанижьх, дзеиԥшраз еиликаарц дышԥаақәымларыз ҳәа, дизԥшын лара. Аиашаз, ак лыглыжьуазма Марица, уи аԥышәарақәа рҽырзыҟаҵара усгьы илхьаацәамызт, лаамҭеи лылшареи лҩыза ӡӷаб лымаҵура иазылкын, ак лыглыршәозма. Уи лгәы иҭаз усгьы иузеилыргаӡомызт, лҩныҵҟа иҭаԥсыз лхаҿы мармалташь азыԥсахуамызт, аха Асҭанда ус лхы лзымҩаԥгаӡомызт, лҩныҵҟа иҭахәаҽуаз адәахьы уажәи-уажәи деиҭанакуан, ма аҩнынтә жәабжьқәак аалаҳаландаз ҳәа дрызгәаҟуан лара, еилылкаауаз Баҭыр изкны џьара ак лызрыҵбаауазар гәалымҭози.
– Иахьа сахьыҟаз шәыздырӡом, – ҽнак, лара лхы лымагәыхьра лҵатәқәа лнапы анадмыркуаз, дааҩнашылеит Саҭбеи бзиахә, аӡӷабцәа ахьыҟаз ааира уамак иҽзазимклозгьы.
Саҭбеи бзиахә ҳәаҵәҟьа лгәы иҭылҳәаалон лара. Уи дахьылбоз лгәы ааҟанаҵаҵәҟьон. Игәы шилырхьхьазгьы заҟа инымԥшрыз, иаҳәшьа Марица лаҟара ларгьы дылзааигәаны ихы мҩаԥигон, аиашаз, иҩныҵҟа ииҵәахуаз здыруадаз аха. Иаҳәшьа, уск лыманы, ақалақь ахь данцоз, иара аҩны даныҟаз акәын. Усҟан иара Асҭанда, дахьтәаз дмааиргьы, лзааигәара дыҟан, ак лҭахны дааиԥхьозар ҳәа иҽырхианы. Уи заҟа длызкылԥшуаз лара илныруан, илызгәамҭартә лгәыхьқәа дышрымҽхаркуазгьы.
– Кьаразаа ирызкны аобелиск аадыртуан, – џьашьахәрак збаз диҩызан иара, иҿаԥшылара убасҟатәи илахҿыхын.
– Иаба? – Асҭанда дҵааит, лконспектқәа нықәылҵан, ачысҟаҵарҭа иҩназ лҩыза ӡӷаб лашьа димазҵаауазшәа анылба.
– Агенерал Леселиӡе ир ирызкыу ахьықәгылоу анаҩсан.
– Избалак! – уахь ацара дааилаҳаит Асҭанда.
– Аԥышәарақәа шәшаарылгалак, шәызгап?
– Марица зҿыбымҭуеи?
– Исҳәарц ибҭахи? – Марица даахьаҳәит. – Бцар бҭахызар, ҳамцои.
– Ус акәзар, уаантәы аҩныҟагьы сыжәгап, – лҳәеит Асҭанда. – Џьанар иаара ҳазԥшрым нас? Иара уа дубазар? – уи инаиҵганы, Баҭыр иӡбахәык лаҳарц дазгәаҟуан.
– Снаихьԥшит. Амала сызидымгылаӡеит, саҭабымҵан!
– Ҳқыҭантә ирацәаны еицызар акәхарын? – аҳәоу иаламҵашәа Асҭанда дизҵаауан. – Уи акәхап узидымгылаз.
– Еицқәаз сыздырӡом, бымбои.
– Уа ргәыла ҷкәын Баҭыри Џьанари даара еиҩызцәа бзиақәоуп, – ҿаалҭит Марица, лҩыза еилылкаарц илҭахыз аулзымдырхуаз. – Еицӡамзи?
– Баҭыр ҳәа бызҿу сара дсыздырӡом, бымбои. Уаҩ быргки арԥыски ицын ҳәа сыҟоуп. Убарҭ еидгылақәан.
– Абырг Жьакәа иакәзар ҟалап, – лҳәеит Асҭанда.
– Ус акәҵәҟьоуп ҳәа сыҟоуп, уа дықәгылеит иара. Еиҿамск иоуп.
– Арԥыс иԥшрази? – Марица дҵаахуан.
– Дыцәгьамызт, – иааиркьаҿт Саҭбеи.
– Ус илахь ианызма? – иаҳәшьа дицрыҵуамызт.
– Ишԥа?
– Дшыцәгьамыз?
– Сыбла дхымгылеит, аиаша басҳәап, схаҿы ихаҿсахьа аанхартә.
Асҭанда лзы еилкаан Баҭыри Џьанари, Жьакәа дрыманы, амитинг аҿы ишеицыз. Урҭ аицныҟәара ҿыц рҽазыркзар – лара гәыӷрак лзыннажьуан. Хәыҷы-хәыҷы ларԥыс иҽызхирҟьоз еилкаахарын, уамакҵәҟьа дақәымшәазар, аибарххарақәа рыҽдырдадарын, реизыҟазаашьақәа шьақәгылар иудыруази. Лтетрад аашьҭылхын, лыхшыҩ еизыркәкәа рзышьҭӡаны, лконспектқәа дрыԥхьон. Дышнеиуаз илхҭылгақәахьаз маҷ-саҷк лзаацәырҵуан, урҭ наҟ днарыханы, излалылшоз лыԥхьатә дазыхынҳәуан. Ҿыц лхәыцрақәа рыҽӡаны илзааиуан, лылаԥш зхылгоз ацәаҳәақәа рҵакы лзеилымкаауа аҿынӡа, дрымҽхаркуан. Илгәалашәон, лҭаца ешьас данлырҭоз, ак шигәамԥхаз. Нас, аҩны ааира иҽацәихьчо дышнеиуаз, иҽыдимырбаӡо иҽиӡеит. Иҽызхирҟьози имҳәа-имырӡа ԥсшьара дцартә? Ма чмазарак имандаз, иԥсшьарада дыхәшәымкәа. Имшала лҽылзеиҵымхуа акресло дантәалан, иара дибарц дагьылзаақәломызт. Лгәыӷрақәа неиԥхьбон. Марица даалыдтәаланы, ма лан, лаб зҳәаз лгәы аалхадыршҭаанӡа, лаԥхьатәқәа днарыханы иқәылҵон. Арҭ лгәы аалхадмыршҭуазҭгьы, лԥышәарақәа лзышьҭымхрызшәа, лгәы каҳауан. Аха лара лхы дақәԥон, излауаз ала даԥхьартә анылба, ҳамҭакы иадамхаргьы, аусура лҽыназылкуан.
Лԥышәарақәа даҽак лҭихьан, уи изаамҭанытәиз, уаанӡа илыцәбжьахазгьы даҽакы лҽазыҟалҵон, ллектор ианиҳәаз аамҭаз дизаарган, ахәшьара бзиа лзықәиргылеит, даараӡа ибзиан ҳәа изымшьеит, ианаамҭаз дахьзымааз азы мацара. Саҭбеи иаҳәшьеи лареи игон, иааигон иаб имашьынала. Уи дышиаҭабрыз лыздыруамызт, имацарагьы иакәмызт, дара зегьы шынҭаацәараз ас иааҟәымҵӡакәа ацхыраара илзыруаз ахә шылзымшьоз лхаҭагьы илдыруан. Дара лхы иҭашәақәоз агәхьаагьы рымамызт. Иахәҭаз ак еиԥш иԥхьаӡаны, илыцхраауан. Аиҳараӡак лара бзиа илбаӡаз Марица лакәын. Ауаҩымра зхаҿыз аӡӷаб лыҩныҵҟа илыӷраз аԥхара лакәушьарын, лара лакәын абасҟатәи абзиарақәа дзырҟаҵоз, убас лгәы иабон Асҭанда. Амала ҽнак лаб усура данцоз, ирҭаз аӡӷаб дыцәаз џьашьа, иԥҳа дышлызҵаауаз лара илаҳаит: «Уаха дшәызгозар – премиера бзиак ыҟоуп. Аԥара бысҭап?» Иргоз дарбаныз, дабаргоз лзеилымкааит, аха ахәымҽхан, Саҭбеи машьынала данааи, Марица лҩыза деилалҳәарц данааҩнашыла, лаб ашьыжь ииҳәаз Асҭанда ишлызкыз шьҭа иаулзеилымкаахуаз. Ауха адрамтеатр аҿы иҟан. Аиашьеи аиаҳәшьеи дрыбжьатәан лара. Аҩныҟа ианыгьежь, акрылҿаҵаны данышьҭарҵа, лҩыза макьана дыҩнан, лара лыхшыҩ абыржәы аҭыԥ аҿы иааиуазшәа анылбоз: аби ани зеиԥшраз ашьҭра иқәын ирыхшазгьы, иацрымҵозар иагдырхомызт.
Џьанар данылзааз, Асҭанда дцо-даауа зегьы дрызҵаауан, лан, лҭаца, ргәылацәагьы хьаас илымаӡазшәа ҟалҵеит, аха иара иҽаԥсраҭаны Баҭыр иӡбахәык уаҳа иааиҿыҵымшәеит. Аԥҭа иԥышәарақәа рзы даазу, дмаазу еилылкаауан, лхаҭа ақалақь аҿы длықәымшәацызт, аиҳараӡак аҩны дтәамзи. Ианамуӡа, дааиԥхьхәыцааит лара, иааҭырҟьаны лашьа дизҵаар иҟалози, уи иҩызеи
иаҳәшьеи ирыбжьаз усгьы издыруамызт, арахь ргәакьа иакәызшәа еснагь рҩны уаанӡа дтәан, дгылан, иҽахьиԥсахыз лара леиԥш даргьы ргәы иалан, доусы итәала ишеиликаауазгьы.
– Џьанар, Баҭыр аҩныҟа днеиуа далагазар ҳәа сыҟоуп.
– Мамоу. Ус адәахьы ҳаибабоит. Бзыԥҭа имҩаԥыргоз амитинг ҳаицалахәын.
– Уи здыруеит.
– Иалыбдрааи? – иџьеишьон иара.
– Саҭбеи шәибеит. Жьакәа иакәызма ишәыцыз?
– Иакәын.
– Баҭыр аҩныҟа дзымааиуа уеиҳәама?
– Мамоу. Арахь банааигоз, акыр блымҳа иҭишьма?
– Уи аӡбахә ҳаламцәажәаӡеит. Уара узимазҵаауеи? Уҩыза иоуми. Шьҭа дагьуашьоупеи.
– Симазҵаацт ҳәа базҳәада.
– Нас иуеиҳәеи?
– Хшыҩ ззушьҭша акгьы иҳәом. Ак игәы иалаӡамшәа дцәажәоит.
– Иахьцалак игәы иалаз ҳәа акыр узазхәыцма?
– Сыздырӡом акгьы. Акы игәы иалоуп ҳәа бгәы изҭашәеи?
– Хьаак имаӡамкәан, ас иҽиԥсахуазма?
– Иҽиԥсахит ҳәа изыбыбхьаӡои? Иара ус игәы иаанагаӡом.
– Аҩныҟа ааира дзаҟәыҵи? Дузгәаама?
– Сара сҭаацәарахеижьҭеи даҽакала сԥсҭазаара мҩаԥысроуп. Иара дҭаацәараӡам, ихымҩаԥгашьа сара стәы иеиԥшхом. Уазхәыцыр – игәаанагара иашоушәа збоит.
– Уи ус акәӡам.
– Избан ус бгәы изаанаго?
– Сыздыруам, аха маӡак шузцәыримго збоит.
– Иҟалап ибҳәо ҵабыргызар, – данаахәыц Џьанар иаҳәшьа длықәшаҳаҭын. – Аха уи уажәы иаҳа дзыхҭабки? Уажәраанӡа билацәажәацәомызтеи.
– Арахь санааигоз акалашәақәа дызбеит, – амц лҳәон Асҭанда, избанзар усҟанҵәҟьа, Шьына, ма Марица ахьибоз, еснагь еиԥш дылзыҟазшәа ихы ааирԥшуан, Асҭанда уи бзиа дылдыруан, иҵылбаауаз даҽаӡәы дкылԥшцәар изгәаҭарымызт.
– Дышԥаббеи? – Џьанар иаҳәшьа дҭиҵаартә еиԥш амцхә лымхаҳәацәахьан.
– Сыздыруам, – лымц иацлымҵар ауӡомызт. – Ԥыхьақәа реиԥш дцәажәаӡом, игәы ааиртуам. Ак иҵәахуашәа збоит.
– Нас иҵәахааит. Иаҭахны ибозар, иҳаиҳәап. Мчыла изиҳарҳәои.
– Аиашаҵәҟьа уҳәеит. Амала даҽазны дсықәшәар, имаӡақәа иҵысхырц сҽазыскуан.
– Иалабхи?
– Иагьа умҳәан, иаҳзааигәаз иакәын. Цхыраарак иҭахызар ҟамлои, – Асҭанда илҳәоз зегьы Баҭыр дылбарц шылҭахыз Џьанар уи илымҳа инҭишьырц акәын изызкыз.
– Еиҭа басҳәоит: уи акыр ҳаиҳәарц иҭахызар – ихала ицәыригоит. Узиқәымчуам, уи усгьы ибдыруеит.
Еилкаан ҷыдала Џьанар иҩыза дшимацәажәоз. Марица, иаақәлыргалаз афатә инапы аиркырц, анапыӡәӡәарахь диԥхьеит. Имацара дылмыртәарц, ааигәа акрызҿалҵахьаз Асҭанда ачаи лзаақәлыргылеит, ахаатә-мыхаатә нацҵаны. Ларгьы даарыдтәалеит, чаик лжәырц. Мчыла думырцәажәар, аҿеихыхра зцәыцәгьаз Џьанар ҿымҭ акрифон, фырџьан заҵәык аақәихын, зегьы ааидкыланы дрықәныҳәеит акәымзар. Ателефон абжьы анга, уи ахьықәгылаз ахь днеит аԥшәма ӡӷаб.
– Марица заҟа дыӡӷаб заманоу, убасҟатәи дзылахҿыхми? – игәы иалан иара.
– Аԥсҭазаара убас ихьанҭан, – лҳәеит иаҳәшьа, илҳәашаз дазхәыцуазшәа маҷк данааиҵаха, амала раԥхьа иаалҿыҵаххыз, – «заагьы дгәоумҭеи!» –цәырлымгеит, усҟан лҭаца замана длалырҟәуан.
– Иҷыгәӡа инхоит, хьаа-баа рымоуп уҳәо иҟаӡам, избан лԥсҭазаара зыхьанҭахаз? Арахь макьана дыҷкәыноупеи.
Марица лаахынҳәра аиашьеи ааиаҳәшьеи уаҳа днарҳәомызт, инеиҿаԥшы-ааиҿаԥшын, рҽааиқәыркит. Асҭанда усгьы уаҳа далалацәар лҭахӡамызт. Аишәа ианыҩахыҵ, Џьанар акраафаны дзықәымҵызт, маҷк даатәеит. Ҿымҭӡакәа итәагәышьан, еибырҳәарыз рцәынҵәазшәа, арахь лгәы иҵхоз цқьа иахьлызцәырымгоз Асҭанда деилнашаауан.
– Шьҭа удәықәаҳҵап, Џьанар! – уи дцар иаҳа иааиӷьалшьеит лара, данылымбоз Баҭыр иӡбахә ала дзацәажәашаз дшылмоуаз дырны, маҷк лҽааиқәылкрызшәа дгәыӷуа.
– Макьана! – даахьаԥшит Марица. – Уажәыҵәҟьа дааиуеит Саҭбеи. Телефонла исеиҳәеит. Авокзал аҿынӡа улеигап.
– Агәхьаа дзабыргои?! – Џьанар иаҳауаз ааиҭахымхеит. – Иара усгьы ауадаҩ шәалаҳҵеитеи.
– Ари уадаҩраӡам. Асҭанда сара дысҭазар сҭахыуп. Абар Саҭбеигьы!
– Бзиала уаабеит! – Саҭбеи агәашә аԥхьа иааникылаз амашьына дааҭыҵын, дааҭашылеит, ирҭааз аԥсшәа иеиҳәарц. – Сара сыхиоуп.
– Шәчеиџьыка ҭбаахааит! Абзиараз! – Саҭбеи диаԥхьагыланы, агәарԥ хәыҷы дынҭыҵын, амашьына дынҭалаанӡа, злаба зҽанҵа иааиуаз Асҭанда лыжәҩахыр иаҵагылаз аԥшәма ӡӷаб лахь даақәгьежьт. – Марица! Бара абзиара ду ҳзыбуеит, быбзиарақәа баԥхьаҟа ибԥылааит! Даараӡа бҟаимаҭуп! – иҿыцымшәацыз аҽхәаԥхьыӡқәа гәыкала иҩныҵҟа ишҭиҳәаауаз ҩашьомызт.
– Уи иҵегь заа игәоуҭар бзиамзи, – зхаҿы зымԥсахӡоз Марица Џьанар дихлафуан, иаргьы, иаҳәшьа дшылымбацыз ала, ихаҿы ихалашо дааччан, амашьына дынҭалеит.
– Марица! – Асҭанда зегь лхашҭызшәа дыччон, лҩыза длыцны данаахынҳәуаз. – Абыржәы иабҳәаз абрааҵәҟьа дыштәаз саргьы иасҳәарц аҷык ауп исыгхаз.
– Нас изыбымҳәеи! – Марица лхаҿы лԥсахуамызт, цқьа дыззымдыруаз дибар – дгәааз џьишьарын.
– Сҭаца слеигӡеит.
– Аиаша ҟабымҵеи, – длықәшаҳаҭын Марица. – Џьанар баша дылҿынҵәаауазма.
– Бара быхә бызшьаӡом.
– Усшәа бгәы иабоит. Адунеи ақәзаара схы ахызбаауеит, аха усхыччаргьы сҭахӡам.
Адунеи лхы ахылбааҵәҟьон. Наҟ иацылҵаз Асҭанда игәнылкылеит, амала лгәы аҵанӡа изнеиуамызт. Мышкы зны ларгьы убасҵәҟьа дҟалар ҳәа дшәон. Арахь убранӡа днеиртә илыгзи? Ааигәа акәымзи лхы лгәахшәаны, адгьыл ақәгылара лҭахӡамкәа, дыгәжәажәо, аха аԥсҭазаара аҿымцәара лнапхыц алалырԥарц, алашьцара лҽалак, ӡӷабк лхы иаҭәалымшьарыз далаӡаны, арԥыс дишьҭаланы иҩны данизцаз, уаантәы дшыхынҳәуаз данкаҳаз. Ауаа рылагылара угәы ахшәацәарын. Убри дшазхәыцуаз ахәлара аҽазнакит. Ашьҭахь дааиԥхьхәыцит. Марицеи лареи рҭагылазаашьақәа еиԥшӡамызт, иагьа умҳәан. Лҩыза дызҿынҵәаауаз ауаҩы дҭахеит, лара длеиҵамкәа иаргьы бзиа дшибоз. Уи лхалыршҭуамызт. Асҭанда лакәзар – абзиабара лыцеиҩызшоз иԥсы шҭаз насҭха дгылан. Ус акәындаз, зынӡак иҽиӡон. Шьҭа диҭахымзар? Уи иҿкааӡаны лгәы иалсуан, адунеи ақәзаара лгәахшәо. Убасҵәҟьа акәны еиднагар, лара лгәалашәарақәа хааӡа илзынхомызт. Марица лгәы ҭаԥҽын, аха гәыкала абзиабара цқьаӡа илыцын. Зҭагылазаашьа иаҳа имаџьаназ здыруадаз, аха Асҭанда иаҳа дланарҟәуан дызҭашәаз аус.
– Ҷкәынак ила сыххалеит, – иаалырҟьаны лгәы алаҟаӡамкәа Марица иаацәырылгаз Асҭанда дызҭашәаз даалнахит уи ауха, аԥшәма ӡӷаб, асаркьа дадгыланы, ашьҭалара лҽаназыҟалҵоз.
– Ибҳәо иашоума? Дзусҭадашь?
– Бара дыбдыруеит ҳәа сыҟаӡам. Ардасоу ихьӡуп. Сагьааицәшәеит.
– Избан?
– Асубтропикатә институт дахьҭоу амшала.
– Иҟалац ҟалоит ҳәа бгәы иаанагама?
– Ибдыруеи.
– Дыбгәаԥхома?
– Сыздыруам. Уи сазымхәыцӡацт. Дыцәгьамзар ҟалап.
– Шәанбеиқәшәеи?
– Уамак ҵуам. Зны-зынла ҳаибабалоит. Иҽсықәиршәозар ҳәа агәра сымам.
– Ма убри бзиа дыббандаз!
– Сыздырцәом.
– Бжәытә гәала ҿыц бҿанаҳәома?
– Убасшәа сгәы иабоит. Сара хаҵацара сҽазыҟасҵошәа, иара дыҟаӡамкәа, ари узықәгәыӷша усым.
– Иӡбахә бҳәалар бҭахыупеи.
– Усҵәҟьа сгәы иаанагаӡом. Амала дсықәшәандаз ҳәа сгәы иааҭашәалоит. Иахьа ателефон дысзасхьеит. Уаҵәы сиқәшәар иҭахыуп.
– Сара дысбырбар бҭахӡамеи?
– Ибҭахызар шәеибасырдырп!
– Слаба сҽанҵану?
– Уи абабԥырхагоу! Бызгоит уаҵәы. Маҷк бнаиааир цәгьаӡам. Шьҭа ҳашьҭалапи, амцхә ҳилацәажәеит, даԥсоу ҳаздыруам, – Марица лыԥхынхыза ҩаԥхьалыршәҭын, лҩыза лнаҩсан
днаиеит. Ус ԥыҭрак диан, нас даахьаҳәит. – Ибгәалашәома зны Гәдоуҭа аангылара саныҟаз аӡә дсықәдыршәар рҭахын ҳәа шбасҳәаз? Убри башьа ичараҿ дыҟан.
– Дсыздырӡомеи…
– Дысдырбеит.
– Дзеиԥшрази?
– Дагьыҷкәынам, бдыруоу. Амала дысгәаԥхеит. Изласаҳаз ала, ӡӷаббара дыргарц рҭахыуп, иара дырзырҵысуам. Алаф илырхуазаап дхаҵаӡам ҳәа. Арахь иҩызцәа уамакала иаҳаҭыр рбозаап. Еилкаара цәгьоуп излазбақәо рыла. Убри сизхәыцлоит, аиаша басҳәап. Издыруада дыҩуа дахьсышьҭамло акәзар ас сҟазҵо? Амала исыцәҭахаз данаасыхҭашәалак, уигьы дысҭахӡам, даҽаӡәгьы…
– Иҟоу бдыруама: бчымазара бҽаҟәыбго балагеит. Иахьцалак аҷкәынцәа брызхәыцуеит. Сара бышшаӡа быҟаҵәҟьаз џьысшьон.
– Бгәаанагара аҵабыргра иаҳа иаҵоуп, рыцҳарас иҟалаз.
– Нас ҳчараҿ шәеибадыру?
– Мамоу. Дысдырбеит ауп. Иаргьы сидырбазар ҟалап, аха сахь дхьаԥшуаны зныкгьы исызгәамҭеит.
– Дхьаԥшыр бҭахызма?
– Сыздыруам.
– Бара беиԥш гәалак имазар?
– Сыздыруам. Шьҭа ҳацәап! – наҟ днаҳәит лара. – Уаҵәы зҵакы ӷәӷәоу аиԥылара ҳамами.
Марица лакәымзар, Асҭанда лԥсҭазаашьа, аибарххара маџьан аҿы иаанымгылакәа, заҟа иҿаасҭахарыз аҳәара уадаҩхон. Уи лааигәара дахьыҟаз лгәы акыр илханаршҭуан. Лыбла хымҩаӡакәа дахьышьҭаз, лнапы наргӡаны, лыжәҩахыр инықәҵаны, даахьалырԥшыр цәгьа илбомызт, даҽа маҷк иааицәажәарц. Егьи дыцәазу, дыцәамзу здыруадаз, лыҽмырҵысӡакәа дықәиан, лҿы наҟ инарҳәны. Асҭанда иаалырҟьаны лгәы иааҭылҳәааит Баҭыр изԥшра, ҽынла мацара акәымкәан, уахылагьы ишаалыхҭашәалоз. Лхы шылжьоз даазхәыцын, ирҵаулаӡаны даақәыԥсычҳан, лхәамц лзаарҳәуамызт, лшьапы лнархьуан азы, лхы арахь иаарнааны, ацәара лҽыназылкит.
Данааԥшуаз лҩыза дгылахьан, лҽеиҿылкаахьан, анҭыҵра лҽазырхианы. Лчымазаҩ лхәы мазеин, ақәыргыларада ус амамкәа. Асҭанда дҩагылан, дцыркьыԥо дцан, лҿы ӡәӡәа, лхцәы ааиҿылкаан, дшынҭыҵра лҽеилалҳәеит. Дшыцәаз аамҭа лыцәцазаарын. Шьыжьхьа анырфа, Ардасоу дыԥшызарц иаамҭа ааит аныргәахә, инҭыҵит. Асҭанда, алаба шылкызгьы, лшьапы ақәыргылашьа иаҳа еиӷьын. Алаба аанлыжьырцгьы лҭаххеит, Марица илымуит акәымзар, ақалақь агәҭаны деицәахар, иабарԥшаарыз.
– Уи аҷкәын иахь акгьы бцәа иаламзар, – дҵаауан Асҭанда амҩан, – биԥыларц бызцои?
– Сыздыруам. Иара ус иҭаххеит.
– Дыбҭахымзар дыбмыргәыӷын!
– Дсыргәыӷыртә акыр иасҳәахьоума. Ихаҭагьы макьана сҭиҵаауеит ҳәа сыҟоуп.
Марица Ардасоу, диқәшәарц дцозар, лхаҭа, маҷк иадамхаргьы, дылгәаԥхозар ҳәа дгәыӷуан Асҭанда. Урҭ апарк шыҟаз инеирц, апроспект ишаныз, лара лган ала аӡә длызԥшуазшәа лгәы илнаҭеит, аха дхьаԥшуамызт. Лҩыза лнапы лара лнапаҿы иаалнырт, дылзаахьаԥшзар Марица блала иллырбеит амҩа егьи аган шыҟаз днаԥшырц. Уаҟа днеиуан Баҭыр, аӡәгьы димбазшәа, аӡәгьы димаҳазшәа.
– Баҭыр! – Асҭанда уи ихьӡ аалҿыҵҟьеит, ихаҭа иаҳартә, џьоукгьы аарызхьаԥшыртә.
– Ас бҭыҵуа балагазар, акырӡа беиӷьуп, бдыруоу! – лбжьы имаҳазҭгьы, димбаӡозшәа дышцоз мҩашьо, амҩа ааиҩиҵәан, аӡӷабцәа даарыдгылеит.
– Саҭамыз! Адәқьан аҿы снеиуеит, – Марица, акы лҭахызшәа, наҟ дныҩналеит.
– Нас бышԥаҟоу? – длызҵааит иара, дихьаазу, дихьаамзу ибжьала иузеилмырго, амала дахьлықәшәаз игәы иаахәеит уҳәартә, ихаҿы ирлашон.
– Умшьҭ бзиазаап, умбои, уара уоуми саазгаз, – ак згәы иаламыз лыҽиеиԥшылтәуан. – Ақалақь ахь сынҭыҵуеит шьҭа.
– Быбзиахоит, бымшәан! Бԥышәарақәа усгьы ибықәҿиауеит, сара стәала?
– Даҽа ҩба сзынхеит, исыцәбжьахаз налаҵаны, – лҳәеит лара, уаҳа Џьанар димазҵааӡакәа дааиуазма ҳәа лгәы иааҭашәаны. – Аҩныҟа шәышԥаҟақәоу зегьы?
– Хар ҳамаӡам.
– Аҩны ункыдгылахьазар?
– Ааигәа мамоу. Ҳусқәа рацәахазшәа иҟалеит, бымбои.
– Машәырла ҳаиқәымшәар, субарц умнеиӡози? – дҿаҳәахазшәа дышцәажәоз, реизыҟазаашьа ианаалашаз ахь аиасра ахәҭаны илбон.
– Сышԥамнеиуаз! Макьана шьыжьуп сгәахәшәа саанхеит, нас заа иҟаҵатәыз усқәак сыман. Шьыбжьоншьҭахь аӡәыр дубома.
– Ааи, шьыжьы иуқәымшәаз нас дузырбода, – диқәшаҳаҭхазшәа луит, ииҳәоз иҿамшәо дықәылмырхарц, иаргьы амц иҳәон ҳәа дузаҿакуамызт.
– Амала шьҭа уа снеины агәхьаа шәасыргаӡом.
– Агәхьаа ҳаургоит ҳәа уазҳәада! – днеирц шылҭахыз адырра илҭеит.
– Иаарласны аҩныҟа блеиуеит! – аҽны уаҳа ишзеиқәымшәоз лирдыруан.
– Уаҵәы, уаҵәашьҭахь рыҩбагь сзаҭозар ҳәа сгәы иҭоуп.
– Бзиоуп, уа ҳаибабап.
– Ӷәӷәала ҳаицәажәаргьы сҭахыуп.
– Ишыбҭахыу, Асҭанда. Шьҭа сцароуп.
Уи дласны днахынҳәын, дназыдгылаз а-«Волга» аԥхьа лара илзымдыруаз хаҵак дыԥшын. Лара еицәажәарц шылҭахыз иалҳәеит уи амашьына иагоз арԥыс, аха иара иҭахызу уи, абри хьаас ишлымаз, даалыдгылеит Марица.
– Быҷкәын иԥшрақәа сгәаԥхом.
– Бҳазкылԥшуазма? – Асҭанда апарк шыҟаз лҩыза длыцнеиуан. – Изыбгәамԥхои?
– Сыздыруам, аха, харантә сахьԥшуаз, ак ихьны дыҟазшәа збеит. Бара дышԥабба?
– Ак ихьны дшыҟоу иахьоума ианеилыскаа. Аха ихьуа закәытә чмазароу сеиҳәом.
– Уи далгап, џьыбышьт.
– Далзыргода?
– Бара. Беиԥш иҟоу аӡӷаб лымаҵ иулар ихәҭоуп.
– Адиагноз здыруазар, ихәшәтәра сҽазыскрын, исыздыруамеи.
Апарк аҿы ашәшьырҵа иҵагылаз арԥыс иҿааихеит. Дара уахь инҭалаанӡа днарԥылан, рбара дшеигәырӷьаз нареиҳәеит. Марица Асҭандеи иареи ааибалырдырит. Изхара дзымцәажәозшәа, жәабжьс иҟаз зегь рзеиҭеиҳәон, ус ала аамҭа игарц. Араҟа инеиааирц, ма аԥшаҳәа инаваларц дрыԥхьомызт иара, избанзар амцхә ашьапахгылара злымшацәоз Марица лҩыза рымӡк дықәтәазар иаҳа илзеиӷьын, иаргьы иҽамаириашон. Гәыкала Марица уи диаҭабуан. Уи еилызкаауаз Асҭанда, рҩыџьегь ныжьны, лхала аҩныҟа дцар лҭахын. Марица ус илуазма, длыцаангылар иаҳа иеиӷьын.
– Иҟоу жәдыруама, – ҿааиҭит иара дҿаԥхаҿаччо. – Шәаала кинок аабап.
– Аиашаз, аамҭа цеит, – лҳәеит Марица. – Уаҵәы аԥышәара ҳамоуп.
– Иҳамазааит, – Асҭанда уи длықәшаҳаҭмызт. – Ҳцап акино ахь.
– Зныкыр ус бҳәахьазма! – дџьалшьон Марица.
– Аҽазыҟаҵараз аамҭа хәлаанӡа иҳамоуп.
Акинотетр ианыҩнала, Асҭанда раԥхьа дгылашәа днеиуан, Ардасоу дноулышьҭын, Марица днаишьҭалҵеит, ак леиҳәарц иҭаххар, лара диԥырхагамхарц. Акино иналагаанӡа акәын, нас, дызхәаԥшуаз лыхшыҩ цқьа илзазымшьҭыкәа, лхәыцрақәеи лареи ааизынхахт. Иахьцалак Баҭыр аҽны, мчыла дхьалмырԥшыр, димбаӡазшәа дцон. Аха димбаҵәҟьазар? Димбазшәа ҟаиҵаҵәҟьазар, дибарц аҩнгьы длызнеиуамызт. Ақыҭахь длеир, иҽлықәиршәарызшәа диргәыӷит. Ма знык лара уахь лхы лырхандаз! Аиаша иҳәазар лымбарызи. Дыццакуа дылԥырҵит, ауаҩы дизԥшыҵәҟьан, иҵегь даалыдхалар иҭахыҵәҟьазу аилкаара уадаҩын. Игәы иҭаҵәҟьази зҽылцәызыхьчоз арԥыс?
Усура днеирц, Леуанти ашкол агәарԥ данааҭала, аиашаз усутә шьҭа ирымаӡамызт, аихшьаалатә еизарак мҩаԥыргаран иҟан умҳәозар. Нахьхьи, аԥсақәа ахьеилагылаз рцәаҳәа анҵәамҭаҿ еидгылан Кьахьыриԥеи Лакербаиа Лиовеи. Урҭ имбаӡозшәа, иара ахыбра дныҩналеит. Еидгылаз хырҩ рзимуит, ақалақь комитет апропагандеи агитациеи рҟәша аиҳабы ус даалон, актәи амаӡаныҟәгаҩ инапынҵала. Заҟа аамҭа цаз дазкылԥшуамызт, Виталик Гыцба дааины Кьахьыриԥа Борис икабинет аҿы дышизԥшыз аниеиҳәоз.
– Абри ҳбаҟа ацынхәрас ажәалагалақәа раҳҭарц ҳзаарыцҳаит. Ишԥаҟаҳҵо?
– Аиашаҵәҟьа сҳәар шәҭахызар, иааҳзыҟарҵалак ҳбаҟа уи ацынхәрас ақәгара сара сақәшаҳаҭым, – Леуанти еиликаауан, аҵәы мблыкәа, акәац иӡырц, Лакербаиа ила Гәарамиа Кьахьыриԥа дышиацәажәоз.
– Иахьцалак џьара ҳаицкылсроуп.
– Уи аргылара ҳаналагоз ҳашԥеицәажәаз: зегьы сара схы иадысҵоит, шәара шәҽалажәымгалан. Ишәышьклаԥшуа иахьшәышьҭоу ҳԥырхагахоит ҳамҳәази?
– Ус акәу, егьыс акәу, ари аус ахы еиужьны иҳамазаауама? Ҳаиқәшаҳаҭхароуп.
– Акыр алаагар шәҭахызар, шәара шәрацәажәала, аиқәшаҳаҭра бжьашәҵала. Уи аамҭаз сара уи салашәмырхәыроуп, маӡала – бзиоуп, аха аргама – мап. Сара ахаҳәқәа рыхьчара сахагылароуп.
– Нас жәалагалатәыс иҟаҳҵареи угәаныла?
– Уажәраанӡа иаҳзыҟарымҵоз: амҩақәа рыхьыӡқәа рыхҵара, ашколқәа рыхьыӡқәагьы убас, кьаразаа рбаҟа аргылара ашьаҭакра, Аџьынџьтәылатә Еибашьра Ду аҿы иҭахаз рбаҟа аргылара, атопонимика… Заҟа уҭахыу!
Иахьцалак Леуанти дгәыӷуан иеиҳаби иареи еибырҳәаз еицынарыгӡарын ҳәа, зны-зынла Кьахьыриԥа ихыхьчара иаҵеимырӡрыз арбаныз ҳәа ахәыцра дшаамҽханакуазгьы. Аиҳабыра ирҭахыз ажәалагалақәа анроу, Асовет мчы Қырҭтәылеи Аԥсни ашьақәыргылара 60 шықәсхыҵраз имҩаԥыргарыз аусқәа инарыдҳәаланы бзыԥҭаа иҟарҵаз аҳәарақәа шынарыгӡоз адырбеит. Борис еизигеит Гагреи Гәдоуҭеи рхаҭарнакцәак, уажәраанӡа маӡала аус зуаз, уаҳа ԥхьаҟа ус ыҟаӡамызшәа, иаартыз аилацәажәарахь дрыԥхьар ҟалозма, аха иара, абасҟатәи ицәа данҭырх ашьҭахь, ихы ихьчагәышьон ҳәа иӡбахуан Леуанти.
– Шәгәаанагара шәҳәар сҭахыуп, – макьана хаала даҿын Борис. – Аиҳабыра иаҳҭахыз ажәалагалақәа анрыдыркыла ашьҭахь, аиааира ҳгеит ҳәа исԥхьаӡоит. Шьҭа иаамҭоуп ахаҳә са ақәгара. Уи иацҵаны иргоит аԥхьа идыргылазгьы. Шәгәы ишԥаанагои?
– Сара сақәшаҳаҭым, – ҿааиҭит Леуанти.
– Ас ҳаибарххо ҳабанӡацои? – иҳәеит аӡәы. – Издыруада ҳақәшаҳаҭхар еиӷьзар, еицәоу аҿы ҳнеиааӡа.
– Абарҭ иаҳзеиӷьу акыр ҟарҵо џьышәшьома, – игәы иалан Ҭыркьба Мирон. – Ҳбаҟа ҳахьчалар иаҳа иеиӷьуп.
Егьырҭ ирҳәаз ҵакыс иамаз, – иҟалеит Кьахьыриԥа идгылаз, иаҳа ирацәахеит Леуанти идгылаз. Еицықәԥалоз ҩ-гәыԥкны аҽеиҿкаара рықәшәарц ашьаҭа аркын. Амала, акәты шьыга ашьапхыц иҵнахуан ҳәа, Леуанти еиликаауан изнылаз амҩа ишамырҽеиуаз. Реидгылара акәын амч знапаҿы иҟаз мчыдазтәуаз. Аиҳабыра еснагь изышьҭаз ажәлар реиҟәшара рықәҿиауан, доусы ихала даанхартә еиԥш, уи иаанагоз дымчыдан акәын. Даҽакала дызиацәажәар игәахәын, адырҩаҽны Борис диԥшааит.
– Ажәалагалақәа исуҭаз роуп ирысҭаз, – иааиҿаирххит иаангыларц згәы иҭаӡамыз Борис. – Уажәы уааҳәны уқәгылеит.
– Ус ҳаибаҭиирц аума ҳзеицәажәаз? Аԥсуараз акыр ҳзалгозар ҳәа ҳаӷацәа роуп ҳазҿагылоу. Ишәҳәо ахы ахьцо шәзеилымкааӡои?
– Аеи, нас иҵегь ҳаицәажәап, – Борис аамҭа игар иҭахын, маӡалаҵәҟьа аусура уамак шьҭа игәы иҭаӡамызт, убас акәын идгылаз ишеиликаауаз.
Иеиҳабыз иахь анеира иҭахӡамкәан, Леуанти иусурахь дааилон, шықәсык аахыс усгьы хыбрак ҩ-школк еицыҩнан. Аҷкәынцәа ара изааиуан, ма амҩан еиқәшәон, аҩны иҭаауазгьы ыҟан. Аамҭа убранӡа инаӡахьан, иаартны еибабоз маҷӡамызт, аԥыхьақәа реиԥш аиқәшәарақәа ирыцәшәаӡомызт. Иаартны аибабара макьана изҭахымыз ҭыԥ ԥхак змаз ракәын. Уахык Барцыц Аслан даакылсит.
– Сара схала узгоит Шамба Ваниа иҿы. Уиацәажәар сҭахыуп. Уи Гәдоуҭа имҩаԥыргаз араион апартактив далахәын. Ааигәа Қарҭынтә дааит. Иуеиҳәаша, уаргьы еилукааша имоуп.
Аслан ԥыхьақәа имаз аԥара уажәы иабҟаз. Имашьына аԥсҟы азбжарак ԥҽны иамхын. Аҳаирплан аԥсҟы икызшәа, имашьына хәархәар дақәтәан. Шьҭа измыцәоз аӡә иакәымзар, ауаа шьҭалахьан, уи арԥыс Леуанти ақалақь даналеигалоз. Ақырҭқәа аԥшәмара руртә аҭагылазаашьа ахьеиҿыркааз ақалақьқәа лашон, аԥара рзоурыжьуан азы. Аԥсуаа аԥшәмара ахьрымаз Гәдоуҭа цхыраарада инхаз аиаҭым иҩызан. Изылшаз иҩни игәарԥ хәыҷӡеи еиҿикаагәышьон, акәымзар амҩақәа лашьцан. Шамба Ваниа деиҿкаагәышьан. Игәашә аԥхьа Аслан анҿиҭ, дшышьҭалахьаз мҩашьо, ак ишьхарԥашәа, ишәҵашәа даадәылҵит. Аслан имашьына длаханы џьара иргылеит, иззааиз длаԥшықәрымҵацәартә. Аԥшәма Леуанти днеиган, ҵаҟатәи абарҵа дныҵаиртәеит.
– Иҟоузеи уахь? – аԥхьа иара дҵааит.
– Ахаҳә ахьчара сцәыцәгьахоит. Бороис дысҿагылеит, иқәаагароуп, аиҳабыра иаҳзыҟарҵо рацәахоит ҳәа.
– Уи иашам. Уи ахаҳә иану зыԥсахуа акгьы рзыҟаҵом.
– Издыруеит.
– Ахаҳә хьчатәуп. Актив аҿы убри ақәгара азҵаара анықәгыла, иқәыжәгар ҟалаӡом ҳәа еицҿакны ишаҳҳәаз удыруама?
– Уи иааироуп, еилыскаауеит.
– Рыцҳарас иҟалаз, ҳара ҳаимадара маҷуп. Ҳаицәшәоит умбои. Маҵурак иалоу, апартактивқәа ирылахәу ҳтәала ҳақәԥароуп. Шәарҭ даҽа мҩак шәымоуп, ус шәцалароуп. Ҳаидгылара ахьыҟоу рзеилымкаауа ҳныҟәароуп. Аха ҳаидызкыло аӡәы дҳазхом, умбои. Арахь ҳҩызцәагьы ҳрыцәшәоит, ҳазҭиуа дҳаздыруам.
– Қарҭ иҟашәҵози?
– Уа аусура аганала сцан.
– Шеварднаӡе дшәыԥхьеит ҳәа, лымҳаҭаск соуит.
– Дсыԥхьеит. Слаиртәан, акраамҭа зны дсыхәаԥшуан, нас ихы лаирҟәуан, убас ҿыц еиҭаҟаиҵон. Аҵыхәтәан, Қырҭтәыла республика хәыҷуп иҳәеит, абасҟатәи аиҿыхарақәа ҳԥырхагоуп, ҳаҿиара иацхраауам иҳәеит. Сиргәыӷит илаԥш ҳашхызаауа, дышҳацхраауа, убри азын ҳадгылара шиҭахыу имӡеит. Дыԥсихологуп, умбои.
– Шәеиԥылара иалҵшәахап зышәгәахәуеи?
– Иаабап. Ҳара ҳхы згәалаҳмыршәаз ҳаигәалашәома.
Маҷк иаҳа игәы алаҟаны, Аслан имашьынала, Леуанти аҩныҟа амҩа данын. Иагьа умҳәан, Кьахьыриԥа, гәдоуҭаа рактив иалахәыз дырзаар, идгылоз маҷхон, уи акырӡа аҵанакуан. Издыруадаз урҭ рыҽрыдҳәалара дамеилаҳаргьы, избанзар дара ишьҭырхыз апаозициа шинымаалоз идыруанаҵ, дзааӡомызт. Уи анаҩсан Вова Агырбеи, Шьалуа Гыцбеи, Мирон Ҭыркьбеи, рыгдыраҿ иҟази актив иалахәызи еицныҟәалон, ирҳәоз-ируаз бжеиҳан еиқәшаҳаҭла инарыгӡон. Гәдоуҭеи Гагреи рҭагылазаашьақәа еиԥшӡамызт. Гәдоуҭатәи аҷкәынцәа Гагра илеины амца ықәызҵоз ирыцхраауан лабҿаба, аха дара рраион аҿы аус зуаз рԥырхагара рцәыуадаҩын, еиҳа еиӷьын, ҿагыларак рмоуӡакәа, еидгылазар. Арахь ауара-агәыцхәра ирыбжьаз аизгәаарақәа ибжьнахыр рҭахӡамызт.
Аҩныҟа дымнеикәа, Леуанти дзықәтәаз амашьына, ацҳа ҿыц ианаақәс, арыӷьарахь амҩа инықәгылан, ишиашаз ажәытә цҳа аҿаԥхьа инкылсит. Аобелискқәа рзааигәара мца хәыҷык еиҿакны ҷкәынцәақәак адтәалан. Ааигәа алашара кнаҳан, ааигәа-сигәа бзиа иарлашон. Ҵәыцақәак аҩы рҭаҭәаны, фатәқәакгьы ацаҟьа аҟьаҟьараҿ агазеҭ ықәҵаны иқәгылан. Маҷ-саҷк шыржәхьаз ҩашьомызт, ирныԥшуамызт акәымзар. Изҿыз ҭакԥхықәра ӷәӷәа змаз усын, рқьафқәа ҟарымҵаларц, днарылабжьеит. Х-машьынак игылаз ҭацәын, амала руак аҿы аӡәы заҵәык иҭатәаз аԥсҟы даҿатәан. Алашара цқьа дшинамырбозгьы, иидыруаз хаҵак иакәызшәа игәы ианинаҭа, дынҭалан дыниватәеит.
– Артур, ара уабаҟаз? – дизҵааит иара а-Канџьариа хаҵа, аԥсуара аҵкыс, даныҷкәыназ дызланхоз аурысқәа ртәы злысны иҟаз, иарбан усзаалак ак иҽалаирхәуа уажәраанӡа уаҩы имбацызт.
– Ара шьҭа ха-ха раҵкыс стәоуп, уажәоума сануба! – абна-ааглых комбинат анџьныр инапы злакыз ада, даҽакы дазкылԥшрын ҳәа узқәымгәыӷуаз ицәажәашьа акалашәа ибон иааидтәалаз.
– Избан? Уаазцаз акы ыҟами?
– Иҟалаз сазҿлымҳахеит.
– Уи бзиоуп! – Леуанти дагьаагәырӷьеит, амала, уаҳа мҳәаӡакәа, даазгаз амашьынахь дниасит.
Уи араҟа дааит адырҩаҽны ҽынла. Ажәлар рацәамзаргьы, аобелиск иадгәыԥлан ԥыҭ-ҩык еицәажәон. Ицоз ыҟан, иаауаз ыҟан. Втобускгьы аангылан, аԥсшьацәа лалбааит. Аекскурсиа мҩаԥгаҩ, џьара давамлакәан, ахаҳә сақәа зыхҟьаз аартны иреиҳәон. Леуанти иаҳауаз ахьынӡабзиаз макьана дзазааиуамызт. Аиҳабыра ахаҳәқәа рықәгара иахыццакрын, ирзычҳауазма аԥсуаа иқәдыргылаз абзарӡы ҳаракны ажәлар иахьраҳауаз. Усгьы ҭыԥ рырҭарымызт, дааиԥхьхәыцхуан иара, иахьынӡазалшоз зегьы ирыларҵәатәын ҳаԥсҭазаара зеиԥшраз.
– Леуанти, – данааизгьы изгәамҭакәа, дааидгылеит Леонид Чыгәбар. – Саҳәшьа ааигәа дшыԥсыз удыруеит. Ахаатәфара уаҵәы иҳамоуп. Абри аус иаҿу убра ҳаиқәшәар сҭахыуп. Ахаҳәқәа рзы ҳҭагылазаашьа шыҟоу убоит. Ас иабанӡаҳахьчало? Аҳәынҭқараа ирхьчарц рыдҵашьа амоума, ма ражәалагалақәа ҳрықәшаҳаҭхома, џьара мҩак ылаҳхроуп.
– Уи ахаатәфараҿ ҳашԥалацәажәо, уахь инеиуа ауаа ыҟоупеи? – Леуанти еиликаауан Леонид ари аус аиҿкаара ихала дшаламгоз.
– Мамоу, уара! Урҭ заа иқәҵуеит. Анаалашьцалак аҷкәынцәа ҳааизоит, хыхь ауадаҿ ҳааидтәалоит. Ҳамацара ҳаицәажәоит. Дарбанзаалак аӡә ҽԥныҳәак ҳаиҭо ҳзыҟалаӡом, избанзар ацәымзаҿ ҳаҟоуп.
– Иуҳәаз саҳаит, – иҭахӡамкәан Леуанти дақәшаҳаҭын.
Леонид имҩаԥигоз ахаатәфаранӡа, уахыки-ҽнаки иман Леуанти, уаҩы изеилкаарымызт ҳәа ргәы иаанагоз аилацәажәара усҟатәи идырмаӡаҵәҟьозу, ма ус аԥшра арҭозу дазхәыцыртә.
Гызмалрак шаҵаз ибон, аганқәа зегь рыла иҭиҵаарц иҽазишәон, аха заа алкааҟаҵара иҽацәихьчон. Зынӡак ихы иҭамшәоз мҩак уа илырхырц рҽазыркыр алшон. Ус иагьа иҟазаргьы, ицәырҵшаз азҵаарақәа ихаҭа ишиҭахыз изымҩақәҵозар ҳәа, хырхарҭақәак дрызхәыцуан. Убраҟа аизара Леонид ихәыцзу, Борис ус еиԥш далеигалоу еиликаарц, Леуанти ҿыц иҽԥишәахуан, аха уаҳа џьара дзышьақәгыломызт. Зынӡак идырмаӡоз аус азы, бнарак аҿы еиқәшәалон гәыԥ-ҩык ауаа. Ма Бориси Леуантии рхала ирыӡбон иҟаҵатәыз. Усҟатәи ишәарҭамкәан Кьахьыриԥа ибазар, ацәымза ашьҭахь ауаа анеилыҵуаз, излацәажәарц ргәы иҭази? Избан изшәарҭамыз? Аиҳабыра зықәшаҳаҭыз мҩак иқәиҵарц даҿын, уаҳа изакәызи. Аҽны икатәаз ашоура ашьҭахь, Леуанти игәабзиара зеиԥшраз ала, ицәеижь еилаканҵло, аԥхӡы иқәхьшәашәахон, ицәа иақәларц илымтха, ҿыц аԥхӡы илҵуан, фатәыла иҭәыз аишәа иахьнаддыртәалаз. Иара дышьҭазар акәын, проблемак иахьалацәажәоз ихы ахьрылаирхәуаз акәмызт.
– Иахьа ҳазхәыцроуп ԥхьаҟатәи ҳхымҩаԥгашьа, – Кьахьыриԥа, иззаҭахыз Леуанти изеилымкаауа, қьаадеизгак аахиртын, ишьамхы иқәкны икын, аӡәгьы игәаанагара дазымӡырҩӡакәа, ихала мҩак иқәигалон, – избан акәзар иҟаҳҵаз аус алҵшәа аиухьеит, шьҭа ҳаицлабны доусы ҳтәы иаҳаргарц ҳаламгароуп. Ахаҳә са ықәыргоит, уи иацҵаны иргоит актәигьы. Ҳажәалагалақәа ирықәшаҳаҭуп, ҳхаҳә ацынхәра иқәдыргылоит кьаразаа рбаҟа, азакәан ԥшра аҭаны, архитектори аскульптори, занааҭла иазыҟаҵоу, алагаланы.
– Ҳажәалагалақәа ирызкны макьана қәҵарак уаҩы идимкылацт, – Леуанти дахьтәаз изычҳауамызт ахьаҵра иаламгар ахьамуаз, ари аус ԥхасҭатәран изызкыз. – Изҳәада урҭ акы иадамхаргьы инарыгӡоит ҳәа? Ҳазлагаз аус знык иадамхаргьы, аҵыхәанӡа инаҳагӡарц, иҿырҳәцаа иаҳкыр иҟалои?
– Инаргӡоит сҳәазар – ишынарыгӡо здыруеит азоуп изысҳәо, – Борис иҳәатәы ҿагыларакгьы изычҳауамызт. – Сара исҭахыуп исҳәаз шәақәшаҳаҭхарц, уи наҳагӡап напышьҭхрыла. Аӡәгьы хьаас имоуртә, абжьы еиҳаны изауз иҳәатәы наҳагӡап.
Ара итәаз аӡәгьы Борис диқәшаҳаҭмызт. Ус шакәыз Леуанти идыруан, ихала еиликаахьан ус хаз-хазы дахьаарықәшәалоз. Амала иҟан иусураҿ ихьԥшыз, иара ус аԥсҭазаараҿ инаидгылоз, иуа-иҭахы, иқәшаҳаҭхарц дзыԥхьаз маҷӡамызт. Изҭахызгьы-изҭахымзгьы иара идымгылар ԥсыхәа змамз ауаа идыруан иара. Ара еилатәан гәаартыла Леуанти идгылашаз. Ауха Аԥсны ахьчара азықәԥаҩцәа, ааигәа изеинымшәартә, ҩ-гәыԥкны рҽыршон, даҽазны иеиԥшымкәа. Аиҟәшара анымҩаԥыс, рыгәра ажәлар ирымгаӡо иаақәхон. Акзаара џьара акала еиқәырхатәын. Ажәлар ҳус аҿы иаархагылаша иара иакәхарц гәрагарак изынхарц даазхәыцит.
– Ари аус аҿы уаҳа сшәылацәажәом, – аӷьараҳәа дҩаҵҟьеит Леуанти, ашә ахь днаҭрысит.
– Уца! – уаҳа ианаму Борис уи дақәшаҳаҭын, Леуанти дыҟамзар, иҳәатәылхра изымариахон, идәылҵуаз ашә ахьыҩкыдиҟьаз иаҳагьы даргәырӷьон. – Шьҭа исықәшаҳаҭу шәнапы шәҩаха! – ҳәа ихаҭа инапы ҩышьҭихит, ирҭахы-ирҭахым знапы ицышьҭызхшәа зуз иаҳа имаҷхеит. – Шәызҿу сзеилкаауам, мап сцәышәкырц шәгәы иҭоума? – иаҳаҭыр маҷӡамызт, иааихҭыргахьаз ашьҭахьгьы, ҿымҭӡакәа иқәшаҳаҭхар рыхәҭаны ибон. – Ус анакәха, шәгәаанагара зеиԥшроу сашәҳәеи! – ҿырымҭуазшәа аниба, аӡәаӡәала ихала дрызҵаарц иақәикит. – Лиуфа, иуҳәарц иуҭахи? – уи дагьиуан, иара иахь дышԥахьамҳәрыз.
– Хаҳә са хәыҷык ықәҳаргылеит, аха ари баҟа дууп, убри азоуп аиҳабыра иқәрымгар ада ԥсыхәа зрымам, ҳара иҳахьчароуп.
– Леуанти игәаанагара ҳадгылар акәын, – ҿааиҭит Лерик Цыхьычба. – Иалагаз иара иакәын, уи иадгылаз иҩызцәагьы аҭакра рықәшәоу, даҽак рықәшәоу агәхьаа мкӡакәа, аус ду руит. Ҳара уажәы хазы ҳаилацәажәаны, зегьы злаԥхасҭаҳтәреи.
– Кьаразаа ридеиа амчра иахәаҽын, иахьа уажәраанӡа иӡны иҟан, – иҩныҵҟа ихьуан Гарик Кьатиа, ихәыцрақәа реишьҭаргылара цқьа дақәымшәар ҳәа дшәаны, дынҭгыла-ааҭгылон. – Леуанти излеиҳәаз ала, апрофессор Ӡиӡариа ҿыц ицәыригеит, аха уи аамҭа инаҭомызт амилаҭ хақәиҭраз ишықәԥоз аарԥшра, асовет мчы аагара мацара иазҿлымҳазшәа иҟаиҵеит, аха иҩымҭақәа ҳажәлар рхықәкы хада иахьцалак ирныԥшуеит. Иахьа ҳазҿугьы убри ауп. Сара избоит, шәара зегьы ижәбоит уахыла дмыцәа, ҽынла дмыцәа, ҳхаҳә са ахьчара дшаҿу. Аҵыхәанӡа иалҵуа ибарц иҭахыуп. Уи ҳара зегьы иаҳусуп. Уажәы иаҳԥырхагахаша ҳзашьҭалои?
– Ҳҽеиҟәаҳамшароуп, – иҳәеит Вова Канџьариа. – Убри анырбалак, ҳиааира рзымариахоит. Ҳазҿу аус убрахь ҳкылнагоит. Ҳҽеиҟәаҳамшап! Убри ҳахьыр иҭахымкәа абыржәы дыздәылҵыз агәра ганы сыҟоуп сара.
Убри аамҭаз Леуанти аҩны дааргахьан. Аӡыхь даҵагыланы, иҽирхьшәашәеит. Дтәеит, дгылт. Ауха ихымҩаԥгашьа злаиашамыз ҳәа ҵаҵӷәык изыԥшаауамызт, ахаҳә ақәгара ахьиҭахымз азы, аха зынгьы даабжьажьон. Уа еилатәаз аус аӡбара рзынижьит, аҽеиҟәшара рықәымшәарц, аха, иаҳҳәап,
Борис рызынтәык инапахьы иааигар, иара идгылодаз, ахаҳә ахьчара дзаҟәыҵӡомызтеи? Уа итәамз гәдоуҭаа рыҷкәынцәа ракәын, урҭ рахь мацара дхьаԥшуазма? Аҭыԥан ауаа имазар акәын. Цқьа данхәыц, чыгәбараа рҩнаҭа еилацәажәоз рыгәҭа иара идгылашаз ҟамлози.
Уаҟа акгьы шырзымӡбаз адырҩаҽны иаҳаит. Даҽа уахыки-ҽнаки рышьҭахь Мирон Ҭырқьбеи Аслан Барцыци Гәдоуҭантә ажәабжь изааргеит. Борис дара рҿы дҩеизаарын, актив аҿы кьаразаа рыбзарӡы зҳәоз ахаҳә ишахашшааз еиликаарц. Иқәыргар иаҳа ишеиӷьыз рабжьеигеит, дара ақәшаҳаҭымхеит акәымзар. Урҭ ҽынла аӡәаӡәала ԥыҭ-ҩык иҽрықәиршәозаарын. Уахыла дымҩеизар, КГБ аҿаԥхьа дзыцәшәашаз ус шымҩаԥимгоз еилкаан, акәымзар аҵх иҽалакны ада ус мҩаԥигозма.
– Иара ихаҭа уажәы дыжәбар сҭахын, – иҳәеит Леуанти. – Шәгәаанагарагьы идыруазааит. Аус злоу шәмеицәҳан. Саргьы уахь снеирц сҭахыуп.
Ихала данаанха, иҽеилеиҳәан, шьапыла амҩаду шыҟаз дкылсит. Бориси иареи ахаҳә ахьрыбжьаҳаз игәы иалан. Рҩыџьегь анеидгылаз рус иаҳа иӷәӷәахон. Иара иаҳауан Аҟәагьы џьоукы шцәырҵыз, кьаразаа ирызкны аобелиск закәандарала иқәыргылан зҳәақәоз. Имаҷзаргьы дара ыҟамзи, ԥҟаԥҵарала мацара аԥсуара рзеиқәырхоз џьыршьон. Рымч ӷәӷәан. Избанзар аиҳабыра иргәаԥхоз акәын ирҳәоз, арахь аҳҭны-қалақь иаланхоз аинтеллигентцәа ракәын азы иҳаракны ирыхәаԥшуан. Дзусҭадаз Леуанти, ақыҭа икҿанакыз арҵаҩы?
– Арахь бабаҟаз? – автобус илалбааз, сынтәа ашкол иалгаз Инга дааиуан. – Иахьа ҳаиқәшәарц ҳаҟаӡамызтеи.
– Зҵаарақәак сыман, – ауниверситет аҭалара дазыҟаиҵон аԥхынра иалагӡаны, ус еицәажәахьан.
– Ашәшьырҵаҿ арымӡ ҳнықәтәапи!
Ашәҟәы аахлыртит, аха лызҵаарақәа акырӡа зҵазкуаз ракәӡамызт. Зегь акакәын иҵегь инарҵауланы илдыруаз ирҿыцуан. Дылбарц шылҭахыз ҩашьомызт.
– Уҩызцәа ухҭакны урымоуп ҳәа саҳаит, – анылҳәа, Леуанти дааԥышәырччеит, «уара» ҳәа диацәажәар шьҭа иахәҭаны илыԥхьаӡахьан. Зхәы ҭазмыжьуаз шлакәыз усгьы еилкаан.
– Ибазҳәада?
– Саби иҩызцәеи ргәы иалсны еибырҳәон.
– Бгәы рҭынчны бца! Бҵарада акгьы базымхәыцын. Сара сцароуп. Абзиараз! Нас Аҟәантә апрограмма бзаазгоит.
Уаҳа еидхаланы џьоукы рыбла ихгылар иҭахымкәа, ашкол агәарԥ шыҟаз днаццакит. Абжьааԥынқәа раасҭа уи аҽны ауаа маҷӡамызт. Аиҩызцәа реимакырҭа шыҟалаз раҳақәазар – иргәамԥхакәа еизақәеит игәахәт Леуанти. Адәны еицәажәон, Кьахьыриԥа рыгәҭа даларгыла.
– Уара ухаҭа иашамкәа уныҟәоит, – Мирон ибжьы иаҳауан иара дахьынрыдгылаз. – Уара гәаанагарак умоуп, ҳара – даҽакы. Уара утәада иашак ыҟам ҳәа зуԥхьаӡои? Узҿу уаҟәыҵыр иаҳа иеиӷьуп.
– Шәгәаанагара еибышәҳәар бзиоуп. – ҿааиҭит Леуанти, Мирон ихымҩаԥгашьа маҷк иааирԥсыҽырц иҭахны. – Аха шәмеицәҳан, иҟалозар! – Мирони Аслани арахь иахьааишьҭыз игәы иалан иара.
– Ҳзеиҟәишои? – дааҭгыломызт Мирон.
– Сара соума шәеиҟәызшо, зегь зхароу Леуанти иоуп уи аган ала, – иҳәеит Борис.
– Сара шәзеиҟәысшеи! – Леуанти иаҳауаз уамашәа ибон.
– Удәылҵны узцеи?
– Ҳгәыԥ еидкылазарц ауми. Ишәзеидымкылозар исхари, – Леуанти Мирони Аслани хазы днарыԥхьеит. – Шәеицәҳарц шәаазма, ас зыҟашәҵеи?
– Иузымчҳақәаша иҳәоит, – Мирон дгәааҵәҟьаны дыҟан.
– Иара ус иуаҩышьоуп. Аха излауала ҳҽаҳзеидкылозар аабароуп. Шәиацәҳаны дшәырӷыӷкыр иаҳа еиӷьхома.
– Иара уаҩышьак имоуп, аха ҳаргьы доусы ҳауаҩышьа ҟалароуп, ишубалак уҳацәажәар аауама, – Аслан ихаҿ ҟьаҟьа еихаччон, акгьы ҟамлаӡазшәа.
– Илшо рацәоуп, ҳааиԥеиԥшроуп. Игха ыҟамкәа, аха аԥсуара асҟатәи зхы ақәызҵо заҟаҩы ҳамада зугәахәуа.
Ихала амҩа данын Баҭыр, ишьҭахьла иаауаз амашьына анизаангылоз. Изгәамҭазшәа ивсырц иҭахын, убасҟатәи игәалаҟазаара ԥхасҭан, аха иаԥхьаҵәҟьа амашьына ахышә аҿынтә Асҭанда даниԥхьа, дҭамлакәа аангылашьа изымԥшаазт, дынҭатәеит аныҟәцаҩ ивараҿ.
– Бусқәа брылгазар ҳәа сгәыӷуеит, – деихаччаӡозшәа иҽааирԥшуан.
– Аԥышәарақәа срылгеит, – Асҭанда Марица лнапы шылкыцыз илкын. – Умшьҭ бзиазар акәхарын.
– Иҟалап, – илаԥш аалҟәиган, ԥхьаҟа амҩа даныԥшылон.
– Угәалаҟазаара ԥхасҭоушәа збеит, – ԥыхьа еиԥш рҩыџьегь рхала иааизнымхар ҳәа дшәозшәа, лҩызцәа ишраҳауаз диацәажәон.
– Мамоу, еиӷьны избахьада, – ихаҿы иргызмалуан.
Арахь ихшыҩ иҭагьежьуаз уажәы, џьанараа ргәашә ишнадгылалак, дызларԥырҵшаз акәын. Аԥсҟы зкыз Саҭбеи ҿиҭуамызт, дара арԥарцәагьы еибаздырӡомызт, Џьанар ичараҿ рылаԥшқәа шааиқәшәахьазгьы. Амашьына анаангыла, Баҭыр дыҩҭыҵын, Асҭанда длыцхраауан. Уи адгьыл дышнықәгылалак, абзиараз ҳәа нараҳәаны, амҩа даныларц игәы ишҭаз, абарҵаҿынтә дласны лҿаалхеит Шьасиа, лыԥшәмагьы, аҩны даавҵны, дааиуан. Надшьа абарҵа дааҵагылеит. Нас длалбааит, лԥҳа дылԥыларц. Баҭыр игәеисра рацәахазшәа дцәышҳабиӡа даанхеит азныказ. Асҭанда лабада лҭаацәара днарԥылан, аԥсшәа ралҳәон. Нас еиҳабыла-еиҵбыла иаагәыдибакылақәеит саси ԥшәымеи.
– Агәхьаа шәалыргеит, нанхеит, – Надшьа Саҭбеии Марицеи рыбӷа аалшьышьит. – Шәаҳзыҟамларгьы ҳабацоз. Нан Баҭыр, уаргьы аԥсшәа аауаҳҳәапи, уаҳцәыӡӡеитеи, – арԥыс даагәыдылкылеит.
– Сышԥаӡуеи, ара сыҟами, аибабараз ҳаамҭа маҷхазшәа иҟалеит, аха ҳҭыԥ ҳақәлоит, бымшәан! – уи аԥсшәа лаҳәаны, данаақәгьежь, ишьамхы шҵысуаз, рҭаца, иара иашьас дзырҭаз, дналыдгылан, лыгажәҵас лылахь днагәӡит.
– Аҩныҟа ҳлеип! – Џьанар днарыԥхьеит.
– Саҭамыз! Сара аҩныҟа сыццакуеит, – иҳәеит Баҭыр.
– Иухьи, уара, утәымуаҩушәа? – иааџьеишьеит Џьанар.
– Ус ҳзумун, нан! – диҳәон Надшьа. – Уаҳзымааижьҭеи, иагьԥхашьароупеи. Аԥыхьақәа ҳаҩны уаҳзыҩныгаӡомызт, иухьзеи!
Асҭанда лыбла ҭраа дыԥшуан. Шьасиа уи длеиӷьӡамызт, иашьас дахьлырҭаз иҭахымзар ҳәа лгәы дааҭахәыцлон.
– Ҳаргьы уамак ҳаанхаӡом. Ҳаицлеип! – дааизхьаԥшит Саҭбеи, Баҭыр ихы зыхирҟьоз изеилымкаауа.
Еицны рҿынархеит. Асасцәа ирымуит аҩныҟа иларгарц. Шоуран. Шьҭа Амра аладатәи ахәы иаҵәаххьан. Уи шырԥырхагамзгьы, ара аҵаҟа иныҵатәеит. Саҭбеи иаахҵәаны иреиҳәеит акрура рҽазырымкырц, Бзыԥҭа ахаҳәқәа рбарц иахьнеиз азааигәара акафе иныҩналан, акрырфеижьҭеи уамак ҵуамызт. Аҩны дыҩналан, Шьасиа лхьурӡы книхит. Амашьына дақәтәан, ҵәыцак ижәыр ҟалаӡомызт, агәхьаа рыҽзадыргози. Арахь рымҩа ааигәамызт, ауха аҳҭны қалақь иазцон, араҟа уамак изынхомызт. Ус акәзаргьы, ичеиџьыка агьама рымбар зуаз дарбан ԥшәымаз, Шьасиа дара ахьтәаз ишәа хәыҷык налыргылан, фырџьанқәак аақәлыргылеит, изхыржәлашаз нацҵаны.
Џьанар, Анцәа илԥха роурц, фырџьанк анаақәих, Саҭбеи дахныҳәеит акәымзар, имжәӡеит. Шьҭа аҵыхәтәан Баҭыр икыр акуәын. Ашьҭахь ианааицәажәақәа Саҭбеи, иаҳәшьа диманы, ддәықәлон, дахьыццакыз игәамԥхакәа, аԥшәма иҭаз рныҳәаҿақәа аашьҭихит. Уи анаҩсан, Баҭыр џьанараа шынҭаацәаз рныҳәаҿа икит, иаргьы уаҳа шизымжәуаз аԥшәма ирдыруа. Агәашәахь ианлалбаа, Асҭанда Саҭбеи ихәда днахьынҳалан, иӡамҩа шылгәыӡуаз ацәа ахылххьан, илзааигәаӡаз ахара длышьҭырц днаскьалгозшәа. Даақәҵәиин, Марица даалгәыдылкылан, дылзаушьҭуамызт. Даулышьҭырц лнапқәа анаалырԥсыҽгьы, лызхара дылзыгәӡуамызт. Аиаҳәшьеи аиашьеи рмашьына алаӡара аҽаҵәахуан еиԥш, Баҭыргьы аԥшәмацәа днарԥырҵырц иҽазикит.
– Уаагылеи, уара, иухьи, зынӡак ҳаухашҭыртә?! – аҳәареи азҵаареи неиларӡҩо, Шьасиа иашьас илырҭаз иаԥхьа дгылан.
– Абасҟатәи думыҳәар, ухала ушааишаз узымдырӡози! – иҳәеит Џьанар, иԥшәма ҿа илҳәаз ашьҭахь, Баҭыр иааира ҵыхәаԥҵәара аиурымызт игәахәызшәа.
– Уҽахьуԥсахыз сгәы иалоуп, – нацылҵеит Надшьа.
Баҭыр дҳашҳатәрахазшәа дгылан Шьасиа лзааигәара, излауаз ала, дәахьыла уаҳа ак инымԥшырц, ихы дазықәԥо. Убри аламҭалаз, Асҭанда иалҳәарызишь ҳәа дналҿаԥшит. Лара лыбла
ҭраа дгылан, мчыла дԥышәырччон, ажәак уаҳа иаалҿмыршәакәа. Уи илҭагылазаашьаз иара уажәыҵәҟьа, ажәала иаҳәазаргьы, цқьа изеилкаарымызт, дыҭҵааҵәҟьазар дрыцҳахәха ҿымҭӡакәа дахьааԥшуаз акәмызт.
– Ишәҳәо закәи, сышԥамааиуеи! – ихы инапаҿы иааигартә, ахаҵа мчы иман. – Даҽакала шәсыхәаԥшыр сҭахым, сышәзеилымкаазшәа збоит, Надшьа. Ус зегьы сыжәбартә схы мҩаԥызгаҵәҟьазар, саҭашәымҵан! Саҭабымҵан, саҳәшьа! – Шьасиа лахьгьы даахьаԥшит. – Абзиара шәзыҟалааит! – иҿынеихеит. – Џьанар, – даақәҵәит иара. – Шьҭа санааи, ууалырқәа акы зынӡак еиҵухыр акәхоит.
– Уара узы сара акгьы сеигӡом, – дԥышәырччо данынахынҳә, Џьанар зегьы наишьҭалеит.
«Уеигӡоит, Џьанар, – Баҭыр игәы дҭахәыцуа дҩеиуан. – Усшәа угәы иабоит, избанзар исҭахыу еилукаарц уҟаӡам. Еилукаар угәарԥ сҭоуҵаӡом, убри здыруеит азын, сара заа сҽааныскылеит. Исҭахыу узымдырыртә сныҟәароуп, санԥсыша асааҭ здыруазаргьы.» Ма ас еизааигәаны инымхондаз. Ма, инхара знапы ианиҵашаз димазар, дықәҵрын, даҽаџьара аусуреи аԥсҭазаашьеи изыԥшаарц. Убас ала маҷк игәы ихашҭуазар ибарын, днасыԥдаха адәы дықәгылазаргьы. Араҟа аангылашьак иауӡомызт, иԥсы маҷхо мацара, абри амҩа данызаарц ҟалашьак амамызт. Дхаҵан, ихы инапаҿы аагашьа дақәшәон, убри ак акәын изгәынкылагаз, аха ас ианбанӡа? Аамҭа цацԥхьаӡа изымчҳауа дҵыкәкәалар иҭахымызт. Макьана дҿан иара, имч илӡӡаауа адәы дықәзар зигәаԥхарызи.
Иҩны дҩагәыдԥшыло дҩеихьан, дааҭгылазма уҳәартә, ишьаҿеихгашьа ааирмаҷӡеит. Инхарҭахь анеира ааиҭахымхеит, Мамсыр имашьына агәашә ишадгылаз аниба. Зегь раҵкыс ицәымӷыз, – уи уажәы иашьа иԥҳәысаагара алацәажәара иҽазикуан. Ма иаб игәараҭа акала дацхраахьандаз, ихы дашьҭан, арантә днықәҵижьҭеи. Дааргьы аԥсшьараз даауан, ари адгьыл дшааӡаз игәалашәозушь ҳәа, иашьеиҵбы ихы дазҵаартә еиԥш. Аус злаз арахь иԥхаз хыҵакырҭак рыман, акәымзар Баҭыр арра дыҟан, аҵареи аусуреи еилеигӡозшәа дааиуан, аиаҭымреи амамзаареи иааргон, иалашьцылазшәа цқьа ирызгәаҭацәомызт умҳәозар. Уажәтәи иусура иалеигоз иуалафахәы заҵәык ԥсымшьҭыгак иаҩызан, аҭышәынтәыларахь унанагозма. Џьанар, ашьҭаҵарҭаҿ аус шиуазгьы, ихазы акыр изыҵгозма. Ус иааӡан дара, аҳәынҭқарраз аус руан, акы ада рыздырӡомызт, ирдыруаз ԥхьаҟа иазгомызт, арҭ зҭагылаз аамҭа иабзоуран рыхныҟәгашьа.
Амашьына агәашә аԥхьа иргылазар, Мамсыр ауха даангыларц игәы иҭаӡамызт. Заҟа ирласны еибабарыз иаҳа иеиӷьын ҳәа, Баҭыр аҩныҟа длеит. Ран илалыртәаанӡа, аԥсшәа иааибырҳәаз амҷыдара, акы иаламцәажәеит. Аус злаз аиҳабы ҿиҭуамызт, аиҵбы уи иаҳа еиӷьеишьон. Аишәа ианнадтәыла, Мамсыр усгьы ижәуамызт, егьи иалихызи, ҿымҭкәа еиҭатәан. Амала аҵыхәанӡа ус изычҳауазма, аиҳабы ихы ҩышьҭихит.
– Аиҳабыра ахаҳә иазырура рыздыруам, угәы ишԥаанагои?
– Ахаҳә арбан? – Баҭыр акрыфара даалган, уи дазԥшызар акәхарын иеиҳабы, «ахаҳә» ҳәа дзышьҭаз изеилымкаазшәа иҽиирбон.
– Ҽымдыр зыҟауҵахуеи, кьаразаа ирызкыу ауми. Аҷкәынцәа ирыхьчоит, уахыла иқәыргар ҳәа ишәоит, ҽынла усгьы ус змам адеизалоит. Аха, ауаа ақәшаҳаҭымкәа, аҳәынҭқар ахы иаҭәнашьома иӷьычуашәа ақәгара.
– Уа саргьы уахык сыҟан, – амц иҳәеит Баҭыр.
– Уара убарҭқәа ирықәурӡо аамҭа зныухуеи? – Мамсыр иашьа иааиҽԥникылеит, нас ран лындәылҵымҭа ихы иаирхәан, ҿыц ҿааиҭит:– уанаџьалбеит, ԥҳәыс дааугар, унхар-унҵыр…
– Уи уажәы ҳалацәажәарым, – иааҿаԥиҵәон Баҭыр.
– Нас ҳанбалацәажәо? – уи иашьеиҳабы дааҭгыломызт.
– Сгәы уи иеиԥшым, даҽазны, – зынӡак иаламцәажәарц шигәаԥхоз иҳәар, иашьа дааҭымгылар ҳәа дшәон, иахигазшәа аԥшра аиҭеит.
– Ҳара иаҳҭахыуп аԥсуара ҳахьчарц, – иахьианагаз ианаму, аԥхьа излацәажәоз ахь Мамсыр дниасит, – иахьа иҳамоу аҳәынҭқарратә система аҩныҵҟа ишьақәгылоу аԥҟаԥҵа инақәыршәаны, аконституциа еилагарак аимуртә. Аха шәара абри аҳәынҭқарра амаҵ зуа аԥсуаа зегьы шәҿаҟәоит.
– Изла?
– Шәымхәыцӡакәан шәхымҩаԥгашьала.
– Исзеилкаауам – сара схымҩаԥгашьа уара излауԥырхагеи?
– Инықәҳәа-аақәҳәашәа ирҳәоит доусы, изааигәоу дизнымкылозар, аҳәынҭқарратә аппарат аҿы иаанкылара иаԥсоу, иаԥсаму ҳәа.
– Иалухи уусура, ҳаԥсадгьыл азы агьузыҟамҵозар?
– Еиҭа сҳәахуеит: ҳшәымҿаҟәан, хәыҷы-хәыҷла иаҳзыҟаҵо шәымбари!
– Усҟатәи ахшыҩ шәымазар, ҳажәлар ируам, ирҳәо наҳагӡароуп ҳәа шәықәымгыло?
– Ҳаԥсахра иналагоит, иалыжәгои?
– Ажәлари аинтеллигенциеи рҽеибаркны иқәгылароуп ҳусқәа ылҵуа рҿанынархо. Шәарҭ еснагь шәхы шәахәагәышьоит.
– Ҳарҭ ҳхы шәцәыҳахьчалароуп, уаҳа иауӡом излазбо ала.
– Уи быргәым, – Баҭыр дҩагылеит, – џьара акала узҳахәозар ҳәа, аҷкәынцәа уцхрааит, уара, уҩызцәа ара иҟаз маҷызшәа, уаарҿагылеит. Саҭамыз, сара сындәылҵроуп, сԥсы ааиҭаскырц. Иахьа заацәан сангылоз, ҽынла лацәааихьшьк сзыҟамҵеит. Аҵла амҵан днеин, инапы ихы иаҵаҵаны, арымӡ днықәиеит, иҿы ажәгәарахь инарҳәны. Ибла аартызаргьы иубарҭамызт азы, дыцәазу дыцәамзу еилызкаауадаз. Акы дазхәыцыр иҭахызаргьы, иҽизеизгомызт, уажәи-уажәи илымҳа ирҵаруан, иашьа дықәҵуазар ҳәа. Нас ахақәиҭра иоурызшәа, иашьа ицара дазԥшцәан. Ҳаӷоу дазԥшызааит иашьак иаб иҩны индәылҵра! Ус акәзаргьы, Баҭыр иҭагылазаашьа убас иҟан, иҩныҵҟатә еибарххара дадахомызт, арахь даҽакы дазхәыцыр иҭахӡамызт, иааикәыршаз рынеиааи даҽаџьара деинархагәышьон акәымзар. Уи иан лбжьы маҷ аагеит, лԥа еиҳабы дахьынаскьалгоз, леиҵбы даалырԥшырц лҭахымкәа. Амашьына аақәҵәимҭа иара иаҳауан. Нас аладара ишылҭалаз мҩашьо, абжьы маҷхон. Баҭыр дҩагылан, ӡыхьк наиҿаҭәаны дышьҭаларц, акран днадгылеит.
– Уцәаӡамкәа уиазма, уашьа дахьцоз умбаӡеи? – ан лгәы иалан.
Иан илҳәаз шԥеимаҳауаз, аха, убранӡа днеихьан, игәы иаҳауамызт. Мышкы зны ихымҩаԥгашьа дазхәыцрын, иахьцалак иацәажәоз зымшала адунеи дықәыз лакәымзи, аха уи ауха иԥсҭазаашьа арахәыц иахьынҳалан. Аҵх убас ибзиан, маҷк аԥша хьшәашәа амшын аҿынтә иаасит. Иаартыз ихышә ала иныҩналан, ауаҭах ааимнадеит. Зҽырхьны ишьҭаз Баҭыр дкарауараха дыҟамзи, дышхәыцуаз дамхацәан, аԥхыӡ ҿаасҭақәа дышрылаз мацара, иԥсы уамак изымшьакәа, дҩагылеит. Макьана мшаӡацызт. Аҵла аҵаҟа дтәан, аҭаҭын дахо. Ақыҭа аҳәаа ахьаанҵәоз иалагоз амшын гәеиужь дхыԥшылон. Ӷбакгьы хымызт. Ԥҭацк хыршәламызт. Лашахьан, аха Амра ашәахәа ахәы ихымҵыцызт.
Баҭыр уажәраанӡа аԥсҭазаара далагәырӷьон. Иҩны иаҩцамзаргьы изгылан, уи аамҭаз амла дамкыртә, ирахә-ишәахә иман, баҳча хәыҷык изҭакын, амхы ахьылеиҵашаз изышьҭан, иҩны аргылашьеи игәарԥи еинаалон. Ақыҭа уналаԥшуан. Иԥшӡарҭан. Уамак акәымзаргьы, иусурҭа ыҟан, ҵарак далгахьан. Уаҳа дзыхьӡарызи ақыҭа ҷкәын?! Изымхоз аԥҳәыс лакәын. Аԥҳәысаагара уамак ихьаамызт, аргама акәымзаргьы, маӡала изҳәаз аӡӷаб дыҟамзи. Лҵара маҷк иаалырӷәӷәар, дааигарын, уи иҽазыҟаиҵон. Машәырны иқәшәаз баша ӡӷабызма, даныхәыҷӡаз аахыс илаԥш зхыз, лааӡара иалахәыз дыӡӷабхо даналага нахыс, даара бзиа дшибоз еилкаамзи. Ганкала абзиабара мацара акәымкәан, лара аҭак илымҭеи, лықәрагьы ус иҟан, илықәҿиоз лҵарагьы дашьҭамызт, даҽакгьы лҭахымызт, дызҿынҵәаауаз ауаҩы дылцәыӡыр ҳәа дшәон, иаарласны дигарц дазгәаҟуан. Ибзиашәа маҷк дааизԥшырц дникылалон, лҵараҿ лымҩа днықәиҵарц иҭахны. Аха ҽнак зегьы леилаԥыххаа ицеит. Аҵәца лаимпыҵҟьазшәа, идунеи ҟәыбасартә иҟалазеи?!.
Убри аахыс, уамак ҵуамызт аха, ибла дыхгылан асасааирҭаҿ, Џьанари Асҭандеи амардуан ианыҩаҿагылоз, иаргьы дныҩналахьан еиԥш, фатәқәак ақьаад макәан ирҭаҵа икны, абуфеҭ иаадәылҵыз аӡӷаб ҳаракы. Иара бзиа иибоз аҩбатәи аихагылахь дҩеихьан, лашьа дицны. Убрахь дықәнеит убри аӡӷаб ҟаимаҭгьы, лыбла иҵалмыршәыз арԥыс иҩныҵҟа шынеибакәыз ларҳәы-ҩарҳәны. Иҩызеи лареи ракәзар еиқәшәараны иҟаз ҳәа, игәы аахыҭхыҭит. Шьына диманы, ихаҭагьы амардуан дҩаҿагылан, акоридор дныбжьалазар, абар! – абри аномер аҿакәын Џьанар дахьнеиуаз. Азныказ ҭаца ҳәа уаҩы димбазт, «ҳзааугеи?» ҳәа Џьанар дааизхьаҳәырц агьшигмыз, акәақьҭ шыҟаз ҵаҟа иибахьаз аӡӷаб ҟаимаҭ дахьгылаз даалыршанхеит. Иҽааирманшәалан, ииулак игәаӷьны, ла лахь ишьаҿа неихиган, лылахь днагәӡит, иагьаалыдиныҳәалеит.
Баҭыр дҩагылан, дцаны иҿы иӡәӡәеит. Дныҩналан, чаик ршны ижәит. Иан ажәгәарахь дцахьан. Иара ҿыц араҵла дныҵатәеит. Амра ҩхашаларц агьагмызт. Макьана иусурахь дыццакуамызт. Ҿыц дхынҳәуан иара асасааирҭахь. Уажәы аҩныҟа иандәықәла, рҭаца уа дааныжь, Асҭанда цқьа дҭиҵаауан. Дзықәшәаз изеилымкаауазшәа, дыбжьажьон. Иагьа умҳәан Асҭанда дыԥшӡан, дхаан, лҟазшьа игәаԥхон, игәамԥхақәашаз дышԥарылаҟамыз, иара изын урҭ быргәымызт, дрызхәыцырцгьы дрышьҭамызт. Амашьына аҩныҵҟа лара дахьибоз ихы инапаҿы иааигартә ицхраауан. Иара дычча-хәмаруан, длафуан. Игәы иҭашәаз ихаҭа изеилкаауамызт, иҩызцәагьы идимырдырӡеит. Азеиԥшынхарҭаҿ лымаҭәақәа ныжьны, Асҭанда лҭаца дахьыҩназ дылзаарган, арԥарцәа аҩныҟа ианцоз, иҽыԥсахрақәа уаҳа иаадимырбаӡеит. Убас дааиуан иахьанӡа, аха асҵәҟьа ианбанӡа.
Араҵлаҿынтә агәарԥ дынҭыҵын, амҩа днанылеит. Џьанар игәашә аҿы длаӡаанӡа, машьынак ихьӡозар ҳәа, дыццакуамызт. Шьына, иусурахь амҩа дықәлар, ма дышьҭихрын, аха есымша уи иҽиқәиршәалар иҭахӡамызт. Уи ианааигәаԥхалоз Џьанар иҿы даангылалон, дизымԥшырц Баҭыр изҳәомызт. Ма амҩан дышьҭихуан, дышиашаз дцарц злаиабжьеигарызи, зҵаара шәкы цәырызгоз
усхарынеи. Иара иҩыза диҵашьыцуазма ҳәа, ихы дазҵаауан. Издыруадаз маҷк иадамхаргьы уи ицәа иалазар. Зынгьы дзыниҿамԥшуа дибар иҭахӡамызт, ацәымӷра илаҽыр ҳәагьы дшәон. Урҭқәа дыриааирц илшон, аха Џьанар акала диԥырхагахарц иҭахымызт. Иҽицәихьчон еиқәымшәацәаларц, еибамбацәаларц. Ак иҵрымхырц ихы дақәԥон, аха илымшакәа ак ицәхыжжыр алымшози. Амҩа данын, аӡә дышьҭихырц иаангылара дазымхәыцӡакәа. Аидарашьҭыхга машьына аанҿасит. Бзыԥҭа АТК-ҿы аус зуаз аныҟәцаҩ Лахәыҭ иакәын.
Џьанар игәарԥ дықәгылан Шьасиа. Уи лнаҩсан Асҭанда лызнапык ала абагьыр кны дгылан. Амашьына лиаҟьеит, урҭ рҩыџьегь уаҳа ибарҭамызт. Иара ихы ицәымӷын. Џьоукы рҩны иҩнагылаз аҭаца иара диоуамызт, уи ланхәԥҳа дахьынӡанасыԥдаитәуаз еилкаамызт. Убарҭқәа заа идыруанаҵ, ачара аҽны ихы дақәԥаны мацара инапаҿы иааигеит. Илшоз зегьы ҟаиҵон, ачара бзиахәха имҩасырц. Иҩыза иакәымзи ԥҳәыс даазгаз. Амала аҭаца дахьынаргааргоз длызԥшуан, избанзар дрылџьџьаауан. Амш бзиа рмоуи, агәылацәа рахь дынҭыргеит. Ақәчага рхиа, рысасцәа аныладыртәа, зқьаф ҟалаз «Радеда» аацәырырган, лҩызцәа дрыларгыла, лаԥхьа икәашо, ашьаԥа дыҵыргаанӡа, дааныркылан, лныҳәаҿа ахьыркуаз, Жьакәа аҭаца иашьас Баҭыр длырҭарц ажәа аниҳәа, иара днеилԥсааит. Ауаа рацәа ахьеилагылаз, нас итәаз рқьаф ҟамлахьази, иара ихьааз рцәиҵәахыртә амчқәа иԥшааит. Амҳараҿгьы уи аӡбахә анцәырырга, шьҭа иаргьы маҷк далашьцылахьан азы, ҿыц иҵәахыртә дыҟан, аха зегь раҵкыс иара дыздыруаз Асҭанда иҵылдырааит иакәӡамкәан иҩызцәа дышрылаз.
Иусураҿ даннеи, иҭыԥ аҿы дтәан, аныҟәцаҩцәа ирҭахыз ашәҟәқәа, нас ахәҭақәа рзылҩаауа. Аамҭа рацәа иман, излахаирҭәаашаз ус ӷәӷәак инапы ианымызт акәымзар. Ихы ахьигарыз дақәшәомызт, ишьапқәа ҩышьҭихын, еихданы аишәа инықәиҵан, инапқәа еихда игәыҵаԥса, ихы икәаҽ дтәан, дызбоз дыцәаз џьыршьарын. Убри амшала изааишазгьы нахынҳәуан. Иара ихы ицәымӷын. Шьасиа заҵәык лакәын иблахаҵ зыргьежьуаз. Илзыруз ачара ашьҭахь, шьҭа еилкааны иман амца дшалагылаз, дацәшәар аӡыршы дышҭаԥалоз. Царҭа имаӡамызт. Иҩызагьы, иашьас дзырҭазгьы дырԥырхагахар ҟалаӡомызт. Асҭанда?!. Еиӷьын урҭ рахь дықәымлалар, зынӡак иҽыдимырбар, ихаҭагьы ибла иҵамшәар. Иҽшиԥсахыз ангәарҭа, хьаак змамз иҽиеиԥшитәуан, ус ахымҩаԥгашьа зыԥсази, ҩныҵҟала закәытә қәԥарази!
Қыҭак аҿы еицынхоны, рымҩа акакәны, рыцәгьа-рыбзиа еиланы, еиқәымшәашьас ирымази, арахь иҩызаз Џьанари иареи џьарак аус еицыруан. Иагьа рҽеиҟәыргаргьы, еизарак аҿы еибамбакәа изымҩасуамызт. Ма ҳамҭанык ақыҭа далҵыр иҭахын. Важьа диацәажәаны ԥсшьара данца, аҩныҟа ахынҳәра ицәымӷын. Арахь Шьасиа лыбла дныхԥшыларц длызгәаҟуан. Ихы даиааины, дымхынҳәит даҽа ԥыҭрак. Иԥсы ахьишьоз иқәшәаз дицны, командировка дымцар ҟамлозшәа, даҽа қалақьк ахь ихы ирхеит. Уаҟа даанхацәеит. Иҵегь даанхон, иҵәахны имаз иԥара хәыҷқәа аанымҵәар.
Ганкахьала дхынҳәырц иҭахны, егьи аган ала амхынҳәра деилаҳауа, арахь дымгьежьыр ада ԥсыхәак имамкәа, адәахьы иҭагылазаашьа ианимырԥшӡо, ҩныҵҟала дгәагәо мацара, иқыҭа даалагылеит. Дызбоз еигәырӷьон, иаргьы дымгәырӷьакәаҵәҟьа дыҟамызт, аха, игәы ацынхәра хаҳәык иӷразшәа, иԥсы аҭкаара ицәыуадаҩын. Џьанар диқәшәар иҭахӡамызт, даниқәшәах, уаанӡа игәы ишаанагаҵәҟьоз, иацәажәареи иҿцаареи хьанҭарамхеит. Асҭанда дибар дыҵабгарызшәа иҽшылцәихьчозгьы, усҟатәи дылцәыԥхамшьеит. Убасҵәҟьа маҷ-маҷ изымариахозар ҳәа дышгәыӷуаз, Асҭанда лчымазара амшала Аҟәа дгатәны даниоу, Шьына дицны, Џьанар иҩны анкыдгылара иқәшәеит. Абар Шьасиа дахьаацәырҵыз! Ахара дгыланы дахьыԥшуаз, лара илызгәамҭаӡакәа иара дкылылблаауан. Убасҟатәи дылҿынҵәаауан аԥсшәаҳәараз лылахь анагәӡрада дыззааигәахар ҟамлоз аҭаца ҿа.
Асҭанда диманы, амҩа дахьаныз, Аҟәа дахьалаз, закәытә ҩныҵҟатә қәԥараз имҩаԥысуаз џьашьахәын, арахь иара амцхә дыхәмаруа мацара ихигон. Уи иқәҿиеит. Асҭанда имцхәыз зҵаарак ҟалымҵарыз, рҩыџьегь рааизынхара иҽацәихьчон. Дрыцҳаишьон, длыцхраарц иҭахын. Аха идыруан дызҿыз лара ишлыцәмаҷыз, даҽакалагьы дшылзеилымкаауаз. Ихьыз еиллыргарц дышгәаҟуаз дырын. Иара уи изаартуамызт. Еиӷьын имаӡа шымаӡаз иаанхар, зынӡакҵәҟьа изымҵәахыргьы, иахьынӡауаз.
– Баҭыр! – Важьа ибжьы анааиаҳа, ашырҳәа дҩаҵҟьеит. – Аусура аламҭалаз уцәоума? Зныкыр ас уаабахьоума.
– Ицәаз иԥшра сымоума? – длахҿыхын уахьынихәаԥшуаз.
– Иумаӡаҵәҟьам. Нас иухьи?
– Ус, сусқәа еилаԥаҭазшәа иҟалеит, – ииҳәаз ихаҭа иааигәамԥхеит.
– Убла хҩаны еилургома?
– Уусқәа уандыркаро ыҟами, Важьа, – иблақәа иргызмалуан, ииҳәоз агәра дзацәажәоз игарц. – Баша унатәаны, еиӷьуп унықәианы, уҽааиҵухыр уҭаххоит.
– Имаӡамзар иарбан усу? Ԥҳәысаагаразар – уи бзиоуп.
– Уи акәзаргьы ҟалоит.
– Зегьы ҳаумыцхраауеи, аиҳараӡак сара.
– Шәсыцхраар анысҭаххалак, шәкабинет аҿы ҳаизап.
– Нас ҳаиқәшаҳаҭзар, шьҭа ҳусурахь ҳаиасып. Гәдоуҭа уца. Аԥсшьарҭа ҩны «Осетиа» аиҳабы дсыҳәеит а-«Икарус» акомпрессор изынасышьҭырц. Иугароуп акы. Смашьына узԥшуп. Аԥсуа дсыҳәазар – мап злаицәыскри, – дындәылҵит аԥсшьарҭа ҩны аиҳабы.
«Агызмал!» –игәы иааҭиҳәаан, Баҭыр ашьҭаҵарҭа аҿынтә акомпрессор аацәыригеит. Иагьыхьанҭан иара. Аиҳабы и-«Волга» агараж иааҵагылахьан. Аныҟәцаҩ дицырхырааны, акомпрессор амашьына иҭеиҵеит. Шьына имашьына хәыҷы днадгылан, ауха рҩыџьегь ҷаԥшьара Бзыԥҭа ицарц шиҭахыз бӷьыцк инаниҵан, асаркьа рыцқьага инавҵеиҵеит. А-«Волга» ашҭа инҭыҵын, амшын иаҿықәгаз ақыҭа мҩала, амҩаду иазкылсит. Акомпрессор ахьнагатәыз ианнеи, уа инымхеит. Ирлас шьҭахьҟа рҿаархан, ақалақь ианаалагыла, Баҭыр амашьына длалбааит.
– Ара усқәак сымоуп, ухала уца. Иаарлас сызҩеиуазар збап.
Баҭыр ауаа рыжәпара дналаӡырц дналалеит. Ашышкамс рацәа ахьеилыуаҭыруаз ак узрылкаауазма, зегь еиԥшын. Убас ихы ибон уажәы. Уск иманы, аӡә дибарц иҭахны, араҟа даанымгылеит. Ус баша дгьалдызуа днарылаԥш-аарылаԥшырц агәазыҳәара иман. Аекскурсиа иҟаз амашьынақәа рзы аҳасабеилыргарҭаҿ ашьыжь днеиргьы ҟалон. Ара уаҩы дахьрылрымкаауаз дрылазар убасҟанҵәҟьа цәгьа ибаӡомызт. Аха дыздыруаз џьоукы иқәҿырымҭи:
– Баҭыр!
Даахьаҳәзар акрыфарҭаҿ, аурыс уатка рымҵаргыланы, иидыруаз х-ҩык тәан. Фырџьанк анидыркы, днеины ҩ-баҭлыкак рзааигеит. Уи анҭадырцәы, даҽа ҩба ааргеит. Иҭацәыцԥхьаӡа иаарго, рқьаф ӷәӷәала иҟарҵан, еибак-еибашьҭуа иҩдәылҵит. Иара иаҳа дыбзиан егьырҭ раасҭа. Дырган автобусқәа реиҵасырҭаҿ, акы дарҭеит, заа идәықәҵатәыз дара шракәызгьы. Ари рқыҭахь ицоз аҵыхәтәантәи реисын, инхарҭа инавсны, ааилашәшәымҭаз иқәгьыжьуан аԥхынраз. Иара аԥсшьарҭа аԥхьа длалбааит, Шьына имашьына нҭыҵ ишгылаз аниба.
– Шьҭа хәлоит, уабаҟаз? – ҿааиҭит Џьанар.
– Сҩызцәақәак срықәшәан, – Баҭыр Шьынеи иареи царц акәымзи абӷьыц ианиҵаз, алаҿимҭзаргьы уи Џьанар дахьышьҭихыз ааигәамԥхеит.
– Ижәны уҟоуп, абас уцома? Ҳахьцо узымдырӡои?
– Сқьаф ыҟоуп ҳәа, иҟалеи? Кәты-ҿырҳасрак ауп исҭахыу, исхыԥсаауеит.
– Уаха ҳаҟәыҵп? – рабжьеигеит Шьына. – Уаҟа иаангылаша анҵаны ирымоуп. Ҳара ҳнеиуеит, даҽа џьоукы шыҟоу.
– Агьҟалом. Ҳцап, иҟоу аабап. Ашьыжь ҳаап, даҽазны ҳанцашаз ҳрацәажәап.
Аҷаԥшьараз дахьнаргазгьы, Баҭыр џьоукы рыҩныҟа дрыццан, еиҭеижәит.
Ахаҳәқәа ахьықәгылаз дҩеин, Леуанти игәеиҭеит џьоукы ыҟазар. Имаҷымкәангьы еилагылан, абри ахаҳә са ада уажәраанӡа ирызхашаз зегь рыманы, иара рымбар ирзымхоз рызхамырҭәаауазшәа. Уамашәа иубашаз, Канџьариа Артур уа деиҭарылагылан.
– Артур, – Леуанти уи наиқәҿиҭит, – уара ара ирлас-ырласны узбоит, уажәраанӡа џьаргьы уҽҳалаурхәӡомызтеи.
– Уора, сычмазаҩхеит, уара! Арҭ акаамеҭқәа рҳәоит. Уажәраанӡа изаҳзымдыруази сара зынӡак зыӡбахә смаҳацыз акьараз рҭоурых? Шәҟәқәак сзырԥшаан, саԥхьақәеит. Аус ду мҩаԥыргозаарын. Нас иахьа уажәраанӡагьы ҳазҿу иароупеи? Усшәа избоит.
– Иароуп, – Леуанти шьҭаҟа амҩа днықәлеит.
Аҽны уаҳа уск иҽалеигаларц игәы иҭаӡамызт. Икатәаз ашоура изычҳауамызт. Маҷк даԥхьарц, амаҵурҭа дныҩналан, ашәқәеи ахышәқәеи ааиртит, аԥшабжьас маҷк аҩныҵҟа иарԥсасиирц. Дзыԥхьоз еиликаауази изеилымкаауази еиҟараны, адиван дықәтәан. Ихшыҩ ашәҟәы изадцаломызт. Агәашә шыҟаз «Волга» –к аангылан, амилициа Бзыԥҭатәи аҟәша аиҳабы амаиор Шоҭа Малиа дааҭыҵын, дышиашаз агәарԥ дааҭалеит.
– Аԥсны апрокурор Вардаиа Виктор Викторович имашьыноуп. Сааишьҭит Бориси уареи Гагра шәызгарц.
– Ииҭахи?
– Уи сыздыруам.
Амашьына шнеиуаз, ашкол азааигәара амҩан иԥшыз Кьахьыриԥа даашьҭырхит. Иара ида, егьырҭ еицазхәыцны еиқәдыршәаз асценари ала аус руазшәа Леуанти даазхәыцт. Рызынтәык, Кьахьыриԥагьы днарылаҵаны, иара рнапаҿы дшааргашаз рыздыруамызт. Уажәы иааиқәшәар апрокурор Вардаиа иҟаҵатәын ҳәа ирабжьеигарызи? Апрокурор, нап алеикыртә аиҳабыра ныҟәазар, Леуанти диршәарц иҽазикыргьы алымшози. Аныҟәцаҩ амаиор Малиа дидтәалазар, Кьахьыриԥеи иареи ашьҭахь еицҭатәан. Иихәыцуазишь убри аламҭалаз Кьахьыриԥа?
– Шәлеи арахь! – Аԥсны апрокурор ихаҭыԥуаҩ Бганба Сергеи Гагра апрокурор икабинет ахь иааиз днарыԥхьан, ихала дыҩнамлаӡеит.
Аԥсны аиҳабыра кьаразаа ирызкыз ахаҳә са ақәгарада ус рымамкәан итәаз џьушьарын. Уахи-ҽни, имтәа-имыцәа убри аӡбахә ада лацәажәатәык, ӡбатәык рымаӡамызт. Ицо-иаауа Гагреи Бзыԥҭеи ирыбжьан. Уажәы апрокуратурагьы аларгалан, апрокурор Вардаиа дазымхозшәа, уи дицҵаны, иара ихаҭыԥуаҩ даарышьҭит. Сергеи Бганба ақыҭа Бзыԥҭа иалҵыз аӡә иакәын. Иаб данҭадырха, иан лԥеи лыԥҳаи цәгьала илааӡеит, аҵара длырҵеит, ашәыр ҭиуа, иаалоуаз лхәыҷқәа, Урыстәыла иҟаз, ирзышьҭуа мацара. Леуанти иабду иҩнаҭа дааӡахьан Сергеи иаб иаҳәшьа. Ари ақыҭахь даақәнагаланы, зныкгьы Леуанти иаб иҩны дымнеикәа, дцаӡомызт. Ус дыҟан аусурҭа анроу аҳҭны қалақь ахь иргаз ран, идлырбаз лхәыҷқәагьы иҟарҵон. Избанзар бганаа аниаҭымха Леуанти иабду аҩны рызиргылахьан. Сергеи иан, анхара ду лымацара данахаанха, ацхырааразы ахәы длалбааны дрыҳәон. Даргьы мап лцәыркуазма, зны ажьҭаараз, ал ҵлақәа ирқәын, зны лмхы иҭан. Ажәытәқәа еибабон, аха аҿатәқәа наҟ-наҟ излабзахашаз атәы аҳәара цәгьан.
– Шәусқәа шԥацои? – апрокурор Вардаиа Леуанти иахь ихы хан, қәралагьы маҵуралагьы Кьахьыриԥа дшеиҳабызгьы.
– Хар ҳамаӡам, – иҳәеит Леуанти, иҩыза еиҳабы ҿимҭуазшәа аниба.
– Шәхаҳә шәыхьчоу?
– Рыҩбагьы ҳахьчоит.
– Рыҩбагьы мчыла иқәыргоит, – Вардаиа иажәа ааиркьаҿӡеит. – Аус злоу еиласрак ҟарҵар шәымуроуп.
– Еиласрак шԥаҟарҵои! – иҳәеит Леуанти, мчыла иқәыргозар, адырра арҭ изрырҭахуази ҳәа ихы дазҵааны, ус ҟарҵарымызт ҳәа аҭакгьы ныҟаиҵан. – Еиласрак ҟарымҵарц, сыбаҩқәа уа ирымҵасыԥсоит ауп, – ҳәа нациҵеит, ихы иахьҭашәаз ихаҭа изеилымкаауа.
– Ус акәзар, зегьы ӡбоуп, – дҩагылеит Вардаиа, аԥсшәа раҳәаны, иагьынаскьеигеит.
Аиҿцәажәара макьана инҵәарымызт ҳәа игәыӷуаз Леуанти Борис амашьына дыницҭалеит. Амҩан апрокуратураҿ реицәажәара кьаҿ хәыц-хәыц игәаларшәо дазхәыцуан. Иқәыргарц рҿаархар иқәызыргылаз ирырҭозма нас? Абри азҵаара акырынтә изцәырҵуан. Амҩа изқәыз аанкылашьас иамази? Амца иӷран. Амашьынала игәашә аҿынӡа дааргеит. Ҳаҭыр иқәҵаны дымҩаԥыргар – дарԥхашьарын, аиҳабыра дрыдгыларын ҳәа шырыӡбаз дымҩашьахуа еиликаауан. Аамҭа цацԥхьаӡа аҽнытәи реиԥылашьа иаҳа-иаҳа илсуан. Урҭ ак шаԥшьыргаз усгьы идырын. Кьаразаа ирызкыз ахаҳә са ықәдыргылеижьҭеи, шьҭа мызки хы-мши ҵуан. Қарҭаа аԥсуа еиҳабыра ҭыԥ рырымҭозу, аԥсуаа Қырҭтәыла аиҳабыра ирымҵақьақьозу? Рыуа иаҳа амчра змаз арбаныз, шьҭа иахьынӡықәгылаз рзымчҳауа иазхоны ирԥхьаӡартә? Уаҳа мчыла изықәыргарыз ҳәа ҵаҵӷәыс иамази?
Зҭак цқьа изымдыруаз зҵаара шәкы ихапапан, аухантәарак ибарџьеиуаз ибаргызи. Цқьа данызмыцәа, ддәылҵын, агәарԥ аҿы арымӡ зны дшықәтәаз, зны дшықәиаз, ааиршеит. Маҷӡак ибла анцәынҭаахгьы, ибылуаз ӡиасызу, мшынзу изеилмырго акы далагылан. Аҽны уамак шыҟалоз ицәа ианалашәа, ирлас ихаҿы ааирыцқьан, иҿы ӡәӡәаны, часак ашәсак нақәҵаны иацифан, аԥхынраз ишыз ижәӡомызт, хырҵәык ижәын, Амра гылара дазымԥшкәа, амҩаду шыҟаз иҿынеихеит. Хьаа-баа рымаӡамкәа, амҩа иавгаз аныҟәарҭа ауаа анын. Имацара иакәызма нас згәы аҭыԥ иҭамгылоз? Ихы ицәымӷахазшәа, дааҭгылан, ладеи ҩадеи зхы хаз дрызԥшуан.
Шьыжьнатә амашьына рацәа иаарыликааит еишьҭагыланы иаауаз а-«Волга» –қәа хԥа, «Жигули» –қәак, «Москвич» –к. Аԥхьа игылан ақалақь милициа аиҳабы аполковник Рапавеи уи ихаҭыԥуаҩ аподполковник Леонид Габлиеи. Аҵыхәтәантәии Леуантии аанда акәын ирыбжьаз. Ари иаб ианшьа иакәын егьи иаб, аха рԥсҭазаара убас еиҿкаан, дахьааӡаз Леуанти иабду иҩнаҭа акәын. Абри агәарԥ дҭыҵны акәын уи хазы нхара дышцаз. Урҭ р-«Волга» иашьҭагылаз ақалақь комитет актәи амаӡаныҟәгаҩ Гәарамиа, ақалақь нагӡком аиҳабы Догонаӡе, даҽа џьокгьы ҭатәан. Агырба
Закан Леуанти даниба иаԥхьаҵәҟьа даангылеит. Уи и-«Москвич» дынҭалон еиԥш, иццакны иааиуаз Ԥсардиа Лиуфа даарыхьӡеит. Закан имашьына агәарбжьарахь ианыбжьеигалоз, Леуанти илаԥш назықәшәаз атаксист Цыхьычба Лерик, дара дрышьҭаларц, инапы наиирбеит. Аԥхьатәи амашьына анаангыла, Лерик итакси дыҩҭыԥан, арҭ рызынтәык даарыдгылеит.
– Абыржәы абаҟа ықәыргоит, – Закан ирлас дцәажәон. – Шәарҭгьы уа шәыҟазароуп, ажәлар еизар – уи зыбзоуроу шәара шшәакәым рдыруазарц.
– Иахьа ашьа каҭәоит! – ҿааиҭит Лиуфа, исигареҭ инацәа ирыбжьакны, инапы дҩахашәа икын.
– Исҳәаз умаҳаӡеи?! – Закан уи наиқәҿиҭит.
– Иахьа ашьа каҭәоит! – дхьаҵуамызт Лиуфа.
– Умшәан! – Леуанти ихы Закан изхан. – Ҳҩеиуеит. Уажәыҵәҟьа ҳушьҭалоит, – амашьына дыҩҭыҵт, Лиуфа диманы. – Лерик! – Закан данца, ари дааирӡырҩит. – Гагреи Пицундеи ицо атаксистцәа иаарлас иубароуп. Ҳаҷкәынцәа адырра роуроуп. Сааҭбжак иахымгакәа ацҳаҿ еизароуп.
– Ацҳаҿ шәызгап?
– Аамҭа умаӡам. Ҳара автобусла ҳцап.
Иахьынкылсыз ирдыруаз аӡә дааныркылеит. Ашьа каҭәара иазхиаз ауаҩ дицын, имацара дахьыҟамыз иаҳа игәы ӷәӷәан Леуанти. Ихшыҩ ааԥса цҳафырӡа аус ауртә аҭагылазаашьа иҟанаҵон. Закан арҭ никылаҵәҟьар иҭахызу, ицәажәашьала ихгьы ихьчарц, анахьгьы арахьгьы иреиҳәашаз ӡбаны, уаҩ димыргәаауа, арҭ никылозшәа ҟаҵаны, ргәы рҽаниҵозу? Ус акәзу, егьыс акәзу, адырра риҭеит, шьҭа иҟарҵашаз дара ирусын.
Ацҳаҿ машьынақәак ааихьан, амҩа аремонтҟаҵара наплакы анапхгараҿ инеиз аиҳабыра рызԥшын. Чамагәуа Ҳарази иҩызцәақәаки еидгылақәан. Урҭ аазар Кьахьыриԥа Борисгьы дааиуазар акәхарын. Амала макьана ихабар димырбацызт. Лиуфа дуазыруан, дназыдгылалак драцәҳауан. Леуанти амҩа багьыр дықәтәан, ҿиҭуамызт, игәы иҭаз уаҩы изеилкаауамызт. Ақалақь милициа аиҳабыра ахьцаз издыруамызт, арантә дназҿаԥшуаз ақыҭа милициа ахыбрахь инеизу? Лиуфа дааин, инаҩсан даҽа багьырк днықәтәеит. Иаарыдизалоз маҷын, аха шаҳаҭра зушаз ауаа ыҟан. Иара ус аӡәаӡәала ирыцлон.
Архәара иаавҵын, аидарамҩангага «ГАЗ» хҩаны аҿаанахеит. Ажәлар ирхымҩаԥгашьахоз ҭнаҵаауазшәа, ԥшьшьала аашьа џьоушьарын. Иҟалашаз ззымдыруаз аныҟәцаҩ иакәхарын зцәа иацәшәаҵәҟьоз. Уи иашьҭагылаз а-«Волга» иаҵәа, аԥхьаҟа иааины ианааҭгыла, иааҭыҵит ақалақь аиҳабыра. А-«ГАЗ» анааҭгыла, иаақәҵәиин, шьҭахьла аҿаанахеит. Хыхь иақәтәан абырзен усуцәа. Аԥсуаа ааӡомызт, ақырҭқәа рзаагаӡомызт, рхала иқәыргеит ҳәа рзырымҳәарц. Уаҩ агьиазымҳәоз ҳәа ирԥхьаӡоз бырзен хыхбыцқәак ақәдыртәеит. Урҭ лалбаарц агьрыгмызт. Раԥхьа Леселиӡе изкыз аобелиск инагәҭасны инхдыршәҭуан, амашьына инақәырҵон, нас ахәыҷқәа ирыбзоуразшәа иқәгылаз инадгылон, аха уи аихабетон ӷәӷәала иакын, амхшьас иазырӡбхьаз здыруадаз, иаасуа иԥырымҽуазар, Леуанти дцәылашьшьӡа дтәан, ибласаркьа цәыш имхаҵаны. Иҩныҵҟа иҭаӷызуаз здыруадаз. Уажәраанӡа ус ӷәӷәак мҩаԥыргацԥхьаӡа, аҭакра дацәшәалон, аха уажәык дацәшәаӡомызт, дышҭаркуаз хымԥада ишидыруаз ала игәы дҭацәажәон. Аусуцәа аҵыхәтәантәи ишьапы адгьыл инықәиргылахьан еиԥш, иара дҩаҵҟьеит. Дахьнеиуаз иарымарахьла Лиуфа Ԥсардиа дивагылан. Урҭ рнеишьала, Лиуфа аԥсуаа рбаҟа ахьықәгылаз днаҵагылеит, егьи, ақырҭуа баҟа днадгыларц агьигымкәа, инапы нҭарс Гәарамиа иааникылеит:
– Уаагылеи, уара! Шәызҿу закәи?!.
– Пошел ты на …! – инапы импыҵжәаауа, имацара иаҳартә,бызцәгьак наигәыдиҵан, ақырҭуа баҟа днадгылеит. – Ажәлар рыхьӡала, – аусуцәа рахь ихы наирхеит, – адҵа ҟасҵоит рыҩ-баҟак шәыркьымсырц!
– Ее!.. Куда идете, работу не выполнив! – Гәарамиа еишьҭагыланы зҿыназхаз аусуаҩ-аԥхьагылаҩ днаихьӡан, инапы нҭарс дааникылон, егьи иуазма, инапы ааимпыҵижәан, дагьиҿамԥшӡакәа амҩа данын, ишьҭагылаз иҩызцәа иманы.
– Сара сусуаҩуп. Аполитикаҿ усс исымеи. Ма џьара сыгҿагәаны сыршьыпеи, – аниҳәоз, Гәарамиа дхарахаԥшуа амҩа агәҭа дангылан.
– Иахьа ашьа каҭәоит! – кьаразаа рбаҟахьы иҩагаз амҩахәасҭа иангылахьаз Лиуфа дмақаруан.
– Абаҟақәа рықәгараз иҟашәҵаз ақәҵара сшәырба! – Леуанти Гәарамиеи Догонаӡеи даарҿагылт. – Ма ҳҭашәкуазар – ҳҭашәк, абаҟақәа шәаҳҭаӡом.
– Амашьынақәа ықәыжәга! – рус шзалымҵыз аниба, ицыз иманы, Астикәа днахынҳәит.
– Ирымуазар шәҽаҿашәмыжьын! – ҿааиҭит быргк.
– Ираҳҭаӡом! – ҿааиҭит Лиуфа.
Леуанти уи дааиԥхьан, рҩыџьегь аамҩахыҵын, ауаа иаарылагылеит. Иақәшәаз аӡәгьы деиҭаҵуамызт. Изаҳаз амҩа ианын. Цыхьычба Лерик даарыдԥалеит. Иахьабалак ишиҳәаз нареиҳәеит.
– Лерик, иахьа аус узуӡом, – иҳәеит Леуанти.—Ҳҩыџьегь ара ҳзаангылаӡом, аҩныҟа ҳаугароуп. Араҟа имҩаԥысуа ахҭысқәа зеиԥшрахо сзынауцҳалароуп. Иулшома?
– Ишԥасылымшо!
– Гәдоуҭаагьы ирзуцҳароуп, – иҳәеит иара, амашьына инҭаланы, аҩныҟа Лерик ианигоз.
Асовет мчы аламҭалаз апартиатә орган актәи амаӡаныҟәгаҩ иҿагылара ишәарҭамыз усӡамызт. Уи акәмызт, ак рзуҳәазшәа аараҳар, аус ҭымҵааӡакәа зны унцәыҵагәаны уршьуан, ма, акы уахырҟьаны, уҭаркуан, ма аԥсихиатриа хәшәтәырҭа уҭарҵон, удырххалон ухала иузымчҳакәа ухәжәаны уԥсаанӡа. Аҳәаанырцәынтә адемократиа ақәӷәӷәара ҟанаҵон азы, адиктатура амч есааира ишмаҷхозгьы, макьана авторитартә режим амч аман, иузыруаз аҳәара цәгьан, умацара уаанханы, ажәлар удымгылар. Леуанти, уажәы-уашьҭан иааиуазар ҳәа, дзыцәшәашаз иқьаадқәа еизганы, рылаԥш иахьыҵамшәашаз ҳәа иҵәахуан, уаҳа ихы изамырхәақәашаз ҳәа ииԥхьаӡоз ибылуан. Шьыбжьоншьҭахьынӡа Гәдоуҭаа рыҷкәынцәа изаауан, иҟаз-ианыз еилкааны, ажәытә цҳа шыҟаз ицон. Аҵыхәтәаншәа дааит Лерик Цыхьычба.
– Ауаа маҷӡам. Ишԥаҟаҳҵои?
– Аизара мҩаԥгатәуп, – иҳәеит Леуанти. – Уара уахагылароуп. Уаҳа аӡәыр дҳамазар убоит. Излауала аизара мҩаԥигартә Кьатиа Гарик идҵа. Маӡаныҟәгаҩцәас џьоукы алышәх, аха усгьы Вова Канџьариа иоуп изҩуа, даҽаӡә уажәыҵәҟьа уа дҳамазар удыруеит. Аха џьоукы рыжәла мацара иахьабалак излаҳарбари. Цәышба Сергеи, абгархықәтәи, дыҟазар заа еилкааны дазыҟаҵа. Уи ииҳәаша идыруеит. Лиуфеи сареи шәҳаԥхьа, ашьыжь иҟалаз аилкаа цқьа ишәоур шәҭахны. Даҽакала иахьа уахь ҳазнеиӡом. Шәааилацәажәаны иҳадаҳкылаша ақәҵара шәазхәыц. Зегь раԥхьа уа иарбатәуп абаҟа ахьчара шалҳаршаша.
Имацара данаанха, аизара ақәҵараз ииҳәаз уамак ишеилгамыз даазхәыцит. Даҽазнык аиҳабыра рҿагылара цқьа дазыҟаҵамзар ҳәа ихы дазҵаауан. Иҽааирԥсыҽыр абаҟа ахьчараз иааикәыршаз ирылшартә иазыҟаҵаӡамызт. Шьҭа 33 мшы ҵуан уахгьы-ҽынгьы ахаҳәқәа рхьчозижьҭеи. Ҽынла уаа ҩышә-ҩык анеизоз ыҟан. Ас гәҭынчымрыла ианбанӡа? Аизара мҩаԥганы, акы ӡбатәын, аха уи Леуанти иус аламызшәа уа днаргар акәын, цқьа ирзеиҿкаар. Ирзеиҿкаар закәыхзи, еиҿыркаацәан, ихы ахьигарыз изымдыруа дшықәдырхоз дазхәыцуамызт. Уи иазкны лымҳаҭаск аԥхьа изҭаз, Лиуфа дрыма, ааилашәымҭаз изааиз Аслан Барцыци Ҭырқьба Мирони ракәын.
– Маӡала аԥсҭа кҿаҩрак аҿы рҽеизырган, – иҳәеит Аслан, иҳаирплан ԥсҟы ҿахҵәа ахьикыз, – ари ҵыхәтәак аҳҭароуп ҳәа рӡбеит. Уа Агырба Вова, Гыцба Шьалуа, Барцыц Виктор, Аҩардан Мирод, Цәышба Сергеи уҳәа ԥыҭ-ҩык ҳаҟан. Аԥсны жәлар реизара ду мҩаԥгазар цәгьа ирбом.
– Уи уажәы иаҳзалыршаӡом, – Леуанти дақәшаҳаҭмызт, мап зацәикуаз – уи ала иԥҵәарыз џьишьеит.
Лашьцан. Ацәымзақәа аркны, аизара мҩаԥыргон. Риҵантә илбаауаз амашьынақәа шьҭа имаҷын азы, ахаҳә сақәа рҿаԥхьа ауаа еидгәыԥланы амҩа иангылан. Леуантии Лиуфеи нарылсын, аизара иахагылаз Лерик Цыхьычба инаидгылеит.
– Абар рҩыџьегь ахьаҳзааиз! – Лерик ауаа ирӡрҩит. – Зҵаара шәымазар аҭак ҟарҵоит. Егьирахь иқәгылашаз шәықәгылахьеит, ишәзеилымкааз ыҟазар ауп аус злоу.
– Иахьа ашьыжь абра иҟалаҵәҟьаз ҳаҳар ҳҭахыуп, – зхаҿы убарҭамыз хаҵак агәҭанытә ибжьы аагеит.
– Ашьыжь абра ҳанааи, аусуцәа ааргон, ахаҳәқәа ықәыргарц, – иҟалаз усгьы ирдыруан, Леуанти иажәа зынӡак иркьаҿуан. – Лиуфеи сареи ираҳамҭеит. Абри ауп иҟалаз.
– Ақалақь аиҳабыра ыҟазма? – дҵаауан даҽаӡәы.
– Иҟан.
– Гәдоуҭантә, Аҟәантә аӡәыр дрыцызма?
– Мап.
– Ажәак сҳәар сҭахыуп, – хышла ҳаракык даақәгылеит. – Саԥхьа ицәажәоз Цәышба Сергеи иҳәеит ахаҳә са мемориалқәа иаахҵәаны рразҟы ӡбатәуп ҳәа. Ҳҭагылазаашьа зеиԥшроу Москва аиҳабыра ирыздырӡом, убранӡа инеиртә иҟаҵатәуп.
– Ҳҿар рааӡара аӡбахә ала, – дцәажәон быргк, – зны Архип Лабахәуа иҿы снанагахьеит. Избанзар аԥсуара арӡра ахықә ҳақәгылан, иахьагьы хара ҳазцаз џьышәымшьан. Ҳарӡра маӡа усны иахьагьы ишырзынхо ирзымдырӡакәа ирыцәцәырҵит, акәымзар уахыла иахәҭамыз абаҟа аӡәыр иқәиргылозма. Ҳара ауаа ирбо-ираҳауа иқәҳаргылаз ҳахьчароуп, уи азын еизара дук мҩаԥгатәызар ҳәа сыҟоуп.
– Аԥсуа шәҟәы знапы аҵазҩыз лахь рыҭо рҿанаарха, ажәлар реидгылара еиқәнархеит, – ҳәа зҭыԥ аҿынтә иналагаз, ишиҭахымз аизара мҩаԥызгоз рахь иԥхьан, даарывадыргылеит. – Иахьагьы ҳаҷкәынцәа рызкылԥшра аҵыхәтәа ԥымҵәаӡацт. Избанзар ирҭахӡам ЦК КПСС Аԥсны аҿиаразы иаанашьҭыз Ақәҵара ишахәҭоу анагӡара.
– Ҳара ҳгәы ҳҽанызароуп, – даақәгылеит Мирод Аҩардан. – Жәлар реизарақәа анырацәаха иааныркыларц 1978 шықәсазы ақырҭқәа ақәҵара рыдыркылеит, Асовет Конституциа иаҿаргыланы. Иахьа иаҳҿадыргыларц ргәы иҭоуп иаарылшо зегьы. Убри азын ҳхы гәаҳҭалароуп, ҳлеишәа ҳаҵклаԥшлароуп. Аха ҳбаҟа аиқәырхараз еизара дук мҩаԥгатәны избоит. Шәааи, асабша, аусура ианамшым, 1980 шықәса ииуль 5-зы, Аԥсны зегьы алархәны, жәлар реизара ду мҩаԥаагап! – длалбаан, иаҭахымз ауаа деицгәарымҭацәарц, дцеит.
– Шәгәы ишԥаанаго? – дҵаауан Лерик.
– Иашоуп ииҳәаз! – иақәшаҳаҭмыз дабаҟаз.
Иақәшаҳаҭмыз аӡәызаҵәык, Леуанти, Аслан имашьынала аҩныҟа дыргон.
– Иҟашәҵаз шәазхәыцхьоу, уара? Абас ҟаҵатәуп ҳәа ишәыӡбаз ала, аус нҵәоз џьышәшьома? – аԥсҭа акҿаҩраҿы ирӡбаз инақәыршәаны мҩак аизараҿ иқәларын ҳәа дҟамлаӡеит, аха уа дзырҿагыломызт, аимак-аиҿак ахылҵыр – аиҳабыра ирызнагахон, нас уи дара рхы ишадырхәарыз здыруадаз. – Еиҿызкаауада аизара? Иахагылода? Ашәҟәқәа еиқәзыршәода? – зҭак имаҳашаз азҵаарақәа нарықәиԥсеит.
Игәы иалан имазҵааӡакәа аизара ду мҩаԥыргарц ахьырӡбаз. Изҵаазҭгьы дақәшаҳаҭхаӡомызт. Уи азыҟаҵара, амҩаԥгара, – зегьы иара ихәда иқәхон. Иқәгылашаз ҳәа, анхацәеи аусуцәеи рыда, аинтеллигенциа рзыԥшаауамызт. Аизарақәа рымҩаԥгара Қырҭтәыла аиҳабыра мап ацәыркызижьҭеи, иахьцалак рхы иацәшәақәон. Аизара ду амҩаԥгара зылшашаз уажәыҵәҟьа аӡәгьы аламала дақәшаҳаҭхомызт. Аиҳараӡак изларԥхьаӡоз ала, Бзыԥҭа аизара мҩаԥысуазар, бзыԥҭатәик имҩаԥигар акәын. Даҽаџьарантә дааны, аӡәы дахагылар иҭахӡамызт, аиҳараӡак аамҭа ус ианыҟала. Зегьы ирҭахын аусқәа ҟалар, аха дара рхы наваркыр. Ирӡбашаз рӡбеит, аха уи иадҳәалаз азҵаарақәа рызынтәык Леуанти ихәдаџьал иқәхон, иачҳар акәын. Абаҟа иара иргыло, иара ахьчара еиҿикаауа, аизара ду иара имҩаԥиго… арахь, аиҳабыра рҿагылара азымхозшәа, имчқәа шаны, иҩызцәагьы дырҿамгылар ҟамло дҭадыргылеит. Заҟа мчы дрылаҟази аӡәы, еснагь ихәда аиха инаҵеикуан аха? Зны ихнамҵәаргьы, зны ихнаҵәарын.
– Абыржәыҵәҟьа абжьыуаа ирзаҳшьҭаша ауааи амашьынеи сзышәыԥшаа! – инарыдиҵеит аҩны даазгаз.
– Уи аус ҳара иҳадҵа! – иҳәеит Мирон Ҭырқьба. – Ма ҳара ҳцап, ма иаҳашьҭыша ҳаԥшаап. Амала иаадыруазароуп зҿы ҳнеиуа зыгәра гоу ауаа.
– Иҳамоуп урҭ…– Леуанти иҩызцәа мҩақәиҵеит.
Аҩны дшааизҵәҟьа, иԥсы ааиҭакшәа, дышьҭалеит, ауха ибзианы дзыцәар, ашьыжь инаркны аизара иҽазыҟаиҵарц ӡбаны, аха уаӷеимшхара. Амалагьы шоуран, арахь аҽны ихеигақәазгьы ддырҭынчуамызт. Ашамҭаз дҩагылеит, уаҳа назҭахымз ачымазаҩ дуба, иара дуба. Ашәҟәқәа разыҟаҵара иҽазикит, ихаҭа иҭагылазаашьа зеиԥшраз агәхьаа мкыкәа, уаҳа ԥсыхәа имаӡамызт, зегьы аҽны еилеигӡар акәын, адырҩаҽнытәи жәлар реизара дазхиазарц. Арахь аҷкәынцәа цо-иаауа ибжьан, џьоукы жәабжь ҿыцк изааргон, даҽа џьоукы абжьагарақәа рҭахын. Аизара арезолиуциеи ақәҵареи алгаха иоуамызт. Ихшыҩ иххәыцуамызт, ихы аусура мап ацәнакуан. Убасҟатәи дычмазаҩын, ус ӷәӷәак амҩаԥгара иҽазикуа дабаҟахыз. Иқьаадқәа зегьы иртытын, ақәчага еиҵых иқәҵаны иман, ихы иаирхәашаз алиԥшаарц. Иӡбеит дарӡуазаргьы иааԥҵәаны рус мҩақәызҵашаз қәҵарак еиқәиршәарц. Макьана иус наимыгӡацызт, ахәымҽхан ашкол ахь иԥхьеит.
Агәарԥ аҿы ауаа маҷӡамызт, уажәы-уашьҭан еизарак аадыртуаз џьушьарын. Ахыбра аҩныҵҟагьы ҭәын. Днарылсны Борис Кьахьыриԥа икабинет шыҟаз днеит. Иакәшаны итәаз аԥсшәақәа аареиҳәеит, аха уажәы иџьеишьаз иааз аделегациа зынӡак иӷәӷәан. Борис иҿаԥхьа наҟ-ааҟ еиҿатәан Аслан Оҭырбеи Шамиль Лакобеи. Ааскьа итәаз иреиуан Џьума Аҳәба, Рома Ҷанба, даҽа ԥыҭ-ҩыкгьы. Абарҭ аарышьҭит адырҩаҽнытәи аизара аҟәырхырц, изааз уажәшьҭа акыр рылшоз џьыршьон, Леуанти иибоз-иаҳауаз џьеишьаҵәҟьон.Аслан Оҭырба иибоз-иаҳауаз дшырзыҟаз аилкаара цәгьан, ҿиҭуамызт
– Ҳаҭыр зқәу Борис! – икостиум жакет ааишәыхны, акраамҭа ахшыҩрҵара иҽшазикуаз мҩашьо, дҩагылеит Лакоба Шамиль. – Ҳаҭыр зқәу Леуанти!..
– Игәашәҭоу сыздыруам, – уи иажәа Леуанти иааиҿиԥааит, шьҭак изычҳауамызт ихы ззынархаз ауаҩ имцҳәашьеи иабжьагарақәеи, – еимакык ааҳауцыԥхьаӡа, шәаарышьҭуеит. Аԥыхьа шәанааз ақырҭқәа имҩаԥырго амитинг дара ирзеицәахоит, шәырԥырхагамхан ҳәа ҳаанышәкылеит. Ус иҟамлар, нас ҳшәаԥхьагылоит ҳәа ҳшәыргәыӷит. Уи амитинг мҩаԥыргеит, шәыбзоурала
ԥырхага рмоукәа, адырҩаҽны Қырҭтәыла Акомпартиа а-ЦК ақәҵара шәыманы шәрылан, жәлар реизарақәа аҟәыхзарц. Нас иааит аамҭа – ҳаԥхьа шәгыла!
Шамиль Лакоба, ишьапқәа иҵдырҟьазшәа, аҟәаҿаҳәа длатәеит. Ааҭынчрахеит. Аҳаҭыр ду змаз Аслан Оҭырба ҿиҭхуамызт. Егьырҭгьы тәан, ажәак рыхәламкәа. Бӷьыцқәак еилырхо зтәарҭаҿ игылаз Борис Кьахьыриԥа, ибласаркьа дхыԥшуа, ус ҿааиҭит:
– Шьҭа ҳара акгьы ҳзыԥсахӡом. Иаргьы изынкылаӡом, – инапы Леуанти иниқәикит. – Ажәлар ирылаҳәоуп аизара шыҟало. Шәаангыла ҳәа ирылалаз игәра ргаӡом. Излауала имҩақәҵатәуп, машәырк ҟамларц.
– Ари закәызеи, Леуанти? – ашә дылагылан Гьаргь Ӡиӡариа нырҳа ду, ишьҭахьҟа уаа жәохә-ҩык ицын. – Кьаразаа рҭоурых ҭуҵаарц уанҩеиуаз, ас ухы иаурхәарц акәызма ҳзеицәажәоз?
– Ишәҳәақәо закәи? – дааҵҟьеит Лиуфа Ԥсардиа. – Иашамкәан ижәбази?..
Лиуфа акабинет агәҭахьы дааихьан. Апрофессор Ӡиӡариа иакәзар ашәхымс даахыҵхьан, рҩыџьегь еибакит, ирҳәоз рхала ираҳауамызт, итәаз ракәзар ирзеилыргомызт. Леуанти Ӡиӡариа ҳаҭыр ду иқәиҵон, иҩыза уи дахьизыҵҟьаз ԥхеишьон, деиҵамхаӡакәа дҩаҵҟьан, Лиуфа дааимлеигәан, дырххо дыҩдәылигеит, уаҳа дхынҳәыр имуит. Ихалагьы, уи инаиҵганы, адәахьы даанхеит.
– Уаҳа ажәак аӡәы иоуҳәар ҟалаӡом, – Леуанти Лиуфа днаилабжьеит. – Усгьы ҳус наҳагӡоит, усҟатәи аԥсахеибакра иаԥсаны избаӡом.
Асасцәа ҩдәылҵқәан, изҭаази дареи агәарԥ аҿы иааилагылақәеит. Ак цқьа иззеибыҳәоз рԥшра рымаӡамызт.
– Нас уаҵәы бџьармцала ҳаилырцап шәгәахәуоу? – Чыгәбар Леонид Ӡиӡариа дицны даадәылҵуан.
– Шәышԥеилырцо, аха ажәлар еилашәмыжьын! – игәалаҟазаара ыҟаӡамызт аҵарауаҩ, имашьынахь даннеиуаз.
Аалашьцахьан, машьына хәыҷык ашҟа Леуанти имала ианиԥхьоз. Уа иҭатәаз Игор Марыхәбеи,Таҷ Гыцбеи, амашьынаныҟәцаҩи иааргаз хазы иацәажәар рҭахын. Бганаа ахьынхоз ихәнарц иҭаххеит Леуанти, уаҟа шамахамзар уаҩ дуҿаҳауамызт.
– Ҳаҷкәынцәа иуԥырхагоу ыҟоуп ҳәа ҳаҳаит, – иҳәеит Игор, рых-ҩык амашьына иааҭыҵны, афымца лашарақәа згәылԥхаауаз ақыҭа лашьца ианлалаԥш.
– Иҟақәоуп.
– Аизараз шәҟәы еиқәуршәахьоума? – дҵааит Таҷ.
– Ижәбоит сызҿу, ашәҟәы аха змада. Сҽеиқәыршәаны сыҟоуп, уаҵәы ашьыжь сызтәозар ҳәа сгәы иҭоуп.
– Уа ҳнеир уҭахыума? – Игор дҵаауан.
– Шәнеи, шәылаԥш аахыжәгап. Ҳусқәа иаҳа имариахон иҟаҳҵашаз ҳамҩақәызҵо напхгара гәыԥк маӡала Аҟәа еиҿкаазар. Шәацәшәозар шәҟәы еиқәышәмыршәан, аха…
– Ашәҟәгьы еиқәҳаршәалоит, зегьы ҟаҳҵалоит.
Игор ииҳәаз Леуанти даҽа знык агәра игахт.
Аԥхын гәы макьана имааицызт, арахь ашоура катәан ҳәашьак ақәымкәан. Џьанар имхы, есыхәымҽхан дынҭало мацара, абжеиҳарак ирашәахьан. Иаҳәшьа уажәыҵәҟьа дицхраартә усгьы дыҟамызт. Шьасиа уахь дизгомызт, лхаҭа арашәара дамыҳәакәа. Лара ҿылҭуамызт. Иара дицҭаларц излабжьгомызт. Уи аҽны заа рашәара дцарц игәы ишҭаз, аԥсшьарҭа ҩны ашҭа дынҭыҵит. Нас асабшеи амҽышеи, аҽага изкыр, далгарын. Абас, иаамҭа шашьа иҽақәыршәаны, дааиуан. Агәашә уахьынҭыҵуаз каҳуажәырҭашәа ҭыԥк ыҟан. Анхацәа рзы ача рҭиуан, даҽа фатәқәакгьы ааргалон. Уи иаҿаԥшьыз, аԥхынраз ашәшьырҵа иҵагылаз ақәчагақәеи арымӡқәеи рҿы, рацәак уаҩы дшумбозгьы, аӡәык-ҩыџьак тәалон. Уажәы убра дрыдтәалан Баҭыр.
– Арахь уаҳзааи! – иара Џьанар изҿиҭит.
– Изжәӡом, аҩныҟагьы сыццакуеит, машьынак сықәшәозар ҳәа сгәыӷшәа, сааҭыҵит, – иҳәеит Џьанар.
– Саргьы суцымцои…
Баҭыр даныҩагыла, Џьанар излеибоз ала, иқьаф ыҟан. Уи игәы иҭаз изеилкаауамызт иара. Имхы, дынҭас-ааҭасқәазшәа шиузгьы, макьана ирашәаӡамызт. Арахь аџьқәреи шьап ҿеи аҳаскьыни еиҟараны еилагыларц агьрыгмызт. Аӡә дицхраарцгьы диҳәаӡомызт, Мамсыргьы уи азы
дизааӡомыт. Дыԥшызар – акырынтә ижәны дибақәахьан. Игәы иҭази иҩыза хазына? Изҭагылаз аамҭаз Баҭыр дзеиԥшраз аҷыдара Џьанар иҳәаӡомызт, избанзар уи ибзиарақәа изынхазу изнымхазу изеилкаауамызт, игәы иҭаз дырмызт. Дҭиҵаацәаргьы иҽааиртуамызт азы, дыхҭеикӡомызт.
– Ажәра ҵугама? – еицны ишҩеиуаз. Џьанар игәамԥхоз аацәыригеит, уамак бжьыла имырҵарзаргьы, изҵаара ахәцә ҵкааны, иагьааркьаҿны.
– Убас ижәны сыҟоума?
– Иуныԥшуеит. Ақыҭаҿ уажәааны заҟа ус ыҟоу, уара аус узуа збаӡом. Ус ҟауҵалаӡомызт, иухьи? – усҟатәи Џьанар иҳәартә Баҭыр иҽамаириашон.
– Ианужәлак угәы ааухашҭуеит, – иқьаф ҟаҵаны амцхә имҳәарц, ихы дшақәԥозгьы, Баҭыр маҷк импыҵҟьеит.
– Узықәшәазеи, угы ааухамшҭыр амуа?
– Џьушьт, сара сзықәшәараны иҟази, аха аҟыба-ӡыба маҷны иубома.
Бзыԥҭантә аидарамҩангагала иаалоз ргәыла Лахәыт даарыхьӡан, еибак-еибашьҭуа акабина инҭалеит. Ҿиҭӡомызт аныҟәцаҩ, Џьанар дахьлыбаауаз иааӡаанӡа, усҟангьы илбаауаз аҩныҟа дырмыԥхьар, ишьҭихыз ус днарԥырҵуан.
– Уаха схынҳәыроуп. Убеиахааит!
– Ашьыжь уахьымӡаӡои? – дҵааит Џьанар.
– Иахьа ашьыжь ҳхаҳә ықәыргарц иаан, ҳаҷкәынцәа ирырымҭеит, ауаа еизаны уа иадгылоуп. Сахьааз сгәы сыҵаххуа амҩа сануп.
– Ахаҳә шԥақәырго? – Баҭыргьы иааџьеишьеит. – Ирыхьчоитеи.
– Ишырыхьчогьы мчыла иргар рҭахын. Ҳтәқәа ирымуит.
– Баҭыр, усыцлыбаа! – Џьанар иҩыза наиқәҿиҭит, аԥсышәан ҳәа мацараз, егьи аҩныҟа дицнеирын ҳәа дымгәыӷӡакәа.
– Ааи, ааи! – маҷк ишицәыцәгьазгьы длалбааит.
Џьанар иҩныҟа Баҭыр дахьизымҩахыгаз иагьџьеишьеит, игәгьы иаахәеит. Аҽны ахәымҽхан иус ԥхасҭахон, аха агьоурымызт, ианхеирҭәаарыз ҟаларын. Иҩыза дима агәарԥ дшынҭалоз збаз Надшьа ашәшьырҵаҿынтә лҿаалхан, лнапы ыргьежьны, сас дахьк дылзааизшәа, аԥсшәа иалҳәеит. Уи дзыдтәалаз Асҭанда дҩагылан, лшьапы маҷк иаалыҵшьуа дааиԥылан, амца лыцреиҵозар лҽаҟәылгарызшәа, дидымгылацәакәа лнапы аҿаалырхан, инапы ааимылдеит. Маҷк дааԥышәырччазшәа луит, аԥыхьақәа реиԥш дшиԥымлаз мҩашьахуа игәарҭеит лани лашьеи. Аҩны илалбааны иааиуаз Шьасиа лхы маҷк илалырҟәит, Баҭыр убра днагәӡырц. Надшьа, лԥеи ргәылеи лыма, ашәшьырҵахь днеит. Шьасиа аҩныҵҟахь днаццакит, хьурӡык нақәлыргыларц. Асҭанда дмыццакӡакәа уи дналышьҭалеит, лҭаца лыцхыраара инаҵгашәа, Баҭыр амцхә иҿаԥшра, ма иацәажәара лҽырҟәылгарц.
– Ижәны дыҟоума? – Шьасиа, ахьыручуан рыцқьо дахьгылаз, иааҩналаз Асҭанда длызҵааит, лҵаашьа лхаҭагьы илгәамԥхо.
– Усшәа збоит, – ақәчага ишәа ачанахқәеи аҵәцақәеи нықәлыргыларц, ақәыршә Асҭанда иаалыриашеит. – Ианижә ааира игәаӷьыртә изымариахоу?
– Избан? – Шьасиа илаҳауаз илзеилымкааз ак шаҵаз лгәы азцеит, аха хырҩ алҭацәомызт.
– Ижәаанӡа дмааиӡеит, избан ҳәа саргьы сымҵаауеи.
– Башьа дбахӡа дгылоуп. Имацара иабеижәрыз? – Шьасиа дазҿлымҳан.
– Ирласны абысҭа уи, акәымзар иааихҭашәар дцоит, бчеиџьыка агьама мбаӡакәа.
Усҟан зыӡбахә рымаз ацара зынӡакгьы игәы иҭаӡамызт, арҭ дырзымааижьҭеи дҿыц сасызшәа ихаҭа ихы ибон. Надшьа лырахә данрызцагьы, Џьанар ажәақәак налеиҵон акәымзар, Баҭыр иакәын бжеиҳан ицәажәоз. Игәалаҟазаара ыҟан, иблақәа камкамуа дахьтәаз. Ачеиџьыка анхиаха, Шьасиа дааскьан, лыԥшәма лыблақәа илырбеит, ирҭаз анапыӡәӡәарахь днеигарц. Лара заа илырхиахьаз ампахьшьы аанылкылан, аурыс крушка ду лыма, даақәгылеит. Рнапы ӡәӡәаны, аҩныҟа илалган, иналыртәеит.
Асҭанда уамак дцәырҵӡомызт, ирхагылаз аҭаца лакәын. Баҭыр дмырҭаацызижьҭеи, аԥшәма ӡӷаб аԥхашьара ҵылгазма игәахәуан лашьа. Даҽакала, днаскьаганы, дизыҟазшәа ибон. Баҭыр урҭқәа-егьырҭқәа иныԥшӡомызт, амцхәгьы дныҳәаны, аҵәцақәа шьҭихуан. Аӡәаӡәала, ирыхәҭаз ак бжьамыжькәа, рныҳәаҿа икуан. Иибацыз Баҭыр иакәхын. Амала рҩыџьегь ааидтәаланы усҟатәи ҵәыца аԥыхьа иржәуамызт, аха ҿыц еиԥыларазшәа иахьеидтәалаз Џьанар гәыкала игәникылон. Аухатәи реибабара маҷк еиҭанакыз Асҭанда лакәын, уи заманала ибон лашьа, аха иаҵаз ҳәа дазхәыцӡомызт, ҵакык аимҭеит азын.
– Уаҵәы Бзыԥҭаҟа ҳнықәлар цәгьамызт, – амашьынаҿ излацәажәахьаз, амала иллыбааижьҭеи иргәаладмыршәаз ахь иаалырҟьаны Џьанар дниасит.
– Ааи! – диқәшаҳаҭын шьҭа зхы кәаткәтоз Баҭыр. – Шьыжьнатә ҳцароуп.
– Ашьыжь усура ҳамнеир ҟалашам, – иҳәеит Џьанар. – Хәымҽхан ҳнықәлап, – нациҵеит, имхгьы ааигәалашәеит. Уи ауха дзымҭалеит, адырҩаҽынгьы ицәбжьахон, арахь ицәхыԥар иҭахӡамызт. Аха иарбан мхыз игәы иҭыхарыз, аԥсуара ахьчара аӡбахә анцәырҵуаз.
– Мамоу, ашьыжь ҳцароуп! – дааҭгыломызт Баҭыр.
– Убри ахаҳә са акәхеит иахьа проблемас иҳауз, – Џьанар иаҵәца даахеит.
– Аиаша уҳәеит, – Баҭыр уи ицирӷызуан.
– Убри иашьҭоу аҷкәынцәа рхы-рԥсы ақәҵа иаҿушәа збоит. Анцәа иныҳәааит!
– Суқәшаҳаҭуп. Амин! – Баҭыр деицәкьысырц агьигмызт. – Анцәа иныҳәааит зыхьӡ уҳәаз! – иаҵәца ҩықәихит, аԥшәма иаҵәца анҭаирцәы. – Рџьабаа алҵшәа бзианы ирбааит! – дҩахан, иаҵәца ааҭаирцәит. – Џьанар, сукәахшоуп! – ихала иҭаҭәаны, даҽакы аақәихит. – Надшьа, зегьы сшәыкәахшоуп!
– Абзиарақәа уԥылааит! – лҳәеит аԥшәма ԥҳәыс.
– Иахьа еиласҭәаз аҩқәа макьана сеиладыршуеит, сеилышәкаа! Уаҳа сзыжәӡом.
– Уара уоума иззымжәуа? – иҳәеит Џьанар, арахь иҩыза дкаҳабӷало Шьасиа дахьылбоз иԥхеишьон.
– Идумцалацәан, уара! – Надшьа лԥа днаилабжьеит. – Ишизицәаз ибазар, дурчмазаҩуама.
– Шәызынтәык шәныҳәаҿа ҳкызар, шьҭа иаанаҳкылап. Аӡәгьы гәыбӷанк ҳаиҭом, – длахҿыхын Баҭыр. – Адырҩегь Анцәа шәиныҳәааит! Шәчеиџьыка иҵегь иҭбаахааит, ҭабара зқәым аӡыхь иаҩызахааит!
Иикыз аҵәца абжарак ижәын, ҩбаҟа жәа ҟәанда ҿыц иҳәан, аишәа дҩахыҵын, адәахьы инапы идырӡәӡәан, араҵла аҵаҟа днатәеит, акрыфаны иаразнак агәарԥ дықәымҵырц. Лашьцахьан, уи аҭаацәара данынаскьаргоз. Ишьамхы днанамго дыҟамызт, аха асҟатәи ыжәны шамахамзар дызбахьадаз,Џьанар уи аҩнынӡа днеигарц иҽазикын, аха иара иуазма. Ихы хьымӡӷишьар аҵкыс иҳәан, аԥшәма даангылеит.
– Исзеилкаауам Баҭыр ихымҩаԥгашьа, – Шьасиа лхаҵа данааҩнала, рымала рыҟазаара инаҿыҵганы, иашьас илырҭаз ауаҩы зеиԥшла ҟазшьарбагас ицәырылгаз иаҳәоз акраҵанакуан, аха хыҭкаала ҷыдарак лгәамԥхоны ицәырылгомызт
– Уи акы деиланагеит, – иҳәеит «абри иакәызма иашьас исышәҭаз» ҳәа иԥҳәыс илҳәаз ҽԥныҳәаны еилызкааз Џьанар. – Ари дзакәытә уаҩыз бдыруама, – ҿыц дхаиршшаауан иара иҩыза, – ҳаҩны дшыҩнагылаз дыҩнагылан. Сасцәақәак ҳҭазар ибарц иҽазикыр ирыдижәылон акәымзар, хԥа-ԥшьба ҵәыца еиҳаны икуазма. Аҩы шысзицәазгьы игәалашәарц иҭахӡам, бымбаӡои. Аԥыхьатәи Баҭыр иакәӡамкәа даақәгылеит.
– Уажәы ахьаа умоума? – Шьасиа илаҳауаз лгәы иалан.
– Хьаа сымаӡам, аха арыжәтә сцәа-сжьы иаднакылар шаҭахым здыруеит.
– Зны аҽырҵарны иузцәырҵыр ҳәа сшәоит.
– Аҩны аӡә дааир – сидымтәылар ауӡом, егьыс, џьара сыҟаны, изжәӡом.
Сасык дырзааиргьы имжәырц лызиабжьагомызт ачысмаҭәа еилырганы иаазгоз Шьасиа. Иара дындәылҵын, аӡы ахьааиуаз маҟҿаҳәара иҽиӡәӡәаанӡа, нас ишьапқәа иӡәӡәаанӡа, лара ланхәԥҳа лахь дныҩналеит, егьи арахь ддәылымҵуазшәа анылба. Алашара ырцәан, Шьасиа, уи алмыркыр, Асҭанда дылбарҭахаӡомызт, уа дыҟан ҳәа лгәы иаанагаӡомызт. Ус заа лара дышьҭалаӡомызт. Аҭаца иааџьалшьартә, аӡӷаб лыԥхынхыза дхәыҵаланы диахьан. Даалзааигәахан, лаԥхьа днықәтәеит. Асҭанда лҭаца дшылзымжьоз аалнырын, лыбла аалыртит.
– Ибыхьыз саҳәеи! – Шьасиа ланхәԥҳа лнапы аанылкылеит.
– Ус акгьы, – Асҭанда иҭацәыз егьи лнапы лхы иакәыршашәа ахчы инықәылҵеит.
– Ак шбыхьыз бзымҵәахӡеит, бдыруоу.
– Исыхьраны иҟази… Амала ус сгәы далоуп Баҭыр… Сгәы далоуп иҽахьиԥсахыз, – ари аус армаӡара згәы ԥнаҵәахьаз аӡӷаб лгәы ззаалыртышаз аҩны аӡә дылҭахын, аҽыргамарагьы лҽазылкхьан зыгәра лгоз лҭаца хазына лҿы, аха, иаразнак уи лылымшакәа, дмадаӷь-мадашәо лыгәҭакы ажәала лҽанацәылга нахыс, уаҳа лгәы иҭаз аалзымҳәаӡеит.
– Иҽызхирҟьеи зыбгәахәуа? – анхәԥҳа илҳәази лхымҩаԥгашьеи аҭаца лгәы иҭадыршәыз маҷӡамызт, аха заԥхьа днықәтәаз лхала цқьа иллырҳәаанӡа, дааԥшыр акәын.
– Сыздыруам.
– Бара уи усҟатәи изыбхьаахеи?
– Зынӡак ҳаизааигәан, ибасымҳәахьеи, итәара-игылара ҳашьцылан. Шықәсыбжак инеиҳаны, арахь дааиӡом, знык ихала дааин, ижәны дыҟоуп. Иҵалаз ҳәа агьиҳәаӡом.
– Сара цқьа сиацәажәароуп.
– Иаҭахӡам, џьыбшьт!
– Иашьас дсырҭеит, дысхьааӡамкәа сыҟазар еиӷьума?
– Уахьгьы биашам узҳәом.
Асҭанда лҭаца длықәшаҳаҭымхар ауӡомызт, аха агәраганы дыҟан Баҭыр иҿынтә акгьы шылзеилымкаауаз. Зегь раԥхьа лара, Асҭанда, лакәын иара зҽылцәихьчоз. Ма дызхирҟьоз леиҳәандаз! Иҟалаз ахьылзымдыруаз иаҳагьы деиланаршәон, деиланаршуан зынгьы, аԥсҭазаара лцәымӷнатәуан, адунеи лзылашомызт. Уи ауха лашьеи лҭацеи реицәажәара машәырла маҷк лаҳаит лара. Џьанар иԥҳәыс даҽа знык илеиҳәон Баҭыр дшырзыҟаз. Уаҳа дзыӡрҩуамызт, днахынҳәын, иаразнак дышьҭалеит. Уажәы лҭаца илалҳәазгьы Џьанар иажәақәа ракәын, лашьеи лареи еиԥшны Баҭыр исахьа аадыртыр, Шьасиа илцәылҵәахрыз рацәахоз џьылшьон. Амала Шьасиа лгәеилгара зеиԥшраз дазымхәыцит лара, избанзар Асҭанда илҳәашьаз хазын, лбжьы маҷк иҵысуан, арахь ирҭаз ргәыла рԥыс ихымҩаԥгашьа лгәы лнархьын, заа дышьҭанаҵеит. Ас хьаада хьаа узҭоз ауаҩы… Аха заа алкаақәа ҟалымҵар иаҳа иеиӷьын. Лҭаца лызӡамҩак лнапсыргәыҵа надылҵан, егьи лӡамҩа днагәӡын, ашә шыҟаз лҿыналхеит.
Надшьагьы заа дышьҭалеит, абжьааԥны аамҭа акыр ишналгозгьы. Ателербага адтәалара бзиа илбалон. Чмазарак шьҭылымхындаз ҳәа, даахәыцит аҭаца. Ателедырраҭара збоз Џьанар заҵәык иакәын. Жәабжь ҿыцқәак рҳәаанӡа ҳәа дыԥшуан, уигьы аԥсшьара даҳәон, ашьыжьӡа дгылар акәымзи. Аҽны акәзар – уаҳа лацәааихьшьык ҟамҵаӡакәа ирхәлахьан. Иагьа умҳәан, ашацкыра уацгыланы, иахьа хәлаанӡа ухы нықәымҵакәа, анылашьцалакгьы ԥыҭрак атәара зегьы ирылшомызт.
– Сара сышьҭалап, – дҩагылеит иара. – Бара бтәазаауама?
– Маҷк саԥхьар сҭахыуп.
– Ҽынла уаҳа аамҭа бымаӡамеи?
– Исоуеит. Аха еснагь еиԥшны узыԥхьо узгәынкылом. Абыржәы схы еилкка иҟоуп.
– Аеи, адкыларатә ԥышәарақәа бҽырзыҟаҵала. Сынтәа бҭалароуп. Ашкол аҿы усурак бырҭартә, срацәажәашт нас, мызкы, ҩы-мзы рышьҭахь. Ибзеихьыгӡозар аабап. Уаха амаҵ ибҳаруз ашьҭахь, аԥсшьара иаҳа ибҭаххоз џьысшьон.
– Аӡә имаҵ ҳзымуа, иҟалазеи зырҳәа! – дҿаԥхаҿаччон лара.
– Сара сшьара сықәҟьазшәоуп сшыҟоу. Уи ҳара ҳтәы иами, уаха даабазааит, амала арашәараз ҽнак хсырԥеит. Уаҵәгьы ус сыхьуеит излазбо ала, Бзыԥҭа ҳцоит ҳәа еибаҳамҳәеи.
– Ашьыжь имҳәаӡази?
– Баҭыр ус иҳәеит, аха ихԥсаар даҽак иҳәашт. Аусура ҳазкажьӡом. Ус анакәха, уаҵәы ахәымҽхангьы аҩн ус сзынагӡом.
– Суцхраарц уҭахызар ҟалап, аха сара аҽага сзыкӡом, – иара иахь дыԥшӡомызт лара.
– Уи сҭахыуп ҳәа базҳәада? Схала салгоит, уамакгьы нымхеит, – дҩагылан, дышьҭаларц иҿынеихеит. Ашә аҿы, ахы иаадырхар ҳәа дшәазшәа, даақәгьежьит. – Аҽага зыбзымкуеи зыбҳәа? – ҿылымҭуа, лыбла шьҭыхны дагьзиҿамԥшуа даниба, шьҭахьҟа ишьаҿа ааихиган, инапы лнапы инақәиҵеит. – Бара быда акы сшаԥсамхоз ианаамҭаҵәҟьаз ишԥаздыри! Анцәа ҳзырҳа!
Лгәы аарҟәанданы днахынҳәын, дышьҭалеит. Адәахьала цқьа ишизымаарԥшуазгьы, ҳәашьак ақәымкәан игәалаҟан. Дамхагәырӷьацәан, аԥхьа дшызмыцәазгьы, маҷ-маҷ данынҭанагала, игәы шҭынчыз мацара, аҵх ааихигеит. Анаацәылашоз иԥшәма ԥҳәыс лгәы раҳаҭӡа дшыцәаз анаагәеиҭа, иаамҭаӡамкәа дааимырԥшырц, ашьшьыҳәа дҩагылан, дындәылҵит. Ибжьы мыргацәакәа, уи шьҭа Шьасиа лҭынчра аԥырхагахара аԥыхьа аасҭа иаҳа дацәшәон, аусурахь идәықәлара иҽыназыҟаиҵеит. Дандәылҵшаз ҿыц дааҩнаԥшит шьҭа имҳарахаз иуаҭах. Шьасиа лыцәашьа иаҳа ихьанҭазшәа ибон, уи иара иаҳагьы игәы ҟанаҵон. Гәаныла дналықәныҳәан, абарҵахь днеит. Аԥсабара даара илахҿыхын.
Иудыруази Баҭыр даауазар игәахәшәа, агәашә дахьынҭыҵыз, дааԥшит. Шьҭа иҭаацәа агылара рҽазыркуан. Шьасиа даақәгыланы лхаҵа дааизԥшит. Надшьа даадәылҵын, лыжәгәарахь днеиуан. Асҭанда заҵәык макьана дибарҭамызт, лҽааиҿкааны ателедырраҭара дахәаԥшуазар ҟаларын. Баҭыр данимбаӡа, иижәыз ихыԥсаахьазар, иҽӡаны длыбааит ҟаиҵан, иҿылеихеит. Шьынагьы дихьӡомызт. Уи шьыбжьоншьҭахь аекскурсиа аԥсшьацәа анигалоз ыҟан. Усҟан заа усура днеилаӡомызт. Уи иусушьа Џьанар дазкылԥшуамызт азын, ицара-иаара аамҭа уамак изгәаҭомызт. Ихала амҩа данылон. Ишьҭахьҟа даахьаԥшзар, Важьа имашьына лбаауан.
– Арахь шәабаҟаз? – уи даныҩышьҭих, уамашәа ибазшәа дизҵааит.
– Мысра аԥсшьарҭаҿ, – иҳәеит Важьа.
– Ақыҭа мҩала шәцалаӡомызтеи.
– Асфальт зықәшьу амҩала сакшар акәхоит, иааԥҵәаны саап сҳәеит. Сшааиуаз, уҩны сынкыдгылан, умцацзар ушьҭысхырц. Сахьнеиз аҭаца даасԥымлеи, Џьанар! Аа, абри лакәзаапеи дзышьҭаз сҳәеит, ԥҳәыс дигарц игәы иҭазаарын, аусура ахьлысымҭаз дызхасацәҳауаз сҳәеит.
– Уи азы сара аӡәгьы игәы нсмырхеит.
– Иумҳәан! – дыччон Важьа, арахь дыҽхырччозшәа аԥшра иман. – Сҩыза иҿы сахьнеиз еилыскааз усдырӡом. Иацы Бзыԥҭа аизара мҩаԥыргазаап. Баҭыри, Шьынеи, уареи уи шәҽақәшәмыршәакәа шәыҟам.
– Уажәада исмаҳацт иаха еизарак мҩаԥыргеит ҳәа.
– Уаҵәы аԥсуа жәлар реизара мҩаԥыргарц ақәҵара рыдыркылеит, иумаҳаӡацкәану?!
– Исмаҳацт.
– Ус ҟазҵаз ргәы иаанагои, уара? Ирҳәарц ргәы иҭоуи, иахьа ЦК КПСС Ақәҵара анымҩаԥааго?
– Ҽызхдырҟьеи зырҳәаз?
– Убри саргьы издырыр сҭахыуп сымҳәеи.
– Ҳнеир еилаҳкаап.
– Убрахь уцону?
– Сымцар ирҳәаз абасаҳауеи?
– Иара саргьы сцоит, – акыр ҭынч дыштәаз, Важьа иааиҿыҵҟьеит. – Аԥсуаа ҳзышәцәымӷыу еилыскаароуп.
– Ацәымӷра аӡбахә рҳәоу, даҽакы иалацәажәоу здыруада.
– Умбои – зегь ирзеиԥшу проблема ыҟаӡам.
– Иҟоуп, аха излацәажәо рыуа иарбану?
– Џьанар, ас жәларык ргәы иаахәаша ҳәо, даҽа жәларык ргәы ҳасуа мацара иауӡом.
– Даҽа жәларык ргәы ҳасп ҳәа ҳаҿӡам. Иӡбамхаз ҳара ҳазҵаарақәа ҿыц ишьҭаҳхуеит. Уаҵәы аизараҿ шәҟалозар, ижәымбари исҳәо иашамзар.
Џьанар асҟатәи дцәажәо, ихәыцрақәагьы еиҿкааны Важьа ианбеибахьаз. Уи ҿиҭлаӡомызт, избанзар иаҳа згәаҵа аартыз Баҭыр зегьы дрылацәажәар илшон, уи дахьыҟаз Џьанар деихәлашәазшәа дтәалон. Аха уажәы апроблемақәа Џьанар еиҿкааны дрылацәажәар ахьилшоз Важьа дагьааршәеит. Арҭ, арԥарцәа, еицҿакны иаадырԥшышаз агәынамӡара иалаҟазаарын. Ауаа, аӡәаӡәала иузеиҟәшар, уриааиуан, аха, рызҿлымҳара анеизакхалак, рымч еибырҭон, усҟан узыриааиуамызт. Арҭ ртәы здыруаз Сталини Бериеи ракәын, аха урҭ уажәы иабаҟаз! Ҩныҵҟала дгәынқьуан урҭ раамҭа иазхьуаз ауаҩы.
– Нас иуҭахызар уԥшәма аусура лзаҳаԥшаап? – Важьа, имашьына данҭыҵуаз, Џьанар дизҵааит.
– Иҭабуп. Уажәы ауниверситет аҭалара лҽазыҟалҵоит, – уи ашьҭахь усура лгәы иахьҭаз арԥыс даламцәажәеит.
– Ишуҭахыу, – Важьа икабинет шыҟаз днеит.
Џьанар ишьҭаҵарҭа дныҩналан, акрыфарҭаҿынтә изааираны иҟаз даарызԥшит. Уажәи-уажәи агараж шыҟаз днаԥшуан, Баҭыр дибозар гәеиҭарц, егьи дцәырҵуамызт. Уаанӡа иқьаф злаҟаз ала, ашьыжь заа дзымаазаргьы ҟалон. Русқәа рымшала аилыхарақәа иҟаз ирхырҟьаны, аус ишаҭахыз ируӡомызт ҳәа, гәыбӷанк аҷкәынцәа ироур рҭахқәаӡамызт. Баҭыр дызҿыз закәызи? Џьанар ахәыҟаҵарҭаҿ аус зуаз ирҭахқәаз анриҭа, агараж аҿы днеит. Иҩыза ихы иқәыжь иҭыԥ аҿы дтәан. Ихы ихьуан. Игәалаҟазаарагьы ицәыӡхьан. Уи, Џьанар данизааҩнашыла, дааԥышәырччеит, ак змыхьӡоз иҽиеиԥшытәны.
– Шьыжьымҭан ҳцома? – Џьанар иҩыза диҿамԥшӡакәа алаф илихуан.
– Ҳабацои? – Баҭыр иааџьеишьеит. – Аа!.. – иҳәеит ашьҭахь. – Исгәаламшәеи. Амала уажәы иҟаҳҵои? Шьынагьы аекскурсиа дцоит.
– Изымбои. Ианҳалымшаша ҳҽазаҳкуеит.
– Ус гәыбӷан сумҭан!
– Уаха ҳаиццап.
– Уаҵәы ашьыжь амҩа ҳақәлап.
– Уаанӡа иԥхашьароуп. Иацы иқәыргарц иаҿын, аиҿыхарақәа ҟалеит ҳәа ҳмаҳаи. Уаҵәы аизара ду мҩаԥыргарц иаха ирӡбеит.
– Иуазҳәада?
– Важьа.
– Важьа ииҳәо иалоухи. Иахьа иалагӡаны цқьа еилаҳкаароуп.
Уи аилкаараз аџьабаа батәӡамызт. Шьыбжьонынӡа зегь ирҳәоз уи аӡбахә акәын, ирылаҵәахьан. Асабша аҽны аекскурсиақәа ирымаз хдырԥеит. Уи акәмызт, усура иаараны иҟаз ҭымҵыр ҳәа дацәшәан, Важьа аӡәаӡәала дрыԥхьаны дрыҿцәажәеит. Ихала уи аизара ду ахь дцарц игәы
ишҭазгьы, азныказ дааҭгыларц иӡбеит, избанзар аԥсшьарҭа ҩны аусура инапаҿы иааганы имазар ихәҭан. Аԥсшьацәа ркрыфара-ркрыжәра еиԥырҟьатәымызт, егьирахь уаҳа лахҿыхра уск рзымҩаԥымгаргьы. Ма рызхара амшын иҭаларын. Усгьы аҟәры ицәԥсылон. Ԥыҭк данхәыц, ашьыжь иусураҿ дааир, зегьы ааиҿкаақәаны, Баҭыри Џьанари, имашьына илҭартәаны, игарц иӡбахт. Жәлар реизара ду даара дазҿлымҳан иара. Лыхны, ма Аҟәа, ма Мықә имҩаԥысуазар, еилкаан Аԥсны агәҭылсақәа шракәыз. Аха Бзыԥҭа еиҿыркаауаз иарбан еизараз, ирҳәараны ирымази? Арахь аҵыхәтәантәи аамҭаз аиҿыхарақәа убра рхы ыҵырхуан. Ари зызҳәаз изеилыргомызт иара.
– Ашьыжьыҵәҟьа аизара иалагарым, – Важьа Баҭыр дааиԥхьеит. – Ара ҳаиқәшәап абас – асааҭ жәаҩа реиԥш. Смашьынала шәызгоит.
– Бзиоуп.
– Шәагьаасхылаԥшып, – адиректор имҵәахит дзыцәшәоз закәыз.
– Ҳаизараҿ иҳазнеилак ҳгәы издууп, уахь ушәо иҟалаӡом. Аха ианышәҭахха ҳалаԥш шәхызаауеит.
Уи иҿынтә дандәылҵуаз, аусурамш нымҵәаӡацызт. Амала игараж ашҟа уаҳа дымнеиӡеит. Дышиашаз анҭыҵ аус зуаз акакалкырҭа дныҩналеит. Уи збоз Џьанар дыԥшын, Баҭыр данбадәылҵрыз ҳәа. Имбаӡакәа дцазар игәахәын, цқьа еиликаарц, днеит иара уа. Баҭыр иқьаф ҟаиҵахьахын. Уи иҩыза диԥхьеит.Џьанар рашәара дыццакуан, имуит, егьигьы иабжьеигеит, дицны аҩныҟа дцарц. Баҭыр даҽа ԥыҭрак дшынхоз аниеиҳәа, иибоз игәы ишалаз, Џьанар ихала амҩа дықәлеит. Аамҭа мырӡӡакәан, аҩны дышҩеизҵәҟьа, имхы дҭалеит. Аимҟьара иоуз ихы иаирхәар иҭахын. Иԥсы ааиҭамкӡакәа аус иуан, амшгьы дуун. Амра лҭашәон еиԥш, алашбжь анга, днықәгыланы длаԥшызар, Шьасиа агәашә инҭалахьаз Баҭыр диԥылон. Ҩы-мшы раахыс ижәны мацара дахьиҭаауаз зызҳәаз ззеилымкаауаз Џьанар, иҽага ижәҩахыр инықәиҵан, ӡык злеижәшаз агәыгәым хәыҷы аашьҭихын, аҩныҟа днаццакит.
Ашарԥазы инаркны, Леуанти ирезолиуциа деиҭадтәалан. Даара шоуран, Амра аҩыҵхахамҭа иналагӡаны, нас ҽынла амш зеиԥшрахарызи? Уи аӡбахә ирлас-ырлас иазгәаҭамзар ауӡом, иара игәабзиара амшала ашоура даара иуадаҩцәаны ихеигон азы. Ҳамҭанык ихшыҩ хьшәашәаны дҭынчмызт. Ихы ҭҟәацны ихьуан ззырҳәоз диеиӷьӡамызт. Ихәыцрақәа реизыркәкәараз ихы дақәԥон. Ари ауаҩ, ахәшәтәырҭахь дганы, ачымазацәа рԥсҭазаара иалархәтәыз дреиуан. Ажәлар игәра ргон, аизара ишаҿыз рылгашьа рзаҭомызт акәымзар, аиҳабыра заа рҽазыҟаҵаны, аԥсихиатртә хәшәтәырҭахь дгазар, уа ари дшычмазаҩыз ала ашәҟәқәа еиқәдыршәар, рдиагноз узԥымҟуа ишьақәдыргыларын. Амала уаанӡа изымнеицкәа еицааиуан рызынтәык, иаргьы, аԥсадгьыл аиқәырхараз илшоз анагӡараз, маҷӡак иааҭгыларц згәы иҭазкуаз иакәӡамызт.
Уажәы ихшыҩ зегь зызкыз 1918 шықәса, асовет мчы Аԥсны ианышьақәдыргыла, инаркны иахьа уажәраанӡа аԥсуаа рҭагылазаашьа еилацаланы аарԥшра акәын. Инҭырҳәцааны иазгәаҭатәын 133-ҩык рышәҟәы ашьҭахь иҭыҵыз ЦК КПСС-и СССР Аминистрцәа р-Совети Аԥсны иазкны рықәҵара анагӡара шыманшәаламыз, аԥсуаа рҿахәы аҳәара ҟамло аҿынӡа аамҭа шнеиз, жәлар реизарақәа рымҩаԥгара мап ацәкразы, Қырҭтәыла а-Компартиа а-Центр Комитет иҭнажьыз ақәҵара ашьҭахь. Убри инадҳәаланы, иаарԥштәын ақырҭқәа ршовинисттә политика анагӡара ишамадаз иахьаҭыԥӡамыз Леселиӡе ихьӡ ахьарбаз ахаҳә-обелиск ақәыргылара, нас ишнеиуаз агенерал ибаҟа уаҟа аргылара гәҭакыс ишьҭыхны. Убри аамҭаз имҩаԥысуан ари аҭыԥ аҿы асовет мчы аагараз кьаразаа злахәыз аибашьрақәа ахьцоз иқәыргылаз ахаҳә са ақәгараз ақәԥара ӷәӷәа. Убарҭқәа ирылҵшәаны, аизара ақәҵараҿ иарбатәын Қырҭтәылеи Аԥсынтәылеи реиҳабырақәа рыгәрамгара шыҟалаз ЦК КПСС-и СССР Аминистрцәа р-Совети рықәҵара анагӡаразы, убри амшала КПСС XXVI аизара ду аматериалқәа ирылаҵатәын Аԥсны Қырҭтәылатәи ССР алгара азҵаара ҳәа аҳәара шыҟалаз; аԥсуаа рҿахәҳәаразы азин рымхра мап ацәктәын, «Кьараз» иазкыз абаҟа еиқәырхатәын, уи ахьчара аҳәынҭқараа ирыҭатәын, жәлар реизара ақәҵара ЦК КПСС а-Политбиуро ахь идәықәҵатәын. Абас ала аԥсуаа рҿахәҳәара абиурократцәа азхьарԥштәын, Леуанти даҽа мҩакгьы ибаӡомызт.
– Ауаа аизара иаҿуп, – иҳәеит Агырба Вова, Шьалуа Гыцбеи иареи анааи.
– Ирацәоума? – рҽаназыркых аизара ӷәӷәаҵәҟьазар иҭахын Леуанти, аӡы ыжәуа, иқьаадқәа дахьрыдтәалаз. Уи уаанӡагьы иҩызцәа цо-иаауа ибжьан, иҟаз-ианыз адырра ирҭаларц.
– Иагьмаҷым, – ҿааиҭит Шьалуа.
– Шьыбжьонӡа заҟаҩы еизаша уазхәыци! – инациҵеит Вова.
– Абжьыуаа аӡәыр жәбама? – Леуанти урҭ дрызҿлымҳан. Дара арҭ злагаз радгылара акырӡа аҵанакуан.
– Аӡәырҩ аахьеит, – Вова ари игәы ирҭынчуан.
– Ирацәаны амҩа иануп рҳәеит, – амаҵурҭа андәылҵраз, Шьалуа иҿынеихахьан. – Ҳаиԥырхагамхап! – уи Вова инаиабжьеиган, рҩыџьегь неишьҭалеит.
– Иҟоу жәдыруама, – Леуанти урҭ днарыцдәылҵит. – Амш дууп, ауаа амла иакыр сҭахымызт. Чаки лимонадки рыгымхартә еиҿкаашьа аиурыма?
– Уи хьаас иҟаумҵан? – дааҭгылеит Вова. – Адәқьанқәеи акрыфарҭақәеи ыҟоуп. Ҽнак акыр рымфацкәа ауаа иахьоума ианақәшәахьаз, уаҳа иамургьы.
Леуанти ҿыц иқьаадқәа дрыдтәалан. Арезолиуциа уаҳа агьизацҵомызт. Ақәҵараз алкаақәа ҟаҵатәын. Уаанӡа аизарақәа рҽанырзыҟарҵоз зныз аацәыригеит. Илаԥш ахигон, евреик дрыцырхырааны, ишьақәдыргылаз қәҵарак. Уажәы ииҩыз арезолиуциеи иареи даараӡа еинаалон. Акыр иԥсахтәзаргьы, убри апроект ахархәараз ибзиан. Издыруадаз, цқьа игәаламшәозаргьы, ихшыҩ аҵкараҿ иаанханы иҟазар урҭ ахәыцрақәа? Шьҭа ицқьаны ахҩааларада зегьы хиан шиҳәоз, агәашә шыҟаз иахатәи а-«Москвич» аангылан, Игори Таҷи агәарԥ иааҭалеит.
– Сла шәгәыдԥаларгьы шәыздыруамеи, ишәааишьеи? – урҭ днарԥыларц аԥшәма рԥыс длалбаауан.
– Аԥшәма бзиа ила бзиа ҽынла ишҿеиҳәо ҳамдыруеи. – Таҷ дцәыҵаччон.
– Қәҵарас ишәыдышәкылаша акыр рхианы иумоу? – дҵаауан Игор, аҩныҟа ианлеи.
– Уаҩы исырбаӡом, заа еилыркаар ҳәа сшәоит.
– Ҳара уаҩы иаҳҳәом, – Игор Леуанти ибӷьыцқәа ааимихын, ҭынч дтәаны даԥхьон. Уи иашьҭахь Таҷгьы илаԥш аахигеит. – Ҳара ҳазҿу аус ала асистема ҳшаҿагыло удыруоу, уи ус ицәырҵыртә аԥшра аҳҭом аха, – иҳәеит Игор.
Леуанти иаҳаз ақәҿимҭит. Зны-зынла иҭӡқәа алымҳа рымазар ҳәа дшәон. Уи атема ала убри аамҭаз адискуссиа иалагаргьы иҭахымызт. Асовет мчы аҿагылара, иара ихы идыруазижьҭеи, аԥсуаа ацәшәон, убри иԥшьамз уск еиԥш иахәаԥшуан. Игор ииҳәаз иара ишиаҳаз џьоукы рлымҳа иааҭасыфр, уаҳа аҭахӡамызт ажәлар гәрамгарҭас уроуртә. Асовет мчы иахагылаз рыгәра угоны рыҵаҟа иҟаз иашамкәа аус ахьыруаз азы урзашшуазшәа аԥшра ауҭалар, усҟатәи ушәарҭахаӡомызт. Убри амҩа акәын изқәыз аԥсуара иазықәԥоз. Аиашаз, џьоукы уигьы рҭахӡамызт, ажәлар ршьапықәгылара изакәаным ҳәа иаҿыҵганы, аус зуаз ирԥырхагахон. Урҭқәа иаҳа ибзианы иааԥшит анаҩстәи реицәажәарақәа раан, аха урҭқәа ртәы нас-нас.
– Ҳара ауаа ахьеизо ҳцап, – дҩагылеит Игор.
Арҭгьы, активла рхы аламырхәӡакәа, инаԥшы-ааԥшуа аҭагылазаашьа цқьа еилыркаар, аизарагьы бзианы ицар, маӡала иауазар цхыраара маҷк ҟарҵар рҭахын. Аизара анапхгара, ма уа ақәгылара рхаҭақәа рзы иаԥсаны ирбаӡомызт. Имазҵааӡакәа Леуанти иҩызцәа даазларыжьи. Иахьцалак Аҟәантә арҭ ахьааз, имаацызгьы амҩа иахьаныз даараӡа акраҵанакуан. Иҭаз рынаскьагареи раашьақәа рызхәыцреи цқьа дырхьымӡацызт, Агырба Вовеи Гыцба Шьалуеи ҿыц игәашә ианаадгылоз.
– Ауаа даараӡа ирацәахеит, – иҳәеит Вова. – Ахаҳәқәа рҿаԥхьа митингк узымҩаԥго ҭыԥ ыҟаӡам, макьана имаац заҟаҩы амҩа ианыда! Ишԥаҟаҳҵои?
– Ашьшьыҳәа шәнарылаланы, – Леуанти даахәыцт, – бжьы мыргаӡакәа, гәыԥ-гәыԥла шьапыла аусҳәарҭа шыҟоу иааит. Уа аҭыԥ ҳазхап сгәахәуеит. Ашәшьырҵагьы маҷӡам.
– Шьҭа унеир цәгьамызт, – иҳәеит Шьалуа.
– Макьана. Шьыбжьоншьҭахь снеиуеит сымала. Уаҩы дсыцымкәа. Иаразнак аизара ҳзаартӡом. Иааҳартыргьы аиҳабыра иаарлас иааӡом. Урҭ раагаразы еизарацԥхьаӡа ҳгәы шԥырҵәо шәымбахьеи. Иахьа дара ргәы ԥаҳҵәап, изаҳмыԥхьои ҳәа рԥсы еибакыртә. Нас ахәымҽханра ааиаанӡа, аизара ааҳартып, аиҳабырагьы ҳрыԥхьап.
Урҭ наскьаганы дшаахынҳәызҵәҟьа, ирезолиуциеи иқәҵареи цқьаны ихиҩааларц днатәеит. Илшомызт. Аԥхӡы илҵәҵәа ицон. Уажәи-уажәи ампахьшьы иҿишьуан, ачавра шьҭа ихәаӡомызт. Дҩамгылаӡакәа аҩра даҿын. Шьҭак уаҳа илшаӡомызт. Акресла днантәалан, ишьапқәа харабӷьара инаиргылан, инапқәа ааиҵихит. Убас дтәан, иԥхӡы илабаанӡа ҳәа дыԥшны. Изгәамҭаӡакәа маҷк дамхацәеит. Данааԥш, ныгала аӡы иҿарҭәазшәа, ҿыц аԥхӡы илҵуан, ацәыкәбар иҿыкьаса икәа иҭалон. Арахь ибӷа бааӡан, ишьапқәа…Дҩагылан, аҩны ашьҭахьҟа дцеит. Уа дтәан иԥхӡы илабаанӡа. Нас маҷк ифеит. Аҽыкәабарҭа дҭалан, иҽирхьшәашәеит, аӡы иқәҭәо мацара. Иҽикәабаҵәҟьаргьы џьара ацара ицәыуадаҩхон. Ицәеижь аҷыдарақәа имдыруази. «Иарбан еизара еиҿкаароу сзышьҭалаз! – ҿыц убри агәамбзиара дазхәыцуан. – Сҩызцәагьы сызларҵаз закәи! Сара
аҽыхәшәтәроуп сзызкызаашаз.» Ҿыц Амра ахьзымнеиуаз дтәан, ацәаакыра ицәа бзиа иалабарц. Ашьҭахь иҵаӷаз маҭәа ҿыцқәак ааишәиҵеит. Иқьаад има, агәарԥ аҿы ашәшьырҵа дыҵатәан. Шьҭа Амра алхыҵра агьагӡамызт. Игәабзиарагьы маҷӡак иеиӷьхазшәа ибон, иҩныҵҟа аилашыра акыр иааиқәтәеит. Агәарбжьара дыбжьаланы даауан Лерик Цыхьычба.
– Амагнитофон лента ақәгыларақәа ранҵара азшәырхиама?
– Уи еиҿкаауп.
– Убри инақәыршәаны апротокол иҩхоит. Иҟаи уа?
– Быжьбаҟа нызқь еиҵам иеизахьоу.
– Рхы шԥамҩаԥырго?
– Ачҳараз ируҭахуеи. Аӡәы ажәак иҿыҵшәом. Иԥшуп.
– Амикрофон ықәыргылоума?
– Зегьы хиоуп аизара аартраз.
– Ҳцалап, – Леуанти агәашә дынҭыҵит, иҩыза дима. – Аизара аартра зылшаша иҳамада?
– Аиашаз, сыздыруам. Иқәгылар зҭахыу рацәоуп, аха анапхгара…
– Уара иаауртыроуп.
– Сарахыу?!. – Лерик иџьеишьон.
– Аизара амҩаԥгара абри ауаҩ инапы ианаҳҵар сҭахыуп, иақәшаҳаҭу шәнапы шәҩаха уҳәоит. Нас мап зкуада ҳәа уҵаауеит. Сара снеиуеит, уара уаҳа ус умаӡам.
– Аеи нас!
– Сара блала иусырбоит уи аныҟаҵатәу. Уаанӡа абарҭ сқьаадқәа џьара иҵәахтәуп. Вова Агырба иҭа! Ишыскыу, ма аӡәы ишисҭо рбар сҭахӡам. Аӡәы ишәырбар ҟалаӡом, ҳусқәа ԥхасҭартәуеит. Еилукаама? Иаажәга ҳәа снапы анышәсырба, сеиҵашәмырхан.
– Еилыскааит.
– Абжьыуаа ирзыруз уаҳау? – даарыдгылеит Вова Агырба.
– Исмаҳаӡацт.
– Аҟәа аҩахыс арахь уаҩы даармышьҭырц, рымҩақәа ԥырҵәазаап. Аха ҳшынаӡалак Бзыԥын ҳнаӡандаз ҳәа, амҩа иқәуп.
– Аԥсны аиҟәшара иахьа ирзамырундаз!
– Вова! – Цыхьычба Агырба дааирӡрҩит, Леуанти дшынарыдҵыз еиԥшҵәҟьа. – Абарҭ ақьаадқәа Леуанти иҭаххаанӡа иҵәахтәуп. Иулшома?
– Исыҭи арахь!
Ақыҭа усҳәарҭа ахыбра иаакәыршаны аԥсаҵлақәеи, араҵлақәеи, ахәырмеи рацәаӡаны иҭагылан. Аҭыԥ ҭбааран, ишырҭахыз ауаа рԥсы ршьон. Леуанти дшырбаз еиԥшҵәҟьа, иқәгылар зҭахқәаз рхала ашәҟәы рҽанырҵон. Ахыбра абарҵа ҳаракын. Агәҭаҵәҟьа дықәгылан Кәасҭа Адлеиба. Абаҟа даҩызаха, дҳашҳатәраха дгылан, абри ауаҩ кьаҿ ибла заҵәык ракәын зԥсы ҭаны иубоз. Аҩныҵҟатәи аусқәа рминистрраҿ ихадаз ҭыԥк дахагылан. Инеиааиуаз иахьцоз, иахьаауаз, иназыдгылоз, изацәажәоз ҭиҵаауан. Игылашьала аҳәынҭқарра рылаԥш шырхыз, ауаа ршьаҿацԥхьаӡа шырдыруаз деилиркаауазшәа акәын зегьы дырбартә дшықәгылаз.
– Гәдоуҭаа урбар рҭахыуп, – Вова Агырбеи Шьалуа Гыцбеи Леуанти иааидгылеит. – Абна аҳа аҵаҟа итәоуп.
Уи аҳа ахыбра амраҭашәаратәи аган шыҟаз игылан. Еицырхәхәа, хықәк иқәтәазшәа, ашәшьырҵа иҵатәан гәдоуҭаа рактив иалахәыз уаа ҩажәа-ҩык иреиҵамкәа. Арҭ аизара рҽаладырхәырц иаазар – угәы шьҭызхшаз усын. Кьахьыриԥа урҭ рыгәҭаҵәҟьа далатәан. Иарбан ҭыԥыз уажәы уи иааникыларц ииҭахыз адырра Леуанти ицәыуадаҩын.
– Аизара аԥшьажәгеит, аха шәазыҟаҵоу? – дҵааит Шамба Ваниа.
– Асҟатәи ауаа анҳадгыла, аизара аҽазыҟаҵара ӷәӷәа аҭахыума? – Леуанти ииҳәоз раӡан.
– Арезолиуциа шәазхәыцны еиқәшәыршәоу? – дҵаахуан а-Шамба.
– Уи џьоукы рнапы иануп, иаарго аабап.
– Нас аамҭа зыжәгои!
– Ҳалагоит.
– Шәалага, уара, аамҭа шәыцәцеит, – нарыбжьаиргылеит Кьахьыриԥа.
– Хара иаагом, – Леуанти урҭ днарԥырҵит, Кьахьыриԥа ихымҩаԥгашьа дазхәыцуа. Уи иҟалаз даҽакала дахәаԥшуазу, ма гәдоуҭаа рпозициа аниба, иҽиԥсахзу? – Лерик, – уи иҩыза дааиԥхьеит. – Ҳалагароуп.
– Ажәлар шәхаҵкы! – Цыхьычба Лерик Кәасҭа иҵаҟа амикрофон даадгылеит. Убри аамҭаз иара Кәасҭа ишьҭахьшәа аҟәардәқәа рацәаны идыргылон, аишәа еиҵыхгьы рхианы игылан,
иҳашҳатәрахаз ауаҩы дышнықәҵлак, иҭыԥан инадыргыларц. Амикрофонгьы уахь ишьҭырымхрызи. – Аизара аартуп ҳәа иԥхьаӡазарц шәақәшаҳаҭума?
– Ааи, ааи! – иааиларԥсеит ҵыхәаԥҵәара змамыз чҳарыла еибыҭаз ауааԥсыра.
– Иақәшаҳаҭу шәнапы шәҩаха! – адруҳәа аӡәк иеиԥш напышьҭхрыла ашҭа ааҭдырҭәааит. – Мап зкуа дыҟоума?.. Ус уаҩы дыҟам. Шьҭа далаҳхып аизара мҩаԥызгаша. Сара ихьӡ сҳәоит Леуанти… Уи шәиқәшаҳаҭзар, даҽазнык анапышьҭхраз агәхьаа шәасыргоит, – ихала инапы анҩышьҭих, ҿыц ашҭа напышьҭхрыла иҭҭәааит. – Леуанти, уааи уҭыԥ шыҟоу! – Цыхьычба иус нагӡаны ауаа рахь иҿынеихеит, иԥхӡы наԥхьаҳәо.
– Ҳаизара иацаҳҵарц, – Леуанти ауаа рахь ихы наирхеит, – Аԥсны аиҳабыра алахәызарц ахәҭаны исԥхьаӡоит. Шәақәшаҳаҭзар ақыҭсовет ахантәаҩы инапы ианаҳҵап адырра риҭарц. Аиҳабыра ааиаанӡа аамҭа маҷк мцар ауӡом. Акы еиԥшымкәа сшәыҳәоит ачҳара аарԥшызарц! Избанзар аиҳабыра алахәымкәан, аизара амҩаԥгара даара иуадаҩхоит. Нсгьы ҳгәы иалоу раҳар ауми.
Асҟатәи бжьагара зыҟаиҵоз, ианакәызаалак аиҳабыра аизарахь ркылгара уадаҩын. Рҿынӡа адырра ҟауҵаанӡа, дара Аԥсны агәаҿынтә иаанӡа, аамҭа цон. Уамашәа иубартә, усҟатәи рхахә ылымхыкәа, амҩаҿ амашьынақәа анаангыла, иааҭыҵыз Гәдоуҭеи Гагреи реиҳабырақәа агәарԥ иааҭалеит. Ираԥхьагылаз Озгани Капбеи (ақалақь комитет актәи амаӡаныҟәгаҩс даашьҭын, кьаразаа рбаҟа ахьизықәымгаз азы Гәарамиа Қарҭҟа данырга ашьҭахь) аусҳәарҭа хыбра аҩбатәи аихагылахь иҩықәнеит, гәыԥ-ҩык рыцны. Урҭ рыуаҩ длалбаан, аизара ахаҭарнакцәа ирацәажәарц шырҭахыз дирдырит.
– Аизара иалахәу шәхаҵкы! – Леуанти ажәлар рахь ихы наирхеит. – Иааз ақалақьи араиони реиҳабырақәа ирҭахыуп еизаз рхаҭарнакцәа ирыҿцәажәарц. Сыгәра жәгозар, сара сҩеины срацәажәап?
– Ааи, ааи! – игон абжьқәа.
– Аамҭа ҳамгап.
Леуанти дҩықәнан, акабинет иакәыршаны итәаз рҿаԥхаҿаччашьа ааигәамԥхеит. Дтәарц аниарҳәа, ашә аԥхьа аҟәардә даахеит.
– Ишәҭахыу ҳашәҳәар Аԥсны аиҳабыра рҿынӡа инаҳагӡоит, аха умацара жәларык рҿахәы узҳәома? – иуаҩ ҭынчшьа ҿыц иаарԥшуа, Озган ҿааиҭит.
– Ахаҭарнакцәа ҳәа уаҩы дышәзааҳашьҭӡом, – Леуанти зегь иаразнак иааҿаԥиҵәарц игәы иҭан.
– Избан?
– Уажәы урҭ ара шәрыҿцәажәо, шәыҽԥышәшәоит, дара рыла ажәлар еилышәцарц. Иамуашәа жәбар, аԥсуа еиҳабыра аауеит, урҭ ҿыц иалагоит ахаҭарнакцәа ирыҿцәажәарц. Иаабахьоу ауп. Арахь ҳусқәа аҭыгә аҿы инеит. Убри аҵкыс, аиҳабыра ааиааит, аизара рхы аладырхәырц. Даҽакала ҿцәажәарак иахьа иҟалаӡом.
– Ажәлар иузраҳәома сыхьӡала абаҟа аанхоит, аӡәгьы дакьысӡом ҳәа, амала ҭынч еилыҵқәар шеиӷьу, цҭәык ҟамҵакәа.
– Ара шәара шәыҟоуп, шәхала ишәызрамҳәаӡои?
– Ҳнеип нас дара рахь, – иҿааихеит иара, амардуан ианлалбаа, абарҵа иааҵагылеит. – Абаҟа уаҩы дакьысуам, ажәлар шәхаҵкы. Аџьабаа ду иахьа ижәбахьеит, иаҳҭахыуп ҳагәра жәгарц.
– Уи ҳагьалацәажәом, аҳәатәқәа рацәаны иҳамоуп, – ҿааиҭит Лерик Цыхьычба.
– Аиаша, аиаша, – иҳәеит Леонид Чыгәбар. – Ҳаибамбеижьҭеи акрааҵуеит.
Ладеи-ҩадеи ирҳәоз уи акәын. Аиҳабыра абарҵа илалбааит. Агәарԥ чаԥа иқәтәаз ауаа ирылсны ианцоз, шьҭа Аԥсны анапхгара раара аамҭа рацәа шагоз зхьааз Леуанти Агырба Закан дааиԥхьеит.
– Ақәҵараҿ ианума Аԥсны Қырҭтәыла алгара аӡбахә?
– Сыздыруамеи, ус ануп зҳәада?
Агырба Закан ажәлар рҿы аҳаҭыр иман, аԥсуара итәала дазықәԥон, илшахьаз маҷмызт, аха Леуанти убригьы дижьеит, убасҟанҵәҟьа аиҳабыра уи азҵаара аҭак ишахгәаҟуаз еиликаауан азы. Иара азҵаара ҭакс иаиҭоз акәын иҵаауаз изы ихадараз, шьҭахьҟа днахынҳәит. Ауаа ргәы ԥымҵәаӡакәа излааникылашаз акәын Леуанти хьаас имаз, лашьцон, ицәеилыҵыр ҳәа дшәон. Ҩыџьаҟа автобус ишҭалоз анибагьы, микрофонла шьҭахьҟа иргьежьит, аус аҵыхәанӡа инамыгӡакәан, еилыҵшьа шрымамыз инаҵшьны ираҳәо. Иара ибон ихымҩаԥгашьа дшазкылԥшуаз зҭыԥ насҭха илхны игылаз Кәасҭа, амала Леуанти изыҳәан шьҭа зегь изеиԥшын, аҽнытәи жәлар реиқәшәара қәҿиарала амҩаԥгара заҵәык акәын ихы-игәы зызкыз. Аԥсны аиҳабыра раара акәымзар, акы деихәланамырхарызшәа дшахәаԥшуаз, рацәак аамҭагьы цеит изҳәомызт, амҩаду аҿы иаангылаз а-«Волга» еиқәаҵәақәа руак дааҭыҵт Адлеиба Борис Виктор-иԥа.
Уи иааивагылеит Кобахьиа Валериан Осман-иԥеи Убилава Иуза Давид-иԥеи. Урҭ ирышьҭагылан министрцәақәак. Нас уажәраанӡа ара иҟаз Гагра ақалақьи Гәдоуҭа араиони реиҳабырақәа. Жәлар реизарахь ианбарыԥхьарыз ҳәа, ааҵра иавҵагылазшәа, раацәырҵра уамашәа ибо, Леуанти урҭ даарыԥхьеит, абарҵахь иҩықәнарц, аҟәардәқәа надирбеит илатәарц. Уажәраанӡа, ас иахьнеиуаз, абыргцәеи дареи рнапы еикәыршаны идыртәалон, аха уи аҽны атрибунаҿ зҭыԥ ылызхыз аиҳабыра рымацара ракәхеит. Аизара мҩаԥигон азы мацара, абарҵа дықәгылан Леуанти имала. Уи дахьынаԥшуаз ибон анаӡара, аандеи амҩадуи шьапыланыҟәараз ирыбжьаз амҩа ишангылаз даараӡа ирацәаны зны ихҵәаны иааргаз ашәанцәа, агырқәагьы маҷӡамызт.
Ажәа иаҳәаз зегьы ажәа изрыҭаӡомызт, акәымзар, иагьа раамҭа уркьаҿыргьы, асҟатәи ақадақцәа узықәыргылаӡомызт. Арахь рызынтәык хьаас ирымаз маӡеи аргамеи ҳтәыла хәыҷы аҿы имҩаԥысуаз аиҿыхарақәа ҳахькылыргоз ҳаԥсадгьыл еиқәнархозу еиқәнамырхозу ракәын. Дарбанзаалак аӡәы иҿыҵымшәеит жәлар реизара аԥшьызгаз ауаа ииашамыз мҩак иқәлеит ҳәа, ус акәындаз, русқәа рынагӡараз ирыдгылеит. Дзусҭазаалак аӡәы иааиҿыҵымшәеит аиҳабыра русмҩаԥгатәқәа рыхьчараз ажәак. Еснагь ауа-аҭынха рхы ддырыхьчалон, аха Аԥсны алахьынҵа ахьырыӡбалоз, иара убас иҟалеит араҟагьы, убри азҵаара рхашҭуан. Утәы-стәы дҟаломызт, аӷ леирц агьагымхо, аԥсҭазаара ҭшәара жәларык рлахьынҵа аныбжьахалак. Уи ргәы иалан абзыԥқәагьы абжьыуаагьы. Амала еиҵасра хәыҷык араҟагьы иҟамлар амуит. Ажәа даҳәеит, атрест анапхгаҩы иҭыԥ аԥсуааи ақырҭқәеи еимакырҭас ианроу, убра иаарышьҭыз Баигачиов зыжәлаз уаҩы жәпак. Уи иусура ҿыц ала (иҿыцыз аусуаҩ аҩмсаг ҿыц икуеит рымҳәози) аҳаҭыр ирҳахьан, аха аилаԥаҭара иҟаз бзиала дышзалымҵуаз макьана ихы-игәы ирбомызт. Уи амҩа ӷәӷәалаҵәҟьа абри ауха дангыларц дыҟазаарын, ибӷаԥҵәагангьы иоуит иара иқәгылараҿ аимак-аиҿак дацкламԥшыкәан, иаахыжәжәа-аахыжәжәаны урысшәала иӡбарц аус дахьашьҭалаз.
– Еизарала аус узыӡбом, иҟоуп Аконституциа, уи иаҿаԥшьу азакәанқәа. Убарҭ урықәныҟәаны, азҵаарақәа рҭыԥ иқәуҵалароуп.
– Уи ҳаҳахьеит, – иҿагылан абжьқәа.
– Ҳәынҭқаррала ҳус аҭыԥ ирзықәымҵеит.
– Ҳтәылаҿ жәлар реиҩызара иҟоу ԥхасҭанатәуеит, – иациҵон иара, ибжьы умаҳаӡо аҿынӡа, жәлар ргәамҵ-хамҵра иаԥнаҵоз ршыкьбжьы ихәаҽырц. – Жәларык даҽа жәларык рҿаургылар ҟалома.
– Ҳара ажәлар еиҿаҳаргылаӡом.
– Уара уқәҵ наҟ!
– Ус сара шәысмацәажәан! – амца иҿатәан, аԥхӡы илҵуан. – Ус ихьаҵуагьы среиуӡам сара. Ижәдыруаз!
– Уара иуеиԥшума иаабахьоу.
– Уқәҵ!
– Ауаа шәырбунтуама?! – Леуанти Баигачиов амикрофон ааимпыҵиԥааит.
– Узҿу закәи?! – дыҵҟьон ауаҩы нарҳа, иблақәа цырцыруа. – Иусырбап сзакәу!
– Избахьоу шәреиӷьым. Амала абарҵа ааншәыжь, ауаа сырҭынчроуп. Ижәдыруазар сҭахыуп, амилаҭ зҵаара ӡбамкәа, шәтрест аҿы шәусқәа ҽеихом.
Даақәгылеит Аԥсны АССР Аминистрцәа р-Совет ахантәаҩы Убилава Иуза Давид-иԥа. Ажәытәан и-Аублааз, дыклахәҵәаӡа аԥсуа ԥшра иаҳа ианашьан, даҽа жәларк рҭеиҭԥш иоуртә дымнеиӡацызт, аха уи дәахьыла. Ҩныҵҟала аҽыԥсахра иаҳа изымариахеит. Ӷәӷәа-ӷәӷәа дцәажәон аиашаз. Дызхагылаз аҳәынҭқарратә усбарҭа имҩаԥнагаз аус «дуқәа» рыхә ҳаракны изимшьарыз, еиҵарҟәаҟәоз уаҩы ибарҭамзар. Ихаҭа дзусҭазаалак аӡәы ҽԥныҳәак изыҟаиҵартә ихы шымҩаԥимгоз инаҵишьӡеит. Изыӡрҩуаз изжьозма амала, даазышьҭыз рымҩа дшаныз аҭоурых иднамырбацзу.
– Иҟоу удыруама? – Закан Агырба дааиуан, ақәҵара апроект ианыз даназҵаауаз дызлааиуаз амҩала. – Баигачиов агырқәа аԥацхаҿ идыржәын, дрыманы иахьааиз дықәдыргылеит.
– Адырра соуит, – Леуанти амикрофон даадгылеит, – Баигачиов ижәны дшықәгылаз ала.
Иӡрҩуаз рбжьы цәгьахаӡеит. Аиҳабыра иҟалаз еилыркаарц рҽазыркит, аха ираҳаз агәра рымгазшәа ҟарымҵарц анрызҿырҭ, рҽеиқәыркит. Иаҳагьы иааирҭынчырц, даақәгылеит Адлеиба Борис Виктор-иԥа. Ауаа ирӡырҩырц илымшар ҳәа ушәаны, иҭеиҭԥш амацара уазҿлымҳахарын, ибжьы ҵарын, данцәажәоз ауаҩы ихы-игәы никылартә, еилыккан ихәыцрақәа. Аԥсуа шәҟәы цҭәыс ианрымаз маӡала дшадгылаз здыруаз маҷӡамызт. Шеварднаӡеи иареи реимактәқәа аиндаҭларахь ишнеиуаз ныҵыҩхьан, аха апартиатә леишәа апринципқәа рықәныҟәара дшьаҳаны дрыман азы, ақырҭуа шовинизмра дҿанаҳәон. Иара иаԥхьа иқәгылаз Убилава аекономика аҿиара мацара дахцәажәозҭгьы, Адлеиба иажәахә иаҳа иҭбаан, апартиа ргылара аиҭакрақәа инадыркны,
аидеологиа аԥсахрақәеи, амилаҭ ҿиара азҵаарақәеи, жәлар реизыҟазаашьа апроблемақәеи, даҽа усқәаки рҿынӡа рыҵаркуан.
– Зегьы ҟаҳҵоит ЦК КПСС-и СССР а-Министрцәа р-Совети Аԥсны АССР аҿиара иазкны ирыдыркылаз Ақәҵара қәҿиарала инагӡазарц. Убра ҿыц аиҳабыреи ажәлар ҳамчи еибаҳҭароуп, – иажәахә аахиркәшеит Адлеиба, иара иашьҭахь даҽаӡәы ииҳәашаз мцәххон.
– Ишәҳәаз ҳаҳаит, – иҳәеит Леуанти, атәаразы зҭыԥ ахь инеиуаз апартиа аобласт комитет актәи амаӡаныҟәгаҩ иахь ихы нарханы, – аха шәыгәрагара ҳцәыуадаҩуп акәымзар, – абас ала иаԥхьа ицәажәоз ахы злымҟьоз иқәгылара ааԥирган, уи ашьақәырӷәӷәараз, иааидыркыз ақьаадқәа ааиҵихын, аизара арезолиуциа апроект даԥхьеит, ибжьы ӷәӷәа аиха ҿы иаҩызан, згәыбжьынацәа зыхҭацалаганы еиҵарҵаз абџьар иҭҟьаз ахызаҵә залҟьомызт. Ибжьы ашҭа иахыҵәаны, амҩаду ахь икылсуан, иҵегь ахара инаӡарц. Даԥхьон, асовет мчы шьақәгылазижьҭеи, жәларык реизараҿ ирыдыркылартә азин роуртә иҟамлацыз ақәҵара апроект.
Ажәлар шәхаҵкы! Ақәҵара апроект акыр ацышәҵар шәҭахыума? – иӡыҩӡа иӡрҩуаз ашҭа иҭагылаз ауаа днарызԥшит. Абарҵаҿ итәаз аиҳабыра излашәаз рзымдыруа ишҳазхахьан.
– Иҳадаҳкылап! – иаагеит бжьык.
– Апроект иақәшаҳаҭу шәнапы шәҩаха! – Леуанти ибон адруҳәа бжь-нызқь напы шҩышьҭыҵыз. – Иақәшаҳаҭым аӡәыр дыҟоума? – дшыҟамлоз шидыруазгьы, аизара амҩаԥгара апроцедура еилеигеит ҳәа нас ҽԥныҳәас аиҳабыра ирымҭарц акәын дызҵаауаз. – Ибжьажьо аӡәыр дыҟоума?.. Дыҟаӡам. Еицҿакны ақәҵара шьҭаҳхит. Аизара аркыуп ҳәа исԥхьаӡоит. Иҭабуп аџьабаа ахьыжәбаз! Абзиара шәзыҟалааит! Ԥшӡала шәҩнқәа шәрызнеиааит!
Ашҭа аҭацәра аҽазнакит. Амашьынақәа дәықәлеит, ауааи дареи шеилыхозгьы. Леуанти агәарԥ даақәгылахьан, хаҵак, зегьы даарылҵны, дааизааигәахеит. Уи д-Ԥақәашьтәын, аҽны дықәгылеит, Леуанти дигәалашәон.
– Иахьа имҩаԥгаз аизара даараӡа аҵак ду амоуп, – ҿааиҭит иара. – Иҳамбацыз, иаҳмаҳацыз рацәоуп. Убас шәцалароуп.
– Даараӡа иҭабуп шәахьҳҭааз! – иҳәеит Леуанти.
– Ажәлар ҳус ауп, узхаҭабуазеи.
– Шьҭа аамҭа цацәеит. Амла шәаҳаркит. Шәымҩа хароуп, шәаҳҭаз!
– Иҭабуп! Аангылашьа ҳамам. Хьаас ҳҟашәымҵан, аҩнынӡа ҳазго ҳаԥшаауеит.
– Амҩа алԥха шәоуааит!
Аиҳабыра абарҵа илбаауан имага-маго, ршьапқәа дысызшәа ирзеихымго. Иахьлалбааз, иахьцарыз рзымдыруазшәа, иааилахеит. Ас гәыҭҟьара иақәымшәацзар ҟаларын. Рыжәлар мап рцәыркзар, рханы игылаз реиҳабыра арҭ ирылархызи?!
– Сара сшәаӡом, уҩызцәа урыцца! – Леуанти ицрымҵуа днаскьазгоз Агырба Тониа дааникылеит.
– Мамоу, мамоу! Унаскьазгароуп.
Жәлар реизара ахьымҩаԥыргоз Асҭанда ахацәа дрыццар лҭахын, Џьанар имуит. Амцхә лшьапы дыхгылар, дзеиԥшрахарыз аҳәара гәаӷьыуацәан. Лҭаца Шьасиа дцар аулҭахымыз, уигьы лыԥшәма дизгомызт, лшьапықәгылара лцәалтәымра иазеицәахар аҵкыс, ланхәԥҳа дылзынижьит, иаҳәшьа уи аӡбахә шылмаҳацызгьы. Ашьыжь дааит Аԥҭа, Шьына имашьынала ицоз иҽырԥишьырц мацара иҭахызшәа. Асҭанда еилылкааит лара дибарц игәазыҳәара маҷымкәан акы иаҵганы дшаакыдгылаз. Уи, аиашаҵәҟьа уҳәозар, Баҭыри лареи ирыбжьашәаз изеилкаауамызт, абзиабара рыбжьаӡамкәа итәала ирҿыцырц иҽазикуазшәа лбон. Амала гәыӷрак изкалыршәырц дашьҭамызт, арахь абжьааԥнеиԥш диацәажәон, дихәаԥшуан лзыҟазаашьа лԥсахырц лҭахӡамызт, аус злаз урҭқәа иара ишеиликаарыз акәын.
– Аԥҭа! – Џьанар ҿиҭит иаалрҟьаны, амхы аанда џьара иԥсыҽын, цқьа икырц дахьаҿызынтә. – Шьына длыбаауеит, уихьӡа!
– Баҭыри уареи? – дҵаауан Аԥҭа, абарҵаҿ Асҭанда дахьлыдгылаз.
– Важьа ҳицны ҳцар иҭахыуп. Насшәа ҳлыбаауеит. Шәарҭ Жьакәа дышьҭышәх! Иара усгьы, амашьына ҭәаанӡа, ижәбо шьҭышәхла!
Аԥҭа дахьлеиуаз Асҭанда дишьклаԥшуан. Иара Шьына дникылан, амашьына дҭалеит. Лара уи дрыцҳалшьон. Дылзааигәаӡамызт узҳәомызт. Жәеиза шықәса аҵара еицырҵон, ицәгьа-ибзиа уҳәа, дызлыхыз заманалаҵәҟьа илдыруан. Баҭыр иакәымзар лгәыӷрақәа класск аҿы илыцтәаз идылҵар здыруадаз. Игыз ҳәа ак узидбалацәомызт. Еснагь игәалаҟан, аха абзиабара зқәымҿиауаз иҩныҵҟа шеилабгоз лара лаҟара издыруадаз. Лыуазыр зеиԥшраз лымбахьази, Аԥҭа игәы ԥшқа ԥыххаасса илҭахӡамкәа ишықәылҵоз цқьа изныруаз иара аӡәзаҵәык иакәын. Дыӷәӷәаӡазшәа иҽшааирԥшуазгьы, иқәыԥш шықәсқәа зны игәалашәарц иҭахымхо дахьынхоз лхы иахаралтәуан. Убарҭқәа еимырҟьо дышрылагьежьуаз, Баҭыр лашьа дааидгылеит. Рҩыџьегь агәарԥ еицҭалеит. Уамашәа илбартә, ижәны дыҟаӡамкәа, дааиуан иара.
– Амш бзиоуп, адунеи шылашоу зегьы иаҳбартә, – ихаҿы еихаччон иара, ибла заҵәык игәҭакыҵәҟьа рзыҵәахуамызт акәымзар, уи лара лыда уаҩы изгәаҭомызт.
– Бзиала уаабеит! – даацәырҵит Шьасиа, Амра дацгылазшәа длашаӡа.
– Бзиара збаша!.. Бышԥаҟоу? – идақәа рҵысышьа ицәеижь ахьаартыз ирнумбааларц, ишьапқәа неиҭеик-ааиҭекқәеит, анахь-арахь ишьаҿақәа неихига-ааихигақәеит, иԥсабаратәымыз инеиҭаҵ-ааиҭаҵшьақәа цқьа дыздыруазгьы илызгәамҭарц, лара дналылацәажәеит. – Асҭанда илзеицәахар ҳҭахым акәымзар, шәҩыџьегь шәҳамгози.
– Ҟәардәқәак ҳаманы, ҳшәыццашан? – Асҭанда алаф лҳәартә амч лԥшаауан.
– Ицәгьамызт, – иҳәахт, иаҳаз ҭакда инымхарц.
– Важьа уахь дабацо? – уамашәа илбон Асҭанда.
– Ҳазҿу ибар иҭахыуп.
– Дырмыдрабакәа дышәзаагар.
– Ус зныкыр аԥсыуак дныҟәахьоума. Амала думыргәаар. Важьа дышшәо бдыруандаз, усҟатәи ахьеилагылоу ажәак заҟа ихәлымшәара.
Аиҿцәажәара ианаԥшьырга, аиҳараӡак Шьасиа дырԥырхагамхарц наҟ даныныҩнала, иара маҷк дааунашьҭын, Асҭанда лыдҵрагьы иҭахымызт, дзызгәаҟуаз даҽа знык дналхьыԥшырц, Џьанар даадәылҵын, ицаларц днаиԥхьеит акәымзар. Абзиараз ҳәа инапы Асҭанда гәыҭԥсаа иналзиҟьан, лашьа днаишьҭалеит. Аиҩызцәа алада илбаауан, лара дықәгыланы дрызԥшуан, алаӡара архәара иаҵәахаанӡа, нас амшын гәы дхыԥшылон. Иара цқьан, ажәҩан илбааԥшуан Амра, ԥҭацк аԥырхагамкәа. Амш даара еилган, уи иашьашәалаз зеиԥшраз цқьа лгәы иабаӡомызт.
Абарҵа длалбаан, аанда азааигәара аԥҳәаса ашәшьырҵа дныҵагылеит, убраҟа Баҭыри лареи уахык наҟ-ааҟ ианеидгылаз агәалашәара излауаз ала азааигәахара дахгәаҟуазшәа. Усҟан лгәы лҽанӡамкәа длыдԥалан дигәӡит. Дабаҟаз усҟантәи Баҭыр?!. Абас иҿыцәашаз агәыблыра анимаз, лара амца злыцреиҵози? Иладырҟәыз, згәхьаа рымкыз, ахьымӡӷ здыргаз… заҟа еиқәылԥхьаӡарыз дақәшәомызт. Зԥсы ҭакьакьаз аӡәы диҩызан акәымзар, иарбанзаалак џьара акала аԥсҭазаара иазыҳәоз, ҩныҵҟа лыӷрамызт. Лхы лгәахшәон. Ихьзи иара мыжда? Уаҳа диҭахымкәа игәы лыхшәартә, хымҩаԥгашьак далаҟазма лара? Игәамԥхашаз ак лҳәоны лгәалашәомызт. Зҵаара шәкы лҿаԥхьа ицәырҵуан, ҭакк рымаӡамкәа. Арахь рызынтәык рҭак ак шакәыз лбон, аха иарбаныз лара илыздыруамызт. Аҭак знапаҿы иҟаз иара иакәын, аха ҿиҭуамызт. Аиашаҵәҟьа уҳәозар, убри аилкаа лиҭарц зныкгьы ҽԥылымшәацызт. Уи анақәылк, дкаҳан, лшьапы хәцит. Уаанӡагьы, уи ашьҭахьгьы ихала ак иҳәозар ҳәа, лара дихәаԥшуан, деилимкаакәа дышԥаизеилымкаарыз, аха ак иԥырхаган акәымзар, изиӡарызи.
Маншәаларак ԥшааны, лхала диҿцәажәарц ӷәӷәала илӡбон дахьгылаз. Дызлалагашаз, зҵаарақәас илҭашаз еишьҭаргыланы дрызхәыцуан. Дышнеиуаз зегь лцәеиԥхьыттон. Усҟатәи дкылкааны иҭҵаара лылымшарызшәа лбон. Лымчқәа кәадахон. Лхы рыцҳалшьон. Убри ацәанырреи агәыԥшқареи анеицыла, лылаӷырӡ лалҿаҳәҳәит. Лԥынҵа аацәаакит. Чаврагьы лкымызт. Ас дшыҟаз, аҩныҟа дзыҩналомызт. Лнацәа хәхәа пақәа налҿыҵшьуа, лнапы азқәа лԥынҵа инахьшьуа, лхаҿы ацәаакыра цәыкәбарқәа лрыцқьон. Лхы ахьынӡеиҿылкаауаз, длымбаӡакәа лашьҭахьала лҭаца даалыдгылахьан.
– Бзырҵәыуеи?
– Сароу?.. Ус баша, сыбла ак хшәылазшәа иҟалан, – излалылшоз дҿаԥхаҿаччон лара, излауаз ала лҭаца дылҿаԥшуан, илҳәоз агәра ллыргарц.
– Асҭанда, – Шьасиа аԥшәма ӡӷаб даалзааигәахаӡеит, лнапгьы аанылкылеит, – бара ибымҳәаргьы сара исымбаӡои ак быхьны бшыҟоу. Абыржәы мацара акәым, ариабжьарак аҩны бакуам. Бгәы иҵхои? – лымаӡа шымаӡаз инхеит ҳәа ихәыцуаз уи ланхәԥҳа лыбӷа ааԥылҵәеит.
– Ибҳәо закәи, џьыбышьт! – аиҳараӡак убри аламҭалаз, Баҭыри лареи изызхымԥоз атыша ҵаулаӡа анрыбжьагылаз, лара илцәымӷын рҩыџьегь иреизыҟазаашьаз дызхыԥшылоз амшын гәеиужь ду ҵҩа змамыз аҵа аҿынтә иханагалар. – Акымзарак сгәы иҵхаӡом.
– Аеи нас, – днагьежьит аҭаца. – Исабҳәар маҷк барҭынчып сгәахәын, – илымӡеит ланхәԥҳа агәра злыргоз шхалымҵаз.
Аӡӷаб, лымала данаақәгыла, иаалыкәыршаны илымбоз шә-блак дҭырҵаауазшәа лныруан. Лцәа дҭахьыҭшьуан, убасҟатәи деимарамызт. Иаразнак дзықәымҵит, аха, маҷк аамҭа анца, луаҭах шыҟаз днахынҳәит. Лиарҭа дылатәан. Аҭӡамц хьшәашәа дахьҭаркуаз иаҳа лԥсеивгара мариахеит. Амала уи азныказ. Аҩныҵҟа лԥсы цқьа илызҭымкаауа анылба, ахышә азааигәара аҟәардә даахан, днықәтәеит. Лқьышә ҵысуан, инеималымҭәарц лҽылҟажон. Лгәы ԥҽын азы, лхы рыцҳалшьахуан. Еилкаа цқьа ахьлымамыз дахәаҽуан, арахь дымчыдан уаҳа наҭахымкәа. Лызаҵәра ҳәашьак узаҭомызт. Лҭаца дылзааҩнашыларгьы цәгьа илымбо днеихьан. Азаҵәра лзычҳауамызт. Дхәыҷы аахыс лгәы ззаартыз аӡә длыман. Уи Баҭыр иакәын. Лгәы иҭаз зегь изыргаман. Лҭаца дааҩнашыларгьы, лызаҵәра шьҭа илызӡарымызт. Аха лааигәа уаҭахк аҿы дахьлыцыҟаз лыхәозар лбарын. Баҭыр лааигәа-сигәа цәала-жьыла длыдгыламзаргьы, ааигәа дшыҟаз лнырлон. Уажәык ус илныруамызт, убри акәын лызаҵәра ақәцә тыгәрахь иҳаразкуаз. Шьасиа, ҿыц илҭаххаргьы, лара илызлаҳәаӡомызт лымаӡа. Илцәылымҵәахыр издыруадаз маҷк аԥсеивгара лнаҭаргьы.
– Асҭанда! – уажәшьҭа иԥҳәызбахахьаз дахьтәаз лҭаца дааҩнашыланы лгәы иҵхоз ҿыц дазҵаар ҳәа даашәеит, лымаӡа уи илалҳәартә дазыҟаҵаҵәҟьамызт, иагьылҭахымызт. – Бааир акраҳфарын, – Шьасиа ашә лхы аалалкит. – Ҳангьы дыԥшуп.
– Снеиуеит.
Дҩагылеит лара. Лҽааиҿкаашәа дындәылҵит. Амаҵурҭаҿ ахәы ықәгылан. Излауаз ала дрыхәлаччон. Ҽԥныҳәас илырымҭарц, дара реиԥшҵәҟьа акрылфон лгәы ишамгозгьы. Аишәа ианыҩахыҵ, лҭаца длыцхрааны, рҩыџьегь еицеилдыргон. Маҷк даалҵызшәа анылба, ашәшьырҵахь дрыцнеит. Уа итәаны еицәажәон. Шьасиа уамак дызнымхеит, ауниверситет аҭалараз лҽазыҟалҵон. Лан ажәытә-аҿатә еиҭалҳәон. Асҭанда урҭқәа лаҳахьан, аха ҿыц дырзыӡрҩуан. Лан лааигәара дахьтәаз лгәы арҭынчуан.
– Нан, исҳәо цқьа ибмаҳауашәа збоит.
– Уаҳа ҭахымкәа исаҳауеит, – анҵәҟьа илзымдыруазар акәын аԥҳа лхьаақәа.
– Бгәы ак алазар – ибымӡан, ибыхьша сыхьааит!
– Аизарахь ицаз сгәы иҭоуп.
– Бымшәан, иаауеит, ажәабжьқәа рыманы.
– Ус ауми аха.
– Схы нықәысҵароуп, – ан аҩныҟа лҿыналхеит.
Шьасиа дагьаадәылҵуамызт, лыԥхьатәқәа дрымҽхаркӡеит лгәахәшәа, Асҭанда аанда днавалеит. Ус лымамкәа дахьынхаз иаҳагьы лхәыцра арҵаулон. Арԥарцәа цеижьҭеи шьҭа ихынҳәуазаргьы цәгьа илбомызт. Уажәи-уажәи аԥҳәаса шыҟаз дхьаԥшуан. Уа илоуз анасыԥ лаша мышкы зны абас ихәашьрын ҳәа игәыӷуадаз. Анигьы аригьы лзаазгаз аӡә иакәын. Ма даԥхьар лгәы лханаршҭуазар џьашьа, дцан, шәҟәык лыманы, луаҭах дааҩналеит. Дзыԥхьоз лзеилкааӡомызт. Даалҵны лыхшыҩ назылшьҭыцԥхьаӡа, лхәыцрақәа дәылҵуан, ашәҟәы иаҳәоз злеилылкаауази. Ԥышәарак адырҩаҽны илзыԥшызар, хымԥада аҽеизгара иаҳа илзымариахон, аха ус аҭакԥхықә здылҵашаз ахьлымамыз дарԥсыҽуан. Аҳауа лзымхозшәа лбан, ашәшьырҵахь деиҭацеит. Ашәҟәыԥхьара ҿыц лҽазылкит, амала аҩныҵҟеи адәахьи лзеиԥшхеит, лыхшыҩ ҭацәымызт, лхатә хьаақәа ирымҽхакын. Ашәҟәы аахылҩан, насҭха инықәылҵеит. Дыԥшуан амҩахь, уажәымзар-уажәы илзаацәырҵуаз дизԥшызшәа.
Уажәыҵәҟьа игәалҭеит лҭаца дшылзааиуаз. Лхы ҩышьҭылхит, лыблақәа даараӡа ирхааны. Убасҵәҟьа аԥшра лыман Шьасиа лхаҭагьы, рыуа аҭак ҟазҵоз Асҭанда илызгәамҭеит, ма еицыҟарҵозу?
– Аҷкәынцәа ааны иҟоу ак ҳарҳәандаз! – аҭаца ланхәԥҳа даалыдтәалеит.
– Саргьы сазҿлымҳауп, – Асҭанда рцәажәара уахь иахьхаз иаҳагьы еиӷьалшьеит, аиашаз, лхаҭагьы уи аизара зеиԥшрахарыз еилылкаарц лҭахымзи.
– Абасҟатәи ажәлар здыргәаҟуази, ирҭахыу ак ааҟарҵар, ргәы рызҭалар ҳәа ишәома.
– Аԥсуаа ргәхьаа зкыда. Ақырҭуа жәлар ргәы иасыр рҭахым.
– Ақырҭуа жәларгьы ргәхьаа усҟатәи ирымамзар ҟалап, аиҳабыра рҳәынҭқарра акала ирбоит, ишырбо ишьақәдыргыларц иашьҭоуп.
– Аиаша бҳәозар ҟалап, Шьасиа, ажәлар рхы иадырхәоит. Ҳаҷкәынцәа, иакәымк рзырымукәа, абрахь игьежьындаз!
– Заҟа еизара ҟалахьоу, милаҭла еилеибамҵакәа, макьана иааиуеит.
– Уи макьана, – Асҭанда акы дацәшәон. – Зны еидысларак ҟамлакәа, ас мацара изцару?
– Усҵәҟьа знык ианыҟала, аилыргара цәгьахашт.
– Убри ауми исҳәо.
– Саабыршәеит, Асҭанда.
– Абзиара ҳақәгәыӷлап.
Шьасиагьы акы дазхәыцуа длатәеит. Уи лҿымҭра Асҭанда илзеидаран, лхаҭагьы ацәажәара лгәаԥхацәомызт. Џьара еидысларак ааҟалар, Баҭыр аахак иоурызма ҳәа дицәшәон. Убасҟатәи ихаҭа ишьара дықәӡамызт, ауаа иахьырбоз иҽирхаҵон аха. Лашьа усҵәҟьа дицәшәомызт, иагьа умҳәан, аҩны изԥшыз, иихьчашаз, дызҭахыз дшыҟаз идыруан. Лыбла иаахгылеит Аԥҭа ашьыжь, дыҩны длыбаа, Шьына дышихьӡаз. Уи макьана дыҷкәынан, аԥсҭазаара далагәырӷьон, ихыхьчашьа иҽақәиршәарын ҟалҵеит лара. Илхьааз бзиа илбоз иакәын.
– Саб дыгәхьаазгоит, – дзацәажәоз лгәы иҭаӡамыз лҳәон Шьасиа. – Сашьагьы дыгәхьаазгоит.
– Шьардасиа?
– Уи дзымбақәахьеи.
– Узлыҵыз ргәхьаагарада хьаа умамзар, анасыԥ уалаҟазар акәхап, – Асҭанда лҭаца лҭагылазаашьа бзиа далаҽхәар лҭахын.
– Иахьцалак акы бгәы иалоуп, – Шьасиа ланхәԥҳа, илҳәаз даҽак шаҵаз еилкааны, ҿыц иаацәырылгеит уи ҽызцәылхьчоз аус, дышлыдтәалазгьы лхатә хәыцрақәа дшымҵадырԥаауаз ангәалҭа.
– Ус бгәы изаанагои? – Асҭанда илаҳауаз џьалшьозшәа ҟалҵон.
– Аказы сбызҵаауеит, аиашаҵәҟьа шсабҳәо азы сбыргәыӷуазар.
– Изакәытә зҵаареи? – Асҭанда даашәеит, Баҭыр изкны зҭак ҟалымҵар амуаз зҵаарак лҭаца аҿаалырхар ҳәа, убри азы аиашаҵәҟьа шлалҳәарыз ҳәа дызқәуамызт.
– Зны исаҳәа: сыбжьоу сбымжьоу, – Шьасиа дхьаҵуамызт.
– Усҟатәи аҵабырг бахгәаҟуазар, бызлазжьарызеи.
– Асҭанда, аиаша сабымҳәаргьы, сара зыгәра згаз усуп сызлацәажәо. Баҭыр бзиа дыббома?
– Ус бгәы изаанагеи? – иааҭрысыз Асҭанда днеилыбзаа дцеит.
– Изымбои ак шшәыбжьаз.
– Иҳабжьаз? Уажәы иҳабжьаӡам нас? – аӡӷаб аӡиас еиԥш лхы аҩныҵҟа абжьы гон.
– Уажәы сыздыруам.
– Ҳарҭ агәыла еизааигәара, аиҩызара ҳабжьоуп. Убас ала бзиа ҳаибабозар ҟалап. Аха еиҳаны ҳҩыџьегь акы ҳгәы иҭазар, иашьас дбаҳҭозма, – Асҭанда илаҳаз мап злацәылкшаз маҷхәызма, аиҳараӡак лхы лнапаҿы иаалгартә маҷк даныҟала.
– Иашьас сара дсырҭеит, бара дбырҭама?
– Уи акакәушәа збоитеи, – илҳәоз лхаҭа агәра лгаӡомызт.
– Ҳара ҳаҳаҭыр еиқәҵашьа акала иҟоуп, уи сақәшаҳаҭуп. Иашьас дбыԥхьаӡозар, ауаа беилыркаауеит. Аха иашьас дзырҭаз сара соуп, башьеи бареи шәзы акгьы ҳәамызт. Жьрацәрагьы шәыбжьам. Бзиа шәеибабозар, ус ҟарымҵар акәын зҳәаша ҟалашт, аха уи агьамам зҳәогьы цәырҵуеит сгәаныла. Агәаанагарақәа анеиҟәшахалак, шәыдгылаҩцәа аԥыжәара иаҳа ироууеит.
– Усҟатәи зыбҳәои, ҳара акгьы ҳзеиламзар? Ма акыр идыббалоу? – Асҭанда ас ала лхы лыхьчон, егьи аганала Баҭыр дшылзыҟаз илжжызар еилылкаауан.
– Иара акгьы идсымбалеит, – Шьасиа ланхәԥҳа лыбӷа ԥылҵәахуан. – Издызбалаз бара боуп.
– Џьанаргьы убас игәы иаанагома?
– Уи аӡбахә ала акгьы еибаҳамҳәаӡацт. Аха бара бзы сара ацәгьара сашьҭоума, бгәы бзырхьуа зыбымҳәои?
– Бгәы шсызҭоу сзымдыруа, иҟалазеи зырҳәа!
– Хаҵа бышьҭны, сгәарԥ бысзықәгозар ҳәа саҿупеи.
– Ҳа-ҳа!.. – Асҭанда илгәарԥханы дааччеит. – Баҭыр бзиа дызбошәа бгәы изабаз сзеилкаауам.
– Ижәны дааиуеижьҭеи, бхымҩаԥгашьа акалашәа иҟоуп.
– Ишԥа?
– Ус аҳәара сцәыцәгьоуп, аха, амш аҽанеиҭанакуа еиԥш, беилалоит, беилыҵуеит. Нас ишәҳәақәахьаз саарызхәыцын, убрахь скылсит.
– Иаҳҳәақәеи зыбҳәаз?
– Баҭыр дҩызан, дгәылан. Есымша дыжәбон шәгәараҭаҿ. Бара бызҳауан, аҳәсахәыҷра былҵит. Арԥари аӡӷабцәеи реизыҟазаашьа бзиа ҳаҭыр ақәаҳҵоит, уи ҳҷыдарақәа ируакыуп. Аха бара беизҳара быбзиабара ацгәылҵит, уи уамашәа избатәуи?!.
– Иахьцалак уи шгәылҵыз агәра бгоит.
– Убас сгәы иаанагоит. Иара аҭак биҭоу ибимҭоу ртәы сыздыруам.
– Баҭыр сара даара дысҭахыуп, аха абзиабара атәы – сыздыруам, – Асҭанда Шьасиа лгәаанагара шьақәлырҟьар акырӡа илҭахын.
– Шьыбжьоназ ак ныҟасҵап, – аҭаца дҩагылан, аҩныҟа днеит.
Уи лгәеилгашьа џьазшьоз Асҭанда лымаӡа лыҵылхыр зынӡак илҭахӡамызт. Аҭаца лҟәыбҷареи, лыҳалалреи рзы лгәы лызҿыцхон, иагьа умҳәан лашьа иакәын дзыԥҳәысыз. Даҽа маҷк дықәылцалар, Асҭанда илымхаҳәон лгәы иҭаҵәахыз зегьы. Убасҟатәи есымша лҽылзааигәалтәуан, еиҳараӡак уи аҽны Асҭанда, Баҭыр ҩызаҵас бзиа дшылбоз аалҿыҵшәазижьҭеи, заҟа дылӷраԥшуаз гәалҭеит. Убри заҟа дылзааигәанатәыз аҟара, Асҭанда илҭахын дылзыхаразар, еснагь акәымзаргьы, убас ахәыцра анаалыхҭашәоз ыҟан. Лымаӡа лара илтәын, дылҭацазаргьы уи лырдырра заҭахызи.
Шьасиа гәаартыла ланхәԥҳа длацәажәазижьҭеи, Асҭанда маҷк доунашьҭызшәа лԥсы еивылгон. Иаалырҟьаны лара Баҭыр бзиа дылбаҵәҟьозу, усшәа лгәы иабозу ҳәа азхәыцра аалыхҭашәеит. Аиашаҵәҟьа уҳәозар, иара диҭахымзар, лара дызизгәаҟрызи? Шьыбжьхьафараз лҭаца данлыԥхьа, лыгәҭацәажәара ааиԥлырҟьазшәа шылузгьы, лхәы дахьадтәалаз, еимгеимцарала лгәы иааҭашәаз дыхҭакны даман, илфоз аасҭа иаҳа ицәажәоз лан Надшьа деиԥлырҟьон акәымзар. Шьасиа аишәа ахьынӡеиллыргоз, лара дымԥшыкәа Амра даацәгылеит. Уаантәы ашәшьырҵахь дааскьеит. Дтәаӡомызт. Арымӡ шыҟаз днеир, иаалыдтәалашаз аӡә даацәырҵуан, Баҭыр изхәыцра даԥырхагахарц.
Нас лара ргәыла рԥызба бзиа дылбаҵәҟьозу, дизгәааны игәаӷ лымазу? Убри агәаӷ даргәаҭеизар? Дахьиаҭәаимшьаз еилкааны, длаирҟәит ҳәа иԥхьаӡаны, лгәаӷ хыҽҽазу? Зегь лзеилалазар?.. Илгәалашәон изааигәашьа мҵәыжәҩада дшарԥыруаз. Ихаҭагьы убасҵәҟьа ажәҩан даламызт ҳәа узҳәомызт. Ида лашарак лбаӡомызт. Лыда иԥсҭазаашьахашаз изеилкаауазма. Лара уажәгьы дуазыруеит. Иара ихҭашәарызи? Дҭынчын узҳәомызт. Акы деикәанаргьежьуан, акәымзар убасҟакҵәҟьа иҽзеиҭеикрызи. Даҽаӡәы бзиа дибазар?.. Дарбанхарыз?.. Лгәеисра еизҳауан, дҵысҵысуан. Наҟ дызхәыцуамызт. Аӡӷабцәа аӡәырҩы лыбла ихлыргылон, иреиӷьыз рҷыдарақәа еилылԥшаауан, аха Баҭыр рыуа дхызхрыз лхахьы дылзаагомызт. Даҽа ӡӷабымзар, иара ас дзырҟьаларыз иарбан усыз? Ҿыц лхәыцрақәа еиллырхуан, дзықәшаҳаҭхарыз ак аҿы дзааҭгыломызт. Иашьас лҭаца дахьлырҭаз амшала, уи ланхәԥҳа ԥҳәысс дигартә алымшараны ибазар? Еиҭа абри дазааиуан лара, аха ус акәзар иаартны илеиҳәар цәгьарас иаҵази? Иахьцалак лзҵаара ҭакда инхон, избанзар азҵаара ахаҭа цқьа ишьақәыргыламызт.
Агәаҟҵәаҟраҵәҟьа ҳаӷоу дахаанхааит. Лцәалжь агәынқьра иаҳәон, арахь дызгәынқьуамызт. Аԥсеивҵахара аҿынӡа днеиуан, адәахьы аҽызцәырнагомызт, лҩныҵҟа илхәаҽуан. Дахьтәаз урҭқәа рыхгара зынӡак илзышьҭымхӡоз еидаран, ашырҳәа дҩагылан, дынҭыҵит, лԥсеивгара илнарҟаҵон зегьы. Амра шьҭа илҭагьалон, даҽа ԥыҭк иласкьар, мраҭашәаралатәи ахәы иқәгылаз аҵла иларывҵалон. Дныҟәацәар лшьапы лызхьаахар ҳәа дшәаны, ариабжьарак аҩны дтәан. Лшьапы ааиҵылхыр еиӷьзаргьы лыздыруамызт. Рмхы давҵаланы лҿыналхеит. Арахә рымҩахәасҭа данын. Аанда бзианы икын, ԥшь-шьапык зҵаз ак џьара аҽзыԥнашәомызт. Џьанар мчыбжьык ала зны дакәшаны игәеиҭон. Аҵыс зкылымсуа икны иман. Арашәатә маҷӡак акәын изынхаз. Егьирахь, ааигәа акәымзи данахысыз, ҳаскьын гыламызт.
Арахә рышьҭа иачаԥаз аҳәынҵәа бахьан, аарҩарахозма уҳәо шоурамзи. Иара усгьы, ҿыц дшьацәхнымсыларц, дынҭгыла-ааҭгылон. Данкаҳауаз ауха Баҭыр иахь дызлацази дызлахынҳәызи амҩа лбарҭақәан. Дымшәаӡакәа алашьцара дахьалсыз уажәы иџьалшьон. Усҟан лыуазыр иҵегь иӷәӷәазар акәхарын уажәы аасҭа, акәымзар, лшәара даиааины, деихарымызт арԥыс иахь. Уи ауха
дышкаҳаз, ашьҭахь илхылгақәаз агәҭынчымра, ақәгәамҵра анаалгәалашәалак, лгәы дҭаҵәыуан. Лылаӷырӡ лалҿаҳәҳәит, макьана иҭамбацзаарын. Абна дшылагылазгьы, лаԥшык лықәшәар лҭахӡамызт, лӡамҩа аалрыцқьеит. Убасҟанҵәҟьа леибарххарақәа маҷк иааԥсыҽхеит.
Илбарҭан аԥҭараа рынхарҭа. Лыбла иаахгылеит уи лара, дибарц иҭахны, дышлызлыбаауаз. Ихымҩаԥгашьаз зныкгьы дизгәамҵуамызт, лгәгьы изҭамызт, игыз ҳәа идылбалашаз дшалаҟамзгьы. Ихы аӡы ҭыршазшәа ихы мҩаԥигон, арахь абзиабара иӷран, заҟа дгәаҭеиуаз, дшаҵәышаҵәуаз шамахамзар иуирбаӡомызт. Дхыҭҟьазшәа ихәмарны ианизырҳәоз лгәаԥхаӡомызт. Ус дшыҟамыз ахьылдыруаз акәзу, лара лахь имаз агәыҿкаагара акәзу ԥыжәара зуаз шылзеилымкаацызгьы. Аиашаз уи ирҵауланы иҭылымҵаацызт, иалылхызи, иара дшылзыҟаз ициҩылшарц лылымшозар.
Макьана имбаацыз ҵла хжәак днықәтәеит. Лҽанаалырԥсыҽ лшьапы аԥсеивгара ишаҳәоз аалнырит. Иҭахәаҽшәа хьаак лныруан. Иҵегь иахьылмыхьуаз абзиара иазҳәан. Лҩныҵҟа ахьаа иаҳа иахьыӷәӷәаз лшьапы лханаршҭуазар? Аԥсабара иаҵәара макьана иԥшқан, иахылҵуаз аҳауа ҟәымшәышәын. Лара лҩныҵҟа убри иаҩызан, ахәра мариан. Лаб иҟамзаара иахҟьаны, ԥсҭазаара бзиак лҭаацәареи лареи ирымбацзаргьы, ицәгьаӡаз рхырымгеит. Ақыҭа уаа реиԥш, аус руан, иаадрыхуаз иалачон. Аколнхара ус аныхьанҭаз иалааӡан, амчымхара рызгәаҭаӡомызт. Ран уаҟа аус лзымуа дҟалазижьҭеи, аҭаҭын аарыхра иадырцалаӡомызт. Аплан зқәырҵодаз, аҷкәын аҵара иҵазар, акурорт аҿы аус иуазар, аӡӷаб дышкол-ҷкәыназар. Ажәакала, аԥсҭазаара агәаҵәыжәпара лызкылнамгаӡацызт, ҿыц блала адунеи макьана дықәыԥшуан, даныхәыҷыз аахыс бзиа дызбоз рыбла дыхгылан, дызҭахымыз, дызцәымӷыз уаҩ дылгәалашәомызт. Урҭ ыҟазаргьы, Баҭыр иакәхарын зегь лхазыршҭуаз. Аԥшқареи аҟәымшәышәреи лцәалжь иацызҳауан. Иаалырҟьаны амҩа дшаныз дынцәыҵаххын, дкаҳаит, аха уи ахьлыхьыз алашьцараҿ дызнысуаз амҩахәасҭа аҿакәӡамызт, акыр илықәманшәалахоз аԥсҭазаараҿ аҭаҟәаҭаҿара ишрылаҟаз ахьылымбацыз адунеи аҿакәын.
– Баҭыр, исымоукыузеи?!. – лбжьы қачқачо, ахьҭа алалазшәа, абас аалҿыҵшәеит, зыхьӡ лҳәаз дызҿынҵәаауаз арԥыс хгыла иакәымкәан, зегь зымчны Ажәҩани Адгьыли ирхылаԥшыз иахь лхы налырхазшәа.
Амшын гәеиужь иаҵәа, аԥсабара иаҵәара, ажәҩан кеи-кеи, Амра лаша ашәахәа… Лаԥхьа ишьҭан амх ҿа, ак ҭаларын ҳәа уацәымшәартә, қәыц маӷылеи быцалеи иҭахкааз аанда. Адунеи адуреи ахәыҷреи еилаӡҩон. Иаалыкәыршаз лныруамызт, илбоз дунеи заҵәык акәын. Уи адунеи ргәыла рԥыси лареи ракәӡан иқәыз. Амала аизыразра рқәашьӡамызт, убри акәын дышьны дызмаз. Еиҳагьы деиқәԥах дҿанаҳәон реинымаалара зыбзоураз ахьылзымдыруаз. Ма гәыӷрак лымандаз! Рҩыџьегь еидызҳәалоз арахәыц па иаҟаразаарын. Иуашәырзаргьы, иԥымҵәар амуазаргьы, макьана иачҳаландаз. Иахьцалак макьана гәыӷрак лгәаҵаҿ илызҭаршәын. Еилкаа цқьа ахьлымамыз ԥсҿыхган, уи ус шакәыз шылзеилымкаауазгьы.
– Асҭанда-а!.. – агәарԥ аҿынтә, амхы иалсны, иааҩуан лан лбжьы. – Асҭанда-а-а! – ҿыц игон, арахьынтә аҭак аныҟамла.
– Аа-а!.. Снеиуеит.
Ахәлара аҽазнакуан. Абна дшылатәаз, аамҭа лыцәцазаарын, данырымба ишәаны лықәҿырҭуан. Аанда дахыкәшарц, днеихуан лара. Аизарахь иҟаз хынҳәызар жәабжь ҿыцк ааргарын, уи азы лықәҿырҭзар ҳәа дагьынаццакит, аха иааудырыртә илыҵылшьуаз лшьапы ус ирлас дашьҭуамызт. Рахәқәак аалҵны лымҩахәасҭа иангылон. Лара рыгәҭа дшалагылаз амҩахь дрыццәырҵит. Ақыҭа мҩа ҭацәын. Ргәарԥгьы уаҩ дықәылбаауамызт лан лыда. Зшьапы инанагоз зегьы аизарахь иҟаз џьушьарын. Уажәраанӡа изымхынҳәыз еибырҳәарызи?
– Шьҭа, машәырк ҟамҵакәа, иаандаз! – зԥҳа дызбаз, уи лгәы иҭаз лнырызшәа, Анцәа диашьапкуан.
Аизара анымҩаԥигоз аҽны аџьабаа иибаз ауха Леуанти цқьа иԥсы инаршьомызт. Ус акәзаргьы, еидара дук дшаҵыҵыз убартә, иаҳа дҭынчын. Иахьцалак ашьыжьӡа дгылеит, ауаа ирҳәоз иаҳар иҭахын, аиҳабыра рҿы лацәажәарақәак ҟалазар, еиҭакрақәак уҳәан-сҳәанла акәзаргьы аӡәы иааигар алшон. Иҟаз-ианыз еилыркаарц, ма изааргарц ицо-иаауа иҩызцәа шыбжьалоз дазымхәыцӡакәа, дышиашаз ашкол ахь иҿынеихеит. Амҩан гырқәак иԥылон, ирыҵалаз изеилымкаауа, рхаҿы лашон, рыбла разын. Ибла дажьаз џьишьан, цқьагьы даарызкылԥшын, рхаҿы ҭиҵаауан. Иацтәи аизара ашьҭахь иара ишҟа ирымаз аизыҟазаашьа цәанырра аҽаԥсахуазшәа ибон.
Ашкол аҿы даннеи, аԥса рыҵаҟа днатәеит иара, идагьы уаҩы дыҟамызт. Ашьыжь зегь раԥхьа Гагрантә зышкол ахь икылсуаз Борисгьы ихабар ибомызт. Шьыжьнатә цәыҵашоурацәан. Акран аҿы иааиуаз аӡы хьшәашәала маҟҿаҳәара иҽиӡәӡәеит, ижәит, аха изхара дыԥсаҳәиӡомызт. Ацәаакыра ицәа иалабацԥхьаӡа, ицәеижь иаҳа иканҭҳлеиуан. Арахь, Амра ҩеицԥхьаӡа, акырӡа шоурахон. Шьҭа аӡә дааиндаз иҳәо днеихьан, аҩныҟа ацарагьы иҽазикуан, автобус длалбааԥаны, Канџьариа Вова агәарԥ данааҭалоз.
– Ашәанцәа ирҳәо удыруама? – Вова, ашәшьырҵа иҵагылаз арымӡахь дмааикәа, уа иқәтәаз Леуанти диҿаԥшуа, амҩаҿ дааҭгылеит. – Ҳаблақәа хышәтит ҳәа иаартны ицәажәоит.
– Уи иаанагои? – Леуанти иаҳаз цқьа еиликаарц иҭахын.
– Ажәларқәа ҳшырҿамгылоз, аха, ҳусқәа ӡбахарц, аиҳабыра ҳашрақәԥо заманала еилыркааит.
Леуанти амҩан иибаз агырқәа рхаҿқәа ааигәалашәеит. Вова ашәанқәа рзы ииҳәаз акәын агырқәа рыбла иара ихаҭа ирхибаалаз. Уажәраанӡа аӡыхшьах зхаҿыз ауаа, ҽнак ала ас рҽырыԥсахзар, ҩ-жәларык ахҟа рыбжьызхыз ракәызшәа, иҩызцәеи иареи ргәыԥ даазгәдухеит. Амала уи аԥсҭазаара аамҭак ишалагӡахоз агәра имамызт, анҵыра дақәгәыӷыртә, аҭагылазаашьа амш еилга иаҩызамызт. Иҟан ақырҭуа еиҳабыра, ирыман Аԥсны ахәаҽра аплан. Иҟан аԥсуа еиҳабыра, уи аплан анагӡараз, қарҭаа зқәгәыӷуаз. Қарҭынтәи аемиссарцәа цо-иаауа ибжьалон, агырқәеи, ашәанцәеи, ақырҭқәеи, хҭак еицҭадыршәырц, аԥсуаа ирҿагыларц, мчны еидыркыларц. Маҷ-маҷ ишырҭахыз рыжәлар рхшыҩ шьақәдыргылон. Иарбан ҳәынҭқарразаалак рнапаҿы иааргаз адгьыл рыжәлар хырҵәаны иааганы иқәындырхон, ашьагәыҭ уаа рмилаҭ зҵаара ҿаҳәахарц. Иара аӡы дӡааԥшылон. Аха қарҭаа аус уажәыҵәҟьа ишыруаз атәы – нас.
– Телеграммақәак сырхиароуп, – дҩагылеит иара. – Аӡә дааиуазар – мҩақәҵарак иоуроуп. Шьыбжьанӡа акәзаргьы, ара узаангылома?
– Бзиоуп, – Вова дақәшаҳаҭын, агәашә иааҭалаз амашьына дазԥшуа.
– Уи аизара ауаа рыхшыҩ аҭыԥ аҿы иҵыӷәӡа иаанагеит, – Леонид Чыгәбар амашьына аԥхьа дааҭыҵын, арҭ даарыдгылеит, уи ицыз Цыхьычба Лерики Ԥсардиа Лиуфеи ааизааигәахаанӡа ҳәа дымԥшыкәа. – Ирҳәо-ируа еилаҳкаарц, ҳахьынрылагылаз-ҳахьаарылагылаз, даҽакала иҳацәажәоит, уара.
– Иҵегь иаартны уцәажәар? – Леуанти дҵаауан.
– Иаҳа ҳаилыркаазшәа збоит. Ҳаизара иалахәыз ыҟамзи, рхала уи аахыс еицәажәақәахьоушәа збоит.
– Зегь ус иҟаӡам, – даабжьаԥлеит Лиуфа, – уажәа хьыла иԥысҟоит аха, – дыччон иара. – Џьоукы гәамҵ-хамҵуеит.
– Џьоукгьы шәаны иҟоуп, – ҿааиҭит Лерик.
– Зегьакоуми, – ирҳәоз Леонид иааидикылақәеит, – аԥыжәара ҳамами.
– Иахьа – ааи, – дақәшаҳаҭын Леуанти. – Уаҵәы қарҭаа зегь раԥхьа рхы иадырхәоит иҳаргәамҵзи иҳаршәази. Нас, ҳаилызкааз рнапаҿы иааргарц, рыҽԥыршәашт.
– Нас ҳнапқәа еиқәҵаны ҳтәазаауама? – Леонид арымӡ ахь дниасын, уаанӡа уа инықәтәахьаз Вова днаиватәеит.
– Ҳарԥырхагахарц ҳҽазыҟаҳҵароуп, убри ауми исҳәо. Уажәыҵәҟьа ҳалагароуп, – иҿынеихеит иара.
– Узымгои! – Цыхьычба ҿааиҭит.
– Иаҭахӡам.
– Умацара амҩа уанымлани! – Лиуфа иабжьеигон.
– Зегьы ҳшәарҭоуп, – амҩа дахьаныз ибжьы раҳауан. Дааҭгылан, дырзаахьаҳәит. – Сгәы излаанаго ала, иҳадаҳкылаз ақәҵара аԥыргара рҽазыркуеит. Раԥхьатәи ршьаҿа – иҳацәажәарц рыҽԥыршәашт, ҳгәы иалақәоу еилкааны, џьара ак ҳзыҟарҵарақәашәа ҳдыргәыӷуеит. Урҭ рԥыларала ҳақәҵара ҳхала иԥҳаргоит. Аӡәгьы ҳиҿцәажәар ҟалаӡом. Шәгәы ишԥаанаго?
– Иашоуп, иаша! – иқәшаҳаҭын иаанхаз ахацәа.
Амҩаду давҵаланы дахьнеиуаз, иԥылон зны ашкол ицҭаз, аҩ-секторк змаз ашкол аҿы аус ицызуаз ашәанцәа, агырқәа. Урҭ уажәраанӡа аԥсшәа иаҳәара раҭәарымшьо инеихьан. Уажәы рыбла хаахан, иҿаԥхаҿаччон, аԥсшәа иарҳәон игәаӷьны, аҭак шыҟаиҵоз рдыруан азы. Шьҭа еиликаауан ашьыжь иԥылақәозгьы ргәызианра зыхҟьоз. Амала ашәанцәа раасҭа агырқәа рҿаԥшылара иаҳа агәыбзыӷра аҵан.
Аҩны дышнеизҵәҟьа, иаразнак иус инапы изадымкылеит. Ашәшьырҵа дыҵатәан, еилашыра еиқәтәаанӡа. Ашоура аацәырҵыцԥхьаӡа, ас дқәыԥсычҳауа иабанӡеихигарыз? Уи ибонаҵы, аԥсҭазаара бзиа дазхәыцӡомызт. Иаҳагьы иҭагылазаашьа уадаҩитәуан аԥсуа қәԥара иҽалархәрала, аха, убри далагыламзар, иԥсҭазаара ҵакыданы имҩасырц иҭахымызт. Иамуазшәа аниба,
аҽыкәабарҭа дынҭагылан, аӡы хьшәашәа мацара днаҵагыла, иҽирхьӡеит. Ахәымҽханӡа изымчҳакәан, ас иҽанирхьшәашәалак, хәлаанӡа ес-сааҭ аҽыкәабарҭа дҭагылон. Убас мацара аус иурц игәы иҭакны, иацтәи аизара арезолиуциеи ақәҵареи ааимҵеиҵан, ателеграммақәа рырхиара иҽазикит.
Раԥхьатәи ателеграмма изикит ЦК КПСС Амаӡаныҟәгаҩ Хада Брежнев. Уи аус цқьа ишамуаз идыруан . ЦК КПСС аҩныҵҟа аус руан Қарҭынтә инарышьҭыз. Акыр шықәса ҵуан Қырҭтәыла акомпартиа Шеварднаӡе дахагылазижьҭеи. ЦК КПСС Қырҭтәыла иазкыз аусқәа инапы рылаирԥахьан. Дара раҵкыс ибзианы ухәыцны, ара гызмалрак рыҵаумгалар, узыриааиуамызт. Леуанти ирхиеит даҽа телеграммак, аԥхьатәи атекст арбаны. Уи дәықәҵатәын ЦК КПСС Аполитбиуро иалаз, Казахстан акоммунист партиа а-Центр Комитет актәи амаӡаныҟәгаҩ Кунаев иахь. Леуанти дгәыӷуан, Алма-Ата ателеграмма знык изнеир, ЦК аҟәша аҿынтә, Кунаев инапаҿы инамгакәа, Москваҟа адырра ҟарҵарымызт ҳәа. Кунаев, ателеграмма аӡбахә ааиаҳар, Ц К КПСС аҟәшахьы адырра ҟаиҵарымызт, уи дышиашаз Амаӡаныҟәгаҩ Хада телефонла иҽидиҳәаларын, Брежнев дыржьарц официала изынарыцҳарыз аус аурымызт.
Игәалаҟаны дҩагылеит Леуанти, ҿыц аӡы хьшәашәа даҵагыларц. Аҽыкәабарҭа дахьҭаз, изхара ӡы хьшәашәа иоухуамызт. Уигьы далашьцылон. Ахәыцраз иаҳа изымариан. Иашамкәан иҟаиҵаз гхак ихы изавбозар ҳәа, дзылгаз аусқәа гәеиҭон. Цқьа иҽыззыҟаимҵоз акы заҵәык акәын шьҭа иаӷацәахаз изҵәылырхшаз. Ателеграммақәа зладәықәиҵашаз ԥарақәак ԥшаатәын. Дара ртекст иагәылан арезолиуциеи ақәҵареи. Хәба-хәба даҟьа инареиҳан. Имаҷымкәан аҟәрышь рҭахын. Иуалафахәыҵәҟьа рызхаӡомызт. Иабааигарыз аԥара? Атакситстцәа ирылаланы, напеилаԥса ҿыц иаҳәар иҭахымызт. Ус зныкымкәа иныҟәахьан. Рызхара ԥара ҟәшәара рмоуазшәа, џьоукы инцәыҵагыла-аацәыҵагылақәахьан. Уи адагьы, КГБ аусзуҩцәа ашьҭалон аԥара еизгара ззырҭаххаз. Зегь ырмаӡатәын.
– Нан, уабаҟоу? – иан лбжьы ааиаҳаит.
– Снеиуеит, – ҿиҭит иара ибжьы лара илаҳартә, аӡә дшааиз ҩашьомызт, иаарлас иҽирбан, иҽеилаҳәа дынҭыҵит. Иан илыдгылаз Инга лакәын, лшәҟәқәа лҩыҵракны. – Ашәшьырҵаҿ ҳаатәапи! – диманы араҵлахь днеин, арымӡ аҿы днаиваиртәеит.
– Иҵегь саныхәыҷыз арахь ааира сзымариан, – лҳәеит лара. – Шьҭак исцәыуадаҩуп.
– Усҟатәи ишыбцәыцәгьоугьы, баазгаз еилаҳкаапи! – иаартӡаны лара дахьцәажәаз дшазнеирыз издыруамызт азы, реицәажәара нахигарц иҭахын. Макьана дхәыҷыҵәҟьан.
– Аҭалараз аԥышәарақәа ирызкны зҵаарақәак сымоуп, амала урҭ усҟатәи сырхыццакны саауамызт, аха иацтәи аизара ашьҭахь иҟақәоу еилыскаар сҭахын, – лхаҭа лгәы шҭынчмыз илырдыруан.
– Уҳәан-сҳәанқәа акыр баҳауама?
– Саб иҿы ицо-иаауа маҷӡам. Аизара ауп излацәажәаӡо. Арахь сышдәықәлоз аниба, сабгьы снаузҵаақәарц сыдиҵеит.
– Макьана бымаӡа быҵидыраарц сҭахымызт.
– Исыҵидыраахьазар сааишьҭуазма.
– Макьана ҭынчроуп ҳәа сызиаҳәа. Ианаҭахыу сҽисырбоит. Шьҭа зҵаарас ибымоу саҳәеи!
Лара лшәҟәи лтетради аахлыртын, дахьиацәажәоз лбжьы шҵысуаз иныруан. Дҭиҵаацәарц дзашьҭаломызт, аха аӡӷаб дзыршәоз арбаныз идыруазарц шԥеиҭахымыз: илызгәакьахаз ауаҩы иҩны дахьааиз акәзу, ма жәлар реизара амҩаԥысшьаз илаҳауаз акәзу. Данцашаз дналабжьақәеит. Аҟәа дцаны, аҭалараз иаҭахыз аилкаатәқәа шылзааигоз дақәиргәыӷит. Лара лыдагьы илыцҭалоз лҩызцәа иҵегь ыҟан. Шьҭа иԥҳәызбахаз днаскьаганы данаахынҳәуаз, иааигәалашәеит лара, уи аҽны мацара акәымкәан, ус ӷәӷәак амҩаԥгара иҽаналаирхәлак, дшыҟаз еилылкаарц, длымбакәа дшаанымхоз. Игәаҵа ҟәандарак ныҵалон. Ашәшьырҵа дшыҵатәаз, Барцыц Аслан имашьына агәашә иаадгылеит. Ҭырқьба Мирони иареи агәарԥ иааҭалеит.
– Аҽны шьыбжьон уҽукәабома? – дҵаауан Аслан.
– Шәысԥырхагахеит акәымзар, сеиҭаҭаларц сгәы иҭан, – драхәмаруан аԥшәма.
– Ҽнак знык еиҳаны аҽыкәабара ауаҩы изеицәоуп ҳәа саҳахьеит, – иҳәеит Мирон.
– Иуазҳәада?
– Аԥсшьацәа.
– Сара сыԥсшьаҩума.
– Амедикцәагьы исарҳәахьеит.
– Угәабзиара зеиԥшроу ауми, – Леуанти даақәыԥсычҳаит.
– Акыр уҭахызар ҳгәахәшәа ҳаақәлеит, – Мирон аус ахь ихы ирхеит.
– Шәахьынаиааиуа ишәаҳауеи?
– Уажәыҵәҟьа ас ак ҟалоит ҳәа аӡәгьы дазԥшӡамызт, – Мирон ихы ааирҵасит. – Аиҳабыра рхаҭа иахырҳәаара иақәымшәо итәоуп ҳәа саҳаит. Зегь раԥхьа русқәа ԥхасҭахар ҳәа ишәоит.
– Гәдоуҭатәи араиком амаӡаныҟәгаҩцәа руаӡә, ақәҵара даназыӡырҩуаз, лхы еимлагәа илкызаап, ажәлар Қырҭтәыла аиҳабыра рыгәрамгараз рнапы анышьҭырх, – нациҵеит Аслан.
– Уи ақәҵара ҵакыс иаҳҭаз еиҳаны дара ирбазар? – ааигәахәит Леуанти.
– Цхыраара уҭахыума? – Мирон дҵаауан.
– Телеграммақәак дәықәҵатәуп. Атекстқәа маҷӡам. Ԥара ԥыҭк ҳҭаххоит.
– Еизаҳамгои! – Аслан диргәыӷуан.
– Ус аизгара сҭахым. Дысзышәыԥшаа ахәҳахәҭраҿ аус зуа!
– Бзиоуп! – рҳәан, ахацәа ҩагылеит, иаарласны иқәҵырц.
Аԥара рҳарҭа иалаҟаз еснагь ирыдҳәалаз Кьахьыриԥа иакәын. Аус азы иаарҭаххацԥхьаӡа ирызхашаз азы ирыцхраақәон. Леуанти уажәыҵәҟьа уи азы Борис дызиҳәомызт. Мирони Аслани рыуаҩгьы ус ирласны дмааӡеит. Мчыбжьык аҟара ааҵхьан, дааргеит иара. Хышә мааҭ нижьит. Иҵегь рҭахызар, ацхыраара шриҭоз иақәиргәыӷит. Ателеграммақәа Аԥснынтә иуздәықәҵаӡомызт, иаразнак иныркылон. РСФСР иаҵанакуаз адгьыл ахь аҳәаа ухыҵыр акәын. Ӡаԥшьба Алик диҳәеит ҽнак, Ԥсоу дыригарц. Икҿахаз ҭыԥк рԥшааит, уамак илаԥшықәрымҵарц. Ателеграмма дәықәҵаны, знык ихынҳәыр, рус аргамахеит ҳәа Леуанти агәхьаа икызма. Амала уи акы акәын идәықәиҵаз – Брежнев иахь. Кунаев ишҟа ателеграмма ааникылеит, аԥхьатәи иацымцарц. Москваҟа ишцаз еилыркаар, уаҳа даҽакы даҽаџьара ицарын ҳәа зхы иҭашәодаз.
– Леуанти! – шьыжьык Агырба Закан агәашә даадгылеит. – Капба Енвер ақалақь комитет аҿы уибарц иҭахыуп.
– Бзиоуп, слеиуеит.
– Узгарц сааишьҭит, дыԥшупеи.
– Ииҭахи? – амҩан дҵаауан Леуанти.
– Сыздырӡом, аха џьоукы иҭоушәа збоит, – цқьа иҳәаӡомызт Закан иидыруаз. – ЦК КПГ аҿынтә иаазар ҟалап. Зҵаарақәак урҭарц рҭахызар акәхап.
– Урҭ сырԥылар сҭахӡам.
– Нас уа унеир ус роумҳәои, – Закан иуалыз Леуанти ақалақь комитет аҿы длеигар акәын.
– Уаҳа аӡәыр иԥхьама?
– Сгәанала – мап.
Ақалақь комитет аҿы илаӡаанӡа, апошьҭа аҿаԥхьа ашәшьырҵаҿ арымӡ иқәтәан х-ҩык ахацәа. Руаӡә Леонид иакәын. Уа итәазар итәан, Леуанти урҭ ргәхьаа уамак имкӡеит. Ақалақь комитет аҿаԥхьа амашьына анаангыла, Закан дицны, ахыбра дныҩналеит. Аҩбатәи аихагылаҿ аидеологиа аҟәша акабинет рҩыџьегь ныҩналан, атәахагьы рмаӡацызт, ахьшь акәҷар шьҭнаԥаарц ишаакылҟьара, рыблақәа амца рхыланы, иааҩнаԥалеит Леонид Чыгәбар дызцыз а-х-ҩык.
– Сара сахьазхәыцуа, – ирабжьеигон урҭ Леуанти, – иааз рԥылара ахәҭаны избаӡом.
– Избан иара? – амца иҿықәҵәҟьан а-Чыгәбар.
– Ақәҵара аԥхасҭатәышьа рдыруеит, ҳара ҳрыцныҟәарц аума изҳадаҳкылаз?
– Ирҳәо ҳмаҳауеи, ҳаргьы ҳгәы иалоу раҳамҳәои.
– Уи иашахом. Ҳаицны ҳақәҵыр иаҳа иеиӷьушәа збоит, – ҳәа анааиҿыҵҟьоз, Леонид иаҳаз даҿаԥарц иҽирхиахьан, шьҭа дахьаанагахьаз еиҳаны дызхәыцӡомызт, арахь дҭынчӡамызт, Капба Енвер дааҩнашылеит. – ЦК-нтә иааз рԥылара ахәҭаны избом, – уи иахь днаԥшит Леуанти, ииҳәацыз шьақәырӷәӷәо.
– Узырԥымлои, угәаанагара уацәымшәозар, уацәыԥхамшьозар? – Капба дагьааҭгыломызт.
– Иауазеи ҳзымнеиуа?! – Леонид ииҳәац иҳәон.
– Иуасымҳәахьеи! – Леуанти ҿааиҭит, Капба дышгылаз, уаҳа еибамкырц.
– Нас шәара шәых-ҩык шәаала! – шьҭахьҟа иҿанынеиха, арҭ ах-ҩык, ианшәа зҟәарҭ инашьҭеибаҵаз ақәҷарақәа реиԥш, Капба ицыҩдәылибаҳәеит.
Леуанти дшаҵахоз ааинырт. Иареи иҩызцәеи реицымныҟәара, иара иаҳа ирласны дҭанакуан, аха рхымҩаԥгашьа изаанкыломызт. Арахь дизымӡырҩӡакәа ихатәы мҩа ахьымҩаԥигоз, уи амшала ирҳаз аҳаҭыр згәамԥхоз Кьахьыриԥа дыгәрымуа давҵан, излауаз ала ицәа ԥиҽырц. Закан имашьынала аҩныҟа даауан, абарҭқәа рҽеишьас ирымаз дрызхәыцуа. Ашкол аҿы данлалбаа, Виталик Гыцбеи Вова Канџьариеи днарԥылан, иҟаз реиҳәеит. Даҽа џьоукгьы аарыдибагалеит.
– Аиаша шәасҳәап, ҳус чарҳәаҩцәас иаиузшәа збеит. Ҳажәа ас ианаҳзеибымҭа, ҳхыбжа-ҿыбжаны ҳаанхо џьышәымшьан, акымзарак ҳзыҟаҵаӡом. Арҭ зҿу иазхәыцӡом, аиакәым алырхуеит. Уа ирыҿцәажәақәар, ара иаауазар акәхап, ирҳәо шәаҳап.
Аҩныҟа амҩа данын. Иаарласны Кунаев иахь ателеграмма дәықәиҵар иҭахын. Шьҭа иара Ԥсоу ацҳа дықәсны дцар мцхәхон. Изкылԥшуан. Зынӡак рхы-ргәы иҭамыз аӡә дазктәын. Иишьҭрыдаз? Аҽны Қарҭынтә иааз дахьырзымнеиз шизшәарҭаз гәынхәҵысҭала иныруан, аиҳараӡак дзыцәшәоз иҩызцәа изымхәыцкәа иахьырԥылаз акәын. Гәдоуҭаа ирыҿцәажәарц ирызцарц ргәы иҭазар – акала иаԥырхагатәын. Аҩны дахьааиз Агырба Вовеи Гыцба Шьалуеи еицрымшәо изԥшын. Уи акәын иаргьы ииҭахыз, аҽны дзықәшәаз реиҳәеит.
– Шәышҟа инеиуазар, уаҩ дырԥымлартә ишәзыҟаҵома?
– Иаҳзынкылозар аабап, – иҳәеит Вова.
– Иахьа қарҭаа ирызнеиз ахьырхәтәуп.
– Изла? – дҵаауан Шьалуа.
– Уаҩы иахьиҿахырсҭам џьара ҳаиқәшәароуп. Убра ӷәӷәала ҳрацәажәароуп. Ҳаиқәшәап Шлара!
– Ианыкәу адырра ҳауҭар, ҳҽеиқәыршәаны ҳмаауеи, – Вова диргәыӷуан.
– Аҵыхәтәантәи азҵаара: Адлерынтә, ма Шәачантә Казахстанҟа ателеграмма маӡала идәықәызҵаша дысҭахыуп. Ахә сара исымоуп.
– Ателеграмма атексти аԥарақәеи арахь иҳаҭи! – иҳәеит Шьалуа. – Уаха адәыӷба иҭало сара дыздыруеит, уаҵәы РСФСР-ынтә Алма – Ата ишьҭыртә сара иҟасҵоит, амала уара ухьӡала.
– Дзусҭада?
– Уи уара дузымдыруазар иаҳа иеиӷьӡами?
– Ус уиқәгәыӷуама?
– Сызқәымгәыӷуа ас иҟоу аус инапы ишԥанысҵои!
Леуанти ителеграмма атексти аԥарақәеи ааиган, инадиркит, даргьы мԥшӡакәа рымҩа инықәлеит. Иара аҩн усқәа иҽынарзикит. Ус хкык дааҟәымҵӡакәа изынагӡомызт. Зегь импыҵыҩрны икаҳарызшәа игәы инаҭон. Аҵыхәтәан ашоурагьы изымчҳазт, аԥхӡы илхәаҭаны ицон азы, абаҳча маҷ аҿы аҵлақәа ахьеилагылаз дыҵатәан. Уа ԥша хәыҷык шыҵасуаз гәеиҭан, иԥхӡы ааилабаанӡа, дааҭгыларц иӡбеит. Ишәыз икьаҿҵәҟьа беит. Маҷк аԥсгара иоун, имацара игәы шҿыӷьуазгьы, агәарԥ ахь дмааиӡеит. Еиҳараӡак игәы алаҟамызт, иҩызцәа изыруз амшала џьоук иацәажәарц имааиуазар, даҽа уск алацәажәара иагьиҭахымызт.
Иагьа иԥсахы еибакуазаргьы, ргәалақәа рымҳәацызшәа, даҽа знык рхьаақәа цәырыргарц, уи аҽны қарҭаа ҽрықәзыршәаз ахьирхәырц игәҭакы наигӡарц иҽазимкыр иаҳа ишеиӷьыз ааихҭашәеит. Урҭ ахацәа иҟәицон абас ала, дара ирыдҳәалахашаз маҷхаӡомызт. Иҿагылашаз ауаа иаҳа ирацәахарын. Ауаҩы ихы акырӡа хьаас иман. Иаҳаҭыр шыхҽуаз ибар, убри шьақәиргылоз џьашьа, ууаҩра зегьы даҿажьцәарц иҽазикуан. Аԥсуара ухы шақәуҵуазгьы дахәаԥшӡомызт, убзиарақәа зегьы цәгьарак рыҵибаарц иҭаххон. Убасҵәҟьа иагьыҟаиҵеит Леонид Шлара ацуҭаҿы, аԥыхьақәа уахыла иахьеизалоз ианааидибагала. Амала уажәы шьыбжьон лхыҵуан еиԥш акәын.
– Ҳара ҳакәызма чарҳәаҩыс иуԥхьаӡоз?! – Леонид Чыгәбар амца иҿыҵатәан, аԥхӡы зхылоз иблақәа ҟаԥшьын.
– Шәчарҳәаҩцәоуп ҳәа аӡәгьы имҳәаӡеит, аха шәныҟәашьа иашамызт, – Леуантигьы деицралахьан. – Аиҿцәажәарахь сшымнеиз жәбеит, шәарҭ шәызнеии?
– Ҳара ҳнеип ҳәа зынӡак ҳгәы иҭаӡамызт. Ианҳаԥхьа ҳаиқәшәан, уаҳа аӡә дмааиуазар, ақалақь комитет ахыбра ҳаҩналаӡомызт. Уара уахь уаныҩнала, ҳаргьы ҳушьҭалеит.
– Актәи амаӡаныҟәгаҩ икабинет ахь санымнеи, ма шәаанымгылоз.
– Уара, шәмеицәҳан! – Вова Агырба ирабжьеигон.
– Ҳаанымгылар ҟамло аҽакуа, уара ҳузҵааны ҳнеиуазма? – а-Чыгәбар дааҭгыломызт.
– Шәысмазҵааӡакәа аизара аҿҳәара алышәхит, арахь аусқәа зегь сара имҩаԥызгар акәхеит. Уажәы ҿыц акы салашәыжьуеит, зны иҟаҵатәу ҳәа ҳмеицәажәари. Аӡәыр дҳаҿцәажәарц даауазар – ҳаиԥылаӡом ҳәа еибаҳамҳәахьази.
– Иахьа шәеицәҳауазар – ишәҳаруам ҳәа ӡбаны ҳашәзааит, – ҿааиҭит Вова Агырба ицыз гәдоуҭатәи хаҵак.
– Ҳаиԥылазар иҟалеи? Аныха ҳакуама? – Леонид игәы ԥжәон.
– Иҟалеи – ақәҵара, жәларык ирыдыркылаз, аԥыргара шәалагахьеит. Шәымҩа иқәлар ҟалоит егьырҭгьы. Нас зегьы зхарадаз? Леуанти?!
– Уи амҩа ҳақәлаӡом, – Вова Агырба инапы ҩышьҭихит, Леуанти иҽирҭынчырц.
– Гәдоуҭа иахьааиз араион комитет аҿы аус зуаз ирыҿцәажәеит акәымзар, ажәлар рхаҭарнак урҭ рахь икылымсӡеит, – инациҵеит Шьалуа Гыцба.
– Шәара уаҳа шәгәы нибамырхан! – ирабжьеигон гәдоуҭатәи ахаҵа. – Шәеилеибаҵар шәусқәа еиӷьхо џьышәымшьан.
– Ҳашԥеилеибаҵо?! – ҿааиҭит Леуанти. – Ас еиԥш ҳамныҟәаларц, ҳаизҵааларц, ҳамчқәа ршәашьа ҳақәшәарц азоуп иахьа ара шәызбар зысҭахыз. Уаҵәы ҿыц даҽа уск ҳазԥшызар ҟалоит, хар-бӷьар ҳаихалома. Амала сара исҳәо агәра ганы сыҟоуп: жәлар рықәҵара амч шамоу иаанхар алшоит, имчыдахар алшоит. Ҳара ҳхымҩаԥгашьа ауп зегь зхьыԥшу. Ма аизараҿ, апроект анцәырызга, шәысҿагыландаз. Убас иаҳа еиӷьзар здыруадаз, ашьҭахь иԥҳаргар аҵкыс. Џьара уск аҵыхәанӡа инаҳагӡапи, уара! Еснагь абжамҽамра ҳашьҭоуп. Ҳусқәа зламаншәалахари, дара ргәы иаахәара ҳаҿупеи! Аполитика ус ауп ишыҟоу: ма узлагаз уазхьамҵроуп шьаҿакгьы, ма, маҷк уанаазхьаҵ, зегь анышә иауҭоит. Сара аӡәгьы сизгәааны сыҟоу џьышәымшьан. Аха сҿагыларагьы аҭахны избаӡом. Знык еибаҳҳәаз ишеибаҳҳәаз инхалароуп. Ҳаиҟәшара рзымарианы иҟаҳамҵалап. Знык ус ааигәа иҳахьхьеит, ижәымбеи?! Кьаразаа ирызкыз ахаҳә ақәыргылара ҳҽаназаҳкуаз ҳазқәшаҳаҭхаз џьоук авҵалеит азоуп убас зҳахьыз. Ҿыц ус ҳамныҟәап сҳәеит уажәы, иакәымз исҳәаз ижәбеи?!.
Излацәажәоз аӡбахә ала еиҵырхшаз цәажәатә рмоурц рызынтәык ирҭахын. Иара дааҭгылаанӡа, ГАИ машьынак, иахьыҟаз уара идыр, Мысрантә ииасуан. Иақәтәаз агыруа деицырдыруан. Еилацәажәози иареи рылаԥшқәа ааиқәшәеит. Уи дшәаны иибаз имҳәаргьы ҟаларын. Аха шьҭа мцхәык ара аангылара иаԥсамызт. Уи аҽны нахыс абри аҭыԥ аҿы даҽазнык аизара гәаӷьыуацәахон.
– Иҿыцу информациак шәымоума? – Леуанти гәдоуҭаа дрызҵаауан. Уаанӡа урҭ драцәажәахьан, аха иаҳаз егьырҭгьы ирарҳәар иҭахын.
– Ҳаҷкәынцәа ԥыҭ-ҩык апрокуратурахь ирыԥхьеит, – иҳәеит Вова. – Рҿахәы рҿырхырц рҭахыуп.
– Арахьгьы ус иалагахьеит, – иҳәеит Лиуфа Ԥсардиа.
– Аӡәгьы мнеирц ҳмеицәажәахьази, – иациҵон Вова. – Инеиӡом. Аха иамуӡакәан аӡә дрықәшәазар – қьаадк инапы аниҵаӡом. Игәалақәа нараҳәаны дцоит умҳәозар.
– Шьҭа ҳаилыҵлап! – нарабжьеигеит Леуанти. – Алик! Аслан! – даарыԥхьеит Ӡаԥшьба Алики Барцыц Аслани. – Абжьыуаа рахь иҟоу ҳаздырӡом. Ҳаимадара ԥсыҽхеит.
– Сара шәсымгои! – даақәгылеит Аслан.
– Шәыхиаз! Ҳанцаша аамҭа ҿыц ишәзынасыцҳауеит.
Абасала мчылашәа агәыԥ еидкыланы ҿыц уи аҽны иааидыҵт. Леуанти зегь акакәын игәалаҟамызт. Уамак игәаԥхомызт реиқәшәара, излалҵшәадаз ҳәа акгьы дышзазымхәыцуазгьы. Аамҭа ықәҳа ицозшәа игәы инаҭон. Арахь иҟарҵаз уск цқьа изгәаҭомызт. Убасҟатәи ишьара дшықәмыз, ҽнак игәы иҭамшәаӡакәа Борис Кьахьыриԥа дибарц шиҭахыз ааицҳан, ашкол аҿы днеит.
– Кириленко цәыршәага иаԥхьа ақәҵара атекст, телеграммала иушьҭыз, ықәуп, – иҿы иҭыҵуаз џьара ишымнеиуаз еиликаауан Борис, ицәаныррақәа аҵаҵаны иҳәон, аԥыхьақәа ак згәы иалаӡамыз иеиԥш. – Аԥсуаа рус ӡбатәуп ҳәа иҳәеит ҳәа саҳаит, аха ишԥаӡбатәу? Абри аилкаа цқьа сымаӡам. Ргәы иаҭахыу ҟашәҵа иҳәоу, рхы шәықәс иҳәоу?
– Ирҭахыу ҟашәҵа ҳәа уа изҳәаша уаҩы дзыҟалом, – иҳәеит Леуанти.
– Нас ҳазҿу зегь башоума?
– Ишԥабашоу! Мышкы зны иаҳҳәо дазыӡырҩыртә аамҭак, ҭагылазаашьак ҟалар алшоит. Уаанӡа мчыла ирҿаҳхыз ада ҳауама. Кириленкоҵәҟьа ҽеи шаҳзимуа усгьы идыруп. Аԥсны зиҭахыу аԥсшьараз ауп.
– Иԥсшьара ҳнапаҿы иҟаӡамеи. Есышықәса ҩынтә-хынтә даауеит. Гагра аӡырԥха дҭоуп. Аӡырԥхара аиҳабыра згаз Есартиа ихала амассаж изыҟаиҵоит. Кириленко ихала дихагьежьларц азын мацара, Есартиа ҷыдала дцаны иҵеит, ажьышәақәа рнаҩсан, адынақәа рырҟәҷышьа. Иааиҭахыу убри Аполитбиуро иалахәу Кириленко илиршоит.
Леуанти аҩныҟа амҩа данын, аамҭа ацашьа дахыццакуа. Есыҽны жәабжь ҿыцк дазгәаҟуан. Иаҳауазгьы маҷӡамызт. Аполитбиуро иалахәыз иаԥхьа жәлар рықәҵара ықәлара зыхҟьеи? Уи аҵакы акәзу (иагьа умҳәан, ажәлар апартиа имҩаԥнагаз иаҿагылеит, аиашаҵәҟьа уаҳарц уҭахызар), Кунаев изцаз ателеграмма аус аузу? Амала уи Кириленко алыг адунеи иара ирҭаз џьишьон. Аҭыԥан анапхгарагьы убас рхы мҩаԥыргон. Мамзышьха уҩаӡаанӡа, амшыни ашьхашьапи унарылаԥшуа иахьубарҭаз ҭыԥ хәыҷӡак аҿы адача издыргылон. Иареи а-Политбиуро иалаз егьырҭ иҩызцәеи баны, – Свифт илыгажәцәа урылахар – абас акәымзи, иурҿиарын зугәахәуази. Аха амч змаз укәырбзо урышьҭамлар, уара уашьа инапала уҭадмырхози. Иахьцалак ааигәа иҟалаз аусқәа рыла Аԥсны алахьынҵа ӡбахомызт, цхыраарак ҟанаҵон акәымзар.
Уи аҽны дзыргәырӷьашазгьы иман Леуанти, макьана цқьа дазхәыцны ахә имшьацызт умҳәозар. Борис Кьахьыриԥа ҿыц реизааигәара дашьҭан.
Аҩны иаанхаз аҳәсақәа ргәы ҭынчмызт уи аизара аҽны. Хәымҽхан ааит, хәлеит, аҵх агәахьы инеиуан, Џьанар даауамызт. Уи дыҟамзар, Асҭанда, лани лҭацеи рҟәиҭшьа ахьылбоз, дхәыцуан, дымхынҳәыцызт Баҭыр, Аԥҭагьы дмаацызт. Машәырк рмыхьындаз! Аӡәгьы дышьҭалаӡомызт. Жәабжь ҿыцла иҭәыз ателербага иадтәалан, арахь иҟаз-ианыҵәҟьаз ҵәахын, Аԥсны қыҭак аҿы жәлар реизара шымҩаԥысуаз ргәаладыршәозма. Аҵыхәтәан, алашбжь анга, аҩны иахыз ҩдәылибаҳәеит. Џьанар агәашә аартны дҭалахьан, ила ашра еиқәнакын, икәырбза-чырбза икәшон, нас инаидҟьан, ишыҩуаз аҭыԥ иазцеит.
– Шәеибгақәоу? – ан дҵаауан.
– Иҳахьуази зыбгәахәуа? – амаҵурҭа дныҩналеит.
– Шәаанхацәеит, – Надшьа, лԥҳаи лҭацеи лыма, днаишьҭалеит.
– Хәмарра ҳауцахыз, аизара ду ыҟамзи, – ирхианы иқәгылаз ихәы днадтәаларц, напыӡәӡәара дындәылҵит.
– Ирҳәеи, сукәахшоуп? – дҵаауан ан, лԥа данаахынҳә.
– Ирҳәац: ақырҭқәа ҳарфаанӡа ҳрымпыҵышәх!
– Урҭ ируам, нан.
– Ирымуазаргьы ҳтәы ҳҳәалароуп, – аниҳәа, адәахьы амашьына асигнал бжьы геит. Ихәы дҩахыҵын, дындәылҵит, аӡәыр дааизар диԥыларц, агәашә шыҟазгьы иҿылеихеит. Амашьына абжьы здыруаз Асҭанда лашьа дишьҭахх днеиуан, агәашә иадшылоз рла даԥысырц. – Саҭбеи! – Џьанар ила агәашә иадицан, изааиз аԥсшәа иаҳәаны, уи иаҳәшьа дналԥылеит:– Марица!
Асҭанда Марица даалгәыдылкылан, доулышьҭуамызт, аԥхьа иааҭалаз Саҭбеии ирыцыз даҽа ҩыџьа арԥарцәеи лхаршҭны. Ани аҭацеи аарыдгылеит. Зегь аԥсшәақәа анеибырҳәа, еиманы аҩныҟа илеит. Анхәԥҳаи ҭацеи ахьурӡы нақәдыргылеит. Абысҭа рымурц Саҭбеи даара дрыҳәеит, аха Џьанари иани ируазма. Асҭанда илаҳауан Саҭбеи дышиашаз дцарц шиҭахыз, амала Марица илымуазаарын. Уи, абранӡа даны, лҩыза ӡӷаб длымбакәа, лқыҭа давсны дызцомызт. Ара дахьааиз акәзар, лыблацә еиқәыԥсон, убасҟатәи дкарахахьан.
– Уаха шәаангылароуп, – Асҭанда Марица дналыдтәалеит.
– Арҭ ишырымуа здыруеит, – лҳәеит Марица лашьеи ирыцзи рзы.
– Бара баангыла, сбыҳәоит!
– Сара Аҟәанӡа сызҩеиӡом смыцәакәа. Саангылап.
Асасцәа ахьыладыртәаз, аҽны ишычгаҵәҟьаз убарҭан, ибзианы акрырфеит. Саҭбеи аԥсҟы икын, ижәӡомызт, егьырҭ ишаԥыз еиԥш ҵәыцақәак аашьҭырхқәеит. Аԥшәмацәа рхаҭа аԥсшьара рҭахын, ирҭаз уи рбон. Иаангыларц акыр ишыхҭаркызгьы, саҭбеираа амҩа иқәлеит, иааргаз аӡӷаб дныжьны. Асҭанда аҽнытәи лхәыцрақәа даарылҵын, лҩыза, илзылурыз лзымдыруа, длывагьежьуан. Иҟаз-ианыз лзеиҭалҳәарц лҭахын, егьи дызцәажәомызт.
– Асҭанда, бысҟәаҵ! Бҩызазар сыриа! Издыруа ак бцәысҵәахырц сыбзаама, уаҵәы ара сыҟами.
– Бааи, сиарҭаҿ бсыриап! Сара сан лахь сцоит.
– Мамоу, биарҭаҿ бара биа! Сара бан лахь снеип.
– Ус акәзар, ҳаицышьҭалап.
– Бшьапы бсырхьыр!
– Ибҳәо закәи, уи бзиахазар ҳәа сгәыӷуеитеи.
Марица лҩыза, дылгәыдкыланы дахьышьҭалоз, иакәымкәа лыҽлырҵысыр ҳәа дшәон. Аха знык лыблацәа анааиқәылԥса, дынҭаҳәахаа дыцәеит, лҽырҵысра акәмызт, лыԥсыԥ алагаҩагабжь уныруамызт. Ахышә аартын, ашьха қыҭаҿ аҳауа цқьа маҷк иҿыхьшәашәан, дарцәон, ишылҭахыз лԥсы лыршьаны. Асҭанда аҽны лацәааихьшь ҟалҵахьазма, лхәыцрақәа лхапапамзи, маҷк дыҳәцымцыр шылҭахқәазгьы, дызваиаз лзы лыҽлырҭынчуан, дагьыцәеит хар лымаӡамкәан. Лҩыза лзааигәара акыр лгәы ҭынчын. Ашьыжь зааҵәҟьа изымгылеит. Џьанар акрыфаны рашәара дцахьан. Амаҵурҭа ианааҩнашылоз, аҭаца аӡӷабцәа рхәы аақәлыргылахьан.
– Ҭацак дсымоуп, – аҵабырг аҵаҵа, дыхәмаруан аԥшәма ӡӷаб, – аԥсшьарҭа ҩны сыҩназар, усҟатәи сымаҵ рзурымызт.
– Бара бахьнеилак уи бықәуп, – Шьасиа даахьаԥшит акҿыҩраҟнытә, ус ала лара лҿы даныҟаз Асҭанда дшылзыҟаз аӡбахә бзианы ишлаҳахьаз атәыМарица илырдыруа.
– Ма Асҭанда слырҽхәазааит, – Марица амцхә лҽыриаша дахьтәаз илаҳаз аҵакы шеилылкааз длырдыруан, аха ус аӡәы илзимҳәацызшәа.
– Барах?! – Асҭанда иааџьалшьаҵәҟьеит. – Бзырџьахьоу аӡәы заҵәык дсырбеи! – лнапы лҩыза лыхәда иаакәлыршан, даалыханы «аҵәах» аалҿыҵлыргеит.
– Ее-е!.. Ахәша сҿабыртатеит, убри аума сзыԥсахаз?
– Уи гәыкалоуп! – Асҭанда асалфетка аақәылԥаан, Марица лӡамҩа аалрыцқьеит.
– Ус саргьы исрыцқьоит, – асас ӡӷаб дагьԥышәырччомызт. – Сымаҵ буз џьыбымшьан. Шьасиа, сбыҳәоит, ӡыршык ақәбыргыларц!
– Ашьыжь ӡыршыла бҽыбкәабома? – Асҭанда алахҿыхрахь лхы лырхон.
– Сахьыбгәӡыз смыӡәӡәои.
– Аа-а?! – Асҭанда, азныказ лҿы еихыкка даанхазма шуҳәоз, лнапсыргәыҵала Марица лыхәда аанылкылан, даалыханы «аҵәах» аалҿыҵлыргахт. – Баналагах цқьа иӡәӡәа!
– Аеи, џьыбышьт!.. Иҭабуп! Усҟатәи аҟәымшәышәрақәа абаҭахыу ари аԥсҭазаара… аҿ, – «аԥсҭазаара уадаҩ аҿы» лҳәар лҭахын, аха даҽакала инлырҵәеит.
– Шьасиа, агәхьаа багоит… аха, – Асҭанда, лҩызеи лареи аишәа ианыҩахыҵ, лҭаца лахь лхы налырхеит, – бхала иааилыргақәа.
– Ибымҳәаргьы ҟалон, – дыхәмаруан Шьасиа, ланхәԥҳа длызгәаар ҳәа дшәаны, дԥышәырччон.
– Ара адунеи шԥаҟоу! – агәарԥ ахь иахьааиз, Марица аԥсабара иаҵәара ҿа лыҵаҟа илбаауан амшын шыҟаз, аӡеиужь акәзар, – ашәахәа ахьыхԥхалоз, убла хнакуан.
– Баша арахь баазгар сҭахыз џьыбшьома?
– Ус бымҳәан! Шәҩнаҭа ианаалаҵәҟьо аҭаца дыҩнагылоуп.
– Слыкәахшоуп!
– Дгьагьаӡа заҟа дыԥшӡоуи, дааџьоушьап!
– Биашоуп. Баалеи! Анҭыҵ бызгар сҭахыуп.
Иацы амхы иаваршәны дызныз амҩахәасҭала, Асҭанда дналгон илызгәакьаз лҩыза. Аӡиа маҷк иаҩызаны, иҭагылан аџьқәреи ҿа иаҵәа рашәаны. Инхаз далгарц дхын Џьанар. Уи иаҳа дахьырбарҭахашаз инеин, ихжәаз аҵла рҩыџьегь еицнықәтәеит. Асҭанда лгәы иалан уи ашықәсан лашьа зынӡак дахьизмыцхрааз. Иақәылкыр арҭ аҩы-мшык драшәартә лшьапы дацәшәомызт, аха уи иаҵганы уахь аҭалара лҽацәылыхьчеит, аусура лгәы азҭамызт.
– Баҭыр дыббахьоума? – Марица данҵаа, згәы зҽанӡамыз Асҭанда дааҭрысит.
– Сгәы иалоу бдыруама, – иашахәҵәараӡа итәаз лҩыза лмахәар Асҭанда лнапы аакәлыршеит, лхаҭа деиҵалазшәа деиџьыԥӡа дахьтәаз. – Амхы еицҭалалон рҩыџьегь. Убраҵәҟьа еиҟәгахеит.
– Ихьыз ҳәа уаҳа акы аабзеилымкааӡеи?
– Еилыскаауеи, сзимацәажәозар. Иҽсықәиршәаӡом.
– Даҽа ӡӷабзар? – Марица уи азҵаарахь ҿыц дхьаҵуан.
– Сыздыруам. Ус акәзар ҟалап ҳәа, санхәыцуагьы ыҟоуп. Аха аӡәы длышьҭоуп рҳәо саҳаӡомеи.
– Ибцәырӡозар?
– Изхасцәырӡои, иареи сареи ҳус уаҩы изымдыруазар.
– Уаҳа уаҩы иаашәыҵимхит ҳәа аҳәара уадаҩуп. Аԥҭа?
– Уи ус игәы иаанагоит, аха игәы иҭашәаз еиԥхьсырттоит ҳәа сгәыӷуеит.
– Абри абжьарак, аҩны шәымала шәахьыҩноу, бҭацагьы лыцәӡашьа бҽақәбыршәама?
– Ибасҳәо бдыруама: уи исыҵылхит.
– Аиаша?!
– Амала лгәаанагара иашаӡам ҳәа ласҳәеит, уамак иахалымҵазшәа збоит акәымзар.
– Иахьцалак Баҭыр биацәажәар быхәҭан. Асҟаамҭа игәы иҭоу еилымкааӡакәа бызтәеи?
– Исҭахын сиацәажәар, – Асҭанда луанытә даақәыԥсычҳаит. – Исыхьыз бымбои! – лшьапы наллырбеит.
– Исзеилкаауам, – Марица лҽыриашаны дахьтәаз зыбӷа зырхәоз аӡӷаб, хыхьынтә длыхәаԥшуазшәа, длызԥшуан.
– Сшьапы, ашьмахьы сышцоз, исыҵаҟәҿыҵәҟьаз џьыбшьома?
– Ибҳәо закәи?!. Нас ишԥа?
– Уахык, аҵх агәахьы инеирц агьанагмыз, Баҭыр сизцеит. Ала сышьҭалеит.
– Асҭанда?!. – Марица лҩыза уамашәа дылбон.
– Убри сҽацәганы, аҩны санааӡа, исыхьыз ббоит.
Зылаӷырӡ аахыжжылаз аӡӷаб лнапқәа леимарӷәӷа Марица илкын. Илаҳаз иахылҳәаарыз дақәшәомызт азы, ҿылҭуамызт. Асҭанда, усгьы лыбз лыхәлашәазшәа, дтәан. Уи лхы ахьрыцҳалшьоз ԥхалшьон, шьҭа лҩыза лҿаԥхьа иҟалымҵарыз арбаныз, лҩныҵҟа маҷк иаалырдарц. Лҽааиқәылкаанӡа ҳәа акәӡамызт Марица дзызԥшыз. Лҩыза лыӡӷаб цәаҩа лхәаҽырц зхалыӡбаз иаԥсаз уаҩ дыҟамызшәа лгәы илнаҭон.
– Уи атәы иаҳаргьы изеилкааӡом, – аҵыхәтәан Марица, чавракгьы аалымгеит, лнацәкьарақәа ааидкыла, лҩыза лӡамҩа аалрыцқьеит. – Ус ҟабымҵар акәын, Асҭанда!
– Акәын. Аха…– Асҭанда дкьыпшәыпуан.
– Уажәраанӡа ибыӷраџьгәаны быздәықәзи?
– Иахьбасҳәаз сгәы сырдазшәа збоит.
– Бымбои!.. Ма бҭаца илабҳәандаз, былзеилымкаар ҳәа бшәама?
– Сеилылкаауан. Аха уи Џьанар дшизыҟоу бдыруама?!. Илзымҵәахыр ҳәа сшәоит. Сашьазаҵә иаҳар… Исҭахӡам. Цҭәык алҵыр ҳәа сшәоит. Ус акәу, егьыс акәу, сызҿу зегь иаласхи шьҭа? Даараӡа снасыԥдоуп.
– Баҭыр ҳәа бызҿу сзыниҿаԥшуам! – Марица ӷәӷәа-ӷәӷәа иаалҿыҵшәеит. – Адунеиаҿ исцәымӷыз аӡәы заҵәык иакәыз џьысшьон. Баҭыр убас шԥабзиуаз?!
– Баала, аҩада ҳҩаскьап, – дҩагылеит Асҭанда. – Џьанар дҳазԥшцәошәа збоит.
Еишьҭагылан амҩахәасҭа иҩанылеит. Хара имцеит, Џьанар илаԥш цқьа иҵамшәартә, адәҳәыԥш ԥшӡа инықәгылеит. Рахәқәак ықәҳәуан. Рҩыџьегь иаарыкәыршаз ахаарагьы рныруамызт, убасҟатәи Асҭанда дзықәшәақәаз иалашыҩкын. Арахь зегь еибырҳәазшәа, ақыҭа ӡӷаб дызҭашәаз аҭшәара лҭыгашьак рзымдыруа, иааидхалеит. Араҟа иахьтәашаз ыҟамызт, даргьы итәанхалацәазшәа рхы рбон, игылазар иаҳа иеиӷьын.
– Сара схала Баҭыр сиацәажәоит, – ажәҩан даҵаԥшуазшәа, дхәыцуа дышгылаз, Марица лҩыза иаалырҟьаны даалырӡырҩит.
– Уи ҟалашьак амам, – Асҭанда иааҿахылҵәеит.
– Бхала ибзыгәаӷьуамеи.
– Сшьапы иахьыз ашьҭахь, схәаҽызшәа схы збоит, акәымзар иагьараан дсыԥшаахьазаарын. Ихала дахьысзымааиуа иаҳагьы сгәы иалоуп, – Асҭанда лқьышә кәамкәамуан.
– Асҭанда, ари аҭыԥ иқәҵатәуп.
– Мамоу, мамоу, иагьыбымҳәан! Заҟа ҳаизааигәоу иара заманалаҵәҟьа идыруеит. Сара бизынасышьҭызшәа, изыбҭахи?
– Мда! – Марица дааиԥхьхәыцааит. – Шәеицәыхарахаҵәҟьеит. Убри азоуп аԥхьа бизнеир зыбҭахым.
Адәҳәыԥш инықәсын, абнара инылала, аҩада иҩаскьеит. Алада илаԥшызар, аҵлақәа ирылԥшны, амшынҵәҟьа цқьа изхыԥшыломызт, џьара – џьара еимҟьарсҭақәак ыҟан умҳәозар. Ахара иҩеизар ҳәа Марица дагьаашәон, ҩны ԥстәқәак илбоз лгәы дырҭынчуан акәымзар. Уи аҭыԥ иашьцылаз аԥшәма ӡӷабгьы длыцымзи.
– Шьҭа ҳхынҳәлап, – Марица лаԥхьагыла иналабжьалгеит.
– Бымшәан! Ара заҟа ҭынчроу бымбаӡои, – Асҭанда шьҭахьҟа лҿаалхеит.
– Ақалақь аилашырҭа иашьцылаз асҟатәи аҭынчра дацәшәацәап.
Адәҳәыԥш илықәсын, абнара ҿыц инылагылеит. Шьҭахьҟа иаауан, аха иццакуамызт. Ҵла иаҵәарала иҩычаз ахәы иалҵны ицаҵәҟьар рҭахӡамызт. Мҩахәасҭала иахьлеиуаз, шьҭа аԥхьа Марица дгылан, лҩыза, дынцәыҵаххыр ҳәа дшәаны, уажәи-уажәи длызхьаԥшуа. Аҵла рыҵаҟа цқьа ирныруамызт акәымзар, шьҭа шоурацәахахьан. Џьанаргьы, иҽага ижәҩахыр иқәҵа, амхы дҭыҵуан, ахәымҽханынӡа иԥсы ишьарц. Аӡӷабцәа ихжәаз аҵла еиҭанықәтәеит.
– Иацы аизараҿ Џьанар, Баҭыр, Аԥҭа уҳәа аӡәыр дыббозма? – дҵаауан Асҭанда, ма Баҭыр изкны ҿыцк уаантә илаҳауазар лгәахәшәа.
– Џьанар џьара снаихьԥшит, аха ауаа убас ирацәан, дынрылаӡит. Егьырҭ уаҩы дсымбеит. Иубодаз! Лыхны акәымзар, қыҭак аҿы асҟатәи ауаа еизо зымбацт.
– Сусқәа ҳашрылацәажәоз, уи аизара сшазҵаашаз … Исаҳәеи иббаз!
– Еизарак аҿы аиҳабыреи ажәлари реиҿыхара бымбақәахьеи аҵыхәтәантәи аамҭаз. Убасҵәҟьа имҩаԥысуан.
– Кьаразаа ирызкыз абаҟа иазырыӡбеи?
– Уи уамак иагьыргәаламшәацәеит уҳәартә иҟоуп, излацәажәоз цқьа уазхәыцыр. Амала уи атәы ахьырҳәақәазгьы ыҟан.
– Ус изыҟалеи? Ахаҳә ақәгареи ааныжьреи ракәын еимаркуаз.
– ЦК КПСС Аԥсны иазкны иаарышьҭыз Ақәҵара анагӡара Қырҭтәылеи Аԥсынтәылеи реиҳабырақәа ирылшом ҳәа азырыӡбеит.
– Ишԥа рылымшо?
– Ирылшом ҳәагьы акәӡам ишҳәаз. Ақәҵара анагӡараз ажәлар аиҳабырақәа рыгәра ргом.
– Ус иҟалоу?
– Иҟамлашаз ҟалеит, бымбои.
– Иакәымк алҵыр?
– Уигьы ҟалоит. Шьҭахьҟа амҩа ҳананыла, Саҭбеии иҳацыз аҷкәынцәеи ажәлар ирыдыркылаз ақәҵара еилдыргон ргәы иаахәаӡаны. Уа агызмалрақәа аҵоуп рҳәеит. Иаха урҭқәа зегьы срызхәыцыртә сԥсы шьаны сыҟаӡамызт, аха иахьа иахьысгәалашәо аизараҿ сызлаԥшыз ааџьоушьап.
– Цқьа исеилыркааи!
– Арезолиуциеи ақәҵареи рҿы изларбоу ала, Ц К ПСС-и асовет ҳәынҭқарра аиҳабыреи рыгәра ргаӡозшәа ахшыҩҵак аҵоуп. Избан акәзар аизара ақәҵара уахь ахы рхоуп, Қырҭтәыла акомпартиа а-ЦК ирзашшуашәа, еиҿыркаауа аусқәа рзы рыгәра рымгошәа. Ажәакала СССР аиҳабыреи Қырҭтәылеи Аԥсни рнапхгарақәеи рызҿлымҳарақәа еиҿаргылоуп. Гызмалрыла иҟаҵоуп, иҳацыз аҷкәынцәа руаӡә излазгәеиҭаз ала. Амала иҳаиҳәаз маӡазар иҭахыуп. Қырҭтәыла акомпартиа а-ЦК ЦК КПСС иаҟәшашәоуп КПСС а-Устав шеиҿкаау. Ус анакәха, ЦК КПСС агәра гаӡам Аԥсны аиқәырхараз, аха иаартны иҳәам азын, уи азҵаара дырҵабыргырц аиҳабырақәа рҿы аӡәгьы иҭаххаӡом. Амала ари аус џьоукы алаӡыр ҟалоит ҳәа, ашәарҭа ыҟоуп ҳәа игәы иаанагоит.
– Асовет мчы ҳаҿагылар ҟалома, бара, ҳарҭ, нацәыла иуԥхьаӡаша ажәлар?! – иџьалшьон Асҭанда дацәшәаны.
– Усҵәҟьагьы иаартым, аха уи апроект еиқәзыршәоз урҭқәа, егьырҭқәа ирзымхәыцкәа иҟам. Аамҭа рныруазар акәхап.
– Бымбои, асовет мчы иаҿагылан ҳәа ҵгас иҟаҵаны, ҳажәлар аӷьырак ықәыргахьан.
– Иашагәышьоуп, аха ус иаартны ара иҳәам, ус уазхәыцыр ҟалоит ҳәа рҳәоит акәымзар. Қырҭтәыла аиҳабыра рыгәра зларымго ала, ЦК КПСС Амаӡаныҟәгаҩ Хада иахь иашшуеит,бымбои ашәҟәы шыҟаҵоу!
Амцхә шеибырҳәоз рыгәқәа ԥҵәазшәа, ҳамҭакы ҿымҭкәа иаатәеит. Усҟан доусы ртәала акы иазхәыцуан, рхәыцырҭақәа рҽанеивыргозгьы ыҟан. Ԥсеивгарак роузшәа, ргәаҵантә иқәыԥсычҳауан. Арахь иааидымтәылар, аӡәи-аӡәи еибамбар рзычҳауамызт. Асас аҽны амҩа дықәлон, аамҭала реиҟәгара рхьаазшәа, еидыҵыр рҭахӡамызт, аҩныҟа албаарагьы ргәы азыҳәомызт, рымацара убра абнаҿ иаанхарц еиӷьаршьон, излацәажәоз иацырҵашаз рыман, даҽакахьы иианагаргьы здыруадаз, ҳамҭакы анрызҭынчраха ашьҭахь.
– Абарҭқәа зегьы еиҿызкааз дыбдыруама? – излацәажәоз иацылҵозу, ҿыцк цәырылгозу лхаҭа илзымдыруа, аҭынчра ааилалгеит Марица.
– Дарбан?! – Асҭанда дааҵархеит.
– Абра шәчараҿ дыҟан, гаграа дрыцны.
– Ус акгьы сабымҳәаӡацызт.
– Ара дшысдырбаз басымҳәаӡацызт. Аха ибгәалашәома сыуа хаҵак ҷкәынак дсықәиршәарц дашьҭан ҳәа басҳәахьан?
– Ак бҳәақәаҵәҟьеит иахьынӡасгәалашәо.
– Убри иара иоуп.
– Шәеибадырма?
– Мамоу. Сыуеи иҩызеи уи дырзаамгаӡеит. Амала дагьыҷкәынам, шьҭа дахьҭаацәарам дыҷкәыноу џьаҳшьоит.
– Дзеиԥшрада?
– Ишԥабасҳәара: дагьуаҩыжәпам, иагьигым. Ицуп уҳәартә дыҟоуп.
– Дыбгәаԥхоит ҳәа сыҟоуп.
– Сыздыруам. Амала аԥсуараз аџьабаа шибо збоит. Кьаразаа ирызкыу ахаҳә инапхгарала иқәыргылан рҳәеит. Ианықәыргоз иримҭеит ҳәа иалацәажәоит. Уажәы аизараҿ дзыԥхьаз апроект маӡала иҵәахны иман рҳәеит. Уи акы дақәдыршәарышәа сгәы иабоит.
Асҭанда лҩыза хәамц иаша дҩалыҵаԥшит. Уи еснагь еиԥш лбжьы еиҟаран, цәанырра ҵаулара аҵамызт, лхаҿы қәацомызт, ак зҵубаашаз бла лызҭаӡамызт. Акы знымыруаз ас дубахьазма ҳәа, дыззымдыруаз дџьеишьарын. Амала Асҭанда дзыдтәалаз лҩыза лцәажәараҿ лажәақәа ракәын уамашәа илбоз. Марица илзымдыруаз ауаҩы дылдырырц дгәаҟуан, ихигоз азы дрыцҳалшьон, акы дақәдыршәар ҳәа дихӡыӡаауан. Ас длымбацызт.
– Ибыхьи, Марица?
– Сароу?!. – иааџьалшьеит уҳәартә, Марица лҩыза лыбла дныхԥшылеит. – Акгьы.
– Бзиа дыббама?
Марица адәахьала акгьы лнубааломызт, аха, маӡак лыҵырхызшәа, лҩныҵҟа дааҭрыст уҳәартә, Асҭанда лыбла дызхымԥшылацәакәа иаалҟәылгеит. Аҭак ҟаҵара лҭахӡамызт, ацәажәарагьы лгәы
азыҳәомызт. Ус ҿымҭӡакәа дахьтәаз, илыцәцаз аамҭа лызгәаҭомызт. Асҭанда ҭакәы ҵызшәа аалнырын, лҩыза длыргамаҵәҟьарц иақәылкит:
– Абзиабара ҿыцҳҳараӡа ибызкашәеит.
– Усҵәҟьа сызҳәом, – Марица аҭак иаразнак илзыҟамҵеит.
– Иахьцалак бгәаҵа кәицк ҭаиршәит, ихала изымдырӡакәа.
– Сара адунеи сшықәу идыруеит ҳәа сыҟам. Ус акәымкәан дысҿынҵәаауазаргьы, бзиа дызбеит ҳәа аҳәара иашам. Сара шьҭа аӡәыр бзиа дсызбома?
– Ибҳәо закәи?!. Бара бҟәыӷоуп, быԥшӡоуп, бразуп. Аԥсҭазаара ду бзыԥшуп.
– Сызҭагылоу Анцәа бҭаимыршәааит! Уи иаанаго бдыруама: сҭагылазаашьа аҵыхәанӡа ибзеилкааӡом.
– Шьҭак еилыскаарашәа сгәы иабоит.
– Уи еилыбкаартә Анцәа бҭаимыргылааит! – Марица ҿыц Асҭанда длықәныҳәон, лаӷа иаҭәалымшьашаз аԥсҭазаара дахьахаанхаз аилкаара лыда уаҩы ишилымшоз адырҩегь иаарԥшуа. Даҽаӡәгьы изеиӷьалшьомызт. Асҭанда уи, шьҭак еилылкаарызшәа дахьцәажәоз, даҟәыблаазар лҭахын Марица, ҿымҭкәа дахьаатәахыз. – Сара уи сшизыҟалаша ҳәа абыржәоуп саназхәыцуа, бара ибыбзоураны, – иацылҵон лара. – Сшизыҟалаша аҳәара сцәыцәгьоуп. Сизгәакьаны бзиа дызбаргьы, иареи сареи ҳзеинасыԥхом. Сара дысхашҭуам исцәыӡыз ауаҩы. Дысцәыӡны иԥсы ҭазар, ак ҳамҳәарызи, аха сара дшысҿынҵәаауаз нарцәымҩа шьҭихит. Ихашҭшьас исымоузеи? Сара сыламыс аҿаԥхьа хырқьиагас искыуи? Егьи, ҳазлацәажәоз арԥыс, аӡәы длызԥшуп ҳәа сыҟоуп. Акәымзар ԥҳәыс дзааимгаци, дхәыҷӡамеи? Ус акәымзар ӡӷаббара дзымныҟәеи?
– Уи зыхҟьаз ҳәа акгьы ҳаздыруамеи. Амала иахьцалак бизхәыцуеит, бымбои.
– Издыруада аӡӷаб ҷкәынак дизхәыцлар лҭахызар? Уи лцәаҩа иалоуп.
– Ус акәхап, – Асҭанда уи длықәшаҳаҭын. – Зԥсы ҭам дизхәыцуеит, избанзар уи илаҩсыз лԥсҭазаара далан. Уи дшымгыло лдыруеит. Илҭахыуп аԥсҭазаара иалахәу дизхәыцырц. Аԥсҭазаара аанымгылеит. Ԥхьаҟа ицоит, бымбои.
– Шьҭа ҳлыбаалар цәгьамызт, – рцәажәара нылкыларц Марица даазхьит. – Сҽеидыскылалароуп.
– Бҽеидыбымкылакәа, бымаҭәа брыҵала баазаап. Маҷк ҳаатәапи! Шьҭа банбазбо.
– Ҳаибазырбаша даҽа уск шԥаҟамлари, – дгәыӷуан Марица Асҭанда лаасҭа. – Ҳканикулқәагьы хара инеирыма, аԥхын агәҭа ҳҭалоитеи.
– Нас баала! – Асҭанда аҩагылара лҽазылкуан.
– Мамоу! – дааҭгылеит Марица лхаҭа, уи илыхьыз ззеилымкааз Асҭанда илырдыруа:– Уажәыҵәҟьа Аԥҭа дааиуеит.
– Иалыбдрааи? – Асҭанда уи ибара лҭахӡамызт.
– Амҩахәасҭаҿ снаихьԥшит. Иара иоуп ҳәа сыҟоуп.
Аԥҭа иакәҵәҟьан. Хыхьынтә илеиуаз амҩахәасҭа даныҵәҟьан иара, аӡӷабцәа зықәтәаз аҵла хжәа ихы ақәкын. Аԥхьа Марица дандәықәлаз иаразнак дахьлықәшаҳаҭымхаз Асҭанда лгәы иалан. Лара лгәы шалаҟамыз лықәла ҷкәын илыҵихыр лҭахӡамызт. Арахь уи лыҵидыраазшәа дылзааиуан. Амала лара лахь дмаауазаргьы лыздыруамызт. Уи игәы дасыргьы зылҭахызи.
– Ҭыԥ бзиак шәыԥшааит, – иара Марица лнапы аалымихит.
– Уаргьы иудыруеит ҳәа сыҟоуп ара аҭыԥ шбзиоу, – Марица арԥыс дааихаҵгылан, лнаҩсан днатәарц наилырбеит.
– Уи иацы избахьан.
– Изакәи иубаз? – Асҭанда ак лцәа иаалашәеит.
– Абра аҭыԥ шбзиаз, – иара аҭак иҵәахӡомызт. – Иацгьы ара бтәамзи. Сбыхьӡарц сҿыласхан, аха бара заа блыбааит.
– Илоуҳәарц иуҭахызи? – дҵаауан Марица. – Абар дахьыҟоу!
– Иласҳәарц исҭахыз бара быштәоу иласҳәома?
– Сара сышәԥырхагазар сымцои, – Марица дҩагыларц агьлыгӡамызт.
– Уа бтәаз! – Асҭанда лҩыза илабжьалгон. – Марица илцәызӡо исымеи.
– Сыхәмаруеит, бара, – Аԥҭа дыччон. – Ус уҳәан-сҳәанк ааҳзеибыҳәозар сгәахәын. Ус анакәха, ҳах-ҩык еибаҳҳәартә ҳаҟоуп. Шәгәы ишԥаанаго? Егьыс, Асҭанда, бымацара сбацәажәартә усгьы иауӡом.
– Избан? – Марица уи дизҿлымҳан.
– Иуҭахыз зегьы уҳәахьеит, шьҭа иазхоуп лҳәеит.
– Уара дуҭахыҵәҟьоу, исцәагои ҳәа улышьҭоу?
– Зны дысҭахыҵәҟьан, шьҭа исцәагои ҳәа слышьҭоуп.
– Избан уажәы ус узыҟалаз?
– Сара сахь дшызхьамԥшуаз сылмырдыри.
– Ушылҭахыу еилукаар?
– Марица!.. – Асҭанда лҩыза илызгәаауаз лԥшра шьҭылххьан.
– Асҭанда, Марица ихәмаруа лԥшра лоуӡом, аха лҩныҵҟа хәмаруееит, – Аԥҭа Асҭанда дирҭынчуан. – Амала, Асҭанда, сшыбҭахыу ааилыскаар, бҿы аргамахара сазԥшӡомызт. Бымҵасырсуан.
– Дуқәшаҳаҭхар дзымҵаурсхуеи? – лҳәеит Марица. – Аргама думгои.
– Ус ҳацәгьаҳәара иалагоит, ҳагьеиларгоит. Еиӷьуп дымҵаурсызшәа ҟауҵар. Ауаа ашьыжь ианааԥшлак, ԥхыӡ ирбар иахарымҵарыз ажәабжь аараҳауеит. «Аӡӷаб замана дигеит», – рҳәашт лара лтәқәа. «Аҷкәын замана дигеит», – ҳәа аарыцҳашт сара стәқәа. Иагьеиҭахашт.
– Ус акәзар, уааи, уареи сареи абри аус еиҿаҳкаап! – Марица амца ицралҵозшәа илырбон.
– Зны лҿы лықәшаҳаҭхааит! – амца ус изыцралозгьы иара иакәымзаарын.
– Баалеи, бара Марица! – дҩаҵҟьеит Асҭанда, лҩызцәа рыхәмарра злаӡоз агәы лызҭаӡамкәан.
Агазеҭи ателехәаԥшреи (Леуанти аҵыхәтәантәи аамҭаз арадио дазыӡрҩӡомызт) иаарыцҳауаз ажәабжь ҿыцқәа рыла еилукаауан, Бзыԥҭа жәлар реизараҿ ирыдыркылаз арезолиуциеи ақәҵареи злаԥдыргашаз аусқәа рнаҩсан, даҽакы ӷәӷәала рнапы шадыркышаз аиҳабыра шақәымшәоз. Ауаа ргәаанагара аԥсахраз, аиашаз, дара рнапаҵаҟа зегьы ыҟан. Аҵыхәтәантәи агазеҭқәа ирҳәон асовет мчы Аԥсны ашьақәыргылара 60– шықәсхыҵра иазкны гәыԥк ашколқәеи амҩадуқәеи асовет мчы аагараз ақәԥаҩцәа рыхьӡқәа шырхырҵаз. Амала ус ҟаҵатәны ицәырызгаз Гагратәи анагӡком акәызшәа иҳәан, уи азы хацәнамырха иқәԥоз зынӡакгьы иргәаладыршәомызт. Аха аус злаз аусмҩаԥгатәқәа рымҩа иқәҵан ҳәа дхәыцуан Леуанти. Аԥсуаа рықәԥара иалҵшәаны ақырҭуеи ашәамахьи револиуционерцәеи ашәҟәҩҩцәеи рыхьӡ камшәартә иҟалеит. Леселиӡе ихьӡгьы Цандрыԥшь (Гантиади) аҳабла иадырҳәаларц қәҵарак иадырбеит. Инхоз ажәларқәа зегьы ргәы ҟарҵазшәа аиҳабыра рҽааҟарҵахт. Аус злаз аԥсуаа даҽа знык иржьоз џьыршьахт.
– Казахстан асовет мчы анагара 60– шықәсхыҵраз аныҳәа ду мҩаԥыргоит, иуаҳау? – шьыжьык Кьахьыриԥа дҵааит, Леуантии иареи ашкол аԥса рыҵаҟа ианааизынха.
– Исмаҳакәа, уи ауми ариабжьарак излацәажәо, – иҳәеит Леуанти.
– Убрахь Брежнев имацара иакәӡам ицо, ареспубликақәа р-Коммунисттә партиақәа р-ЦК-қәа актәи рмаӡаныҟәгаҩцәа зегьы ирыԥхьеит. Шеварднаӡе уи аныҳәа иҽақәимыршәар иушам.
– Уи дцоит. Уа ҳус иаламцәажәар ауӡом, аха абзиа рхы иҭашәару, ацәгьа рхы иҭашәару аилкаара уадаҩуп.
– Иҳахәаша рӡбап ҳәа азхәыцра еижьагоуп, – Борис игәы каҳазшәа ихы ааирԥшуан.
Убри аамҭаз Гагреи Гәдоуҭеи рпрокуратурақәа рахь ирыԥхьаны аҷкәынцәа рҿахәы рҿырхуан. Ирызнеиуаз изызнеиуаз ҽеи рарҳәомызт, еиҿыхарахеит. Асҟатәи ус аиҳабыра изымҩаԥыргоз ҳәа Леуанти игәы иаанагоз – уск имҳәа-имырӡа рҽазыҟарҵон. Шеварднаӡе иакәзар Казахстан дахьцоз Адлеиба дшигаз телехәаԥшрала ианааиаҳа, идырт аԥсуа ус иахьалацәажәоз аԥсуа партиа еиҿкара иахагылаз далахәызарц шиҭахыз, ажәақәак иҳәарцгьы дшазыҟаиҵоз. Издыруадаз Едуард Амвроси-иԥа Брежневи ареспубликақәа рнапхгацәеи идирбарц иҭахызар Аԥсны анапхгаҩи иареи иарҭак ишеицықәчхәыруаз, аха дара рус ззеилымкаауаз џьоукы шрывҵаз. Иҟалон Шеварднаӡе инапаҿы цқьа имааиуаз Адлеиба гәыкала дшизыҟаз иирбарц дашьҭазар. Хықәкыла Брежнев ихаҭа Аԥсны анапхгаҩы напынҵак ииҭарц Қырҭтәыла аиҳабы дгәыӷуазар. Абри аус ала ацәхаԥшь-шла Шеварднаӡе заҟа еилеигӡоз изшәодаз, изкапануадаз. Хымԥада еилкаан Леуанти Кунаев ихьӡала иишьҭыз ателеграмма аус шауз. Уи даараӡа уаргәырӷьартә ишыҟаз еиԥш, иалҵшәахарыз азхәыцра иаҳагьы иаҭахын. Леуанти ихаҭа изы арҭ аиҿыхарақәа акырӡа ишшәарҭаз еиликаауан. Арахь, игәабзиара злаҟазала, изышьҭымхыр ҳәа дшәон.
– Уачамчыранӡа сымцар ҟалом, – ҳәа реиҳәеит машәырны еицааиз Пицунда инхоз Ӡаԥшьба Алики Гәдоуҭантә иааз Барцыц Аслани. – Ԥақәашь дынхоит Қарҭ абахҭаҿынтә иоурыжьыз Заур Гындиа. Данҭакыз, иҟаз еилыскаарц, уа сцахьан. Уажәы дызбар сҭахыуп.
– Сара узымгои, – иҳәеит Аслан.
– Саргьы сшәыцны сцоит, – ҿааиҭит Алик. – Уи аҷкәын сизҿлымҳауп.
Адырҩаҽны ашьыжьӡа амҩа иқәгылеит. Амашьына саркьақәа лашьҭны, аԥша бжьас ахақәиҭра шарҭазгьы, аҩныҵҟа шоуран. Ус акәзу, егьыс акәзу, аҽны а-Гындиа ҷкәын дибарц иҭахын Леуанти,
идыруан ааигәа акәзу, ахара акәзу, абахҭа дышҭашәоз. Маҷк акәзаргьы иҽазыҟаиҵар еиӷьын, ԥыҭ-чыҭқәак абахҭа ԥсҭазаара еилкааны имазар – акыр иаԥырхагахозма. А-«Жигули» ааҭгыларак аамҭаӡакәа ишҩеиуаз, Уачамыра ианкылс, иааҳәын Ҭҟәарчалҟа ахы археит. Ҭагалараз, Заур данҭакыз, Ԥақәашьҟа амҩа дананыз, даҽа машьына хәыҷык ала ишишьҭаз игәалашәон. Уажәгьы изкылԥшуамызт ҳәа агәра злоугарызи. Лымҳаҭаскгьы иман аҽны Ҭҟәарчал еизарак мҩаԥысрызшәа. Убри иаҵганы, уахь рхы хан.
Ақалақь аҩныҵҟа ҭынчран. Ааигәа иқәашырԥҟахьан, амҩақәа бааӡан. Аҳауа хьанҭан. Акультуратә хан аҿы инеит. Адиректор дыҟаӡамызт, еизарак ҟаларын ҳәа, лымҳаҭас рымаӡамызт. Убра еилыркааит Леуанти иидыруаз а-Џьынџьал ҷкәынак иадрес. Ԥсыуа школс иҟаз акзаҵәык ақалақь иналгазма уҳәартә игылан. Убри анаҩсан ҿыц еибаркыз ҩны хәыҷӡак дыҩнан иара.
– Иузкылԥшуеит ҳәа саҳаит, – Леуанти аԥшәма имала дааидгылеит.
– Аҭакра ҳақәшәома ҳҳәо ҳнеихьеит, – иҳәеит Иура.
– Аҷкәынцәа ргәы каҳауама?
– Изларылшо аус руеит, ргәы шԥакаҳауа!
– Нас асҟатәи шәызладыршәои?
– Апрокуратура ҭыԥ ааҳарымҭаӡеит, ашьауӷ изладыркыша астатиақәа ддырбоит.
– Уи аусура ҳара ҳахьгьы имҩаԥыргоит, аха арҭ зегьы ҳрызҭакуам, 37 шықәса ҿыц аагашьа рымам, уи ишазхьуагьы.
– Ҳаргьы ус ҳгәы иаанагоит, убри акәзар ҟалап ҳазмыршәо.
– Иахьа еизарак шәымоуп ҳәа ҳаҳаит.
– Иааибаҳҳәақәан, аха ҳаҟәыҵит, макьана аҽынкылара еиӷьуп ҳгәахәит.
– Ус акыр мҩаԥыжәгозар, заа адырра ҳашәҭар бзиан.
– Еилыскааит.
– Аимадарақәа ҳарцәымшәароуп, Иура.
– Ҳашԥацәшәои, ҳҽеидаҳкылалароупеи! Уаҳа мчыс иҳамеи.
Аԥшәма иблақәа цырцыруан дахьцәажәоз. Хымԥада, ашәарҭа шацызгьы, маӡа-аргама дызҿыз аус игәы азыԥшәыман. Иҭааз игәы ҟаҵаны днаскьеигеит. Еицыз, ирдыруаз даҽаӡә дрықәшәозар ҳәа, ақалақь амҩақәа иахьырныз иаԥсыуамыз акыр школ ирывсит. Урҭ ақалақь агәахьы иҟан. Уамашәа ибатәӡамызт ҭҟәарчалаа абжеиҳара-ҩык аԥсшәа аҳәара ахьырцәыцәгьаз. Уаҳа ирдыруаз дымбакәа, Кәазан илалбаан, алада рҿылархеит. Амра лхымҵӡацызт, ирҿаԥхон.
Уачамчыра ианлалагыла, Амраҭашәара рхы дырхеит. Абылтәы ҭирҭаҿ ианлеи, маҷк аԥшра рықәшәеит. Даргьы уи акәын ирҭахыз. Ирышьҭашәарыцоз дларывсыр акәын. Абылтәы анаархәа, иааҳәын Амрагылара шыҟаз амҩа иангылеит. Ԥақәашь ақыҭа мҩа иананылоз, даҽа машьынак рышьҭаӡамызт. Ирызкылԥшуаз рышьҭа дшацәыхҟьаз ҩашьомызт. Дара ақыҭа мҩа ишаныз, Леуанти уахык дзықәшәахьаз Заур иашьа диԥшааит. Уи ирабжьеигеит, шьҭахьҟа маҷк ихынҳәырц, Аалӡга шыҟаз излалбаашаз амҩан иааԥшырц. Убраҟа иахьынӡаԥшыз, ашоура ззымчҳауаз Леуанти аӡиас дҭалеит. Дааҭыҵны иҽирбахьан еиԥш, Заури иашьеи аакылсит.
– Ишԥауҭахыу, – Леуанти дҵаауан, – ара ҳаицәажәару, даҽаџьара ҳҽыԥхьаҳкрыу?
– Араагьы ҳаицәажәап, – иҳәеит арԥыс фархь ҳаракы. – Амала ҳҩыџьегь алада маҷк ҳласкьап.
– Бзиоуп, – Леуанти дақәшаҳаҭын, амала уи игәаԥхомызт Алик, зегь заҳар зҭахыз.
– Аеи, ус иаҳа иеиӷьуп, – Аслан иҩызцәа зҭашәаз имҩақәигар иҭахын.
– Сара изласаҳаз ала, – алада иласкьонаҵы, ҿааиҭит Заур, – санҭарк ашьҭахь ара уҟан.
– Ушҭаркыз ҳаҳаит, аха машәыршәа, – Леуанти дызцыз дицаангылеит. – Уамашәа иубартә, аҟәаа акгьы ҳарымҳәеит. Иҟалаз уаҩы изымдырӡазшәа ицәажәон. Аҭагылазаашьа еилыскаарц, схала сааит. Аиашаз ԥақәашьаа шәаны избеит, амала ақәԥара цон зынӡак ирмаӡаны. Уи зылшо маҷуми. Ҳаимадара ыҟаӡамызт ауп абри зыхҟьаз. Аӡә дҭаркуеит, егьырҭ дыршәарц.
– Иахьа еилукаарц иуҭахызи? – Заур аҭаҭын дахон.
– Иузыруаз здыруазар сҭахын.
– Иаҳҳәап?
– Абахҭа учҳартә иабанӡыҟоу?
– Абахҭа бахҭоуп, ачҳара мариам, аха уанақәшәалак уабацо, иучҳароуп.
– Урԥҟозма?
– Ус акгьы сымбеит. Уи ада узладырҳәацәаша рымоуп.
– Аҩныҵҟа шоуроума? – зегь раҵкыс дзыцәшәоз акәын Леуанти дзызҵаауаз.
– Аншоурахо ҟалоит.
– Уус абарӡбоз?
– Абахҭа аҩныҵҟа зал хәыҷык рымоуп.
– Иҟадаз?
– Аус зыӡбоз, апрокурор, сзыхьчоз, сашьа азин ирҭан, днеит.
– Уаҳа уаҩы дыҟамкәану?! – Леуанти уамашәа ибон.
– Иаркыз аус ӡбараҿ ус ауп ишыҟарҵо.
– Избан изаркыз?
– Сыздыруам. Аус знапаҿы иҟаз ус ирҭаххеит.
– Узыхдырҟьеи?
– Ақыҭаҿ еизарак ыҟан. Абарҭ ҳазҿыз аусқәагьы рыӡбахә наларҵақәуеит. Сара саннеи, аилашыкымҭаз акәын. Маҷк ижәны сыҟан, усгьы еснагь сгәы иҭаз сҳәон, уажәык сгәы иҭамз сҳәозма. Брежнев ҳусқәа иҵегь дырхылаԥшырц ихәҭан, аха иҟаиҵо идыруа дыҟоума, ицламҳәы еихамгыло дычмазаҩуп сҳәеит. Убри инахдырҟьан, ҳуацәажәароуп ҳәа Аҟәа КГБ ахыбраҿ сҩарган, сҭаркит. Аҩны еимырдан, Суслов иахь изҩыз ашәҟәы рбеит. Убри анационализмрахь ахы дырхан, ашьауӷ аԥҵараҿынӡа идырххеит. Нас Қарҭ сырган, зегь еиқәдырҽаҽеит.
– Сгәабзиара уамак ыҟам, умбои, – иҳәеит Леуанти, – ԥшь-кәақьҭк сҭадыртәар сзычҳару, угәы ишԥаанаго?
– Акрыздыруоу, – Заур иааџьеишьеит-Ишԥаузымчҳареи!
– Шьҭа амҩа ҳақәлалап.
Ианааидибагала, аԥсшәа ааибырҳәан, асасцәа рых-ҩык амашьына инҭалан, шьҭахьҟа амҩа инықәлеит. Леуанти изеилкааз иахьцалак имаҷын. Сааҭк ала заҟа узеилкаарызи. Хәынганк иаҳазгьы акырӡа аҵанакуан. Уамашәаҵәҟьа иџьеишьоз Заур, Суслов иахь идәықәиҵаз ашәҟәы акопиа дахырҟьаны, днационалистын ҳәа ашьауӷ шԥаиқәырҵоз? ЦК КПСС иахагылаз иахь иуҩыз ашәҟәы уахдырҟьар ҟалозма? Аеи, уи ахкьыԥхь аҩны ирбеит, аха Суслов ихаҭа иқәшәаз аусҭҵаарахь идәықәиҵар илшозма? Идәықәимҵазар ахҩаала автор дзахдырҟьарызи? Иузеилымкаашаз ахынҟьа-ԥынҟьа рацәаӡан. Леуанти ихаҭа цқьа дзазымхәыцуазар ҟаларын адиктатура ԥҟаԥҵа шамамыз. Амчра знапаҿы иҟаз ишырҭахыз аус мҩаԥырымгози.
– Сара исзеилымкааит, – уи ихәыцра Ӡаԥшьба Алик исал ныбжьеиҵеит, – хазы шәцаны шәзеицәажәеи?
– Уи ус иаҭахыуп, – даахьаԥшит Аслан Барцыц, аԥсҟы дахьаҿатәаз. – Иаҳмаҳаша ыҟазар ҟалоит, ма иара ҩыџьа ахьеидгылоу иҽааимыртуазар алшоит, уажәоуми абахҭа данҭыҵ.
– Условно хы-шықәса имоуп, – иҳәеит Леуанти, – ак иҽшалеигалаз рзымдыруазарц иҭахызар, уицныҟәароуп.
– Уи иаанаго агәрамгароуп, – даӷьырц цәгьа ибомызт а-Ӡаԥшьба.
– Угәра зымгода? – дҵаауан Леуанти. – Аха ҳазҿу аус шәарҭоуп. Ҳахькылнаго ҳаздырӡом. Заур шьҭа идыруеит. Уажәы еиԥш ихы ихьчозҭгьы, дрызҭамкыр ҟаларын, аха иара ашәарҭа закәыз ибаӡомызт. Убас ҳахьыр ҳәа дшәоит, иумбаӡои?
– Ҳхы ҳахьчоит ҳәа, агәреибамгара ҳабжьамлароуп.
– Акыр уаҳәатәызар, сара иуасымҳәои. Иара иҿынтә иаразнак ҩыџьа, х-ҩы ираҳарц дақәшаҳаҭым. Иҭаркыз идырҳәо уаҩы идыруам? Уаанӡа ҳамнеироуп, акәымзар иаҳхымҩаԥгахаша аӡәгьы издырӡом.
Алик излацәажәоз ацҭәы маҷк алихыр ҟаларын, раԥхьаҟа ирԥылоз акы, амашьынақәа ирываршә ирывсуа, амҩаду агәҭа иахьаныз илаԥш амаахар. Уи ларывҟьеит азныказ. Убри амашьына аҽны ирбақәахьан, усҟатәи агәхьаа рымкцәеит акәымзар. Агәра гатәымкәа ираҩрыжьыз иара шакәыз уажәы акәын рыхшыҩ аназцаз. Ргәаанагара шьақәнарӷәӷәон уи амашьына иаҵәа ҿыц ирышьҭаланы ахьҿаанахаз. Дара ирышьҭаз ираԥууааны иаарыхьӡан, ираҟараны ианааи, маҷк аццакыра аармаҷит, нас инарывсны раԥхьаҟа илҭахәаша ицеит.
– Ари ҳаицәыӡит, жәдыруоу? – дыччон Аслан. – Шьҭа игәы ирҭынчып, ҳара ҳус анынаҳагӡа.
Уи амашьына уаҳа ирымбеит, аха ма даҽа машьынак ала рылаԥш шырхыз арҭ ирхадыршҭуамызт. Доусы иус даҿын. Иара ус Гәдоуҭа ианааи, уаҟа инрыжьыз Алик и-«Влога» ацәырырган, Аслан иҩны дныжьны, егьырҭ аҩыџьа ықәҵит. Амҩан рҩыџьегь злацәажәоз агәрамгара акәхын. Арахь зыгәра угозгьы маҷк насҭха даныргылатәыз аамҭа ишҭагылаз Леуанти ишеиликаауаз аҟара ззымдыруаз аҩызцәа ивагылан. Аха ус ада иауамызт, убригьы иара дахымсыр ԥсыхәа имамызт.
Мшқәак ааҵхьан еиԥш, Казахстан имҩаԥгаз аныҳәа ду ашьҭахь, Шеварднаӡе Қарҭҟа дшыхынҳәыз аинформациатә дырраҭара ҟарҵахьан, иаалырҟьаны ԥсшьара ахьӡтәны Гагра дааит. Аԥсны далагьежьуа иҿааихеит, ана аӡәы диԥылазшәа, ара аӡәы дидикылазшәа, уҳәан-сҳәанқәа ааҩуан. Амца ахьымгылаз алҩа ҩеиуамызт, ак ахьырҳәаз ак ыҟан. Аԥсуаа қәҵарыла ирыдыркылаз аиҳабыра рыгәрамгара аԥыргара ари шазкыз Леуанти ихшыҩ азцеит, аха дызлагылаз зегьы уи
ахьырзеилымкаауаз дҿаҳәаны даман. Ирҳәаз шҳәаз инхартә еиԥш, ахымҩаԥгашьа еицҿак ахьрымамыз игәы иҵхон. Арҭ рхымҩаԥгашьа иара иҭакра ишацхраауаз изцәыргомызт, иуаҩышьа ус иҟан, дара агәхьаа роуртә изазхәыцуамызт. Ҩы-мшҟа ҵхьан еиԥш, ақалақь комитет ахь иԥхьан, дларгеит. Апропагандеи агитациеи рҟәша уада дныҩнашылеит. Аҟәшақәа иреиҳабыз аԥсыуа заҵәык, Лиова Лакербаиа, абра аус иуан.
– Актәи амаӡаныҟәгаҩ иҭахыуп, – иҳәеит иара, – Шеварднаӡе шәиацәажәар. Гәыԥ-ҩык шәизнеир цәгьамызт.
– Уи уажәы иаҭахыу? – Леуанти уамашәа ибон ари аус анагӡараз хаҭала иара иахьиҿцәажәоз. Ирҿагылаз ақәҵара апроект иара ишеиқәиршәаз шьҭа ирдыруазар, ихала ажәлар адгыларц ирыдигалазар, ЦК КПГ актәи амаӡаныҟәгаҩ иԥылара аиҿкаараз иара иаҳа дзалыркаарызеи?
– Шеварднаӡе ақырҭқәа, еилукаауама, ақырҭқәа ара еиҿызкаауа идикылеит, – Лакербаиа ииҳәоз Леуанти ишеиликааз «ақырҭуа шовинистцәа» ҳәа акәын. – Шәаргьы шәҽааидкыланы шәизнеир цәгьаӡамызт ҳәа ақалақь комитет аҿы агәаанагара ҳамоуп.
– Уи аҭахны избаӡом.
Леуанти Лакербаиа аҵыхәтәан ииҳәаз «шәаргьы, анационалистцәа, шәҽааидкыланы шәизнеи» ҳәа иҳәазшәа еиликааит, ииҳәаз ааидукылар убрахь ахы хон. Леуанти лабҿаба ибон Шеварднаӡе ақырҭқәеи аԥсуааи дрыбжьагыланы, «еинирааларц» игәы иҭакны, ампыл рбыжьҳәа игарц дшаҿыз, аԥсуаа рықәҵарала ишьақәдырӷәӷәаз агәрамгара шыԥиргоз. ЦК КПСС а-Политбиуро аҿаԥхьа убасала ихы ирқьион. Леуанти, аҩныҟа амҩа дахьаныз, иара инапала амаҭ ркырц ишашьҭаз дазхәыцуан. Шеварднаӡе ихаҭа иҭахын Леуанти ихала дизнеир, уи аӡбахә ауаа ираҳар, убас ала агәрамгара ицәырҵыз ԥсадеитәыр. Уи еиликаауан Капба ихаҭа, акәымзар дара реиқәшәара дзашьҭалози. Леуанти уи рықәимырҿиеит, шьҭа изнылоз амҩа арбаныз? Автобус дахьлалбааз, иҩызцәа гәыԥ-ҩык еилагылан. Дахьыҟаз ахьынӡарзеиҭеиҳәоз, уи шырдыруаз иныруамызт.
– Мап зуки? Ҳизцап Амбрози-иԥа, иҳаиҳәо ҳмаҳари, – абга шкәакәа иаб ихьӡ цасҳәа изԥсахуаз Чыгәбар Леонид ас абжьагара анаацәырига акәын Леуанти ианидр дахьыҟаз еибырҳәақәаз, арахь даанӡа, иҩызцәа ишраҳахьаз.
– Сара сызцаӡом. Шәарҭ ишәҭахызар шәиԥыла, усгьы мчыла шәысзынкылаӡом, – иҳәеит Леуанти. Изҿыз аиҵаҟәаҟәарақәа ахацәа еилыркаауазар акәхарын, уаҳа уи иалацәажәоз рԥшра рымаӡамызт, аиԥылараз ицарцгьы ргәы иҭашәомызт. Ус акәын Леуанти ишеиликаауаз азы, инациҵеит:– Абарҭ аҭыԥантәи ақырҭқәагьы ҽадақәоуп ҳәа сыҟоуп. Р-ЦК КПГ имҩаԥнаго аполитика дара шыланарҟәуа рзеилкааӡом. Даҽа ганкахьала уахәаԥшуазар, еилыркаауаны аполитикаҵәҟьа даргьы алабзазар?
– Иҳаҳаит нас, ҳцалап, – инеимпқәеит.
– Уаҵәы Гәдоуҭа апартактив Шеварднаӡе еизигоит, – Леуанти имацара дышнеиуаз, Шьалуа Гыцба имашьына иаҵәа аангылан, иааицҭыҵыз Агырба Вова дааиаанӡагьы дҵаауан. – Изакәхари абри?
– Иԥсы ишьаҵәҟьоит ҳәа сыҟоуп, – Леуанти даахәыцт-Умбои, сгәаныла, иҟалаз! Гәдоуҭа араион аҿоуп аԥсуаа рацәаны иахьықәынхо. Араион апартактив жәлар реизара иалахәын, иҳадаҳкылаз ақәҵара мап ацәырымкит. Уажәы Шеварднаӡе араион днарылагыланы џьоукы дшырԥыло дирбоит, нас апартактив иҽалаирхәуеит. Ҳақәҵара дагьалацәажәом. Иаҳҳәап, аекономика аҿиара аӡбахә рҳәап. Апартактив иалоу ықәгылоит. Қырҭтәыла акоммунист партиа а-ЦК иазкны гәрамгарак цәырыргарым. Угәы ишԥаанаго, иҳадаҳкылаз ақәҵара ԥыргахару, иԥыргамхару? Нас даҽа усмҩаԥгатәқәак наргӡап, иара ус иҳадаҳкылаз ақәҵара ԥхасҭахоит. Аусушьа рыздыруам ҳәа уазҳәада! Ажәлар рнапаҿы ишааргаша ҭызҵаауа аинститутқәа рымоуп.
– Иҟаҵатәуи? – дҵаауан Шьалуа.
– Апартактив иалагаанӡа сааҭ-бжак шыбжьоу, ҳаизароуп. Заҟа ҳрацәахо иеиӷьуп.
– Иаҳхымҩаԥгашьахари? – Вова дазҿлымҳан.
– Апартактив ҳалахәхар ҳҭахыуп ҳәа ҳгылароуп. Ишыҟарҵац еиԥш, ԥыҭ-ҩык шәааи рҳәашт. Мамоу! Зегьы ҳшынеибакәу! Араиком азала маҷума? Иҟоуп акультура ҩны. Уигьы маҷума? Аконцерт зала ааигәоуми иандыргылаз!
Урҭ наскьаганы, Леуанти, иибоз-иаҳауаз еиҿибаарц, ашәшьырҵа дыҵатәан. Иҿыцыз акгьы изхәыцуамызт. Иааиуаз ирабжьеигақәоз зегь иашазшәа игәы инаҭон. Аҩныҟа длеин, имазеиз акы днацҳарц, дныкҿалеит. Аԥхын кҿыҩреи аҵатәарҭа еиҵыхи аҩны иаҿаԥшьын. Уаантәы агәарбжьара аӡәыр дыбжьалозар ибзианы ибон. Имаӷра кьаҿ шкәакәа ишәҵаны, даауан Борис Кьахьыриԥа. Ус шамахамзар арахь дыбжьалаӡомызт, аха, ус ӷәӷәак анрыԥгылаз, Леуанти ашкол ахь дымнеизар, изааишьҭшаз уаҩ диԥыхьамшәазар, ма иусураҿ ҭынч ишзымеицәажәоз идыруазар, ихала аҩныҟа дизаауан.
– Ақырҭуа милаҭ еизар рҭахыуп, – иажәабжь ҿыцӡамызт, аха ҵакы ҳаракык аҵаиҵон иара, – урҭ рыҽԥышәаны иаҿуижьҭеи акыргьы ҵуеит. Аха ақырҭқәа еизом ҳәа саҳаит. Аԥсуаа ҳзырҿагылом, дара русқәак рӡбозар ирӡбааит рҳәоит ҳәа ргәы иалоуп.
– Фатәқәак аақәсыргылоит, сагьыӡырҩуеит, – Леуанти, уажәи-уажәи арахь дааԥшуа, аԥхын кҿыҩра дыкҿан.
– Уи иамуазшәа аниба, ахышла ихала дааит. Ус ауп аинформациа шсоуз.
– Акы ҳнацҳалапи!
Аԥшәма иҭаз ашәырпҵы бзиа ишибоз идыруан, инаимҵаиргылеит, ирцаз аҟәыд аақәиргылеит. Борис ианакәызаалак ачыс еилых дашьцылаӡамызт. Даныхәыҷыз иабдуи иаби дырӡит, рырахә аҳәынҭқарра иагеит. Аиаҭым дшыҟаз изҳауан. Ииулак цәгьала ҵарак иҵагәышьеит. Ашкол аҿы даадырижьҭеи аус иуан, ишәымызт, ихамызт. Иҭаацәара еснагь ирыгын. Иааимҵаургылалак, абысҭа хьшәашәеи аџьыкҵәаҵәеи рымацара ракәзаргьы, ҳаҭыр ақәиҵон.
– Уаҵәы Гәдоуҭа апартактив мҩаԥигоит, – иҳәеит иара, уигьы Леуанти изын иҿыцыз џьишьан.
– Шәара уахь шәцар ҟалаӡом, – Леуанти уи имҩа икуан.
– Избан?
– Уа угәы иаахәаша хҭыск ҟалап ҳәа сгәы иаанагаӡом. Шәҽыдшәырбар зышәҭахи. Сара сцоит. Иазхоит.
– Гәдоуҭа иаҳа изалихи, угәы ишԥаанаго?
– Зны аԥсуа раион аҿы дрыҿцәажәоит, даԥсышәаха ихы мҩаԥигоит. Ибзианы дрыдыркылоит, џьоукы ирԥхашьап, џьоукы кәанызануа икәиҵашт. Нас уи инашьҭархх иҟаиҵаша уаҩы издырӡом.
– Иҟаиҵои уара утәала?
– Зегь раԥхьа ажәлар ргәрагара ирхынҳәроуп. Нас џьоукы ахьирхәыроуп.
– Усҵәҟьа ҟалап ҳәа узхәыцуеи?
– Апартиа аметодқәа роуми. Аамҭа цацԥхьаӡа аметодқәа маҷк рҽеиҭаркуеит умҳәозар.
– Уажәы сызлауцхраауа акрыҟоума? – Борис аишәа дҩахыҵит.
– Ԥыҭ-ҩык гаграа Гәдоуҭа иҟалар цәгьамызт. Ак анҳамоу еиқәибаҵа иааҳгоит. Даргьы ҳрызцап, ҳшеидгылоу дҳарбап.
Кьахьыриԥа дыбжьаланы дцон, аныҟәара ицәыцәгьан уҳәартә дтәаа-наауазшәа. Ус шакәызгьы излауаз ала ишьаҿа ырццак еихигон. Уи игәамбзиарақәа уажәи-уажәи рҽдырҿыцуан. Ибӷеи иҟәаҟәи амца ықәланы ихьлон. Аԥша илалацәон, аџьыка чмазара ирҳахьан. Игәы ихьуаз џьишьалон. Аԥсны анҭыҵ амедицина аусзуҩцәа данрыҿцаақәа, игәы шбзиаз агәра идыргеит, баша амцхә хәшәқәа идикылахьан. Уи аҵкыс дышнеиуаз иҷаҷ чмазара изцәырҵырц дыҟан, макьана иааицрасуазшәа аҽинардыруан азын, уамак хырҩа азиуамызт.
Уи изхәыцха уамак Леуанти дақәшәомызт, данаахынҳәуаз ҿыц адырҩаҽнытәи апартактив ихшыҩ азцахьан. Уи амҩаԥысшьа зеиԥшрахарыз заа иазгәеиҭар цәгьа ибомызт, ааигәа кьаразаа ирызкыз ахаҳә аанхарц ахәҭан ҳәа иԥхьаӡаны иқәымгылази. Уаанӡа 133-ҩык ршәҟәы акыр иадымгылахьази. Убас џьара иџьоушьашаз ак ҟалар алымшози, Шеварднаӡе ихаҭа убра дышрылатәаз. Аха, Леуанти дааиԥхьхәыцхуан, аиҳараӡак апартиа аусзуҩцәа зыцәшәоз ажәлар еизар, аекономикатә усқәа рыда акгьы иаламцәажәаӡакәа, апартактив аусура хдыркәшар рылшон. Аус злаз – убри аамҭаз Қырҭтәыла акомпартиа а-ЦК актәи амаӡаныҟәгаҩ, Аԥсны даны, апартактивқәа дышрылахәыз, еиҳараӡак гәдоуҭатәи апартактив дшаладыртәаз, убри ала аԥсуа жәлар игәра шыргоз аарԥшра акәын. Адырҩаҽны иҟалашаз заа адырра усҵәҟьа имариамызт. Ма хаҭала иара, Гәдоуҭа дҟаланы, хырхарҭак изаҭар бзиан, аха уи ақәгәыӷрагьы уадаҩын, ухаҭа ишузкылԥшуаз удыруанаҵы, узықәдыршәашаз узымдыруанаҵы. Хацәнымырха амҩа узықәымгылозар, ақәԥара улдыршомызт, ҩныҵҟала ухаҭа заҟа ухиаз, уӷәӷәаз акырӡа анаҳәоз аамҭа иҭагылан иаргьы иҩызцәагьы. Ус иҟан еснагь, ԥхьаҟагьы аԥсҭазаара аиҭакшьақәа рыҽрыладмырхәыр шамуаз рхаҭа рыҩныҵҟа иаҳәон.
Уи аҽны Инга лаб Аҟәа дигеит, адкыларатә ԥышәара лҭирц. Урҭ аакыдгыларц ргәы иҭан, асҟатәи аамҭа здырӡыз издыруамызт. Лара дахьынӡеиқәшәаз еилимкаакәа изычҳауамызт, арахь дызбар зҭахны аӡә дааир диқәымшәар ицәымӷын. Дахьцоз иан иналеиҳәан, шьапыла амҩа дҩанылт.Ҿыц уамашәа иибоз – амилаҭи амашьынақәеи заҟа ирацәаз. Рқыҭан дгьыл ҿаҵак нымхеит. Еснагь изхыҽхәоз анаплакқәа, азауадқәа, АТК-қәа, акәац комбинат, аршәыга еиҵҳәа уҳәа зықәдыргылаз адгьылқәа унархысны, нхарҭа ҭыԥк аԥшаара ауӡомызт. Хатәы ҩнык ахьургылашаз ҿаҵак адгьыл узалхӡомызт, иҟаз ашәанцәа ықәындырхахьан. Шьҭа иааргоз рзы ҭыԥ рзыԥшаауамызт, еихадыргылаз аҩнқәагьы дырҭәхьан, урҭ рхала нас-нас ҭыԥк шԥарымԥшаарыз ҳәа игәыӷны. Адунеи дықәыԥшны, ԥсеивгарҭак иоурын ҳәа аԥсуа дызгәыӷӡомызт. Уи, ақәԥара дазхиамзар, ихазы мацара кылаарак дашьҭалон, ма иԥыхьашәон. Дықәҵуан Урыстәылаҟа, усурҭа
маҷк иԥшаауан, уаҭахқәак ирҭон, уамак лакәымзаргьы, аӡә дааигон, дахьынтәааз рҵас-рқьабз ихьынҳаламызт, ихы заҵәык дашьҭан, ибӷа ааиҵихратә аҭагылазаашьа иауан. Усҟан иԥсадгьыл аҭшәахара иаҿын, аха убарҭқәа-егьырҭқәа иҽахьырцәигоз ԥсеиқәырхаган.
– Уабаҟаз аныхәла?! – Виктор Леуанти дааиԥылеит, ус дизҵаалаӡомызт, аха изԥныз аамҭа ирзаанагашаз рдырырц ауаа ццакуан.
– Шәықәҿиарақәа еилыскаап сгәахәын.
– Дыцәгьам, дыбзиоуп. Иуаҳама а-Политбиуро иалоу Суслови Устинови Пицунда рԥсы шыршьо?
– Исмаҳаӡацт.
– Ҳрыҿцәажәарц ҳцар бзиан.
– Ҳнарышьҭӡом.
– Џьара ак ҟаҳҵароуп.
– Акызаҵәык исылшо: абарҭ абра рԥсы ршьоит, ҳарԥыларц аиҿкааха ҳарҭаӡом, убри азы ҳаиԥылартә иҟашәҵарц аҳәара ҟаҳҵоит ҳәа, ателеграмма Москваҟа идәықәысҵап, ҳара ҳшыхиоу рдыруазааит.
Уамашәа ибартә лаԥшык шиқәшәаз Баҭыр инырит. Асҭанда ара дабаҟаз ааигәахәын, ичҳаны дхьамԥшырц иӡбан, иныҟәашәа мԥсахкәа днеиуан. Амҩанҵәҟьа џьара акала иҽшеиҭеикыз лирбар иҭахымызт. Автобазаҿ ииҭахыз ахәҭақәа шьҭиххьан, цац иуазшәа адәқьанқәа днарылаԥшырц ааиҭахымхеи, ԥхны еимаа ҿыцк иԥшаарц дашьҭан. Знык амашьына ахьгылаз днаӡар, аҳҭны-қалақь далҵырц, аныҟәцаҩ димырццакуази, аха дабаҟаз. Иаалырҟьаны ихьӡ ҳәаны ӡӷаб бжьык геит, амала уи Асҭанда илтәымызт, иԥсы ааивигазшәа, иҩныҵҟа анааласха, убри анырра, идақәа ирҭысны, ицәеижь еимнадазшәа, еидарак ихәдаџьал иаақәнахит. Апроспект егьи аган шыҟаз дгылан Марица, ус дзышьцыламыз ӡӷабк анизҿылҭх, акы еилылкаарц даргәаҟуан, арахь улыхәаԥшыр – хьаа-баак змаз лакәӡамкәан, амҩа ианыз зусҭқәадаз лҳәозшәа, аҽырҵысра лцәыуадаҩызшәа, диашахәҵәараӡа дгылан лара. Лакәзу лакәымзу цқьа еиликаарц иҭахызшәа, дааҭгылеит, лҩыза ӡӷаб лааигәа дыҟазар гәеиҭарц, дибар иҽылцәиӡарц дыҵҟьарыз џьушьарын. Марица, амҩа ааихылҵәарц лҿанаалха, дылԥыларц ишьаҿа неихигеит. Рнапы ааимырдеит.
– Марица, аҩныҟа шәышԥаҟақәоу?
– Иҳабаргыузеи! – дагьԥышәырччомызт, уи иара ишигәамԥхозгьы. – Уахь шәшыҟаҟәоу ааилыскаар сҭахын.
– Хар ҳамаӡам.
– Аиҳараӡак узааныскылаз, – Асҭанда лыӡбахә аасмаҳаижьҭеи мызкы еиҳауп.
– Ус деиӷьымзар деицәоуп ҳәа смаҳаӡацт, лашьеи сареи аус шеицаҳуа бдыруеит.
– Баҭыр, иуҳәашьоузеи! Шәеибамбаӡацкәану?
– Дара рахь ааигәа скыдымгылаӡацт, – Баҭыр Асҭандеи иареи ирцәыԥхасҭахаз рус Марица далацәажәарц агьхлыгымхоз ицәеижь дҭанаргыломызт.
– Избан? – ԥшрала акәымкәа, ажәала мацара илаҳауаз џьалшьон. – Баҭыр, – иаразнак аҭак анизыҟамҵа, Марица уи диԥхьон, – умҩахыҵ аҩныҟа! Аиаша, уаала! Ҳнеидтәаланы ҳаицәажәап!
– Уахь снеир сынхацәоит. Ббеиахааит!
– Нас ара ҳашгылоу ҳзеицәажәомеи, – лара еилылкаауан цқьа еибазымдыруаз ауаа амҩан инарҵауланы ишзымеицәажәоз, хыхь-хыхь ахцәажәара лара илҭахымызт. Лҩыза инымҵәаӡоз лыуазыр лзычҳауамызт аԥсҭазаара аҭаҟәаҭаҿара згәыҳалалра ззымхәаҽыз аӡӷаб ҟадыџь.
– Ибцәымӷымзар – аҭхаџьырҭахь ҳнеип.
Дшақәшаҳаҭыз ала лхы аалырҵысит, лыҩныҟа ианамух, аҭхаџьырҭаҿ иаҳа иеиӷьын. Ааигәа-сигәа уи абаҟахыз, амшын аԥшаҳәахьы икылсыр акәын. Дицны амҩа данын лара, лызҿҭуамызт. Иара усгьы изышьҭымхуаз ак иаҳар иҭахӡамызт, атәымажәа далацәажәон, аҟаимаҭ ӡӷаб лҿаԥхьа аҳәынҵәы дыламсырц. «Амра» шыҟаз рхы хан, аха лара «Нарҭаа» еиӷьалшьеит, избанзар уаҟа аҽыԥхьакырҭақәа иаҳа иацәырацәан, аҽны шьыбжьон ауаагьы акырӡа имаҷын.
– Ибзаазгарц ибҭахыу саҳәеи!
– Сара акрыфара сҭахӡам. Ҳааидтәалап сгәахәит акәымзар.
– Иахьцалак?
– Ианамух – ачаҿааи аӡызлеи.
– Нас саргьы бара сбацлабып. Арыжәтә?
– Зынӡак.
Лгәы ирҿыхуазшәа ҟаиҵан, даҽа усқәак дрылацәажәахуан иара, дзыцәшәоз ацәыргараҿ дылԥырхагахарц. Амала дааиԥхьхәыцуан арԥыс, избанзар Асҭандеи иареи рус аӡбахә аӡәы иҿы идмырӡарц зны еицәажәахьан, иара, иҿы ӡыла ирҭәызшәа, иахьа уажәраанӡа дааиуан. Лара ақалақь аҿы данаанага, илырҳаз аҩыза, убасҟатәи дылзааигәахацәазма, илалымҳәар лгәы иамуа? Марица арҭ ҩыџьа рус лзымдыруазар ҟалон, Баҭыр иҿаԥхьа итәаз аԥҳәызба шьахә дналҿаԥшуан, лнацәкьара пашә хәхәақәа рыла ачаҿаа ҿаҵак аамхны лҿы иахьынҭалҵоз дцәыҵыԥшны длызԥшуа.
Лара, амармалташь иалхыз лхаҿы агьамҳәаӡо, дмыццакӡакәа дидтәалан, ҭынч иахьынӡеидтәалаз еиҳа еиӷьалшьон, нас иаҳа иҽааиртуазар ҳәа дгәыӷны. Ақыҭаҿ ԥсшьара ҳәа инхаз лҩыза, уаҩы иамҳәаӡакәа, аӡәы имырбакәа, лыӷзбжь ахьнеиуаз лара илныруан, уи зыхҟьаз арԥыс дахьынӡеиҿаԥшуаз. Зных Асҭанда деилылкаауан, избанзар лҿаԥхьа итәаз арԥыс иҭеиҭԥш уарҩашьартә, даара игәкын, ихаҭа дагьыҳаракцәамызт, аха дыхгылан. Зных лҩыза леилкаара лцәыцәгьан, иқыҭамыз ихымҩаԥгашьақәа иаҳа ԥыжәара руазшәа дихәаԥшуан. Амала аҵыхәтәантәиқәа лыхшыҩ зрымҽхакуамызт, инеиԥхьба илыцәцон. Аус злаз иара, дызлалаҟаз еизгәыԥны, иуаҩышьа Асҭанда илгәаԥхон, лара лыхшыҩ шынеибкәыз абри арԥыс иакәын изызкыз. Ацәанырра лашә дамҽхакын, Баҭыр дзеиԥшраҵәҟьаз макьана илбаӡомызт, аха илҭахы-илҭахым уи аҭҵаара дагәылахартә амҩа дангылахьан. Иара иналаршәаны акы далацәажәон, аамҭа игарц, маҷ-маҷ иҿы инҭаиршәуаз ачаҿаа сақәа ирлас илбааидомызт. Иҩагылар длыцәцон, уаҳа Асҭанда илзымҳәаз иамҳәаӡакәа.
– Баҭыр! Асҭанда еснагь дузԥшушәоуп ишыздыруа, уара уахь улзымнеиӡакәа ушԥааиуеи?
– Сышԥамнеиуа! – шьҭа еилкаан Асҭанда лыбз лҿы ишлызҭамкыз, аха гәыбӷан лиҭаӡомызт, – акраамҭа иара данылымба, илгәыҵхоз лгәаҵа илызҭамшькәа, лҩыза илызцәырылгеит.
– Унеиуазар сымбакәа. Ма иухьыз лоуҳәар, уеилылкааргьы узымдырит.
– Акгьы смыхьӡеит, – изыҟамҵашаз аус дшалалгалоз ҩашьомызт, иара уи иаҳарц иҭахӡамызт.
– Саҭаумҵан, аха уи дзықәуршәаз…– илҭахыз лҿы илзарҳәомызт.
– Дзықәсыршәеи? – дзықәиршәаз далалацәарц игәы ишҭаӡамыз, ихала уахь шьаҿа ӷәӷәак ҟаиҵеит.
– Дзакәытә ӡӷабу иуруазыруа дудыруандаз!
– Дыздыруеит.
– Дышԥаудыруеи? – иахәҭаӡамыз азҵаара шыҟалҵаз лхаҭа илбеит, аха аҭак дазԥшын.
– Даниз аахыс дыздыруеит, уи дызлыхыу иарбану исзымдыруа.
– Иумбои, Баҭыр, ухала иумхаҳәеит дышуруазыруа.
– Ишԥа?!. – Баҭыр ашьацҳәа Марица даҿалыршәит.
– Илымоукыу саҳәеи! – диҳәаҵәҟьон лара.
– Марица, акымзарак.
– Иабаҟоу, уҽыԥхьаукитеи.
– Мамоу, усшәа лгәы иабоит.
– Иуҳәо сақәшаҳаҭӡам.
– Избан?
– Ухала агәра угоу?
– Усҵәҟьа бысмацәажәан!
– Илываубаз ма исаҳәеи!
– Ак лывубаартә дыҟоума лара!
– Азамана! Лшьапы иахьыз саҳәеи!
– Бара бҿы дааныжьны ҳцеит, уа дахьынӡыҟаз былмазҵааӡеи?
– Акгьы салымҳәеит.
– Ашьмахьы дышнеиуаз ахаҳә дықәҵәрааит ҳәоуп аҩны ишырдыруа.
– Ааи, ус аҩны иралҳәеит.
– Бара ишԥабалҳәа?
– Сара акгьы салымҳәаӡеит. Иалабхи сзыхҟьаз лҳәеит. Амала, ус шуасҳәаз лара илмаҳароуп.
Марица Баҭыр ицәылӡеит иҟалаҵәҟьаз шылдыруаз. Ус маҷк амҩа дықәылҵеит, Асҭанда илыхьҵәҟьаз лхаҭа цқьа иаалыртыртә аҽны дахьзыҟамлаз акы ишахҟьаз еиликаартә. Уаҳа гәаҵәажәпара иара иламзар, Асҭанда зынӡак дылцәыхьшәашәамхацзар, уи илыхьыз еиликаарц дашьҭамлакәа аангылашьа иоурымызт. Нас еиликаарын зегьы. Игәы еиҭаԥар здыруадаз. Амала, уи ус ианыҟалоз, гәыԥхарак изынханы дыҟазар акәын. Ус акәымкәан, зынӡак дихашҭхьазар, Асҭанда иҟалҵаз дахыччаны, дзықәшәаз лықәнаган ҳәа дазхәыцыр илшон. Убри амшала, илдыруаз ааҭырҟьаны иаҳәаны, игәаҵәыжәпара аҳәызба налаҵаны дылхәыр еиԥш, диҵаҟьарц
агьаалыгхомызт. Убас иҿынҵәаауаз аӡӷаб еиҳа деиликаартә дҭалыргылон. Иалшон, лара дшазхәыцуаз акәымкәан, рҩыџьегь еиҳа инаскьага-ааскьагахар. Иалҵшәахашаз цқьа илзымдыркәан, зшьаҿа ашәа-зара аԥсҭазаара иашьнарцылахьаз Марица мҩак дзықәгыломызт. Доусы русқәа рҭыԥқәа рхала илырхыр еиҳа еиӷьын, уи азы лара маҷк дыцхыраауан, уи зынӡак даҽакы иамусын.
– Ишсабҳәаз лаҳар зыбҭахыми? – маҷк иаарыбжьалаз аҭынчра ашьҭахь, ихы ҩышьҭихит иара.
– Дзыхҟьаз салҳәарц лҭахӡамызт, уажәы уара ула еилыскаауашәа слыҵагьежьыр бзиоума?. Лхаҭа исалымҳәози илыхьыз, издыруазарц дашьҭазар.
– Ишәырмаӡақәо закәу сзеилкаауам.
– Ҳара ҳаума ак зырмаӡо, амаӡа змоу уара уакәушәа збоитеи.
– Сара маӡа сымаӡам, – иҳәеит иара, ҿымҭкәа маҷк данаатәах.
– Маӡа шԥаумам, иахьантәарак маӡала усацәажәоитеи. Еилыскаартә акыр уҳәама.
– Зегь еилкааушәа збоитеи, – игәы иҭамыз иҿы иҭыҵуан.
– Излеилкааи, Асҭанда джьаны дызумоу узымҳәозар?
– Усҵәҟьа бгәы иаанамган.
– Сгәы излаанамгои, дахьынӡауҭахыз улыҿцаауан, шьҭа дубар уҭахӡам, ус ухы зымҩаԥуго лаумҳәозар.
– Марица, уи сара дызбоит, слацәажәоит. Амала абри алацәажәара сцәыхьанҭоуп, бымгәаауазар ҳаҟәыҵп!
– Баҭыр, сара ас дыкҿацаланы аӡәгьы дҭысымҵаауеижьҭеи, даара акрааҵуеит. Сҩыза лразҟы цәгьахар сҭахым акәымзар, асҟатәи аамҭа умысхуамызт. Учеиџьыка ҭбаахааит! Саҭамыз!
Лара дҩагылан, лҟәардә даахан, аишәа еицарса инадлыргылан, дааԥшит, иаргьы дҩагылозар ҳәа. Аамсҭашәа ааӡара змаз арԥыс дыштәаз дааныжьны дызцомызт, ауаа шыԥшуаз лҵыхәа неиҿалҟьазшәа. Уи иаргьы ахә ишьан, иаразнак дҩаҵымҟьазаргьы, аԥара нықәыршәны, дҩагылан, аӡӷаб длышьҭаланы дынлыцдәылҵит. Излааз амҩаҿ ианнеи, лара аԥшаҳәала дышцоз наиалҳәан, иааибырҳәаз азы дизыразызшәа, лнапы неизылҟьан, дцеит, уаҳа даахьамԥшӡакәа, иара дышлышьклаԥшуаз шылдыруазгьы.
Иара зԥшреи-зсахьеи, зплан аиҿкаашьеи, зхәамц намҳәы-аамҳәуаз, абасҟатәи гәаарты гәыбзыӷра лылан ҳәа дыззымхәыцыз аӡӷаб длызԥшыҵәҟьан, егьи амҩа еихасырҭаҿ аԥшаҳәа иаваз апроспект даныҵаанӡа. Убри иаваз амҩа даныланы дахьнеиуаз, иара иԥырҵра, ма илаԥш аҽацәыхьчара лҭахны дицрыҵны, егьи амҩа данылазшәа агәаанагара изцәырҵхьан. Иныҟәцаҩ дыԥшны игәы шыԥҵәаз изгәамҭаӡакәа, амашьына дынҭалеит. Аҭамзаара даҳәеит иара, избанзар, аныҟәцаҩ дааныжьны, ихала аҭхаџьырҭахь дцеит, аӡӷаби иареи еицәажәарҭак еицрыман азы. Убри ашьҭахь иныҟәцаҩ деиҭеихашҭит иара, Марицеи иареи ахьеидтәалаз ибла иаахгылан, ихәыцырҭақәа рацәахеит азын. Еибырҳәаз ҿыц игәалаиршәон, аха ирҳәақәоз еиҿаирԥшыртә иҽизырҭынчуамызт, амҩабжара илеиаанӡа.
Раԥхьаӡа лкаас иҟаиҵаз уаанӡагьы дазхәыцхьан. Аиашаз, Асҭанда Марица лҿаԥхьа иареи лареи акыр шықәса ирымаӡаз шаргамалтәыз усгьы еилкаан. Уаҟа иҿыцыз акгьы шааимыртызгьы, егьырҭ рхәыцырҭақәа реиҿыбаара иалҵшәаны, лкаақәак рыҟаҵараҿ убри ихәеит. Асҭанда лакәзар – иара дахьылымбоз деивнагарц агьлыгмызт, аха иара издыруамызт дылбар лзеиӷьзу илзеицәазу. Ус дылбар, илҭаххон еилкаак лиҭарц, убрик иаҳагьы лшьара дықәҟьаны дамантәа. Лара лԥсеивгашьа дацхраарц иара илшаӡомызт. Иҽылцәыԥхьеиклар иаҳа илзеиӷьын, иаргьы изеицәамызт, дара рызынтәыкгьы рзы убри ԥсҿыхган, избанзар Асҭанда ак еилылкаацԥхьаӡа, иацнеиуаз дазҿлымҳахон. Иара лара бзиа дшибоз, аха лҭаца дылҿыгәкааӡаны иаҳагьы дшиҭахыз, уи шыҟалаз ихаҭагьы ишизеилымкаауаз, ихы идыруа адунеи дықәзижьҭеи ҩызас изгәакьаны иидыруаз иқәла, иаԥхьнагла иԥҳәыс ҿа лыда иара ԥсҭазаашьа шимамыз ҳәашьак изаҭомызт. Абри ӡыргашьас иҟаиҵози?!. Иара иҩыза иҩны дшыҩнагылаз изҳаит, игәарԥ дшықәгылаз дарԥысхеит, убра еицырааӡоз зира идыруаз аӡӷаб даныхәыҷӡаз, ихәда дықәыртәаны, ашкол ахь дигалон, дааигалон. Лара дызҳацԥхьаӡа, дшәыцԥхьаӡа абзиабара хәыҷы-хәыҷы изцәырҵуан. Ларгьы убасҵәҟьа лыхьит. Уажәшьҭа ишиҭахыз лҩны днеиртә иара дзыҟаломызт, лҭаца лахь изцәырҵыз ацәанырра иаҳа иахьыӷәӷәаз азы. Абри Асҭанда ишԥалызцәыригарыз?!. Илзеилкаарызма лара? Илзеилымкаауазар, ари лҵәахыр акәын, аӡәы имаҳарц. Аха злахьынҵацәгьахара ианылаз аӡӷаб ари лзышьҭхрызма?!. Ихала акалашәа дрыцҳаишьон. Ихаҭа ибон, ҩныҵҟала гәыҿкаагала акәымкәан, хшыҩ цагәыла уи дышлызхәыцуаз. Леилкаашьа дшақәымшәоз иныруан. Зхәыцра, зыԥхыӡ, зус, – дшынеибакәыз
иара иҽизызкуаз аӡӷаб аԥсҭазаара аџьаҳным лҭаргылара даԥсамызт. Арахь, иагьа ихы гәыбӷан аиҭаргьы, цхыраара излыҭомызт. Рҩыџьегь ррахәыц шыԥҵәаз усгьы еилкааны иман.
Дызҿынҵәаауаз лахьгьы шьаҿа изыҟаҵомызт. Иԥсҭазаара аҵакыдара аҽшарӷәӷәоз дшазхәыцуаз, дзықәтәаз амашьына аԥсшьарҭа ашҭа инҭалеит.
Иааигаз ахәҭақәа рҭыԥ рзиԥшаан, аекскурсиа иҟаз а-«Икарус» шаахьаз еилкааны, иусқәа зегь рҭыԥ инықәҵашәа, Џьанар ишьҭаҵарҭа ашә шаркыз даазкылԥшын, агәашә дынҭыҵит, аҩныҟа амҩа дҩаныларц. Ибзиашәа акаҳуажәырҭа шыҟаз иҩызцәақәак иԥхьеит. Каҳуас иржәуаз уамак агьыҟамызт, арыжәтәҵәҟьа иаҳа иҟан, еиҳараӡак ауараш. Убра дыштәаз Мамсыр имашьына шҩиаҟьаз илаԥш нақәшәеит. Иашьеиҳабы шиакәҵәҟьаз зынӡак агәра игарц, ашә даалаххит. Уаҳа шьҭахьҟа дымхынҳәит, дзыдтәалаз рҿаԥхьа аҭамзаара даҳәан, аԥсшьарҭахь днеирц, амҩа ааихиҵәахт. Аҩныҟа дцарц игәгьы иҭамызт. Мамсыр, ахәымҽхан дырҭаазар, ауха даангылон. Дцо-даауа иашьеиҵбы игхақәа дрылацәажәаларын. Акгьы зымҳәоз аҽԥныҳәақәа шьҭа Баҭыр изышьҭхуамызт. Иҩнаҭа ауха дахьышьҭамыз иан игәнылгарын, аха уахыки-ҽнаки иаалычҳарын. Амра лҭашәаанӡа, дцаны амшын дҭан. Уа угәы ҿыӷьыр ҳәа ушәозу, аԥсшьацәа аџьџьаҳәа еилан, аҳәсақәа урыхьнымҳалар дара ухьынҳалон. Аха урҭгьы иҽрылеигалацәомызт, убасҟатәи игәалаҟазаара ԥхасҭан. Амала, акы дазхәыцыртә, амшын иҭалоз, иҭыҵуаз аха ирҭомызт. Дара раԥхьагьы амшын дҭыҵит. Апарк аҿы арымӡ дықәтәан. Лашьцеит. Ҽынла ишьҭаланы зԥсы ааиҭазкуаз аԥсшьацәа заа риарҭақәа ирызцозма. Апарк иҵан, абар шыҟаз еихон, ухы ҭызҟьоз амузыка иазыӡрҩуан, адәны акинофильм иахәаԥшуан. Ргәы дырҿыӷьуазма. Аҵх агәахьы ианеихозгьы, џьоукы ана-ара еидтәалан, илаҩеиқәон, Баҭыр дахьлеиз аҩныҵҟагьы иҩнахынҳәуан. Аҷаԥшьацәа рҭыԥ аҿы ҩыџьа аӡӷабцәа еидтәалан. Иара азала иахьуҿахырсҭацәамыз азганк азааигәара игылаз акресла днантәалеит.
Ибла дыхгылан Асҭанда. Уи аҽны иихәыцуаз абыржәы изцәырҵызшәа игәы ишабозгьы, урҭ рызынтәык акырынтә дрызхәыцхьан, амала Марицеи иареи реиқәшәара зегьы изҿыцнатәит. Иареи лареи иҵәахтәымыз рбзиабара ырмаӡаны ашықәсқәа ирылыргеит, шьҭа иаҳа ианыҵәахтәыз ицәыҵҩруан, иара изкашәаз акалашәа иҿыцыз абзиабара маӡамхар ацҭәы ӷәӷәа ахылҵуан, уаҩы дахәашамызт. Иҽмырҵысӡакәа дахьтәаз ибӷа инархьуан, ишьапқәа маҷк иардысуан, ихшыҩгьы арааԥсон, ахәыцра ицәыцәгьаханы. Ишьапқәа лоуижьын, иҽааиҵыхшәа днаниалеит, ибӷа заҵәык ырхәаны. Амала ԥыҭк анҵы ихәдаџьал ихьуан. Аҷаԥшьаҩ ӡӷабцәа дшырцәыԥхашьозгьы, иидыруаз ракәын. Агьиарҳәарымызт ҳәа дгәыӷны, адиван ашҟа дааиасын, уаҳа уаҩ иҟамзаара ихы иархәаны, иҽааиҵых днықәиеит, маҷк ибла нцәынҭаар даалнахрын игәахәшәа.
Шықәсыбжак аԥхьа Асҭанда лыда ԥсҭазаара иманы ибаӡомызт, хәыц-хәыц игәалаиршәон заҟа еибаргәырӷьоз. Ӡӷабҵас длеиҷаҳауан, еснагь ак рыбжьагылазар иҭахын, иҽизнымкылакәа дигәӡуа, дгәыдикыло иҿынеихар, ларгьы арԥыс ибзиабара иарҿиаз иҟәымшәышәшьа дыхнахыр, чарак уны еибагаанӡа, иакәымкәа длызныҟәар алшон. Ухаҭа ухы нукылозар, Анцәа уихьчонтәа. Зынгьы иҽанизнымкыла аԥҳәаса аҵаҟа дигәӡит. Ааи, иара дарԥрит, лара иара иаҵкыс ҵәҩанҵәы дхалеит, аха… Ус иагьа иҟазаргьы, даара бзиа димбози, нас игәыҵашәазеи, Шьасиа даниба нахыс? Асҭанда абарҭ ашықәсқәа ирылагӡаны дышәшьырҵазма, Амра иԥылаанӡа? Арҭқәа зоуҳәодаз? Ухаҭа ухы цқьа иузеилымкаауазар, уеилызкаауадаз?
Адиван дшықәиаз, аԥхын ҵхы кьаҿ ацәылашарахь еихон, иара аӡәы данааирԥшуаз. Важьа дихагылан. Уи ашьыжь дабаҟахыз! Заа даалон усура, аха ас зааҵәҟьа! Зынӡак лацәааихьшь ҟазымҵаз реиԥш, аҽеилыргара иаҿыз аҷаԥшьацәа реиҳабы днарахәмарит, уахыла аҩналарҭа зала аҩныҵҟа Баҭыр иҩызцәаз атәымқәа аармышьҭларц. Бзыԥҭа жәлар реизара далахәызижьҭеи, Важьа цәажәарыла аҷкәынцәа хҭеиклаӡомызт, игәы иҭаз здыруадаз аха. Баҭыр дцан, ашьмаҿы иҿы ӡы хьшәашәала иӡәӡәеит. Данаахынҳәы адәахьы ддәылҵын, аҵла рыҵаҟа дтәан. Маҷк ила ахьынцәынҭааз убасҟатәи иԥсы инаршьеит, ихы-игәы еилккаӡа, дҿыцхазшәа аԥсшьацәа дрызԥшуан. Аԥсшьацәа рышьҭахь шьыжьхьа зфоз аусзуҩцәа иҽрылаирхәырц игәы иҭакны, амшын шыҟаз длалбааит, аԥшаҳәа даван. Аҳаҷаҳәа иааигәалашәеит, Аҟәантә иҿааихеижьҭеи, егьырҭ ихәыцырҭақәа данрымҽхарк, урҭ ирыҵадырӡыз, иаргьы уамак хшыҩзышьҭра ззимуз, Марица илҳәаз хшыҩҵакык: «Иалыбхи сзыхҟьаз лҳәеит», – Марица лажәақәа ҵарӡа илымҳа ҭыршьаауан. Ус зылҳәазгьы Асҭанда ашьмахьы дышцоз акәӡамызт данкаҳауаз ҳәа адырра илҭарц лҭахын. Илҵәахуази Асҭанда? Лара лшьапы ахәцра иазкны Марицеи лареи реицәажәара цқьа игәалаиршәарц иҽааизигеит, убас ала дара еибырҳәаз акы изаҵбаауазар ҳәа. Марица дышҵаауаз ала Асҭанда лшьапы иахьыз лыздырӡомызт, Баҭыр иҿынтә еилылкаарц дашьҭахын. Ашьмахьы дышцоз, ахаҳә дықәҵәраазшәа илҳәаз мцызаарын. «Иалыбхи сзыхҟьаз» –ҳәа лҩыза илалҳәазар, Асҭанда уаҩы иалымҳәашаз ак лҵәахуан. Уи аҵакы лыздузар акәхарын. Лара илҵәахышаз акгьы лымаӡамызт, Баҭыри лареи ирыдҳәалаз ада. Уи лшьапы иахьыз ахҭыс иара излаидҳәалахарызи?
Марицеи иареи иеибырҳәақәаз ҿыцк изцәырыргартә уаҳа агьигәалашәомызт, акыр иҽԥишәазаргьы. Аусурахь данцәырҵ, ихатә усқәа дрызхәыцыртә, ҭынч атәаха шимамзгьы, уажәиуажәи рҩыџьегь реиԥылара игәы иҭахәхәа иҭан. Аҽны Џьанар акырынтә дибақәеит, иаҳәшьа лгәабзиараз дизҵаарц инақәик-аақәикуан, изымгәаӷьит. Уи лыӡбахә цәыригар, иаҳәшьас ирҭаз длызҿлымҳамхар изычҳашамызт, иҽникылақәар иаҳа изеиӷьын. Ахәымҽхан, днаԥшы-ааԥшны Џьанар ашҭа дышҭымҵыцыз анеиликаа, ихала заа амҩа дҩанылеит. Аӡәгьы дибар иҭахӡамызт. Дыццакны Жьакәа инхарҭа давсит. Знык аҩны днаӡаны, деибга-дызҩыда дышлызҩеиз иан илирбар иҭахын. Игәалашәон Марица ишылҭахымыз Асҭанда лшьапы иахьыз ахьылҵәахуаз Баҭыр иаҳарц. Марица лхаҭа иҟалаз лдыруаны иара ицәылҵәахуазар? Иагьа умҳәан, Асҭанда лбзиабара иазкыз лымаӡа лҩыза илызцәырылгахьан, лшьапы иахьыз зылҵәахрызи? Урҭқәа зегьы еилкаахон, ихала Асҭанда длыҿцәажәар. Амала уи лԥылара ихаҭа иҭахыҵәҟьазма? Реиԥылара иартытуан ржәытә хьаақәа. Аӡӷаб лаӷырӡы цқьа цәырҵыр иунамырҟаҵарыз арбаныз! Ахьаақәа зычҳауаз агәы имаӡамызт. Ахьаҵра илшаӡомызт. Ԥхьаҟагьы дызцаӡомызт. Дшьаҳаиҭханы аамҭа изаангылахьан, дзықәгылаз амҩа ахә изшьомызт акәымзар. Дгиуа аԥсҭазаара далан. Убарҭқәа игәаламшәарц, абыржәы ҭхаџьырҭа бзиак дыҩнатәазар, иҩызцәа игәы ихадыршҭуан. Аҵыхәтәантәи аамҭаз ажәра маҷк даҟәыҵхьан, аха усҵәҟьа изычҳауамызт, дызҭашәаз хгашьак иҽақәимыршәар.
Џьанараа рынхарҭахь дымԥшӡакәан, дласны ргәарбжьарала днавсын, иара инхарҭа шыҟаз дҩеиуан. Мамсыр имашьына рҩны аҿаԥхьа агәарԥ иҭагылан. Баҭыр, иныҟәашәа рмаҷуа, азныказ дагьааҭгылеит. Уажәык иашьа дибарц иҭахӡамызт. Ран агәарԥ даақәгылан, арахь, алада амҩахь дыԥшуан, лыҷкәын аиҵбы дылзаауазар ҳәа. Иара дшааҭгылаз шгәалҭаз анидыр, иҿыҩеихахт, Мамсыр ииҳәалак ичҳарц ӡбаны. Егьи ашәшьырҵаҿ дыцәан. Дынивсны иан длызнеит, ираҩсыз ауха аԥсшьарҭаҿ ишихигаз лаҳәаны, аҩны дныҩналарц. Иан дылзымԥшыкәа, ихала иибаз акы аацәыриган, ааигәа акырзымфацыз иҽиеиԥштәны, ихәы дадтәалан. Иашьагьы ашә даалагылеит, иблацә ҭчаа. Аиҵбы уи дҩеихаҵгылеит.
– Иаха уанзымаа дуцәшәаны даангылеит, – лҳәеит ран. – Иахьа, ашьыжьгьы дзымцакәа, иусура иҽагирхеит.
– Сара ссабиоума, уск соузар ҟалоит. Еснагь умш еизшаны, узныҟәом, – икрыфара ааникылеит Баҭыр.
– Ус ауп. Аха аҩныҟа ҳашузԥшу ухамшҭлароуп. Ҳуцәшәоит.
– Бысцәымшәан! – иан дналыхәлаччазшәа иун, дҩагылеит, иашьа дгәамҵхамҵуа дижәлаанӡа. – Уаргьы угәы рҭынчны амҩа уқәла! – иашьа иахь данаахьаҳәуаз, адәахьы дындәылҵхьан.
– Шьҭа уаха уабацои, – Баҭыр иаҳауан иан Мамсыр дышилабжьоз, – ашьыжь амҩа уқәлар, уусура уахьӡоит. Уашьагьы иусурахь длыбааугап.
Мамсыр ауха иаангылара Баҭыр изыхьанҭан, аха ан илҭаххаз иаҿагылодаз. Иҽааиҭеикын, иашьа ибла дхымгыларц, иан иҟалҵоз аусқәа инап диркит. Ажәқәа ҭеикын, рҳәарақәа рыҵеиҵан, дызҿыз даҟәыҵырц иан шиқәҿылҭуаз, ихьеит. Аигәышә аашьҭихын, имхы злакыз аанда давҵан, уа ус шыҟамызгьы. Анеилахәла акәтыҵра ашә аиркын, иаразнакгьы аҩныҟа дмааиӡеит. Нас иҽикәабан, дышьҭалеит, ашьыжь заа игылара инаҵганы. Мамсыргьы уи дизаӷьырц, ак иабжьеигарц, иара ус диацәажәарц игәы иҭамкӡакәа, дышьҭалаанӡа ателедырраҭара дахәаԥшуан. Уахыки ҽнаки инеиҳаны ҭынч зхы ықәзымҵацыз Баҭыр аухантәарак дҭаҳәахаа дыцәан.
Ашьыжь дангылоз, Мамсыр имашьына анҭыгара иазирхиахьан. Ҿымҭӡакәа инеидтәалан, шьыжьхьа рфеит. Аиҳабы иан аԥсшәа налеиҳәан, амашьына ҭырган, инҭаланы рҿанылархоз, аиҵбы Анцәа диҳәон Џьанар, ма иаҳәшьа, ма уи иԥҳәыс амҩан иԥимгаларц. Урҭ ракәмызт, макьана заацәазу здыруадаз, уаҩы амҩа дықәӡамкәа, аԥсшьарҭа ҩны шыҟаз илеирц агьрыгымкәа, агәашә ааҭыҵ зыӡбахә игәы иҭакыз рых-ҩык еидгылан. Игәы аҭҳара еисуа, иашьа даангыларц диҳәозу, адҵа ииҭозу узеилымкаауа, наиқәҿиҭит. Ашҭа ашьҭахь ала, аусуцәа ихадаз агәашә ала илеирц иахыкәымшалараз, рымҩа аркьаҿраз гәашә хәыҷык ҿан. Убыстәиала днеирц шиҭахыз иашьа иирдырын, длалбааит. Агәашә дынҭалаанӡа, дцәыҵагыланы дрызԥшуан. Џьанар Мамсыр дааникылан, иаҳәшьеи иԥҳәыси нҭаиртәан, илықәхәаша џьара игеит. Ииурыз изымдыруа, Баҭыр иусурҭа ҭыԥ дыҩнатәан, Џьанар иԥҳәыс ҽа зны еиԥшымкәа дылхыбаауан, лхаҵа диманы амҩа данықәла, ҩнык иахьеицыҩназ данышәар иаҳа иахәҭазшәа. Урҭ ирыцыз Асҭанда, ҽнак уаанӡа дшихьааз еиԥш, уи ашьыжь ибла дамбаӡеит, луаз иныруамызт усгьы. Ибла ихгылаз Шьасиа лакәын. Усгьы инап агьакуамызт, дыҩдәылҵын, ашьҭаҵарҭа шыҟаз иҿынеихеит. Џьанар ицхырааҩ уа дыҟан.
– Џьанар думбаӡаци?
– Аҟәаҟа дцеит.
– Избан?
– Иԥҳәыс, ауниверситет дҭаларц, аԥышәарақәа лҭиуазаап.
– Аиаша! – зегь иҽшырҟәигацәаз ааинырит, уи иаҳагьы деихәланашьуазшәа иныруан.
Цыхьычба Лерик имашьынала Леуанти Гәдоуҭа дҩеизар, араиком ахыбра аҿаԥхьа ауаа маҷымкәан еилагылан. Иара ахыбра дныҩналан, акт зала дныҩнаԥшит. Апартактив зҽалазырхәырц згәы иҭаз тәақәан, аха изызԥшымыз уск мҩаԥысрын уҳәартә иубомызт. Аҩбатәи аихагылахь дҩыхәнеит. Аҟәшақәа реиҳабацәақәак бжьан, еснагьтәи русқәа рнапы рылакын. Адкыларҭаҿ амаӡаныҟәгаҩ лыда уаҩ дыҟаӡамызт. Иҭацәырахазшәа шиныруаз мацара, длалбааит. Адәны игылаз иааигәаны иидырқәоз џьоукы рнапқәа аарымихит. Даарылҵны днагыларц дшааиуаз, Агырба Вова дааихьӡеит.
– Араион аиҳабыра уаҩ дыҟаӡам, арҭ ргәы иҭаркыз рԥсахзар, ажәлар еизозшәа анырба? – Леуанти даахәыцт.
– Урҭ Шеварднаӡе ицуп, – иҳәеит Вова. – Иара Дәрыԥшь дцеит, ақыҭа актив драцәажәарц.
– Убрахь ҳаизар еиӷьзар? – Леуанти игәы ҭынчӡамызт.
– Иаҭахӡам! – ҿааиҭит еибырҳәоз заҳауаны иаарыдгылаз Гыцба Шьалуа. – Уа аус ҟаҵоуп.
– Иарбан усу?
– Ианеилаҳкаа, Дәрыԥшь инхоз ақыҭауаа еизарц аус ҳуит, – иҳәеит Вова. – Уа ажәлар изԥшуп. Араҟагьы араион апартактив еилатәарц иҟоуп, ҳақәҵны џьаргьы ҳазцаӡом.
– Иҟоу жәдыруама! – машьынак дааҭыԥан, дыццакны даарыдххылт Ҭырқьба Мирон. – Лыхни Дәрыԥшьи рҳәааҿы иԥылеит ахыш аԥсшәа иарҳәарц. Урҭ ракәзар ҟалап адырра изҭаз Дәрыԥшь агәаҿы ажәлар шизԥшыз. Амашьынақәа шыхынҳәуаз анааба, раԥхьа ҳақәгьежьны ҳааит. Иҳашьҭагылазар ҟалап.
Абас аҳәаха дахьӡаанӡа, аҩныҵҟатәи аусқәа русзуҩ Кәасҭа Адлеиба ахыбра абарҵа дықәгылахын, дҳашҳатәрахазшәа дышҳазӡа, амала ладеи-ҩадеи илаԥш шырхыз, изҿыз зегьы шгәеиҭоз ҩашьахуамызт. Аӡәымзарак аӡәы игәы иҽанӡамкәан, а-«Волга» еиқәаҵәа цырцыруа еишьҭагыланы иаакылҟьеит. Аԥхьа иааиуаз Кобахьиа Валериан аԥхьа дҭатәан, икостиум ишәыхны, даараӡа шоурамзи. Уи ихаҿы злаҟаз ала, асҟатәи ауаа араҟа иахьеизаз џьеишьон, убас акәхарын ишыҟаз егьырҭ амашьынақәа ирлыбаазгьы, амала ажәлар ианаарылаҳа, хьаҵшьа рмоукәа, инарылсны амардуан иҩаҿагылар акәхеит. Абра иҟаз аинформациа рымаӡамкәан иахьаакылҟьаз Леуанти ишџьеишьоз, ауаа амардуан иаакәшеит. Виктор Барцыц днарылҵәрааит:
– Аҳәара ҟаҳҵоит абра игылоу ҳшынеибакәу апартактив ҳалашәырхәырц!
– Бзиоуп, – Шеварднаӡе даахьаҳәит. – Ԥыҭ-ҩык шәлеи!
– Зегьы ҳҳәеит, ԥыҭ-ҩык ззакәи? – ҿааиҭит аӡәы.
– Уаа ҩынҩажәа-ҩык раҟара шәлеи сымҳәеи. Еиҳаны азала иакӡом, – дшықачқачоз мацара ԥхьаҟа иҿынеихеит, аԥсуа маҵуаргьы наишьҭалеит.
Ауаа еилауаҭыруа ианеилаха, ахы рызҭашаз аӡә дахьаарылымшәоз иԥсы ихәцә ҵнакаауа, аҵәҩан еиԥш иарсыз Кәасҭа инаҩсан Леуанти даақәгылеит:
– Дара реизара ара имҩаԥыргоит, ҳара уахь усс ҳамаӡам, шәара жәлар реизара хазы имҩаԥыжәга! Шәлеи акультура ҩнахьы, шәықәҵара хазы ишәыдышәкыла!
Иҟарҵара ианақәымшәоз, иуазыруа ианеидхылалак, ԥхьаҟатәи уԥсҭазаара уадаҩ уацәымшәакәан, мҩак иузықәҵондаз. Ажәлар адруҳәа рҿынархан, акультура ҩны ааҭдырҭәааит. Асцена аҵаҟа игылаз аишәа хәхәа Леуанти днадтәалеит. Уи даарыԥхьеит Мирон Ҭырқьба, Вова Агырба, Шьалуа Гыцба.
– Зегь раԥхьаӡа – аизара шәхала имҩаԥыжәгароуп. Шәыуаҩ дхантәаҩызароуп, шәыуаҩ дмаӡаныҟәгаҩзароуп. Амцхә ақәгыларақәа аҭахны избаӡом. Амала арезолиуциеи ақәҵареи шәрыԥхьаны ишәыдышәкылароуп. Аҵыхәтәан исҳәар исҭахыу, шәдокументқәа гәыцәны ирылгатәуп Бзыԥҭа имҩаԥгаз жәлар реизара ирыдыркылаз ақәҵара иахьатәи аизара гәыкала ишақәшаҳаҭу. Даҽакала шәахәаԥшуама?
– Абасҵәҟьа иҟаҳҵоит! – ҿааиҭит Мирон.
– Иашоуп, ҳашԥақәшаҳаҭымхо! – рҳәеит Вовеи Шьалуеи.
– Сара ак шәасҳәарц сҭахыуп, – даархагылеит хаҵак, иблақәа цырцыруа, инапсыргәыҵақәа аишәа инықәҵаны. – Иауеи иара даҽазнык шәиԥыларц шәҽызԥышәымшәаз?
– Иаҳамҳәази актив ҳалаирхәырц, – иҳәеит Мирон.
– Заҟаҩы иҳәаз шәлеиндаз!
– Иҟаҳҵои? – дҵаауан Вова.
– Даҽазнык шәхьаақәа иашәҳәандаз!
– Шьҭа ахашшаарақәа раамҭа нҵәеит, – иҳәеит Леуанти.
– Сара стәала даҽазнык шәыҽԥышәшәар акәын, иалҵуаз шәымбарызи.
– Урҭқәа аԥсаны иҳаԥхьаӡаӡом, изԥхьаӡо шәиԥылар – акыр шәзалхуазар жәбап, – Леуанти дҩагылан, дниасны даҽаџьара днатәеит, уи ауаҩ диԥырҵырц.
– Иҟоу удыруама, – хаҵа асак Леуанти дааидгылеит иҽыларҟәны, ииҳәоз уаҳа аӡәы имаҳарц. – Апартактив ашьҭахь Лыхны ақыҭан дганы ачара изырурц аҽазыҟаҵара иаҿуп. Иҳаԥсыхәи?
– Уара, здына еибгоу хаҵа дыҟаӡами? – амцаԥшь зҿықәлахьаз Леуанти даахьаҳәт. – Шәцаны иаҟәышәх! Арҭ ҳусқәа шыԥхасҭартәуа иазхәыцӡом, ақәҵара иҳадаҳкылаз азхо џьыршьоит. Ухымҩаԥгашьала иуҳәаз анышьақәумырӷәӷәа иԥсажәахоит. Ма сара сцаны урҭ рчеиџьыка ԥсыргару?
– Еилыскааит! – дааҳәын, ауаа дынрылаӡит.
Убасҟан апартактив акыр идыркьаҿын, еилгарц агьрыгмызт. Аха уаҟа излацәажәоз аҿы акәӡамызт уи иалахәыз зегьы – саси ԥшәымеи – рыхшыҩ ахькыдыз. Адәахьы изҿыз еилыркаарц иазгәаҟуа, рлымҳақәа ҵарын. Зегь раҵкыс згәы аҭыԥ иҭамгылоз ЦК КПСС а-Политбиуро алахәхараз акандидат Шеварднаӡе иҭыԥ дҩахыҵын, атрибуна даақәгылан, уаҳа иреиҳәарызишь ҳәа изҿлымҳахаз днарылаԥшит, инапқәа рыҵысҵысрала ҩныҵҟала ишьақәҟьара изымҵәахуа.
Иара ауаа рахь дахьцәырымҵыз актив иалаз ргәы иалсыр ҳәа дшәон. Лыхни, Ҟәланырхәеи, Аҷандареи амҩа ианыз ргәырҽанӡамкәа дахьырԥылақәаз, аус ду мҩаԥигазшәа аԥшра аиҭон, «жәымбои ауаа игәра шырго» рҳәартә. Дызҿыз анеилыркаақәа, дәрыԥшьаа ҳаҷкәынцәа еизырган, дзакәытә ԥылҳаҭыз дызлаҳарыз издыруамызт азы, ақыҭа дҩалагылаанӡа, ддыргьежьит, аха уи алаҿимҭыр ҟалон. Амала аҽны иеиқәымшәарақәа убра ишалагоз иаргьы ицызгьы заа изазымхәыцит. Уажәы, актив аҿы данааи, иааԥсара зегь Гәдоуҭа ақалақь аҿы иԥхасҭартәуан. Актив иалахәыз ргәынамӡарақәа цәырыргар, нас ажәлар рыгәрамгара изыхәаҽуазма. Иарҳәарызи а-Политбиуро иалаз?
– Уажәы ишԥаҟаҳҵо? – Едуард Амвроси-иԥа деихаччон, аха дшынеибакәыз ҩныҵҟала дуазыруан. – Адәны игылоу ауаа рызҿлымҳарақәа еиԥшым, рхымҩаԥгашьа еиҟарам, иаҳҳәо еиԥшны ирзеилкаауам, игәамҵхамҵуа ыҟоуп, иакәым аӡә ак иҳәар ҟалоит. Ауаа рԥыларақәа сара имҩаԥызгар сҭахыуп ақыҭақәа рҿы, аколнхарақәа рҿы. Иахьа ишыҟаҳҵоз еиԥш. Шәгәы ишԥаанаго, абасҟатәи ауаа ахьеилагылоу анеира уажәы иаԥсоу иаԥсаму?
– Схала сцоит урҭ рахь, – Озган уи дҿихит.
Ажәлар рҿы макьана аҳаҭыр ӷәӷәа имаз дақәымгәыӷуази, днарылагылар иҽеимкәа хымҩаԥгашьак аӡә иҽазикрымызт игәахәт. Акультура ҩны асцена даақәгылан, даалаҩеины иҽаадирбеит, иҽрылеимгалакәа дахьырбарҭаз џьара даагылт дырхылаԥшуазшәа. Аизара мҩаԥызгоз рус иаҿын. Иаԥхьон ақәҵара актәи апункт:
Ақәҵара егьырҭ апунктқәагьы ирыԥхьан, еицҿакны ирыдыркылан, уи аус адуланы, Москваҟа изышьҭышаз ауаа алырхын, цәҳара-шҳарак рыбжьамлакәа, ашьшьыҳәа иҩдәылҵит. Апартактив мҩаԥысозу имҩаԥымсозу агәхьаа рымаӡамкәа, уи зҽалазырхәыз Қырҭтәылатәи акомпартиа актәи амаӡаныҟәгаҩ уажәыгьы дыҟазу дцахьазу рхьаамкәа, иааилыҵын, иаразнак амҩақәа ааҭадырцәит. Зус нагӡаны иаалгаз ргәалаҟазаара шьҭыхны, ҭынч доусы рҩныҟақәа амҩа ирнын.
– Кәасҭа ииҳәаз убандаз! – Леуанти Цыхьычба имашьынахь дааскьахьан, Аслан Барцыц данааихьӡоз. – Ахҭыԥшша Леуанти иакәымзар, – иҳәеит, – зегьы ҷыгәӡа имҩаԥганы еилгон, – иҳәеит.
– Акгьы иашәымҳәан, – Леуанти дцәыҵаччон. – Русқәа шыбгаз шьақәирӷәӷәеит, дгәамҵуеит. Дыррас исоурц исҭахыу удыруама: дышԥарыдыркылои уаха Шеварднаӡе лхаа?Убри аус зыӡбада?
– Изыӡбодаз ақыҭа аиҳабыра рыда? – аҵыхәтәантәи азҵаара Аслан изы усгьы еилкаан. – Араион иахагылоугьы иахьа лхаа роуп. Ҳара ҳазҿу ргәаԥхоны, анахьгьы-арахьгьы ихәмаруа, ҩ-жьак ирышьҭоу сыздыруам акәымзар, уажәы асас дырҭоуп ҳәа ирԥхьаӡоит, ашьыжь аахыс даргьы амла иакуеит, џьара днадыртәароуп. Амала, уа иҟоу еилкааны, иаарласны сузлеиуеит.
Аслан Барцыц, ишиҳәаз иаарласны дзымлеизаргьы, мшқәак ниасхьан, Мирон Ҭырқьба диманы, ашьыжьӡа данаакылҟьоз. Мирон излеиҳәаз ала, иаҳаз уаҩы издыруамызт, Шеварднаӡе ачеиџьыка днахагылан, фырџьанк кны дықәҵит. Леуанти уи ахҭыс аҭҵаара иҽазимкӡеит, амала иарҳәаз цқьа еилыргамызшәа игәы инаҭон.
– Уи ииасхьоу усуп, – иҳәеит Аслан.
– Усшәа угәы иабоит. Иҟалаша иадҳәалоуп уи ихымҩаԥгашьақәа. Арҭ ак шеиҵарҟәаҟәо збоит, аха цқьа исзеилкаауам.
– Ииасхьоу усуп зысҳәо, – Аслан дызҿыз иациҵарц даҿын, – иахьа иааз «Правда» иану убахьоума? Мирон, ицәырумго!
– Абар! – Мирон агазеҭ иқьаадқәа иааргәылихит. – Ҳара ҳцалап!
Имацара дшаанхазҵәҟьа, Леуанти агазеҭ ааиҵихит. Ихы ҭҟәацуан, аԥхьара иҭахӡамызт, шьыжьла аусура еснагь изеицәагәышьан, аха даҟьак абжарак иазынаԥшуа иҟаз астатиа «Богатство наше – дружба» ҳәа хыс измаз ааиртит. «Правда» акорреспондент ҷыда М.Степичев инапҩымҭазаарын. Аиҩызара ҳәа русқәа зегьы зҿаԥыршьуаз ажәак рыман. Иаҳәараны иҟази убри астатиа? Аԥсны ахақәиҭраз еснагь ишықәԥоз иҿыцыз хшыҩзышьҭразаарын акорреспондент ҷыда изыҳәан. Убра аԥсуаа ацхыраара ӷәӷәа рызҭаз ақырҭуа жәлар ракәхын. Амала аурысқәа рыжәҩахыр ӷәӷәа арҭ ажәларқәа ирымардозаарын. Аԥсуа ҳәынҭқарра ашьақәыргылара арӷәӷәара алахьынҵа аӡбараз, аԥсуа жәлар ирҭахны Қырҭтәылатәи ССР иалалазаарын, убарҭқәа ирыбзоураны, ҭҟәарчалаа гәыкала аус рухуеит, автономтә республика егьырҭ азауадқәа, анаплакқәа, акурорт, ақыҭанхамҩа рҿы алҵшәа ҳаракқәа ирымаз зыбзоураз аусуцәеи анхацәеи џьоукы рыжәлақәа ааган, урҭ аԥсыуаахын. Дара ирҿагылан аусура зҭахымкәан ибжьаз, идыргәаазшәа ицәажәахуазаарын. Убас иҟаз ауаа рҭыԥ иқәҵатәын, избанзар асоциалисттә усмҩаԥгатәқәа ирԥырхаганы, иҟамз-ианымз иалацәажәахуазаарын.
Агазеҭ наҟ инықәиҵан, дыҩдәылҵит. Иблахаҵ гьежьуан. Арҭ уск рҽазыҟарҵон, уи усгьы еилкаан. Аԥсуа жәлар еиҟәыршон. Абжеиҳара-ҩык, дара изларҳәоз ала, ихандеицәан, иуаа бзиақәан, апартиеи аиҳабыреи имҩаԥыргоз аусмҩаԥгатәқәа ирыдгылан, адемагогцәеи ацәгьаҳәаҩцәеи ирҿагылан. Егьи аганаҿ игылан аҵыхәтәантәиқәа, урҭ ирыднагалоз амцхәҳәаҩцәа, аиҳабыра имҩаԥыргоз аинтернационалтә политика еилызкаарц зҭахымыз, ареспублика аекономика ашьҭыхра амҩақәа ирҿагылаз. Амала урҭ зынӡак имаҷзаарын, аиҳараӡак ирҿагылартә мчы рымамызт, аха гха-ԥхақәак анырбалак ихарззала иалацәажәозаарын. Абри астатиа ацәырҵра КПГ а-ЦК ишабзоураз, иара Шеварднаӡе ихаҭа инапы шалакыз Леуанти дшазхәыцуаз, Виталик даакылсит.
– Борис уибар иҭахыуп.
– Иҟалеи зиҳәаз? – амҩан Леуанти дҵаауан.
– Гагра апартактив ҟалоит ҳәа иԥхьеит. Амц рҳәозар ҳәагьы дшәоит.
Аԥса рыҵаҟа итәан Ԥсардиа Лиуфеи, Чыгәбар Леониди, даҽа хацәақәакгьы. Урҭ агәра ганы иҟан имҩаԥыргоз шпартактивыз. Дара русурақәа реиҳабырақәагьы уахь ицарц рҽазыҟарҵон. Уи адагьы, ихадаз ҭыԥқәак рҿы ар шгылаз рбақәахьазаарын.
– Гагра азона ар акәыршаны игылоуп, – иҳәеит Леонид, – шәара иаармарианы ҭыԥқәак рҿы ижәбазшәа ишышәҳәақәо акәымкәан.
– Сара апартактив ахь сцап нас, – ҿааиҭит Борис. – Шәара иҟоу шәасҳәарц сышәзаауеит, шәыԥшыз.
Апартактив анынҵәашаз здыруадаз, ахацәа, ԥыҭк иааидтәалақәазаргьы, иааилыҵт, ахәымҽханшәа рҽеидыркылақәарц. Леуанти игәалаҟазаара ыҟамкәан, аҩныҟа амҩа данын. Аԥсуаа ирзеиӷьыз апартактив агьшамӡбоз усгьы еилкаан, ари лаԥшхырԥага еижьаган. Рыцҳарас иҟалаз, ақырҭуа шовинизм амҩақәгылара аҳәынҭқарратә мҩа азылхын, аԥсуаа реиқәырхараз жәлар ршьапықәгылара иашьҭаз ауаа имҩаԥыргоз аус дуқәа маӡазар акәын, ҵаҟа-ҵаҟала аусура аԥыжәара аиуан. Уи адагьы, апартактив хаҭала иара ишиԥырхагахоз ҩныҵҟала иныруан, аха иҩызцәа уи израҳәомызт, ианакәызаалак ахыхьчара ӷәӷәала иҽизақәыршәаӡомызт. Амала уамак ус агәҭынчымра иҽеиҭаӡомызт. Иҟаҵатәыз азы дынкахәыцуан, акгьы изыӡбаӡомызт умҳәозар.
Аҽнынтәарак дыԥшын, апартактив аӡбахәык иаҳауазар ҳәа дгәыӷны. Иҩызцәа ааиуан, ицон, урҭгьы ажәабжь бзиак раҳарц иазгәаҟуан. Ус аалашьцеит, иаргьы ауха дыррак иоурын ҳәа дгәыӷӡомызт, шьҭа адырҩаҽны Борис ишкол аҿы даар, еилкаак ааигозар акәхарын. Аҽны амца шоура икатәаз маҷк ианеихсыӷь, «Правда» ианыз астатиа ҿыц даԥхьон, дынҭгыла-ааҭгыло, ихшыҩ акыр иазышьҭны, аԥхьа илаԥш анахигоз аасҭа. Ҿыц иаҵибаауаз ҳәа агьыҟамызт, ашьыжь изыннажьыз адырра ахырхарҭақәа иҵегь иарҵаулон акәымзар. Иара иеиԥш иҟаз, хацәнамырха аԥсуара иазықәԥоз Аԥсны аҿиара иаҿаргыланы рыхьӡ шҳәаз иаҳа иҳаракны – убри адырҩегь иныруан. Урҭ ирҳәоз адемагогра аҿынӡа ихаргалон.
Цқьа уазхәыццәҟьар – уаҳа ирзырҳәараны иҟази рус хәымгақәа ирҿагылоз ауаа?!
Даргьы қәԥон. Ажәлар рнапаҿы иааганы ирымазар акәын русқәа анылҵуаз, адемагогцәа, ацәгьаҳәацәа ҳәа зыӡбахә рымаз рҿагылара анауаз. Ажәлар рымпыҵҟьеит, рыгәрагара рцәыӡит. Убри еиҭа шьақәыргылашьак арҭар акәын. Ԥыҭк амҩа шырзылхуаз анырбалак, рыгәрамгара арӡрахь амҩа дзырбаз ахьдырхәыр акәын. Ахьырхәра апартиа амҩалхшьақәа ируакын еснагь. Ианауаз ирықәшаҳаҭымхаз даӷартәуан. Иуаӷахаз душьыр ҟалон, зынгьы ҿааҳәра имоуа аӡы
дхыуҵарын, зынгьы ус дҭоукрын, иауазар иусӡбара ажәлар ируҭон. Иалшон ахьырхәра ԥыҭ-ҩык адукылар, ма аӡәы иахьырхәра ҿырԥшыгас иҟауҵар. Иарбан мҩаз Шеварднаӡеи иҵыхәакцәеи иалырхуаз? Москва мҩас дызқәырҵеи?
Леуанти иарбан мҩазаалак акгьы дацәшәаӡомызт, ажәлар реиҟәшара рылымшозар. Ажәлар еиҟәшаны рхадацәа 37 шықәсазы индырҵәеит. 40–тәи ашықәсқәа рзы ршколқәа адыркит, рбызшәа рҿырхит. Ашьҭахь ҟәандарак аҿалақәеит, аҵааршә еиҟәнаршьшьартә, аха адиктатура аметодқәа шьаҭанкыла иазыԥсахуамызт. Зыжәлар рзы згәы былуаз ҳәатәы имоуртә еснагь дыршьаҳауан. Зегь раԥхьа уи алыршашьас иамаз ауаа, рызҿлымҳарақәа рзеидымкылартә, асал рыбжьаҵара акәын. Уажәгьы убри амҩа ылнаххьан. Леуанти имч мхарызшәа ибон. Макьана иара иқәԥара иацназгоз аамҭа мааицзар здыруадаз.
– Леуанти дабацеи? – иара ааҵраҿ уск даҿын, Виталик ибжьы аниаҳауаз.
– Аҩны дыҟоуп, – иҳәеит аб даацәырҵны.
– Иҟалеи? – Леуанти, Виталик дима, агәарԥ шыҟаз днеит.
– Аҵеџь иахагылоу ара аҵаҟа аҷкәынцәа ԥшуп.
Уи аҭыԥ харамызт. Агәарбжьара убжьаланы, адәыӷба аанҿасырҭаҿ унаӡаанӡа, адәы шьҭан. Агәҭа аҵеџь ықәгылан. Уи иахагылаз араҵла наӡааӡан, акакан ҟәыбаны иҿырхуан. Ааигәа ихәаԥсо аҿаанахан, уаҳа аҽамарҽеит, аԥша анаақәлалак, амахәқәа хҩаа икаԥсон. Ихҵәаны илкарыжьын, аҭыԥан аҿыц еиҭарҳаит. Араҵла усгьы шьҭа аҳауа иарӷьацомызт, аҽаҩра бзиа ҿалартә, аха иларҵаз аҿыц рымӡк ыҵадыргылан, ааигәа-сигәа инхоз ауаа рԥсы ршьарц ашәшьырҵа иҵатәон, жәабжь ҿыцқәакгьы ааимырдон. Уи ауха ашәшьырҵа абарҭахыз аха, апартактив аҿынтә иааз Кьахьыриԥа идтәалан, ихагылан ақалақь аҿынтә иааз, Пицундатәи аҷкәынцәа, нас бзыԥҭаа. Леуанти изԥшын.
– Аиаша шәасҳәап, иахьа еиԥш партактивк лахҿыхны исымбацт, – Кьахьыриԥа игәы алаҟацәан. – Зегь раԥхьа иара Шеварднаӡе дықәгылан, аизара атонус аиҭеит. Аекономикеи, акультуреи, асоциалтә ҭагылазаашьеи анализ рзиуан. Иҟашәҵаз-ижәуз ахьиашам ҳәа акы цәыримгеит. Уажәи-уажәи дааҭгыланы итәаз ҭиҵаауан, ибла ҵарыхәҵәақәа ҳрыҵаргьежьны. Изҵааит убра ауаа еилазго џьоук ҭакызар аҭахымзи ҳәа. Ус арепрессиақәа ҳрылагар ауӡом, – иҳәеит, – ас азҵаара иахьабалак исырҭоит, аха сара убасҟан 37 шықәса аасгәалашәоит, – иҳәеит. – Иакәым ахь ҳкылнагоит, – иҳәеит.
– Раԥхьа Қырҭтәылатәи ССР данахадыргыла, шықәсык ахи аҵыхәеи ирылагӡаны, 25 нызқь-ҩык шҭеикыз ихамшҭи, – Леуанти Кьахьыриԥа иажәа иныбжьаиршәит.
– Иара иашьҭахь аԥсшьара мҩаԥыргеит, – Кьахьыриԥа иеиҵбы ииҳәаз иаҳаӡомызт, убасҟатәи игәалаҟан, уи ԥхасҭатәышьа аиуамызт. – Ҳаҩдәылҵқәан, шьҭахьҟа санааҩнашылоз, иареи сареи ҳааиҿаҳаит. Снапы ааникылан, уусқәа шԥаҟоу ҳәа дсызҵааит. Хар рымаӡам сҳәан, ҳааидыҵит, – Борис уажәи-уажәи игәарԥханы дыччон.
«Шәааиҿаҳау, шәааиҿаҳартә иҟаҵазу?» –Леуанти дхәыцуан.
– Ирацәаны иқәгылақәеит ашьҭахь, аха иакәымз ала аӡәгьы даҳхымцәажәеит. Абас ауп аҩызцәа! Иҟало аабап.
– Степичев истатиаҿы џьара абас иҳәеит, – Леуанти цқьа игәалашәомызт, аха, ацәаҳәақәа ибла ихгылазарц, ииулак иҽԥишәон:  Абас ззырҳәадашь?
– Уи цқьа самыԥхьаӡацт, аха уаха уаҳа ҳазлацәажәо ҳамамзар, ҳаилыҵп, – Борис уи агазеҭ иаҳәоз зызкыз шьҭа игәхьаа имаӡамызт, адыд-мацәыс иҟәган ҳәа аниԥхьаӡоз нахыс.
Рызынтәык амашьынақәа инырҭатәан, агәарбжьара иныбжьалеит. Леуанти шьапыла аҩнынӡа днеир ҟалон, иҩызцәа, аҭыԥ анидырба, имыргәаарц дрыцҭалеит умҳәозар. Аҩны дышнеизҵәҟьа, Кьахьриԥа Борис заҟа игәалаҟаз игәалашәонаҵ, иара аԥсҭҳәақәа ихаԥон. Иеиҳабыз ауаҩ аҳәынҭқарратә аппарат аԥсҟы зырҵәиуаз рнапаҿы дааргон, иныруан Леуанти арҭ рымҩа иара ишиҿагылаз. Уи агха ихьӡомызт, избанзар, мшқәак ааҵхьан еиԥш, Борис ҿыц иԥхьеит Пицунда. Уа еизыргеит абыргцәа, аԥыхьа аибашьра еицалахәыз, аџьа аветеранцәа. Урҭ милаҭла еилаԥсан. Аиҩызара акәхын дара еидкыланы измаз. Еицҭырхыз рфотоқәа амузеи аҩныҵҟа икыдын. Леуанти игәалашәон Степичев истатиа анҵәамҭаҿ ишарбаз аиҩызара амузеиқәа Аԥсны ақалақьқәа рҿы ишаадыртуаз, урҭ руак Пицунда акәын. Иаадыртуан аиҩызара амузеи ҳәа Шеварднаӡе, иара аартра иҽалархәны, уаҟаҵәҟьа изыхьӡитәыз. Актәи амаӡаныҟәгаҩ аԥсшьараҵәҟьа иҽақәиршәозаарынеи, усҟатәи ус имуцызтеи, Аԥсны аҳауа изҩыдахаӡеитеи. Леуанти иагьа агәра игарц иҭахымзаргьы, Шеварднаӡе ус ӷәӷәак иҽшазыҟаиҵоз иныруан. «Сара иаҳа дсышьҭаларызма?.. Аха иара, иаҳаҭырқәҵара ду, амилаҭ еиҩызара амҩаԥгаха исҭом. Уи еиԥш зычҳауада! Нҵәажә!..»
Уамашәа иубартә, аԥсуара иадгылаз аиҳабыра иршон, акыр еилызкаауаз ма иззеилымкаауаз, ибыргыз ирҳәоз аҿацәа ираҳауамызт рҳәон, ус дара ирыхәозар; ма аҿацәа дара иҟәыӷацәаны ирбон, реиҳабацәа рус еихарҳаӡозшәа иалацәажәон, уигьы дара ирыхәарҭазар. Дареи ирыдгылази рацәаӡазшәа рбон, ма ус аԥшра арҭон, арахь ажәлар ахьеизоз зегьы зыдгылоз аԥсуара иашьҭаз ракәын. Ааи, ишынеибакәыз ажәлар зегьы иаразнак изеизомызт, аҩны иаанхаз рызынтәык дара ирыдгылаз џьыршьон. Автономтә респыубликаҿ иқәынхоз егьырҭ амилаҭқәа еидкыланы акәзар абжеиҳарак аиҳабыра ирыдгылазшәа изырԥхьаӡоз? Усҟан аԥсуаа рымацара иабанӡа маҷхоз! (18 процент). Убри акәымзи ақырҭуа шовинизм ззықәԥоз, зны аменшевизм, нас абольшевизм рцәа рхарԥаны.
Иибоз-иаҳауаз шигәамԥхоз мацара, Леуанти аамҭа ицәцон. Ицқьаны ҭынч ахәыцха дахьақәымшәоз акәын игәы иалаз. Игәамбзиара аԥхын шоура изацнаҵон, ишиҭахыз дзыҩуамызт, заҟа иҭахыз дзаԥхьомызт, ирҵауланы дызхәыцуамызт. Напыла усура анилшоз ахәымҽхан заҵәык акәын. Аԥхӡы анилҵлак, иқәбаанӡа дтәан, нас дынҭаланы иҽикәабарц. Убри ашьҭахь маҷк дааиқәтәон. Бзиа ибаӡомызт аԥхынра. Знык ицандаз ҳәа дахгәаҟуан. Ааҿыхьҭақәахар иахьынӡаилшоз аԥсуара илшарақәа зегьы азикхрын. Агәабзиара зегьы ишрыцкыз дшыҷкәыназ ибахьан. Угәы анбзиаз иааузыҟамҵарыз арбаныз. Аамҭеи амши рҽеиҭакрақәа ирҵарны иуныруа уҿанынаухалак нахыс, уԥсҭазаара бжартәуан.
Ус инапы еиқәҵаны зегьакоуп дызтәомызт азы, апротоколқәа, иара ус шәҟәы маӡас иҟаз зегьы еидкыланы Ҭыркьба Мирон ааигәа ииҭахьан, Жәандәырԥшь иганы, ҭырқьаа рхылҵшьҭрак дахьынхоз иҵәахырц. Ианааиҭаххоз иеилаҳәара имазар акәын, уажәи-уажәи Гәдоуҭа араион шыҟаз дызцомызт, Мирон иааигарц иеиҳәан, аха егьи дмаакәа дахьынхаз, ихьыз изеилкаауамызт, уи ус деиҵаирхалаӡомызт. Иахьцалак шьыжьык дизааит, ашәҟәқәа иманы. Иҭааз дышцазҵәҟьа, аилаҳәара инапы изаламкӡеит. Шьыжьымзи. Амра халацԥхьаӡа, шоурахон. Шоурахацԥхьаӡа иара ихыхь бааԥсхон. «Ас ианбанӡа?!» –игәы ԥҵәаны, ашәшьырҵа дыҵатәан. Цац иауазшәа, Бзыԥҭа еснагь иқәсуаз аԥша ҳашҳатәрахан, аҳауа албаагара цәгьан. Ахәымҽханшәа акәын иқьаадқәа анааимҵеиҵаз.
Анааилалашьца иқьаадеизгақәа ааилеиҳәан, агәылара днеиуазшәа аҩны инараҳәаны, дындәылҵит. Агәарбжьараҿ ладеи ҩадеи машьынак аацәырҵрын угәахәыртә, лашара ыҟамызт. Амҩаду шыҟаз дкылсыр, аӡәы иҽицәихьчаргьы, даҽаӡәы илаԥш дыҵамшәар ауӡомызт, арахь қьаад еилаҳәарак иманы, амҩа дшаныз изҿлымҳахар зиҭахызи, аихамҩахь иҿынеихеит. Афымца дәыӷба зныз аихамҩа данымлеит, лашарак аацәыҵаҷҷар даргамон. Уи иаван даҽа еихамҩак, Аҟәры ҳәа изышьҭаз ацуҭа уналагылаанӡа иргылаз анаплакы рацәа реидара амҩангараз рхы иадырхәон. Убригьы данымлеит, дызҿыз аус убасҟатәи имаӡазар иҭахын. Диаӷамзаргьы ашәҟәқәа ахьҵәахыз заҟаҩы ирзымдыруаз аҟара ишәарҭадахон. Заур Гындиа дзыхдырҟьеи? Уи дзыхдырҟьалак ҟалон, аха ашьауӷ дызладыркыз Суслов иахь идәықәиҵаз ашәҟәы акәын. Ҿырԥарҭа румҭар акәын, ҳәатәы рыц иҵамшәо, утәы рнапы иамкуа ианықәурхоз.
Аихамҩақәа днырхыҵын, урҭ ирываршәыз амҩа днангылеит. Абӷанҷ зауад аус ауан. Уаантәы ма уахь ицоз-иаауаз амашьынақәеи аусуцәеи иҿаҳар ҟалон азы, ихы гәаҭо мацара, днеиуан. Авокзал аҿы днаӡаанӡа, аихамҩа рацәа дрықәсыр акәхеит, акәымзар амҩаду ашҟа дызлацәырҵуази. Ауаа ахьибоз хара-хара дрывсуа мацара, аиха-бетон зауад шыҟаз днеит. Амала араҟа аусуцәа ицоз-иаауаз убас ирацәан, аӡәы уимбкәа ҟалашьа амаӡамызт. Иидыруаз уаҩы илаԥш дыҵамшәеит, иаргьы дрыздыррымызт игәахәуан, ҷыдала аӡәы дишьҭамзар. Азауад аҿаԥхьа уахьыныбжьалоз Бениа Уасика иаб иашьа Караҷа дынхон. Уи ашәҟәқәа шизааргоз идыруан. Алақәа аншы, ирлас даадәылҵын, Леуанти днеиԥылеит. Иеилаҳәара ааимеихын, днагьежьит. Иҭаазгьы днымхеит, иаразнак даақәгьежьит.
Аҩныҟа амҩа данымлеит. Араантәы иҿынеихеит Барцыц Виктор дахьынхоз. Шьҭа амҩаду дангылан. Инапы ҭацәын, дахьцоз еиликаарц зҭахызгьы ицәиӡомызт. Адырҩаҽны Виктор иԥҳа аҵыхәтәантәи адкыларатә ԥышәара лҭиирц дыҟан, изымдырӡозшәа днеины дрызҵаар иҭахын, ихала длыцны дцарц. Лықәҿиарақәа зеиԥшраз еиликаарын, русқәа рзы днадызҵаалақәашаз дрықәшәозаргьы ибарын, избанзар уҳәан-сҳәан акырӡа ирацәан.
Аԥышәарақәа ахьынӡырҭиуаз, абитуриентцәа ирыцааз адәны еилагылан. Ирызԥшыз рхыԥхьаӡара усгьы еснагь еиԥш акырӡа иаҳа ирацәан, дара аԥышәара зкуаз раасҭа. Шьасиа х-ҩык лызԥшын: Џьанар, Асҭанда, Марица. Марица илдыруан лҩызцәа анаауаз, дара ашҭа иааҭалаанӡа,
лара дааихьан. Дзызԥшыз лылаԥш иҵашәозар ҳәа, еилагылаз днарылс-аарылсуа дышрылаз, атроллеибус илалбааз дрылагыла, амҩа ааихиҵәеит ани арԥыс… ахаҵа изуҳәар иаҳа иеиӷьын, ԥҳәыс дшааимгацызгьы, шьҭа зарԥысра инҭысхьаз. Лҩныҵҟа аахыҭхыҭызшәа лгәы илнаҭеит, уи дылгәалашәалон, иагьа умҳәан, еснагь акәымзаргьы иналаршәашәа. Амцхә дизхәыцҵәҟьаргьы лхаҭа илҭахӡамызт азын, иаацәырылгалон илыцәҭахаз арԥыс ифото. Убри ихаҿсахьа ада зегь лхалыршҭуан. Лаӷырӡы цәыкәбарк лыбла ихшәомызт, лгәы лырԥсхьан. Ԥыҭк анҵлак, уи ахаҵа дылгәалашәон, аиҳараӡак лыбла ихыҵуамызт ибжьы ҿацаӡа жәлар реизараҿ ақәҵара апроект данаԥхьоз. Аԥхӡы иҿашы дышцозгьы, дахьықәгылаз аихалых даҩызан. Дылгәалашәон, ихаҿсахьа ҭыԥ ахьылнамҭоз лгәаԥхалон, аха дилаҵәа бзиа дшылзымбоз агәра лгон. Иашаҵәҟьаны аӡӷаб ҷкәынак дизхәыцлар, илаԥш дыҵашәалар лҭахыҵәҟьан. Аха лгәаҵа зны иҭашәаз дылзаанхон, уи лыуаҩышьа зеиԥшраз акәхарын изыдҳәалаз. Уажәы ари ахаҵа имацара дыҟаӡамызт, уи ашықәсан ашкол иалгақәаз ракәын уҳәартә, ԥыҭ-ҩык ицны дааҭгылеит. Ианрыԥхьоз аӡәаӡәала иҩнеиҵон. Шьасиагьы дызтәыз дагмырхакәа даарган, лҩызцәа дынрылаҵаны, доурышьҭит. Џьанар иидыруаз џьоукы ибан, дахьынӡарыдгылаз, аӡӷабцәа ааизынхеит.
– Баҭыри бареи шәеиқәшәахьоума? – рымала рааизынхара Марица лхы иалырхәон.
– Ус ҳамацара ҳаиқәымшәаӡат.
– Уаҳа акы аабеимҳәацкәану?
– Мамоу. Изхыбҳәааи?
– Ус баша. Иламыс шԥамхәмарыц сгәахәын.
Асҭанда лҩныҵҟа иҵегь ихьанҭахан, иакәымз ак лаҳар ҳәа дшәон. Усҟан Марица, лышьҭахь ахыбра ашә шыҟаз ирханы, длыдгылан. Еилагылаз рызынтәык аҩналарҭахь рылаԥш кыдын, изызԥшыз аӡә даацәырҵуазар ҳәа, ма аихагыла ахышәқәа ирызԥшуан, џьара зхы аакылазкышаз дышԥаҟамларыз ҳәа. Ахышәқәа аартын, аҩныҵҟа аҳауа хьанҭа рзышьҭхуамызт. Иналаршәаны бӷьыцқәак, зымҵәыжәҩа ԥырҵәаз аԥсаатә реиԥш, еикәагьежь-ԥыруа илкашәон. Ирымаз атемақәа рнын, изцәыцәгьахоз цхыраарак роурц ирыҳәозар акәхарын. Ҵаҟа иааилауаҭырқәон, аха аамҭала ибахҭахаз ахыбра узлаҩналози. Марица лылаԥш анаӡара еидгылаз ахацәа ирызхан, лышьҭахьҟа изҿыз агәхьаа лымамызт. Знык Шьасиа дзеиқәшәар – уаҳа илҭахызи, лҩызцәа ргәы рмыхькәа амҩа икәылҵарын.
Ашәшьырҵа иҵагылаз ахацәа акы еимаркуан. Урҭ руаӡә Леуанти иакәын. Ҿиҭцәомызт лара илдыруаз Марыхәба Игор, зны-зынла ажәақәак нарылаиршәуан умҳәозар. Егьырҭ ҩыџьа еицлабны, иацәҳауан уҳәартә, Леуанти иҿагылан. Иаргьы дрыҵахомызт, зны аӡәы иахь дааҳәуан, нас егьи иахь. Ибласаркьа еиқәаҵәа иунарбомызт ибла ирҳәоз, ихаҿы амцаԥшь ықәлахьан, дзацәажәоз шиашамз деилиркаарц дықәԥон. Убра дрыдгылазар лҭахын Марица. Асҭанда ҭыԥк аҿы ашьапықәгылара анылцәыуадаҩха, длыма даалаҩеит. Убасҟангьы еидгылаз ахацәа лылаԥш иҵлыжьуамызт. Дырзааигәаны дырзыӡырҩырц цәгьа илбомызт, ӡӷабк ус лхы излаҭәалшьарызи акәымзар.
– Асҭанда! – ҿаалҭит ԥыҭк ианынаскьа, ахацәа лбартә дааҭгылан. – Анҭ еидгылоу бнархьыԥши!
– Ирылабхи? – Асҭанда урҭ ааимылдеит, аха уаҩы длызрылкаауамызт, рызынтәык хаҿык рымазшәа лбон.
– Абласаркьа еиқәаҵәа зымхоу зыӡбахә сымаз иоуп.
– Зыӡбахә бымаз дарбану? – Асҭанда иџьалшьон.
– Бзыԥҭатәи дыбгәаламшәаӡои?
– Аизара мҩаԥызгозу?.. Уи бара акала дбыдҳәалоуп ҳәа сыҟоуп.
– Ишԥа?
– Зны иареи бареи шәеибадырбар рҭахыуп, иауӡом. Нас ҳчараҿ шәеибабоит.
– Сара дысдырбеит, ус ҳаибамбаӡеит.
– Дыбзырбаз иара бахь дхьаимырԥшӡеит ҳәа баҳама?
– Акрыздыруоу, – Марица лгәы аабжьажьеит. – Нас сыгәхьаа зикыми?
– Ашьҭахь иӡбахәқәа баҳалон, – Асҭанда лҩыза лзҵаара лаҳаӡомызт, – аизараҿ дыббахт, уажәы ара дбықәшәахт. Аказы еснагь даабҿаҳауеит, дбыдҳәалаӡам бгәахәуама?
– Бихәаԥши! Дырԥырҵны дцоит.
Иара дыццакны днарԥырҵҵәҟьан, иааҭгылаз атроллеибус дахьӡарц, амҩа ааихиҵәеит. Марица уи дылбарц лҭахыхын, илыхьыз лзымдыруа. Уи дзыдгылаз, дрызгәаазма угәахәыртә, дырԥырҵит. Дара ргәы нырханы драцәажәон, драцәҳауазаргьы ҟаларын. Игор Марыхәба ида, егьырҭ аҩыџьагьы изгәааит лҳәартә илбон дахьынаԥшуаз. Дабацарызишь иара? Арахь дхынҳәрызма?
– Бара уи ахаҵа бзиа дыббаҵәҟьеит ҳәа сыҟоуп, – Асҭанда Марица дылҿаԥшуан, лхаҿы маҷк аҽеиҭанакызар лара лыда усгьы уаҩы ибаӡомызт, убасҟатәи дылзааигәахахьан, лхатәы усқәа лыхәда хҽны дрыман, аӡә лхьаақәа лнырыртә дыҟамызт умҳәозар.
– Џьыбышьт! – Марица ҩныҵҟала дааиҭаԥеит. – Иарбан бзиабароу зыӡбахә бымоу. Сара аӡә бзиа дсызбома.
Дылбаанӡа уи ахаҵа ззуҳәашаз ақәра змаз лыхшыҩ изыршьҭхьан. Ашьҭахь лгәы лҽанӡамкәа дылбеит. Ҳәарада дылгәаԥхон, дагьизхәыцқәон. Изхәыцра дамҽханакызар ҟалон, аха абзиабара? Еснагь илымҩанызаҩыз ихаҿсахьа лҿаԥхьа иаацәырҵын, дзыдгылаз лҩызагьы дылбомызт, иаалыкәыршазгьы уаҩы ашҭа дылзықәгыламызт. Уи арԥыс дылнаԥхазшәа, цәаныррак аалызҵасын, дшааԥшуаз лхы ԥырҽызшәа, лыхәдаџьал хҽуан, амала лара ишылцәаҩаз еиԥш диашахәҵәараӡа, хьаа-баак змаз лԥшра аалхәомызт умҳәозар. Убас адәахьала дахьыҟаз акәхарын, лҩыза дыцәҳарц агьлыгымхо дызлацәажәоз:
– Ас иҟалаӡом, Марица. Бара быӡӷабуп, аӡәы бихьԥшыроуп, иауазар бзиа дыббароуп. Бҿара бхасҭабымтәын! Бычмазаҩхазшәа бҽыҟабымҵан. Ачымазара шьҭыԥкааргьы шыҟало бзымдырӡои? Шьҭа бычмазаҩхахьазар?
– Асҭанда, баангыли, сбыҳәоит! – лҩыза лцәажәашьа Марица даалнахуан.
– Бҿара бхасҭабтәыр, быԥсҭазаара ԥхасҭахоит. Уи бнапала изыбчаԥои?
– Иауам, иҟасҵои?
– Изамуеи ҳәа сымҵаауеи?
– Иара дҭахеит. Ида закәытә хаароузеи аԥсҭазаара иаҵоу.
– Бымбои ибҳәақәо! Иара ида ԥсҭазаара ыҟам ҳәа бхы иааҭашәеит данҭаха. Убри мҳәырны бхаҿы инхеит, уи чмазароуп. Балымҵыр ада ԥсыхәа бымаӡам. Иԥсыз дыбзырхынҳәуам, бара быԥсы ҭоуп, быԥсҭазаара бхала избыркьаҿуеи? Бызҿынҵәаауа ауаҩы адгьыл дықәгылазароуп, бзиабарада ԥсҭазаара ыҟаӡам ҳәа бмаҳаӡаци?
– Бзиа избо дыҟаӡам ҳәа базҳәада. Бара бзиа бызбоит.
– Иҭабуп, аха сара сыӡӷабуп. Аҷкәын дыбзысыԥсахырц сылшаӡом. Абри зыбзеилымкаауеи?
– Бара ибылшозу, Баҭыр иакәымкәан, даҽаӡәы бзиа дыббар?
– Ишԥа?!. – Асҭанда азныказ дааихәлахеит. – Баҭыр иԥсы ҭоуп, даҽаӡәы иӡбахә сышԥалацәажәои?
– Анцәа иумҳәан, аха акы дақәшәар?
– Дзықәшәо закәи? – Асҭанда даиҵаӷәӷәеит.
– Анцәа иумҳәан, аха дҭахар?..
– Ибҳәо закәи?.. Дышԥаҭахо?
– Иаҳҳәап сҳәеит.
– Иаҳҳәап… Уи усҟан иаамбои, – лҳәеит Асҭанда, аха дызхәыцӡомызт. – Ибҳәо закәи?!. – лыблахаҵ еилагьежьуан азы, иаразнак лажәа илзацҵомызт. – Иареи сареи амаҭаԥшь ҳабжьагыларгьы, иԥсы ҭазааит! Ибҳәо закәи?..
– Ибҳәо бымбои!.. Аха уақәымшәакәа атәы уздырӡом. Дыҟамзаргьы ауаҩы уизхәыцуазар даҽаӡәы изычҳаӡом. Уаниднагала нахыс иара уитәызароуп. Ианакәызаалак ихы даараӡа бзиа ибоит.
– Аԥҳәыс ус дыҟамшәа.
– Ахаҵа иаҳа аегоизмра илаҽушәа збоит, уи ус дшоуп. Аԥҳәыс илчҳауа изычҳаӡом, убри аҭаацәарақәа аанагоит. Зегьы ирызкымзар ҟалоит, аха аиҳараӡак.
– Нас даҽаӡәы бҽизыбкроуп, Марица! Ибаҩсыз бхабыршҭыроуп.
– Бхала ибзыҟамҵо сара исабжьабымган!
– Бареи сареи ҳҭагылазаашьақәа еиԥшӡам. Сара сзызхәыцша адәы дықәгылоуп. Бара быҽҭабырхарц баҿуп, ус иҟалома?
– Исзыбҳәақәо саҳауеит, аха, аҽҭархара аӡбахә анцәырыбга, бхаҭагьы убас быхьыр ҳәа сшәоит.
– Исзеилымкааӡеит. Аԥыхьагьы уамак сабҳәеит. Баҭыр ак сеиҳәарц иҭахызшәа бцәажәон. «Уаҳа акы аабеимҳәакәану!» –бҳәеит. «Изхыбҳәааи?» –ҳәа санҵаа, – «Иламыс шԥамхәмарц сгәахәит», – бҳәеит.
– Бгәалашәара ааџьоушьартә ибзиоуп.
– Аиаша саҳәеи: иареи бареи шәеиқәшәахьоума?
– Ааи, – Марица, уи лҵәахырц лгәы ишҭазгьы, Асҭанда асҵәҟьа еилкааны данҵаа, лҩыза дылзымжьеит.
– Иабҳәеи?
– Еилкаак бимҭакәа бахьиргәаҟуа шиашамыз иасҳәеит.
– Марица!.. – илурыз-илҳәарыз дақәымшәо, илаҳаз иахылҳәаарыз лзымдыруа, Асҭанда дааикәаҵәашеит. Лҩыза ӡӷаб Баҭыр иалҳәаз лара дшазнеирыз лыздыруамызт, иаҳа ишеиӷьыз ҳәа дзазкылсуамызт. – Нас иара ибеиҳәеи? – аиҳараӡак еилылкаарц илҭахыз аҵыхәтәан дазааит.
– Дышбацәажәоз сақәиргәыӷит.
– Игәра бгартә дыҟазма?
– Игәра згеит азоуми шәеиқәшәазар ҳәа сызҵаауаз.
– Аиаша саҳәа: дшысзыҟоу ҳәа акыр бзеилкаама?
– Иҽбықәиршәазар зегь еилкаахон, аха иҽаныбимырба сгәыӷрақәа зегь еиԥхьыттоит. Исҳәара сыздыруам, – Марица илҭахӡамызт иареи лареи еибырҳәақәаз еиҿыбаауа зегь цәырылгар. Усҟан Асҭанда лгәыӷрақәа иаҳагьы иҭшәахон.
– Мда-а! – Асҭанда уи адагьы лгәы цахьан. – Шьасиа лакәзар ҳәа сыҟоуп!
Шьасиа ашә даадәылҵын, амардуан длаҿагылеит. Аӡӷабцәа лыхьӡаанӡа, Џьанар дылзынаскьахьан, ларгьы днаидгылеит. Лхаҿы алашашьа злаҟаз ала, лықәҿиара зеиԥшраз ҳәа улмазҵааргьы ҟалон. Шьҭа аҩныҟа илгар лҭахын Марица. Аха Џьанар иуамызт. Иусурахь дыццакуан, аӡӷабцәагьы рымала изааныжьуамызт.
– Џьанар, амла шәшакуа здыруанаҵ, ус шәоужьра сцәыцәгьоуп. Шәаала аҩныҟа! – ҿыц аҳәара шьҭалҵон лара.
– Бгәы иалымсын, – лҳәеит Асҭанда. – Усгьы еснагь ҳабҭоуп.
– Ибҳәо закәи?!. – иџьалшьон Марица. – Уҩызцәа уҭазар, уи уадаҩроума!
– Шьасиа илыцызҭиуаз џьоукы ҳаарызԥшқәап, нас аҩныҟа амҩа ҳақәлароуп, бгәы бмырхьын! – Асҭанда ҿыц лҩыза длыҳәахуан.
Ирымуазшәа анылба, иаарласны дшааиуаз наралҳәан, Марица ааигәа игылаз ҿхышәк дазцан, ахаа-мыхаақәак аалхәан, қьаадк илаҳәаны, иаалгеит. Џьанар џьоукы дрыдгылахын. Аӡӷабцәа даарыԥхьан, ауаа ахьырацәамыз ҵкарк аҿы иналган, иаалхәахьаз рҿалҵон. Џьанар дхаҵан, иааичҳарын ҳәа длафуан лара, иара диԥхьар ихы хьымӡӷишьар алшон, ӡӷабк ихәы ахьизаалгаз азы. Шьасиа аԥышәара лыцызкуаз ԥыҭ-ҩык дәылҵхьан, ақыҭауаа аҩныҟа рхы андырхоз. Џьанар каҳуажәырҭак ахь дрыԥхьеит ицзи Марицеи. Арҭ иҟарҵарыз иақәымшәо иаанхеит. Ида акыршырфахьаз аниарҳәа, дыԥхашьаны убас дышҳазхеит, дара ирҳәарыз рҿамшәо иаақәхартә.
– Саҭоумҵан! – лҳәеит Марица, иашьаҵас имахәар аанылкылан. – Амла ишакуаз, амҩа исзықәымҵеит. Чаӷьак уаргьы иузаасхәап! – анылҳәа, Асҭандеи Шьасиеи ицәыҵымччар рзымчҳаит
– Бчеиџьыка ҭбаахааит! Иҭабуп!
– Узхаҭабуазеи!
– Счеиџьыка бахьеиҷаҳаз, – иаргьы ииҳәашаз иԥшааит, рых-ҩык ргәы ааҟаиҵартә.
– Иҳахьҵәҟьаз умбои, – лҳәеит Марица, – аԥсшьарҭаҿ узышьцылоу афатә уажәы ара иабаҳаԥшаауеи ҳгәахәит.
– Ҳа-ҳа!.. – Џьанар, Асҭанда дшылымбацызҵәҟьа, дааччеит.
– Аеи, Марица! – Асҭанда лҩыза длыгәӡын, лҩызцәагьы абзиараз ҳәа анааибырҳәа, Марица лымала дныжьны, атроллеибус инҭалеит.
Марица илыгәхьааз лхаҭа илзеилкаауамызт. Асҭанда мчыбжьык инамгакәа лҵарахь деиҭаауан, аха уажәы дахьлыцәцаз даара илцәымӷын. Ӡӷабк даҽа ӡӷабк ас бзиа дылбо убахьазу. Издыруадаз Марица лызаҵәра лхылгарц акәзар лҩыза ӡӷаб бзиа дзылбоз? Насыԥк лоурц дзықәԥомызт, дагьақәгәыӷуамызт, иаҭахны илԥхьаӡомызт. Лара дзыҿҳәараз ииасра лразҟы ацҭашәазшәа иахьынӡалбоз, даҽа бзиабара ҵаулак лызԥшны, заҟа мҩак данымгыларыз. Уи азын дагьыуазыруамызт, шықәсқәак раԥхьа лҟар хызҽыз ахҭыс наӡаӡа дарҭынчын, луаз лхаҭа илаҳауамызт. Аԥсабара илыланаҵаз лыразра аӡәы ицәымӷыз лнарҟаҵомызт, илылааӡаз лгәыҳалалшьа лҩызцәа ирызбзиахашаз ашьаҿақәа леиханаргон. Аԥсҭазаара агәыбжьажьара илызцәырнагаз убас деиҟәшаны даман, иаалыкәыршаз адунеи иалагәырӷьаларц лԥсы ҭылхуан, арахь лхаҭа лхазы бзиарак лыдылкыломызт, лхы рхылбаауан. Издыруадаз уи доуҳа чмазаразар, избанзар акраамҭа илҟәамҵӡо илхьынҳалаз усын, лԥсҭазаашьа далашьцылацәан, аиҭакрагьы уамак илҭахӡамызт.
Аха… лгәы маҷк инеиҭаԥеит, шьҭа аҩныҟа дцарц шьаҿақәак неихылгахьан еиԥш, зыуаҩышьа лзымдыруаз, ахаҵа қәра змаз, иааимхаимхӡакәа зыбласаркьа еиқәаҵәа ныҟәызгоз уи ауаҩ ақалақь агәаҿынтә иаауаз атроллеибус длалбааит. Ихатә хәыцрақәа дрылан, ибӷа ԥхӡыла ибааӡаны, ихаҿгьы аԥхӡы алҵуа, лзааигәа дниасит. Дахьаалызхьамԥшызгьы лгәы иалсит. Ицыз абитуриентцәа дәылҵхьан. Иахьеидгылаз драцәажәон, доусы рылҵшәақәа еиликаауан. Марица иахьынӡалдыруаз, урҭ иҩуан, рылҵшәақәаҵәҟьа адырҩаҽнынӡа ирзеилкаауамызт, аха аԥышәара зҭиуаз иалихыз атема дшазыҟаҵазгьы лҵшәамзи. Иара, ицыз иманы, лара афатәқәа ахьаалхәаз
аҿхышә шыҟаз днеин, рызынтәык еиԥшыз чахаақәак надиркын, ӡқәак рзааихәеит. Ихаҭагьы акрифон, дара дрыхәлаччо. Марица уи дидгылазар, убасҵәҟьа акырицылфозарц агәазыҳәара лыман. Аӡә дизкылԥшуан ҳәа хьаас имаӡамкәа, иара, иоушьҭымҭацәаз аашьҭхны, атроллеибус дынҭалеит, ара дыҟазу ҳәа изымдыруаз аӡӷаб лымала дныжьны.
Знык уамак бзиа илымбоз рҵара шықәс ҿыц иалагандаз! Асҭанда даанагарын. Уи лҩны шықәсы наҟьак дыҩназарц лҭаххашамызт, аха азеиԥшынхарҭа дыҩналарын, есымша рҵараиурҭаҿ еиқәшәаларын, адрамтеатрахь иныҟәаларын, акинофильм рбаларын, апаркқәа ирыҵазаарын, аԥшаҳәа иавазаарын, аҩныҟагьы дналгаларын… Лыбла ихгылан рҩыџьегь ахьеицызаақәашаз. Лҩыза аҵара ахьынӡалыцылҵарыз лара дзаҵәхарымызт ҳәа дақәгәыӷуан. Аҩны днеихьан, лԥсы ааиҭалкырц, рықалақь гәарԥ ҭшәа мчындырла иахьыхҩаз аҩны аԥхьа, лшьамхы еиқәыршәны, ақәчага еицарса хәыҷы днадтәалеит. Лхада хы лымамызшәа аалбан, лхы лцәымӷахарц агьлыгмызт. Иагьа умҳәан, лызаҵәра лыцылхәаҽырц, уи ақыҭа ӡӷаб еснагь дылзааигәазар цәгьа илбаӡомызт. Еснагь уи лара дылзааигәазтәуадаз. Илыман лхатә ԥсҭазаара, лыдунеи здылҳәалашаз арԥыс дишьҭан уахгьы-ҽынгьы, макьана еизыразқәамызт акәымзар. Иахьцалак ирлас дылзаар лҭахын. Уажәшьҭа аҩны днеихьазмашь Асҭанда? Лашьеи лҭацеи шлыцыз Марица илгәалалыршәаӡомызт.
Уи хьаас илымаз аӡӷаб, усҟан амҩа дахьықәыз, акырынтә илгәалашәахьаз Баҭыри лареи реицәажәарақәа ҿыц дрызхәыцуан. Лара дыхҭалклон аҵара иацылҵарц шылҭахымыз, ауниверситет далгаанӡа, иара дылцәыӡыр ҳәа дшәон. Еиҳау аҵара дҭаларц, иара амҩа дықәиҵон, нас ачара иурц игәы ишҭаз ала диргәыӷуан, афатә-ажәтә аидкылара иҽазикуазшәа, дцәажәалон. Лара аҵара дҭалеит. Иара ичара аҽҳәара хирԥо мацара, шықәсык бжьысхьан. Ари арԥыс ус дижьарц игәы иҭазу, дақәшәоу? Дзызԥшӡамыз акы даниазар – изимҳәарызи? Дылзеилымкаар ҳәа дшәозма, ма илеимҳәашаз уамак изцәырҵу? Азҵаарақәа, азҵаарақәа. Ҵыхәа ԥҵәара змамыз азҵаара ҿыц илызцәырҵуан, ҭак рымаӡамкәа.
– Сгәы хынҳәуеит, амашьына аанышәкылароуп, – ахышә иадтәалаз Асҭанда илмаҳартә, уи дахьлыватәаз, Шьасиа илхагылаз лыԥшәма иахь лхы налырхеит.
Иара аныҟәцаҩ даанҿасырц наиеиҳәан, амашьына аццакыра ахьынӡармаҷуаз, Шьасиа ашә шыҟаз днеигеит. Длалбаанӡа Асҭанда дрышьҭаларц налызҿиҭит. Рых-ҩык лалбааит. Џьанар автобус дәықәиҵарц аныҟәцаҩ иеиҳәеит. Шьасиа, лҭагылазаашьа злаҟаз ала, лгәыхынҳәра дшалҵышаз иалидраази, «Икарус» –к аазна ауаа изырԥшуамызт. Иара Шьасиа дылхагьежьуан, ак лыхьыр ҳәа дшәаны. Асҭанда илбон уи иԥшәма лгәыхынҳәышьа лара лаҟарагьы ишџьеимшьаз. Арахь лҭаца илҿылхуамызт, амашьына дакит уҳәартә, лгәыхынҳәрагьы цқьа еиқәтәомызт. Лԥшҭәы лхыббы даанхеит. Амҩан инхоз џьоукы дрызцан, Џьанар аӡы ааигеит. Уи маҷк лҿы иҭлыршеит, хәыҷыкгьы лжәит, лнапы ырхьшәашәаны лылахь, лӡамҩа, лыхәда ҵҟәаш ианырхьылшь, лԥшҭәы лзыхынҳәуан. Рқыҭахь ибжьаз а-«ПАЗ» шааиуаз Џьанар идыруан, иԥшәма ҿа дирццакӡомызт. Уи анаарыдгылагьы даара ишҭәызгьы, иаҳәшьеи иареи џьоукы ирыҳәаны, ҭыԥк згәы бзиамхаз илзалырхит. Инхаз амҩа хар лымаӡамкәа илчҳаит. Џьанар иусураҿ длыбааит. Арҭ рҩыџьа рхала агәарԥ ианааҭалоз збаз Надшьа ашәшьырҵаҿынтә дҩагылан, ҩбаҟа шьаҿа неихылгеит.
– Шәсахьа злаҟоу ала, шәыбзиахәха шәааит.
– Бџьарҵас ҳаиқәшәоуп, – лҳәеит Асҭанда, Шьасиагьы дааҭгылеит, уажәы ланхәа лхы лықәкны дышлықәныҳәоз лдыруан азы.
– Ҵарамш бҵааит, нан!
– Иҭабуп! – лбжьы ҭымгацәакәа, аҭак лылҭан, ланхәԥҳа длышьҭаланы, аҩны дныҩналеит.
– Шьасиа! – Асҭанда аҩныҵҟа даақәгьежьт. – Анцәа ҳзырҳа! Бцәа бтәымзар ҳәа сыҟоуп? – ҳәа данҵаа, лҭаца лхы лалырҟәит, маҷк дышԥышәырччоз лнубаало.
Асҭанда уи даалгәыдылҳәҳәалан, аҵәах шаалҿыҵлыргазгьы, доулыжьуамызт. Маҷк лгәы аԥхара ахьныҵалҵаз, длаҭабуан. Араҟа игылаз адиван днықәиан, лхаҿы лхаччо мацара, лыблақәа хҩан. Анцәа иҳәар, аҭаца гәабзиарала дыӷәӷәазар ҳәа анхәԥҳа дгәыӷуан, аԥхьа ииуаз дыҷкәыназаргьы дыӡӷабзаргьы, мышкы зны рабиԥара шҿиарыз рбарын. Иҳаӷаз иҵәҩаншьап узақәшәирымызт, уаб игәараҭа акәмызт. Дҩагылан, лан лахь днеирц, дындәылҵит. Уи ирлас дылмыргәырӷьакәа лзычҳауамызт.
– Ҳҭаца лцәа лтәым!
– Иаша бҳәону?! – ан дагьҩаҵҟьеит. – Анцәа днаигӡааит! Ҳашԥалырқьаҭеи!.. Асҭанда, шәаб иашьҭахь бзиарак збап ҳәа сымгәыӷкәа, стәала снапқәа сывасԥсахьан. Аха аԥсҭазаараҿ ацәгьеи абзиеи рышьхәа еивҵами. Анцәа иҳәар, сыҷкәын ичарагьы збеит, смаҭацәагьы збар – жәҩангәашәԥхьарамзи. Шьҭа бара разҟык боугәышьар, сгәы ҭынчхон. Нас сыԥсыргьы агәхьаа скымызт. Иԥсыз сылҩызахозма!
– Абзиара лзеиӷьабшьар бҭахызар, слыԥхьап!
– Уажәы дыбмырԥхашьан, агәарԥ дықәыргыланы. Уи нас сара слықәныҳәоит, аҩныҟа саныҩналалак. Ԥшӡала деилгааит, сыкәырбан! Ҳәашьак амамкәа слыргәырӷьеит, аха уи аӡбахә ус ицәыругацәар ҟалаӡом, ахәыҷы диаанӡа.
Асҭанда днахынҳәит. Лҭаца днықәиазар акәхарын, амаҵурҭаҿ дыҟаӡамызт. Дылԥырхагамхарц ателербага аҿалымкит. Лхаҭагьы лшьапы аԥсшьара иаҳәон. Адиван днықәтәеит, ҟәардәк даахан лаԥхьа иналыргылан, лшьапы нықәылҵеит. Ауаҩы ҿыц изԥшызар акәын ишынҭаацәараз. Уи заҟа гәыӷра, уадаҩра, гәырӷьара, чмазара ацыз лара макьана илзеилкаауамызт. Уи атәы здыруаз лан лакәын. Ашәшьырҵа дахьыҵатәаз, заҟа дгәырӷьаз аҟара, лгәы лҽанын лара. Асҭанда илаҳаз даргәырӷьеит мацара акәын. Лхьаа-баақәа маҷк еихсыӷьызшәа шылбозгьы, убарҭ дрымҽхаркырц агьрыгымкәан, лҭаца дааҩнашылеит. Шьыбжьонра шхыԥозгьы, шьыбжьхьак аҩны иҟаз ирзыҟалҵарц, акҿаҩра дныкҿалеит. Ланхәԥҳа лара лахь дааԥшуан дԥышәырччо. Рылаԥш ааиқәшәар лҭахӡамызт азын, Шьасиа лхы шьҭымхцәакәа днаиааиуан. Илныруан итәаз лыбла ҵары.
– Сара сышԥатәоу, – дҩагылеит Асҭанда. – Итәазааша бара боупеи.
– Быԥсы шьала! – Шьасиа лхы ҩышьҭылхит. – Сгылазар, ма снаиааилар сзеицәаӡам.
– Џьанар дзыбҿынҵәаауаз есааира еилыскаауеит.
Уи илҳәаз аҭакс, Шьасиа лԥышәырччара маҷк лхаҿы ианубаалон. Ачанахқәеи аҵәцақәеи аақәлыргылеит. Ашә лххырц иааҭылгахьан, алашбжь аараҳаит. Аԥҭа агәарԥ дааҭалахьан, иҩеихаҵгылаз Надшьа, аԥсшәа лаҳәаны, днаиртәеит. Асҭанда длалбааит, уи данааих лара дибарц шиҭахыз усгьы еилкаан.
– Шәшеиқәшәақәаз еилыскаап сгәахәын, – иара аӡӷаб дҩалхаҵгылеит.
– Сара сҭаца лахь снеипи, – Надшьа аҩныҟа лҿыналхеит, арҭ дырԥырхагамхарц.
Аԥҭеи Асҭандеи арымӡ иқәтәан инаскьа-ааскьаны. Иара аԥышәарақәа Шьасиа ишылҭииз инаиркын, иҟаз зегьы еиликаауан, амала Асҭанда илныруан ииҭахыҵәҟьаз дшазымҵаацыз, дагьшаламцәажәацыз. Лхаҭа илҭахыз аӡбахә еилылкаарц лҽазылшәарц далагомызт, иагьа умҳәан, иара дгәылазаргьы, лара даԥшәымамзи, игәы иҵхоз ихала ицәыригар акәын. Арахь лара дшылзыҟаз усгьы илдыруан, убригьы Асҭанда дыннакылон. Егьи аганала, ихьааз цәыригар абалҭахыз, убасҟанҵәҟьа ибзиабарак аӡбахә ааиҳәар – зынӡак иззычҳауаз лакәӡамызт. Лҩныҵҟа илыцрыхоз ҭиҵаахьазшәа, иара илызцәыригаз лара зынӡак дазԥшӡамызт, ихьаан ҳәа илԥхьаӡоз акыр иадҳәалазаргьы:
– Асҭанда, бареи Баҭыри ишәыбжьаз сзеилымкааит.
– Иҳабжьоу закәи? – уамашәа илбазшәа ҽыҟалҵон, арахь амц лҳәеит узҳәомызт, убас лгәы ҭынчын.
– Иахьцалак бзиа дбымбози?
– Сароу?.. Иуазҳәада?
– Аӡәыр исеиҳәеит сҳәама. Схала изымбаӡои?
– Аԥҭа! Ҳарҭ акгьы ҳабжьаӡам, иахьанӡа излаздыруала. Ак ҳабжьоуп ҳәа угәы изабарызи? Иҳаҵубааи?
– Бареи сареи ҳаҭыр еиқәаҳҵон. Аӡәы сиеицәаны схы збомызт. Сзыбҭахымхазеи, аӡәы бихьыԥшымзар?
– Хәыҷы хшыҩуп иумоу, Аԥҭа, уажәыгьы, – лгәы аартны диҿаччон лара. – Баҭыри сареи агьҳабжьамзар, уара аӡәзаҵәык бзиа узбар акәызма?
– Ус сымҳәеит аха, – дааџьыххеит иара. – Зегьакоуп шәҩыџьегь агьшәыбжьамызт ҳәа, сыбзыжьаӡом. Абыржәы ак шәыбжьаӡом, уигьы збоит. Сара исабҳәар, иҟалои? Аӡәы иасҳәар ҳәа бшәома?
– Уара изхауасҳәои?
– Изхасабҳәои – сара бара бзықәшәо хьаас исымаӡамкәан, адәы сықәӡам.
– Иуасҳәо ҳәа акгьы сымаӡам.
– Ара дыштәаз дтәан, дзымааиуеи, ихьи?
– Дааилоит.
– Аԥыхьақәа реиԥш дааиӡом, ихьи?
– Уи саргьы еилыскаар сҭахыуп.
– Бзимазҵаауеи?
– Акгьы иҳәаӡомеи.
– Асҭанда! – абарҵа аҭаца даақәгылеит. – Аԥҭа дбыманы, арахь бааи! – аҩныҟа дныҩналеит.
– Шьасиа, ибыдысныҳәалоит. Уажәы сыццакуеит, сара сцароуп, Асҭанда. Аҭамзаара шьҭасҵоит! – дҩагылеит иара. – Амала сыбзыжьаз џьыбымшьан! – Асҭанда даалызхьаҳәит. – Ишәыбжьамӡо саҳәа анысҳәа, уара изхауасҳәои ҳәа сгәы иҭаҵәҟьаз бымхаҳәеит.
– Мамоу, уара!
– Абзиараз! – ирлас агәашә дынҭҟьеит.
– Аԥҭа усызгәаама?! – наиқәҿылҭит, днаскьалгозшәа агәашә дахьнадгылаз.
– Бгәы ишԥаанагои: сбызгәаау, сыбзымгәаау?
Илеиҳәаз зегь лхьаауан, аха аҵанӡа лгәы иаҳаӡомызт. Лҭаца ҿыц лықәҿылҭуан, днахынҳәит. Шьасиа лгәы иалан лан лаҳәшьаԥа дахьымааиз. Асҭанда лани лҭацеи акыр рыцылфазшәа ҟалҵеит, лгәы ишамгоз мацара. Ателербага шаҿазгьы дзадтәаломызт, лҭаца ақәчага ахьеиллыргоз дызлыцхраауамызт, ашәшьырҵахь ҿыц инеиз лан дызлыдтәаломызт. Лиарҭахь днеин, днықәиеит. Лҩныҵҟа аӷзбжьы цәырҵырц агьшагмыз иааҩнашылаз лҭаца даԥырхагахеит.
– Аԥҭа игәы иалеи? – дҵаауан лара.
– Дбызҵаауан.
– Усҟан сара сҿы дмааиуази, аха бара бҿы аус иман азоуп ирлас дызца.
– Шьасиа, башьа иоуп, еилыскаауеит, аха уи азы сара бзиа дызбароума?
– Ус сымҳәаӡеит, аха ихьыз цқьа исзеилкаауазар сгәахәын.
– Ус акгьы имыхьӡеит, бицәымшәан.
– Уигьы сицәшәоит, Асҭанда, баргьы сбыцәшәоит.
– Сара избан?
– Ибгәыҵаҵәахыу ас ианбанӡабӡо?
Марица гәыԥ-ҩык ахацәа ауниверситет ашҭаҿ ишеидгылаз анылбоз аҽны Леуанти уа дыҟаҵәҟьан. Ингеи лҩызцәеи рҵыхәтәантәи рԥышәарахь ианааигаз акәын. Уаҟа раԥхьа иара дзықәшәаз Игор Марыхәба дышиацәажәоз, даҽа џьоукы ааидгылеит. Урҭ рҿынтә зԥсҭазаара иалҵхьоу дыҟоуп, даҽаӡәгьы иӡбахә уҳәо дыҟам, рыхьӡқәа ҳҵәахып, аха усҟан дара ражәеи руси еиқәшәомызт, раҳаҭыр, бзианы ишыҟаз, икаҳауа аҿаанахахьан, ажәлар рыла аусӡбара аԥшьызгаз ирықәшаҳаҭмызт, арахь рхала агьшырзыҟамҵоз рзеилкааӡомызт. Дара Борис Кьахьыриԥеи иҩызцәеи, аиҳараӡак Леуанти дызҿыз, изакәанмыз усын ҳәа ирԥхьаӡон. Арахь ажәлар рхы иахәартә азакәан ишырнамҭоз дара ирзеилцаӡомызт. Уи амацара акәындаз, амҩан ишгылазгьы рхаршҭны, иаардыруаз зегьы ҳәаны, аԥсуара иашьҭаз рымаӡақәа аадыртырц агьрыгмызт. Леуанти уаҟа иарҳәоз аҭак риҭон ирҿаԥыххааны, амала иҳәашьала дара ирзеилымкаауаз рацәан, ишьақәирҟьон, КГБ алымҳа абраҟа ирызкыдзар, ирҳәоз убраагьы цқьа ирзеилымкаарц, ма аилыргара иадхыларц. Игор ҿиҭуамызт, аҵыхәанӡа дырзыӡырҩуан, нас ҭынч ҿааиҭит:
– Уара, ҳара акгьы ҳаҿӡам, уара. Исашәҳәеи иҳалшахьоу, ҳцәажәоит анаҩсан. Иара излаилшо ала акы даҿуп, нас ҳзиԥырхагахои?
– Акы даҿушәа, егьиуашәа, – дааҵҟьеит руаӡә, – уеиқәа ушьысхып сара!
– Зеиқәа амаҟа ӷәӷәоу даабап! – Леуанти уи аӷьара ааихиргеит. – Бзиоуп, Игор, сара ақалақь аҿынӡа сымцар ҟалом, – Марыхәба иахь ихы наирхан, атроллеибус ааҭгыларҭа шыҟаз, амҩа ааихиҵәарц, иҿынеихеит.
Атроллеибус дзазымԥшит, убасҟатәи ирлас убарҭ ахацәа рылаԥш иҽацәигарц дахгәакуан. Ус иҟаз ауаа рымшала иззықәԥоз аус аиҵахара ӷәӷәа аиуан, шьҭа иара ихаҭа хықәкыла шьапҿаршәк изырурызшәа игәы ишинаҭоз мацара, машьынак дҭалеит. Ашьҭахь иара игәалашәаӡомызт иарбан машьыназ, уи адагьы Ленин имҩаду аҿы дышнанагаз. Убасҟатәи иԥсахы еибадыркит, арахь икатәаз амцашоура ҳәашьак узаҭомызт, ишиҭахыз дархәыцуамызт. Амузеи аҿы днеин, ииҭахыз уаҩы данимба, афилармониа аҿаԥхьа иидыруаз музыкантк дааихьӡеит.
– Фениа Аҩӡба улбар лҭахыуп.
– Иаба?
– Лусурҭаҿ.
Фениа каҳуажәырҭак дахагылан. Уи Леуанти цқьа диздырӡомызт, амала, амца дақәуҵар имбылуаз ӡӷабк шлакәыз ала, лыӡбахә иаҳахьан. Аԥсуараз дхәыдамызт лара, аԥара лнапы ахьалакызгьы дацәшәомызт, уамашәа иубашаз. Иалҳәарызеишь ҳәа апарк дыҵалан дышлеиуаз, амҩахь дкылсуан еиԥш, даҽа Аҩӡбак дааиҿаҳаит.
– Уабацои?
– Фениа сылбарц шылҭахыз сарҳәан, слызцоит.
– Фениа узылҭахыу уҭаркырц иушьҭоуп ҳәа Сергеи Бганба ишлеиҳәаз адырра улҭарц азоуп.
– Нас шьҭа уахь сылзымцаӡои?
– Изаҭахыуи. Сара иуасымҳәеи.
Урҭ анааицрыҵқәа, Леуанти атроллеибус ааҭгыларҭахь дыццакит. Иаразнак ихы иааҭашәаз, – дҭаркырц ргәы иҭазар, амч змаз рымаӡа цәырзымгашаз ауаа рыла, адырра зирҭози? Издыруадаз Леуанти дҭаркрызшәа аниаҳа Сергеи иааицҳазар? Иагьа умҳәан, иара иаҳәшьаду Леуанти иабду диааӡахьан. Аха уи агәхьаа икрын ҳәа агәрагара цәгьан. Нас аамҭа ԥыҭк анцалак, аус акыр ианеилгалак, Леуанти иаҳашт иҟалаз хҭысқәак, урҭ еиҿаирԥшышт. Ганкахьала, ддыршәар Аԥсны далҵуазар ҳәа иԥшын. Егьи аганала, еиликаауеит иара дәқьанк аҿы днеираны дшыҟаз шырдыруаз. Ус анакәха, иара убри адәқьан аҿы дырҩашьаны днаргон, деиқәԥах дықәыргарц. Аиашаз, урҭ ргәы иҭақәаз Фениа илыздырӡомызт, лара ашәарҭа иҭагылаз игәы иҽанылҵарц дахгәаҟуан. Издыруадаз, иалҳәарц илҭахыз амҩан еиликаартә иҟалҵазар. Ус ала лдәқьанаҿ иара дымнеиӡеит, ибаандаҩтәра убраҟа еиԥхьлырҟәҟәеит.
Ҷыдала лаԥшык ихын ҳәа дымгәыӷӡо, КГБ-аа рыӡбахә ҳамам, атроллеибус данааҭыҵ, ицны иааз, уажәы аԥышәарақәа ҭины иаадәылҵыз абитуриентцәа дынрылагылеит. Рлҵшәақәа еиликааит. Инга лакәзар – ибзиаӡаны илдыруаз атема лықәшәеит. Аҩра змаз рылҵшәақәа макьана еилкаа роуӡышамызт. Иара усгьы, ауниверситет иаанахәаз рыхьӡынҵа знылоз абӷьыцқәа кыдырҵаанӡа, даҽа ԥшьы-мшы иреиҵамкәа ииасрын. Дызцыз ахәыҷқәа (ахәыҷы ҳҳәеит ҳәа, руаӡә маӡала иара диӡӷабын, убри азы еснагь ишьара дықәӡамызт) иманы атроллеибус дҭалан, Гагра ицоз «Икарус» –к иҽахьигӡеит. Даараӡа иҭәын. Дышгылаз мацара аҩныҵҟа иҭатәаз аԥсмаҷхара ааихигеит. Ашкол аҿы длыбааит, иҿыцыз жәабжьк здыруаз аӡәыр дибозар ҳәа дгәыӷшәа.
– Узбар шысҭахыз, уааит, – зышкол изаԥырымҵуаз Кьахьыриԥа икабинет дыҩнатәан, даадәылҵын, изнеиз диманы, ашәшьырҵахь дцеит. – Уҭакразы еилацәажәарақәак шрымаз еилыскааит.
– Издыруеит.
– Угәы иҭеи?
– Акгьы.
– Ус иҟалома! Џьара уҽуҵәахыроуп.
– Иаба? – Леуанти иџьеишьон.
– Урыстәылаҟа удәықәысҵоит, уаҩы имырдырӡакәа. Уахьнеиша аҭыԥгьы дырхиауеит.
– Асовет мчы уҽацәыԥхьакны уҽахьуӡаша ҭыԥ ыҟоума?! – Леуанти иаҳауаз уамашәа ибон.
– Аԥсны уалҵ! Уахь угәхьаа змада.
– Сара џьара сцап ҳәа сгәы иҭаӡам.
Асовет республикақәа ҳәынҭқарракны Асовет Еидгылаҿ убас еилацалан, амчра знапаҿы иҟаз, уҭаркырц рҭахызар, Ԥсоу ацҳа унықәсны, Урыстәыла акәызма, даҽаџьара акәызма, уахьырзымԥшаашаз ҭыԥк ыҟан ҳәа Леуанти игәы иагьҭашәаӡомызт, Борис ииҳәазгьы изеилкааӡомызт. Амала аԥсуеи ақырҭуеи мчқәа, гызмалрак аҵаҵаны, дықәырцарц иаҿызар ҟалон. Усҟан ажәлар ирыладырҵәарын ихы дацәшәаны дықәҵызшәа. Уиала аиааира рымгози. Ҿыц деиҭазхәыцуан иара, ирыхәаша иашьҭан азы, дара дышҭаркуаз изаарыцҳауан. Издыруадаз Фениа лусурҭа ҭыԥ аҿы еиҿыркаауаз убри ақәкы амаҵәҟьазар? Дзықәшәақәоз ахҭысқәа еиҿаирԥшуан, аиҳабыра ргәы иҭаз, аилкаараҵәҟьа изалмыршаргьы, авариантқәа дрызхәыцуан. Дышрыцәшәоз дирбаҵәҟьар иҭахымызт. Иахьиҭахыз дцон, даауан, амҩақәа дрынгылан, дахьнеиуаз иахәҭан ҳәа ииԥхьаӡоз иҳәон. Ԥсрак аҿы Аҟәантә иааз ҵарауаҩык дааидгылеит.
– Уҭаркуеит. Уҽаагәаҭа!
– Абри дҭаркуану?! – Борис Кьахьыриԥа иблақәа цырцыруа даақәҵәит, иаҳаз изымчҳауа. – Борис Виктор-иԥа адырра ишәҭа, абри ианааикьыс, ишимбац ала ажәлар ршьапы ишықәҳаргыло.
Ашкол аҿы аҵара шықәс ҿыц рҽазыҟарҵеит. Уи аҽны ахәыҷқәеи аҭаацәареи еилагыланы, амҩа ианын. Леуанти ашколҷкәынцәа даарыцригеит Давлеҭ Ԥлиа. Уи ҷкәына кьаҿк дицын, амагнитофон икын.
– Ари Москва амилициа ршкол дҭоуп, – иҳәеит Давлеҭ. – Уаҟа ҳдиаспора ыҟоуп, зны саргьы сахагылан, иумдыруеи? Бзыԥҭа имҩаԥыжәгаз аизара ақәгыларақәа амагнитофон лента ианышәымҵеи. Убри хиҩаалар иҭахыуп, Москва иганы, ҳаҷкәынцәа азыӡырҩырц, иахәҭоу алкаақәа ҟарҵарц.
– Уи сара сҿы иҟаӡамеи, – иааиршанхеит Леуанти. – Иахьыҟоу цқьа исыздырӡом. Еилыскаауеит, нас адырра усҭап.
Ишԥеимдыруаз иара, Бениа Караҷа ииҭаз ақьаадқәа ирылаҵәахын амагнитофон лента. Урҭ иргәылан кьаразаа ирызкыз ахаҳә анықәдыргылоз иҭырхыз афотографиақәа. Иахьыҵәахыз изымдыруазшәа реиҳәеит ашәарҭадараз, иҟамлоз егьыҟамызт. Давлеҭ иакәымзар, уи ицыз зынӡакгьы игәра згодаз. Аха Леуанти Давлеҭ диқәгәыӷуан, зыхьӡ ҳҵәахуа уи аҷкәынгьы иакәымз
уск мҩаԥигарымызт игәахәит. Адырҩаҽны, маӡала акәымкәан, ауаа ишырбоз, Леуанти аҽнышьыбжьон автобус длақәтәан, Караҷа игәашә аԥхьа длалбаан, агәарԥ дынҭалеит, ала ахьҿаҳәаз адаҷ дақәгәыӷны. Аԥшәма даадәылҵын, дааиԥылеит.
– Сеилаҳәара сымгар ҟалаӡом, нас иузаазгоит аха.
– Аеи, – Караҷа ажәқәа ахьҭеикуаз ахь иҿынеихеит.
Арахә зықәгылаз адашьма ӷәык аиха лавҵарԥаны дҩахан, аилаҳәара, арымӡ маҷк иарцәаакны, иаацәыригеит. Леуанти уи ааимихын, акы иаԥсаз акәӡамызшәа, иҩыҵракны автобус ааҭгыларҭахь днеин, уамак дымԥшыкәа, иааидгылаз а-«ПАЗ» дынҭалеит.
Уи аҷкәын даар – амагнитофон лента ианыз ақәгыларақәа хиҩааларын. Леуанти қьаадқәак хазы аус рыдиуларц игәы иҭан. Амчыбжь анҵәамҭаз ашкол апартеиҿкаара аҳасабрба-алхратә еизара мҩаԥыргон. Убра ақырҭуа шовинизм ӷәӷәала даҿагыларц иҭахын, уи аполитика иашамкәан Қырҭтәыла а-КП а-ЦК имҩаԥнагон ҳәа инаҵшьтәын. Ииасуаз аԥхын азы имҩаԥысуаз ахҭысқәа цқьа иааԥшхарц, Москваҟа идәықәҵан хыԥхьаӡара рацәала ателеграммақәа, уи азын урҭқәа зегьы ҿыц рылацәажәара иаԥсахомызт. Уажәыҵәҟьа зыӡбахә ҳәатәыз ақырҭуа шовинизм имҩаԥнагаз аҵыхәтәантәи ашьаҿа акәын. Леуанти зыӡбахә имаз ақырҭқәа, рҭагылазаашьа рхы иархәаны, ацентр кьыԥхь ахархәарахь ишымҩахыҵыз акәын. Агазеҭ «Правда» убри ацәахыхга статиа Степичев ианикьыԥхьуаз аҽныҵәҟьа Гагра апартактив амҩаԥгара иахьақәдыршәаз машәырла ишыҟамлаз атәы аацәыригеит иара апартеиҿкаара аҳасабрба-алхратә еизараҿ.
– …Шеварднаӡе Аԥсны иҟазаара аԥсуа-ақырҭуа еизыҟазаашьақәа ирызкны имҩаԥиго аусқәа ҳазрықәшаҳаҭхом, ажәлар агәрамгара изышьҭарҵаз ашьҭахь. Уи аҽны акьыԥхь збаз Степичев истатиа иаҳәоит ақырҭқәа акырынтә аԥсуаа ҿырххьазшәа, дара рыдагьы ԥсҭазаара бзиа ҳмоурашәа. Аха аҭоурых иадыруа зынӡа даҽакыуп, идыруп аԥсуаа ақырҭқәа шҿырхлоз. Убарҭқәа зегьы мцыла еибаркыуп Вахушти иаахыс. ХХ ашәышықәсаз абри амҩа аҭоурых аҿы ҷыдала аус азыруит. Убри азоуп 30–тәи ашықәсқәа рзы Аԥсны мчыла Қырҭтәыла изаларҵаз. Убасҟан иҭархан ақырҭуа меншевизм иаҿагыланы, аԥсуа хақәиҭраз иқәԥоз апатриотцәа, асовет мчы иаҿагыланы иқәԥозшәа, ашәҟәқәа рзеиқәдырҽаҽеит. Убас еиԥш иҟоу аҿарԥақәа иахьа иҳацрарҳәарц рҭахыуп Аԥсны ахақәиҭраз иқәԥо аӡәырҩы, аамҭа цқьа ирнаҭом акәымзар. Ҳазлацәажәо ахҭысқәа рымш инарықәыршәаны, ашәҟәҩҩ Нодар Думбаӡе идемагогиатә хәыцрақәа «Агәы» захьӡу акьыԥхь иадырбеит.
«О. Аԥсны, хьӡы змоу аҿар зырчахьоу,
Қырҭтәылада уамазонкоуп, иҿыхыу згәыҳәԥы.»
Ари уанаԥхьо Шопен игәы афашистцәа Германиаҟа ишыргаз, аибашьра ашьҭахь Варшаваҟа ишырхынҳәыз ааугәалашәоит. Нас Аԥсны ада Қырҭтәыла знымхоу, Қырҭтәыла ада Аԥсны знымхоу цқьа еилкаазар сҭахын. Абарҭ рых-қәгыларак ҽнак иҟалеит, аха «Правда» убра аҽаланамырхәыр акәын. Аиҳараӡак ауаа иашақәа аҳәынҵәа ргәыднаҭәаларц агәы иҭакын. Убас изыруит Џьынџьал, ҩынтә иус рӡбхьазшәа рҳәеит. Џьынџьал Иура знык аӡбара дарҭан, аха иҟарҵаз шиашамыз еилкаахеит, ус ҳахьлоит ҳара. Иара дшахтиорын, ашьҭахь апединститут далган, дырҵаҩхеит. Ишәымкәа-ихӡымкәа дшынхо жәбеи, иааикәыршаны аҩны еихачаԥақәа анызҳауа! Ԥшь-ҩык ахәыҷқәа раб ас уихцәажәар ҟалозма! Агазеҭ «Правда» апозициа ақәшаҳаҭра цәгьоуп, избан акәзар зегь нықәҳәашәа иҳәоуп. Џьынџьалк иӡбахә аҳәоит, ус ажәла змоу 50 ҭаацәара ҳамоуп. Мамзар иӡбахә аҳәоит ҽыбӷаҟазак, ҩ-ҽык ирықәтәоу. Ара ҳанхоит азы урҭ зусҭқәоу аадыруеит. Ҳара дҳалаӡам аус зымуа, адәқьанқәа инарыҩнаҳауа, ацәгьа зҳәо, иҟам-ианым гәаразҵо. Аԥсны имҩаԥысуеит жәлар рҵысра, аизара дуқәа. Убасҟан цәгьарак мҩаԥызгаз, Аконституциа еилазгаз аӡә дузыԥшаауам. Бзыԥҭа жәлар реизара анымҩаԥысуаз Иура Џьынџьал быжь-нызқь-ҩык изыӡрҩуан. Ус иҟоу ауаа аус ахьыруа, иахьынхо аиаша рҳәоит. Уи аиҳабыра ирзычҳауам, ак рыгыушәа, ак рыдырбалазшәа ирзашшуа рҿаархоит, рус аӡбарҭахь инаргарц. Абри аҵабырг иадгылар акәын агазеҭ «Правда». Степичев дааны ҳҭагылазаашьа цқьа иҭиҵаар акәын, убасҟан ибарын ауаа аусура шырҭахыу, аха Бзыԥҭатәи аиха-бетон зауад аҿынтә аусуцәа ықәҵуеит, избанзар уалафахәыс 45 мааҭ заҵәык рырҭароуп, уигьы бжьырхуеит. Азауад аргылараз ҳарҭ арҵаҩцәеи аҵаҩцәеи ҳаргалон, убас аколнхацәа, аныҟәцаҩцәа – зегь ааргон, избанзар иазоужьыз аԥарақәа рфахьан. Абри М.Степичев изгәеимҭеи? Ари ҳара иҳаԥсадгьылуп, иаҳџьынџьуп, иҟало ҳгәы иалоуп. Степичев истатиа алагашьала, аиҩызараҵәҟьа аӡбахә автор ицәыригап ҳәа угәы иаанагарын, аха уи злашьақәирӷәӷәашаз фактк иашаны изымԥшааит, амала аиҩызара шыҟаҵәҟьамыз знубаалақәашаз акырӡа ирацәахеит. Атеориатә демагогиа цхыраагӡоума, аиҩызара усла еибарктәупеи. Аиаша уҳәозар, автор иааиҳәоз амцеибаркыра зегь еиԥхьирттеит аҵыхәтәан. Избанзар апланқәа рынагӡараз аҭыԥантәи ауаа хархәара ду роуроуп. Акадрқәа цқьа иԥшаалатәызаап. Аиҳабыра иашала ирзынамгӡац аусқәа маҷымзаап, нас аҳәынҵәа згәыдиҭәалаз
Џьынџьалк, ма ҩ-ҽык ирықәтәаз аҽыбӷаҟаза ирҳәоз абри акәӡамзи? Рыцҳарас иҟалаз арҭ ахҭысқәа ҿыц ирҳәоит аԥсуа усқәа рынагӡараҿ Қырҭтәыла анапхгарахь ишьҭыҵыз агәрамгара иаҳа ишҵаулахо. Ҳапроблема ӡбамкәа иҟазаауеит, Аԥсны Қырҭтәыла иалгахаанӡа. Араҟа еиҳау еиҵоу ажәлар рпозициақәа хазуп, убри хархәара аиурц ауп ақырҭуа жәлар хырҵәаны жәа-шықәсала изаарго. Аха ажәлар жәларуп, еиҳау еиҵоу ҳәа ахәаԥшра уаналага, еиҟароу ажәларқәа рыӡбахә ҳазҳәаӡом, рзинқәа еиҟарахом азы. Амилаҭ зҵаара ӡбалатәуп ишьагәыҭу ажәлар рпозициала.
Аизара аҿынтә дандәылҵ, иара ибла ихгылан уи иалахәыз рхаҿқәа. Аӡәгьы акы изахымҳәааит, итәан иҳашҳатәрахазшәа. Ас иаартны апартиатә еизараҿ ақәгылара зылшоз маҷҩын, аԥсуара иашьҭаз џьоук рыда. Еснагь ацәгьаҳәараз ихамшҭшаз анызҵоз Шалаханҵәҟьа иблокнот зынӡак изцәырымгеит, аиҳабыра рстратегиеи ртактикеи маӡақәа цәыҵызҳәоз иаргьы ак иҵидыраар злаилымшози. Апартиа иалаз узнапык анацәақәа рхыԥхьаӡара рызхарҭәаауамызт, аха ажәлар мҩақәызҵашаз аԥхьагылацәа ҳәа иԥхьаӡаз ауаа рымҩақәҟьараз ихархәаганы ишыҟаз рхаҭа ирызгәаҭомызт, иаԥхьагылаҩцәаҵәҟьаз џьыршьон, арахь рхы иацәшәаны иԥсуан, аиҳараӡак аиҳабыреи урҭ ирҿагылази ианрыбжьаха. Аиашаз, иҵегь иаауашәырахар, аиҳабыра рпозициа дырӷәӷәар акәхон. Арахь рхаҭа иҿаҿаӡа ирбон аус рыцызуаз иқәгылара агазеҭ «Правда» ианыз ажьагеи, Гагратәи апартактив аҿы Шеварднаӡе иқәгылареи, ашәҟҩҩ Нодар Думбаӡе акьыԥхь аҿы игызмалрақәеи раԥхьаӡа ирҿагылаз шакәыз. Ари чмазара ҿкны ажәлар ирылалар ҳәа аиҳабыра мшәарц залшаӡомызт. Ажәлар мҩас ишьҭырхуаз аҳасабрба-алхратә еизара иалахәыз ирыздырӡомызт, икылԥш-кылӡрҩуа идәылҵыр акәхеит, убасҵәҟьа амҩа ианымлар ԥсыхәа рыманы ирбомызт.
– Леуанти! – аҩны дшааизҵәҟьа, руҭрала аанда нхыҵ дгылан Леонид Ҷкәал-иԥа (Габлиа). Уи ақалақь амилициа аиҳабы ихаҭыԥуаҩ шиакәыз даанхон. – Сергеи иааицҳаит иауазар уҽуҵәахырц.
– Исаҳахьеит, – зҳәаз абарҭ цо-иаауа адырра ахьирҭоз иалыргоз цқьа еиликаарц иҭахын. – Асовет мчы ахьыҟоу иаба ҽысҵәахуа? – ирҳәоз шынаимыгӡарыз ҿыц иааирԥшуан.
– Уҭаркыр рылшоит иҳәар иҭахыуп.
– Уара угәы ишԥаанаго?
– Аӡәгьы дҭаркуам.
– Иҟалап, – Леуанти еиликаауан аилацәажәарақәа дахьрылатәаз ирҳәоз алҵшәа шакәыз Леонид игәаанагара ахьынтәаауаз. – Иахьцалак сҭаркуазар иарбан статиоу исзалырхуа?
– Ашьауӷатә кодекс астатиа 206 ахәҭаҷ 3.
– Иаҳәои?
– Амилаҭқәа реилаҵара. Анационализм.
– Уи хҩааланы уаха исуҭароуп.
– Инасышьҭуеит.
Уи дымшәа-дмырҳа аҽны шьыбжьон дахьиацәажәоз шџьеишьоз, Леуанти даахынҳәит. Уи дҵак ирҭазар – инаигӡозар? Уахьгьы ак реимҳәақәар ауӡашамызт. Аха дара зынӡакҵәҟьа Леонид игәра ргарызу ари аус аҿы? Уи иаби Леуанти иандуи аиашьеи аиаҳәшьеи ракәын. Уи иаб дахьааӡаз Леуанти иабду игәараҭаҿ акәын. Амала иусура иднаҵоз наигӡар ихәҭан ҳәа ирԥхьаӡозу? Издыруадаз, иаҭахыз ицәыҵәахуа, рхы дахьадырхәашаз аусқәа идырҟаҵозар? Арахь аҩны ираҳауан уҳәан-сҳәан шырацәаз. Иани иаби иакәымз уск далашәар ҳәа ицәшәон. Урҭгьы рԥа ргәы ҟаимҵар ауӡомызт. Даакылсит Виктор Барцыц, уигьы иҩызцәа илымҳа ҵырхаахьан.
– Аиашаз, – иҳәеит Леуанти, – акы рҽазыҟарҵоит, аха иарбану сзеилкаауам. Аҭакраҵәҟьа рҽазыркрым ҳәа агәыӷра зласымоу ыҟоуп.
– Ҳашгәыӷуа ак ҳҽазыҟамҵаӡакәа ҳрымпыҵахар ҳәа сшәоит.
– Абасҟатәи ус иҟаҳҵахьоу, хәыцк ҳхы иалдмыршәакәа иаурым.
– Уа суқәшаҳаҭуп, уажәраанӡагьы ҳахьырчҳаз џьоушьап.
– Сентиабр ааба рзы Аҟәа сцоит, уахь ак згақәароуп, – аҵыхәтәантәи жәлар реизара апротоколи, уи иазкыз ателеграммақәеи, даҽа шәҟәқәаки Игор Марыхәба иҳәарала изигар иҭахын Леуанти. – Инга, ауниверситет ахь дцозар, афымцадәыӷбаҿ лыҽсықәлыршәааит! – лаб уи ахьиеиҳәоз уамак иҭахымызт, аха убри аламҭалаз лара хазы дызлацәажәомызт, адәыӷбаҿ иӡбатәын «данымҵаирсшаз», ларгьы лыҽӡаны данцашаз аамҭа.
– Аеи.
– Лҩызцәагьы ларгьы рынхара-рынҵыра, рҵара уҳәа снарызҵаақәар сҭахыуп.
– Уаҳа назҭахым! – Виктор дагьаагәырӷьеит.
– Амала шәҩыџьа шәыда сахьцо-сахьаауа уаҩы изымдыруазароуп.
– Ҟоҳ! Иахьа узбама!
Шьыжьнатә аԥхын шоуран. Уи ашықәсан аарҩаран. Амш бзиақәа кахха иахьыҟаз згәаԥхоз ахәыҷқәа еижәыланы ршколқәа ирызцон. Ақыҭан ԥшь-милаҭк рхатәы школқәа рыман. Ашколхәыҷқәа рхыԥхьаӡара маҷӡамызт. Милаҭк иатәыз ахәыҷқәа даҽа милаҭк иртәыз ашкол иавсны ицон дара рбжьаратә ҵараиурҭахь. Урҭ ирыцны иаауаз рыцрыҵны, дара ршкол ашҭа инҭалон. Уи ашьыжь Леуанти даауан, арыӷьарахьтәи аган ианыз ахәыҷқәа дрылагыла. Агәашә аҿы днаӡаанӡа, дааихьӡеит ани амилициа ашкол иҭаз ҳәа идырбахьаз аҷкәын кьаҿ, ихаҿы лашаӡа.
– Алента аазган, аҩны унеир иусҭоит, иргарц исзааиаанӡа, ихыуҩаалап, – Леуанти наиқәҿиҭит уи, ахәыҷқәа дырхымҳәҳәо данааиваԥала.
– Бзиоуп! – ҿааиҭит егьи дгәырӷьаҵәа. – Џьоукы сақәдыргәыӷын, аха снеип.
Леуанти дыццакуан, ԥхьаҟа иҿынеихеит, аҷкәынгьы дахьцаз имбаӡеит. Уи ицәажәашьа данаазхәыцқәа иааизымбатәбарахаҵәҟьеит. Ашкол ианҭалоз аԥхьатәи амш азы дааит, ихәыҷымыз амагнитофон рҳәазо, алента ианыз хиҩааларц. Уи, шьҭа иҭахызу иҭахымзу узеилмыргартә, ҿыц дахьааиз дцәажәон. Нас дзаази? Џьоукы ҳәа дақәзыргәыӷыз зусҭқәадаз? Излеидыруаз ала аизараҿ ақәгыларақәа џьара заҵәык акәын иахьанырҵаз. Издыруадаз маӡала даҽа копиак еиқәыршәаны ирҵәахызар. Аха уи иара иширҭоз азы дақәдыргәыӷзар, адырҩегь Леуанти ихы дазҵаауан, Борис дышиԥхьоз илымҳа ианҭыршь, уи икабинет шыҟаз днеиуанаҵ. Ҿыц дзизаазеи арԥыс кьаҿ убри ашьыжь?
– Нас иҟоуи арҭ аҩы-мшык? – Борис дҵаауан.
– Иҿыцу акгьы, – иҳәеит Леуанти.
– Уқәҵырц умыӡбаӡаци? – Борис дзыцәшәақәашаз ҿыц ак иаҳаит излеиҳәақәоз рыла.
– Аҵыхәтәантәи амшқәа рзы акгьы смаҳацт, – иҳәахт Леуанти, ак иаҳақәазар дықәҵрызшәа.
– Угәы ианҭаӡам ауми…
– Сара џьаргьы сызцаӡом. Сшәазшәа схы дсмырбароуп.
– Имшәо агаӡа иоуп. Ашәара мацара акәым, зынгьы ахыхьчашьа уҽақәуршәароуп.
– Уажәыҵәҟьа ахьаҵра залыршахом. Знык уск аҵыхәанӡа инаҳагӡапи.
– Ее, инаугӡар рухуандаз…
– Иалҵуа ҳамбари.
– Ианаамҭоу ахьаҵшьа удыруазароуп. Мчыс иҳамеи зугәахәуа, ажәлар реидгыларада?
– Убригьы знык цқьа игәаҳҭар сҭахыуп.
– Ақәыџьмақәа рнапаҵаҟа ҳшыҟоу макьана цқьа иузеилымкааӡацт. Ажәлар реидгылара аиԥхьыртташьа рзымдыруа џьушьома?
– Макьана уи рылшоны збаӡом.
– Идмыршәаӡацт. Нас даҽакала убла аатышт, аха ихьшәахоит.
– Уаанӡа ҳнеипи.
– Нас ишуҭахыу ҳныҟәап.
Аҵара уада аҩнатәара шицәыцәгьаз мацара, аҵарамш ааихигеит. Аҩныҵҟа аҵаҩы рацәа аныҩналалак, аҳауа изымхо, ицәа ихбзаауан еилакҷызшәа. Иурок дрылганы дандәылҵ, адәахьгьы даара шоуран. Мчыла мацара ихы даиааиуа акәын иусура шымҩаԥысуаз. Знык ахьшәашәара ааҿаландаз ҳәа дыԥшын, арахь макьана ԥхны мзын изҭагылаз. Убри ашықәсан аԥхынраз убас еилыхаран, даҽазны еиԥшымкәа даараӡа ишоураӡазшәа игәы иабон. Аусураҿынтә даахынҳәны, иҽимырҭынчкәа иауӡомызт. Уи азын, ашәшьырҵа дтәан, аршәыгаҿ аҵаа иалагылаз аӡы хьшәашәа ижәуан, аӡыхь даҵагыланы иҽикәабон, изхара ҽырхьра имоуа. Нас ахәымҽхан, напыла аус изур, анылашьцалак ҿыц аҽыкәабарҭа дҭалон, аӡы хьшәашәа даҵагылахырц.
– Леуанти аҩны дыҟоума? – амаҵурҭаҿ иқьаадқәа имҵаҵаны, иара дыҩуан, иаартыз ашә ала, агәашә шыҟаз алашьцараҿ аӡәы ибжьы аниаҳауаз.
– Улеи арахь! – иан лбжьы гон. Леуанти дыҩдәылҵит.
– Ԥсардиа Лиуфа дҭаркит ҳәа саҳаит, – аҩныҵҟантә агәарԥ инықәыԥхоз алашара Габлиа Ҷыҷыгә инеиҿаҷҷеит. Уи Леонид иаб иашьа иԥа иакәын, ааигәаӡа дынхон, дтаксистын.
– Иҟоу удыруама, – Леуанти, уи диманы дааҩналан, иқәыз ақьаадқәа ааидикылан, амагнитофон лента нарылеиҵан, еиларҳәны амаҵурҭа акәақь икҿагылаз аурыс ԥечка адуховка инҭеиҵан, ашә аиркит, – сара арҭ рыҵәахра сахьымӡар, ишәарҭахо ишааҟалалак, унапы иануп.
Дахьышьҭалоз игылаз аишәаҿ инижьит аҵыхәтәантәи аизарақәа ирызкыз апротоколқәа ҩба, руак Аҟәа игарц игәы иҭан, нас уа иаанхеит Виталик Гыцба иҿы ииҵәахлоз даҽа қьаадеизгак, адырҩаҽны уи аҭыԥахь игарын. Уажәыҵәҟьа иҟалаз цқьа еилкаатәын, иласны агәашә инҭыҵит, машьынак ахьырԥшаарыз рзымдыруа. «Волга» –н уҳәартә, машьынак аабжьалеит. Раԥхьа иаақәҵәит. Ашә аатызар, Леонид Чыгәбар иакәын, Ԥсардиа Лиуфа диватәан, ашьҭахь – Лиуфа иашьцәа аҩыџьагьы.
– Уҭаркит ҳәа ҳаилауаҭыруеит, уара ара узҿуи?! – иџьеишьон Леуанти.
– Ариабжьарак исызкылԥшуан…– Лиуфа иҵегь ациҵарц даҿын, зҿы иааиз уи иажәа ааԥиҟеит:
– Уи ҳаргьы иҳамдыруази, лымҳаҭшьы ҳмоухьази.
– Уажәшьҭа сырхашҭит сгәахәшәа сыҟан, – иациҵон Лиуфа. – Иахьа урысқәак стакси илҭатәан, амилаҭ зҵаара цәырыргеит. Ирҿыҵымҳәоз арбану, аха сара уамак рылаҿысымҭит. Ԥсшьацәақәак ирыласхи сымҳәахи. Асанатори «Армениа» ихәнызгеит. Аԥара аԥхьаӡага иаҳәаз инақәыршәаны ирымысхит, ус еснагь иҟасҵалозар – аус зызухуеи, аха исхҭашәаз сыздыруам. Дара анлалбаа, ара иԥшыз амилициа ааҭатәан, аҟәшахьы илбаазгеит. «Уҳацны уаалеи!» –рҳәан, мап зхаскрызи, аиҳабы Рапава иҿы снаргеит. Акы иалаҳәаӡамкәа сԥарақәа гәарҭеит, имцхәыз рымбеит умҳәозар. Рхымҩаԥгашьақәа сгәамԥхазт, срацәҳаит. Апротокол лҩырц ԥсыуа ӡӷабк даарган, иҟарҵо шзакәанмыз анылба, уигьы драцәҳаит, апротокол аҩра мап ацәылкит. Абас рхаҭа, ражәа анырзеибымҭа, соурыжьит. Сыҩдәылҵзар соурысқәа уа игылоуп.
– Сгәы иаанаго: уаҵәы ҳазынтәык абри изыруз аилкаара ҳашьҭалап. Леонид, ашьыжь уаҳзаа!
Адырҩаҽны мҽышамзи, иахьнеилак уаҩы дрықәшәомызт. рыҽрықәдмыршәазаргьы цқьа иразҳәодаз. Еицыз еилыҵаанӡа ргәаанагарақәа ааибырҳәеит. Амилициа апрофилактика мҩаԥыргон, џьоукы дыршәақәарц иашьҭан. Дыԥсылмыткуа мацара аҩны данааи, уи апрофилактика амҩаԥгара баша ишаҿымыз Леуанти ицәа иаалашәеит. Аиҳабыра рнапынҵак нармыгӡози, ус анакәха уи амҩаԥгара даҽа планк иахәҭакымкәа иҟалозма? Убасҟан Леонид Ҷкәал-иԥа, маҟҿаҳәара деилыхны, аанда дадгылан, иара иуҭра злаҟаз ала.
– КГБ аҿы иҟоу ҳәа еилкаашьак умоума? – Леуанти дҵаауан.
– Уа еилукаарц иуҭахи?
– Аҭагылазаашьа здыруаҵәҟьа дара роуми. Ицо-иаауа амҩан ирҳәо аҭакрақәа ҟалоит ҳәа ауп. Лиуфа иахьа изыруз умаҳаӡеи?
– Сгәанала аӡәгьы дҭаркуам. Ус аԥшра арҭошәа збоит. КГБ ҳәа узҿуи ҳареи еснагь аицлабрақәа ҳабжьоуп азы, ҳамаӡақәа еибаҳҳәаӡом, амала дара ак рҭахызар – ирцәаҳҵәахыр азин ҳамаӡам умҳәозар. Акыр еилукаарц уҭахызар – шәыҷкәынцәа рыла еилукаароуп. Уахь агьрымҳәаӡои?
– Уаҵәы ашьыжь афымцадәыӷба салацоит. Акыр саҳауазар збап, – аниҳәоз, Леуанти дизыӡырҩырц иҭахӡамызт иҳәартә Леонид дибеит. Уи имаҳауазшәа, ма хырҩ аимҭозшәа, ихы ырнаа, акалашәа ажәҩан даҵаԥшуан.
– Сара шьыбжьон ҳәа саақәлеит, аусурахь сыццакуеит, – дзыдгылаз иаҭахымыз даҽак иҿыҵшәаанӡа игәахәызшәа, Леонид шьҭахьҟа днахынҳәит.
Уарылагьы гәыларылагьы Леуанти уи зынӡа дизааигәан, аха амилициаҿ аус иуан азы, еиликаауан маӡак иара иҿы ишҳәатәымыз. Уи ихаҭа амаӡа иаҳаргьы шиҭахымыз ҩашьаӡомызт, еиҳабырак изҵаар – аҵәахра азин имаӡамызт, изымдыруазар акы иамусын. Иҟаларын уи напынҵақәак имаҵәҟьазар, убри даҽазнык Леуанти дазхәыцуан, арахь иара, иҭагылазаашьа злаҟаз ала, анҭгьы аригьы дрыбжьагылазар акәхон, анахьгьы арахьгьы абзиара ихы иарго, ацәгьарагьы иҽалаимҟьашьыртә дныҟәар ихәҭаҵәҟьан. Адҵа имаҵәҟьазар акәхарын, Леуанти диацәажәаларц дызизкылсыз. Убри ихы иаирхәарц игәы иҭан Леуантигьы. Аӡәи-аӡәи рыгәреибамгара, реизкылԥшра, реицәажәара изланхоз аполитикатә система даара ӷәӷәала иарҿиахьан.
Уи аҽны идуховка иҭаз иқьаадқәа дрыламлеит. Мирон Ҭырқьба дааны игарц ихәҭан, дмааицызт. Жәаха Караҷа иҿынтә аҽны шьыбжьон иааимгази, шьҭа уахь ааигәа изнагомызт, даҽаџьара игатәын. Иара итәала ашәарҭадара дацклаԥшуан. Аишәа иқәыз апротокол ахҩаалак аанижьуан, егьи Аҟәа игон. Ус иплан ҟаҵан.
Ауха даараӡа шоурахын, цқьа дызмыцәарц уаҳа акыр иҭахызма.Уи адагьы ҩба-хԥа мзы раахыс деимарххо дызмаз аҭагылазаашьақәа дҭырҭынчуамызт, ихы еиҟәжәаны ишихьуаз, дҩагылеит. Ихаҿы рыцқьаны, иҿы иӡәӡәан, акы анацҳаха имаӡакәа, аихамҩа шыҟаз иҿынеихеит. Мҩабжара днеихьан еиԥш, ипротокол ааигәалашәеит, убасҟатәи игәабзиара рахәымызт, агәхашҭра изцәырҵуан. Дыҩны днахынҳәит. Ииҭахыз аашьҭхны, иара убас дшыҩуаз, аихамҩа дазцәырҵит. Нымҩахыҵ акәын аплатформа ахьыҟаз. Акасса будка даавҵит Малиа Шоҭа, амилициа Бзыԥҭатәи аҟәша аиҳабы, имаиор форма ишәҵаны. Даҽа гыруакгьы дицын. Уи Шоҭа ихымҩаԥгашьа дацклаԥшларц дицырҵазар акәхарын. Арҭ даацәырҵаанӡа ҳәа ҽшырҵәахуаз Леуанти ицәа иаалашәеит. Малиа деихәлаччо дааидгылеит. Аригьы деиҵахозма, дихәлаччон.
– Ашьыжь ара уабаҟаз? – Леуанти, игәы иҭашәаз акыр нацҵаны изеилкаауазар ҳәа, дҵааит.
– Усыцны уцароуп, – Шоҭа иԥҵы далаччон.
– Иаба?
– Аҟәа.
– Уажәы афымцадәыӷба мааиуеи, ҳаицны ҳцап.
– Ус иҟалаӡом. Сара усыцны уцароуп.
– Ус акәзар, сышәҟәқәа аҩны инарыҭаны, сааиуеит.
– Угьежьыр ҟалаӡом! – иааҿахиҵәеит.
Анахьгьы арахьгьы иаиумкәа ибжьаханы аҩны иаанхаз Асҭанда лгәы ԥҵәахьан. Агәырҩа закәыз маӡала илылаҽны, иаарлас лҵарахь дцар акәын. Нас сабшаки мҽышаки аҩныҟа даақәлаларын, аха урҭ ирылагӡаны дзыхьӡарызи, инеиԥынкыланы алԥхынрак ақыҭаҿ дыштәаз акы аалзеилымкаазар, шьаҿак цқьа илзыҟамҵазар. Аҵара раԥхьатәи амш ааигәахацԥхьаӡа, иаҳа-иаҳа дгәаҭеиуан, арахь илурыз дақәшәомызт. Баҭыр иакәзар – зынӡак ихабар ыҟамызт. Лашьа уи иӡбахә дагьалацәажәомызт, иҟамыз аӡә иеиԥш. Закәытә ҭшәарази аӡӷаб ҟадыџь дызҭаиргылаз уи арԥыс, ианаџьалбеит! Закәытә уазырраз илгәыҵхоз аҳәашьа мариамызт. Ма знык дзынаихьԥшындаз! Шьҭа ҩы-мшҟа аалзынхон еиԥш, шьыжьык дҩагылаанӡа илыӡбеит ауха ҿыц дизцарц. Лиарҭа шьҭылхын, лҿы ӡәӡәаны, агәарԥ даақәгылеит. Илыӡбаз маҷк лгәы еилнарган, деихыкказшәа лбеит. Лан ажәгәар дахьынӡаҭаз, лара лҭаца даалывагылан, рҩыџьегь шьыжьхьак дырхиеит. Џьанар усура дцахьан. Надшьа данааи, илатәан ашьыжь азы рҽеилдыргеит.
Шәҟәык аашьҭылхын, уаҩы дахьыҟамыз ашәырҵла рыҵаҟа днатәеит. Ԥша хәыҷык ааҵасуан, уԥсы ааивнагон. Аԥхьара лзымариахон, аҵакы лыхшыҩ лзазышьҭуамызт акәымзар. Амҩа дазхәыцӡомызт, уи лцәыхьанҭахарын ҳәа лгәы иҭашәомызт. Еиҳараӡак имаџьанахоз иара дышиԥхьашаз акәын. Ицәаара лбар, иқәҿылҭрын, ма ала шыр ддәылнагарын, нас дышиԥхьашаз уа илбарын. Иалҳәашаз лыӡбан, инықәылҵон, иаақәылҵон. Ма азҵаарақәа иқәылԥсар иаҳа еиӷьзу? Заҟа еидылхәыцлаз здыруадаз, еиӷьхоз иарбан мҩаз ак лзалкаауамызт. Лҭаца данаалыдгылоз, еиҿылкаауаз ахҭысқәа, рыманшәалахара ныбжьахәашазшәа, иналымпыҵаӡит. Дара злацәажәоз анхәԥҳа хшыҩзышьҭра ӷәӷәак лзаҭомызт, ус иагьа иҟазаргьы лгәы иҭаҵәахыз лызцәыргомызт. Лан лахь ианца, ашьыжьнатә илӡбоз иаҳагьы иԥшҭәыдахон, даҽа усқәак иаҳа дрызҿлымҳахазшәа дҟалагәышьеит.
Ус лхы ахьынӡалбоз ахәымҽханынӡа акәын. Џьанар иусурантә дхынҳәит. Аҳәса рыхшыҩ шынеибакәыз иара изкын. Уи аламҭалаз аҩн ус уамак имаӡамызт, аус зыдулаз зегь зҳауан, ишәуан, ҭагалараҵәҟьа макьана иабаҟаз. Иахьа хәлаанӡа иусураҿ ашоура дарааԥсон азы, ашәшьырҵа дахьныҵатәоз, аҳәса икәшаны иаатәон, урҭ мцхәы рацәажәара уамак иҽшалеимгалозгьы. Анааилахәла Асҭанда зегь раԥхьа дцаны дышьҭалеит, ус ала аҭаацәа рԥсшьара заа рҽарҭоз џьашьа. Дара шьҭаломызт. Лара дқәыԥсычҳауа диан. Дагьамхацәеит. Агәарбжьара ибжьаз ҽқәак ала анреиш, дцәырҳаны дааԥшит. Алашбжь лара илԥырхагамызт, аха аҽнынтәарак лыхшыҩ иҭагьежьуаз амҩа (иагьа имаҷзаргьы, лара лзы имҩа дуун) лыԥхыӡ арҭынчуамызт.
Дҩагылан, ахышә ала агәарԥ џьара лашарак анықәлымбаа, зегь шышьҭалахьаз агәра лзымгазт, ҭынч-ҭынч дындәылҵит. Агәарԥ днықәсын, агәашә дынҭыҵит. Раанда днавҵалан, агәарбжьара дныбжьалеит. Руҭра днавымсӡацызт, лшьапԥықәла дшьацәхныслан, ԥышәха дынцәыҵаххуа, илулак лыҽнылкылеит. Дааилыкказшәа даалҵны лхы лбеит. Дахьааҭгылаз дгылан, ԥхьаҟа цашьа лымамкәан. Аԥхынра инҭагылаанӡа, абас дахьынкаҳаз, лшьапы ҟәцын, илулак аарла дшьақәгыларц дааиуан. Убасҟангьы Баҭыр уахыла дизцон, дзимацәажәаӡакәа дхынҳәуан. Уажәгьы иара иахь амҩа данын, хыхь иҟаз лгәы лҽаниҵазшәа, амҩа лнықәлара аламҭалаз, дникылеит, дшеиқәымшәоз заа илирдыруазшәа.
Насгьы дызҿыз закәызи лара, мшәан?! Уахыла маӡала, ихаҭа изымдырӡакәан, ӡӷабк лхала арԥыс диқәшәарц амҩа дышԥақәлоз! Усс илымази! Аҵх мҩагьы даацәшәеит. Даахынҳәын, ашьшьыҳәа ргәашә аалыртит. Дазымдыркәа днаскьазгахьаз рла леишыр аҭаацәа аанарԥшуан.Иара аҵыхәа ршәшәо агәашә иадгылан. Араҵаҟа арымӡ лара днықәтәеит, илыдгьежьло ианлыдхыла, иара ахы лнапсыргәыҵа нықәылшьын, лгәы ԥшаауа лылаӷырӡ лалҿеибаҳәеит. Лхы рыцҳалшьон. Насыԥ змаз аӡӷаб ларԥыс маӡала уахыла, ҽынла лара длышьҭан. Инасыԥдаз аӡӷаб арԥыс иахь амҩа аҵх агәаны акәзаргьы дашьҭан. Лынасыԥдара дарлаӷырӡышозаргьы, лара лыӡӷабра аҳаракышьа аиааиуазар еиӷьын. Лԥсы ааивылган, аҩныҟа лҿыналхеит.
Маҷкгьы дынҭаҳа дмыцәахьази, лыгәҭынчымра нылзацлан, лацәааихьшьык лзыҟамҵо, акырӡа ахышә дадтәалан. Данышьҭалахгьы иаразнак дзыцәозма. Лгәы иҭалхәаҽуаз лыӷзбжьы даркаро мацара, ашарԥазшәа илулак дыцәеит. Амала лԥсшьара анеиԥлырҟьақәа, лгәы раҳаҭӡа дзышьҭаломызт, ашьыжь заа дзымгылеит, дандыргылагьы лхы лыхьуан. Баҭыр дахьиҭахымыз, лҭаацәара иалахәыз, аӡәаӡәала дахьырҿаԥшуаз, дырцәымӷызшәа лгәы иаалнаҭалон. Лылахь
ахьеиқәыз рҭахӡамызт, иахьлывахынҳәуаз цац ируазшәа дрыхәаԥшуан азныказ. Лгәы бзиамзар ҳәагьы лан даашәеит. Рҭаца усгьы илдыруан ланхәԥҳа акы дшаргәаҭеиуаз, рҩыџьегь анааизынха, илыхьыз лҳәарц дыхҭалкит, аха анхәԥҳа лгәы аалыртуазма.
– Аҵарахь бахьцо бцәымӷыума? – Шьасиа ашьҭахь дҵаауан.
– Иауеи?
– Акы гәхьаабгоит азоуп банықәҵышаз ас бзыҟалаз.
– Џьыбышьт! Алаҳақәа цқьа иҟалаанӡа, сахьықәҵуа сгәы иалоуп.
– Ус акәзар аӡә дыгәхьаабгоит.
– Уи дарбаныху?
– Баҭыр иоуп сгәаныла.
– Ус бгәы изаанагои? – Асҭанда лгәеисра лҩныҵҟа иҭагыломызт.
– Бзиа дшыббо зыбҵәахуеи?
– Исҵәахуеит ҳәа базҳәада?
– Бымбои! Иҵегь заа ибҳәандаз, хәшәык азаҳамԥшаауази.
Асҭанда «бзиа дшызбо базҳәада?» акәын илҳәаз иаҵанакуаз. Шьасиа уи лыгәҭакыҵәҟьа иашаны ианеилылкаа, аӡӷаб дшьақәҟьеит. Лгәы аҭахәаҽра уаҳа илылшаӡомызт. Лгәы нкыдгылахьан. Аҟәа дҩеир, лымаӡа лыҵызххьаз Марица лызқәа лара лхы надҵаны, дҵәыуаларын. Уаанӡа уахыки-ҽнаки бжьан. Убранӡагьы шьҭак илзычҳауамызт. Лԥсеивгашьа лыциҩызшашаз аҩны длымазар иаҳа илзеиӷьымзи.
– Бара иашьас ибырҭаз банхәԥҳа дигар ҟалома? – Асҭанда, даараӡа илԥырхагахазшәа, убри аацәырылгеит, убри азы уи лхы длызҭамыршәрызшәа.
– Аԥсышәала маҷк иманшәалам, аха иҟамло егьыҟам, – Шьасиа аҭак ҟалҵон, маҷк данхәыц. – Иашьас дсырҭеит акәымзар, сашьаҵәҟьа иоума! Уи иашьара сара заҵәык соуп изусу, шәара абри ҳаҭыр ақәышәҵоит, акәымзар даҽакала ус шәымаӡам.
– Нас аргама убри сиццар ҟалома? – лхы-лгәы ирҭамыз уск ҭылҵаауазшәа, дҵаауан лара.
– Аргама иамуазар, ирмаӡаны иамуеи, нас ианыргамахалак ус иаҭахыз акәызшәа иҟамлои.
– Ицәгьамызт, аха уи уажәы ҳзалацәажәои, – иаҭахӡамыз ак еиԥш, лнапы налҟьеит.
– Сара адәқьан шыҟоу слалбаауеит, – ишәыз аҩн усуга маҭәа ишәихырц дааҩнашылеит Џьанар.
– Иааугои? – дҵаауан Шьасиа.
– Чаки хәшаки аазгароуп. Ахәаша ахәша шаасхәашаз схашҭит. Ашьақаргьы, чаик ҳжәыроуп уаха. Ҩы-мшы раахыс зларак ҳҿы иҭамшәацт.
– Уара уусуреи уԥсшьареи еиԥумырҟьан, – дҩагылеит Асҭанда. – аԥара суҭар, схала сцоит.
– Саргьы слыццоит, – Шьасиа даақәгылеит.
– Ибзеицәахар? – Асҭанда уи длыцны дцар лҭахын.
– Сшьапы неиҵысхроуп. Аныҟәара бзеиӷьуп ҳәа сарымҳәеи.
Рҩыџьегь, агәашә инҭыҵны, ақыҭа мҩа ианангылоз, иахьцалак Шьасиа заҟа дгәыҟаҵагаз дазхәыцуан Асҭанда. Рнапы еибаркны рҿылархеит. Иагьа умҳәан, ргәарԥ дҭалеит аҭаца ԥшӡа еинаала, лҟазшьа маншәалан, зегьы дырнаалон, шьҭа лымшьҭ бзиан уҳәартә, лцәа лтәымызт. Уажәи-уажәи анхәԥҳа лгәаҵа иҵаҵәахыз лҭаца илызцәырылгарц агьлыгхомызт. Днызкылоз Шьасиа лыла лашьа иаҳар ҳәа дшәаҵәҟьон. Ианыхәыҷқәаз аахыс рҩнаҭа иазааигәаз, иашьа гәакьак диеицәамкәан изхәаԥшуаз ауаҩ иахь абзиабара шлызкашәаз еиликаар лашьа иахиҳәаарызи? Ҩыза ааигәас ухы иадукылаз, уҩнаҭа дыҩныганы, уаҳәшьазаҵә дигартә – ҳара ҳҿы ус иауамызт. Аҭацеи анхәԥҳаи имаӡаны ирзаанхартә, Шьасиа ари лзыҵәахуамызт, лхаҵеи лареи агәеихшәара рыбжьанаҵар аиаҳәшьа иабалҭахыз.
Лҭаца лнапы ахьылкыз лгәы иаахәон. Лгәы ԥызҵәаз лызаҵәра анаҩсан, ԥхарак рнапеибаркыра иалсны деимнадон. Насгьы маҷ-маҷ мацара, деибамырххакәа лгәаҵахь азнеишьа лҽақәлыршәон, анхәԥҳа лымаӡа ахьыҵәахыз лмаӡарах ҭыԥ дазааигәахон. Асҭанда лхаҭа лыԥсҭазаара зеиԥшрахаз Шьасиа хазына илдырҵәҟьозарц шьҭа илҭахызар ҟаларын, аҽыҵәахрақәа дрышьцылазшәа дааиуан акәымзар. Лхала лхы дшамыхәоз шьҭак илдыруан, ҳәарада дгәыӷуан, аха цхыраарак лоуҵәҟьарц гәынхәҵысҭала даҳәон, лхазы уи аҳәара шылҭахыҵәҟьаз аалмыртыцызт умҳәозар. Иахьлеиуаз амшын гәеиужь ҭбаа-ҭыцәӡа раԥхьа ишьҭан. Уии дареи аԥсабара иаҵәара ирыбжьаз рзаанхон, архәара ишнаваҵәилак. Шьасиа иџьалшьон аҷыда ԥшӡара. Лара лқыҭаҿынтә амшын ус иубарҭамызт, ашьха ашьапы иадыз ацуҭахьы унаӡаанӡа. Ҵаҟа акыр иашарҭан, бла иамбоз аҩадара аман ҳәарада, ацуҭа ҳаракыра уналагылаанӡа. Уи еиҿылбаақәоз Асҭанда уажәыҵәҟьа илныруамызт, лхатә хәыцра мыждақәа дыршьаҳауан.
– Баҭыр! – аалҿыҵшәеит Шьасиа, Асҭандагьы дааҵархеит. Иара усҟан адәқьан дааҩныҵын, аԥсшьарҭа ҩны шыҟаз длыбаарц игәы иҭакны, иҿылеихон, аҩадантә иаауаз аҳәса ибарҭаӡамызт. Данаахьаԥш, ицәымӷахази игәы иаахәази узеилмырго, раԥхьа деиџьыԥхеит, ашьҭахь иаразнак дԥышәырччеит, зны ишьа иҿықәлацәан, дуаркалеит, нас ишьа илабазшәа, дцәышхеит. – Уҳадымгылаӡакәа уцозма?
– Саҭашәымҵан! – иара даарыдгылеит. – Шәшааиуаз гәасымҭаӡаҵәҟьеит. Сҽызӡаҵәҟьоз џьышәымшьан!
– Уҳамбеижьҭеи ушыҟоу еилаҳкаар ҳҭахыми, – уаҳа иациҵашаз шизымԥшаауаз збаз Шьасиа иашьас илырҭаз ихабарк лдыруазар шылҭахыз лымӡеит, амала уи аамсҭашәа ҽԥныҳәан.
– Ус сабҳәартә сҟалеит, заҳәшьа лҿы асҟаамҭа имнеиуа дыббахьоума, – лцәажәара ԥшӡа доунашьҭын, ихаҭагьы длыцҷырҷыруан.
– Уҳазнеии, уара, аҩны, Анцәа уишазар! – диҳәон лара. – Ҳаибамбари, уанаџьалбеит, ҳаицәтәымуааушәа ҳнеивыс-ааивысуеит, ҳазбо цәажәарҭахәыс ҳроуртә.
– Ус аӡәыр ҳлаԥшықәиҵахьоума? – длафырцгьы цәгьа ибомызт.
– Ҳаибамбо ас ҳҿынаҳхар, ҳашԥалаԥшықәимҵои, ирыхьи ҳәа дымҵаауеи, дзызҵааз ирыхьҵәҟьеи имҳәахуеи, цәажәарҭахәыс ҳрылоуҵома!
– Исаҳаз сазхәыцроуп, – илҳәақәоз-егьиуаз, илҳәашьаз еиҳагьы иара деивыргон, дԥышьырччозшәа дышгылазгьы.
– Нас уанбаҳазнеиуеи зуҳәаз? – дыхҭалкуан лара.
– Иаарласны снеиуеит, – иҽҿихыр знызаҵәык…
– Иаарласны – уи ианба, уаҵәы, уаҵәашьҭахь?
– Усқәак еиҿыскаароуп, сшаарылгалак, – нас аҽнеиԥш ус ирмарианы иҽыдирбарымызт.
– Сызҵаара аҭак цқьа иуҳәаӡом.
– Амшҵәҟьа иаахҵәаны исызбаҳәом, бызжьар сҭахым, сахнагар ҳәа сшәоит.
– Имаӡамзар закәытә усузеи иумоу?
– Урҭқәа ирылабхи, бара бусқәа быцәмаҷума.
– Сашьа иус сазҿлымҳазароуп, аиҳараӡак ӡӷаб усзар.
– Ӡӷаб усымзар уск ыҟамзар – ицәгьамызт.
– Баҭыр, гәыкала иуасҳәоит: аҩны узбар сҭахыуп.
– Уаҳа зҭахым! Саргьы сышәҭаар сҭахыми.
– Асҭанда лҵарахь дцоит, аха сара аҩны сыҟами. Иҳаҭәашьаны уҳазнеи!
– Бзиоуп, бзиоуп, – ргәы ҟаҵаны дынрыдҵырц агьигмызт.
– Асҭанда уаалацәажәа! Сара адәқьанаҿ иаҳҭахқәоу аасхәап, – лҿыналхан, ақыҭа дәқьан дныҩнаԥҟеит.
Рҩыџьегь ааидхалеит. Ацәажәара ҿыц иалагатәын. Еизԥшын. Лара дыӡӷабын, дыԥшыр агьамамызт. Иара дзықәтәаз амахә анхиҵәа, агәараҳәа дахьылкаҳаз, машәырла еиҿамҳаз ашьацҳәа агәҭы дыбжьатәазшәа, иԥсы изҭкаауамызт. Знык Шьасиа даадәылҵындаз ҳәа дыԥшын. Лара, лҭаца дахьыныҩналаз даҽа ԥыҭрак дыҩнахар, ма зҽызыԥсахуаз ихаҿы лызхара еимылдарын, илдыруази уи ак лзаҳәар. Ус иагьа иҟазаргьы, аҭамзаара даҳәозшәа игылаз арԥыс дзимацәажәакәа дицрыҵуазма. Длықәшәарц лцәа дҭыҵхьан, уи ибара уамак аҭахымзаарын, дахьааҭыҵыз абар дахьылҿаҳаз.
– Нас, Баҭыр, зҿумҭуеи?.. Акгьы соуҳәарц уҭахӡамеи?
– Ибасҳәарц ибҭахи? – лыбла дызҭаԥшуамызт.
– Абасҟатәи аамҭа ҵуеит узбарц сҭахыуижьҭеи, суацәажәарц сгәаҟуеижьҭеи. Сымԥан узықәымлои?
– Сыббар шыбҭахыз сыздырӡомызтеи.
– Угәра згарц уҭахыума? Иухьыз аартны иуҳәар, усзеилымкаар ҳәа ушәома?
– Ус акымзарак смыхьӡеит.
– Аҩныҟа анеира узаҟәыҵи?
– Саҟәыҵит ҳәа базҳәада?.. Бара аҵарахь быҟан… Снеир сзацәажәодаз?
– Субар уҭахызар, адгьыл аҵан суԥшаарын. Иуҭахӡамызт. Сзыхурҟьаз саҳәеи!
– Акгьы бахсмырҟьаӡеит. Бызбаргьы сҭахын, сеиқәымшәақәеит.
– Сара суацәажәар сҭахыуп.
– Исабҳәарц ибҭахи?
– Ара усҟатәи ҳзеицәажәаӡом.
– Сара бсыԥшаауеит.
– Ианба?
– Иаарласӡаны.
– Иаба?
– Аҩны сымнеиуеи.
– Уаҵәы ашьыжь сҵарахь сцоит.
– Ма багсырхап, ма уа сбызҩеип.
– Баҭыр, сзужьои? – дгәааны дизцәыҵаԥшуан.
– Бызжьаӡом. Ибымбари!
– Иаабап, – игәра лгаӡомызт.
– Бысцәымшәан! Сыҽбықәсыршәоит, – иаҟара илзыразыз дыҟамызшәа, инапы налзиҟьан, дагьыналыхәлаччан, амшын шыҟаз иҿылеихеит, адәқьан анаҩсан игылаз аусҳәарҭақәа рхыбра днавсны.
Гәыӷрак шылзынижьызгьы, илҳәақәоз, илымҳа ишаҳауазгьы, игәы ишамаҳауаз еилылкаауан уҳәартә, дшыналԥырҵыз уамак илгәамԥхакәа, лнацәкьарақәа ԥыҵәҵәо даақәхеит. Лҭаца адәқьан дыҩнан, аахәатә рацәа гәалҭозшәа. Баҭыр дшиасыз анылба, лҽамаратәны дыҩдәылҵит. Ланхәԥҳа дналыдгылан, рҩыџьегь шьҭахьҟа рҿаархеит. Афатә зҭаз амакәан руак Асҭанда Шьасиа иаалымалдеит.
– Еибышәҳәеи? – аҭаца данҵаауаз, дара ԥыҭк иҩаскьахьан.
– Еибаҳҳәараны иҟази? – Асҭанда ҿыц лыҽлырмаӡон, дзықәшәаз ахьыгәнылгоз дарманшәаломызт.
– Акы еибызымҳәаз лыԥшра бымоу џьыбшьоит.
– Избан?
– Быбжьыҵәҟьа бхаҭа ибгәаԥхоу? Асҭанда, ибҭахы-ибҭахым сыбзыжьаӡом. Баҭыр бзиа дшыббо агәра ганы сыҟамзар, шәҩыџьегь шьеицныжьны, адәқьан сымала сыҩналаӡомызт. Биацәажәар бҭахын, ус ауми? Саргьы сызбыргәаҟуеи, иҟоу здыруазар, сызлабыхәаша аҽақәыршәашьа сымԥшаауази.
Асҭанда аандак иалагылаз ҵлак аҵаҟа иадҟаҵалаз арымӡ днеины днықәтәеит, игачамкыз лԥшра аахәаны. Џьарак дыԥшуан дҩашьазшәа. Ԥшҭәы лхаӡамызт. Дзызгәаҟуаз ауаҩы дмаџьанахазма? Илзеилкаауамызт. Уи ихымҩаԥгашьа зынӡак деиҵарӷәӷәа лара дакын. Шьҭа лымаӡа лзыҵәахуамызт. Аҽыргамара дазхиан. Иаалыватәаз лҭаца лыжәҩахыр ҳаракы ларгәҵысҭала лхы надылҵан, бжьы мыргаӡакәан, дҵәыуан. Шьасиа лнапсыргәыҵа ланхәԥҳа лӡамҩа инадылҵан, лхы аалыдлырӷәӷәалт, ус ала лгәаҵа ахьаа лызхҽразшәа.
– Зегьы еилкаауп, – лҳәеит лара.
– Шьасиа, уаҳа исзычҳауам, – Асҭанда дааӷзын, лылаӷырӡ лҭаца лмахәар инақәыҽҽеит.
– Бҽырҭынч! – уажәраанӡа ацхыраара иазгәаҟуаз аҭаца ланхәԥҳа дызлалыҵгәашаз дақәшәомызт.
– Иаргьы даара сиҭахын, – знык лымаӡа арзарахь ахы анлырха, шьҭа лҽылзынкыломызт. – Иаалырҟьаны ихьыз сзеилкаауам.
– Асҭанда, урҭқәа нас исабҳәалап. Уажәы иахьынӡабҭахыу бҵәыуала!
– Шьасиа, ихьыз сзеилкаауам, – лара рыҩбагь, лымаӡа ацәыргареи аҵәыуареи, еилалгӡар лҭахын. – Ихаҭа акгьы иҳәом… Сшыԥшыз сынирҵәеит.
– Иҵуеи?
– Сара сыԥшқаӡан, иара дарԥысын, амаӡа шҳабжьалаз анеибаҳҳәаз.
– Уи акәым сзызҵаауа. Иҵуазеи иҽиԥсахуаны дыббеижьҭеи?
– Шьҭа шықәсыбжак еиҳауп. Быжьба-ааба мзы иреиҵам.
– Усҟан хшыҩ ззыбышьҭыша хҭыс ҟалама?
– Ҳчара аахыс.
– Иззакәхари? – Шьасиа лхы иаҳа дазҵаауан, ланхәԥҳа лаасҭа.
– Исзеилкаауам ауми исыхьыз. Иашьас дахьбырҭаз ҳԥырхагахар ҳәа игәы иҭашәазшәа збеит. Аха ус шакәыз сеиҳәар ҟамлози. Иара ҿиҭӡомеи.
– Сара исхаразар? – иаалцәымӷахеит Шьасиа.
– Бара ибхареи? – Асҭанда илаҳаз лзеилкаауамызт.
– Иашьас дахьсырҭаз амшала, санхәԥҳаи иареи акы рзеилаларц иҭахымзар?
– Уи сазхәыцхьеит. Аха, ус акәзар, иҟоу абас ауп ҳәа зимҳәои? Ус иҳәарц иҭахызар, уи ҿарԥоуп, сара стәала, иҽызхирҟьо даҽак имоуп.
– Нас уи арбану?
– Убри ауми изымҳәо.
– Уажәы шәахьеицәажәоз ибеиҳәеи?
– Иҽсықәиршәарызшәа сиргәыӷит. Бгәы ишԥаанаго, аиаша иҳәама, сижьоу?
– Биргәыӷзар, дхаҵами, бижьарыма.
– Уамак сиқәгәыӷуам.
– Иамур сара сиацәажәап. Ааи, сыӡӷаб хәыҷы, – Шьасиа Асҭанда лӡамҩа аалшьышьит. – Сыԥшқа хәыҷы, бгәы ҭыршьаарц агьагымхо ишԥанаргоз! – уи зеиԥшла дцәажәон, Баҭыр ҷыдала даллымкаарц. – Убас ианыҟало, адунеи уцәыӡызшәа убоит, аха ушнеиуа зегь шьақәгылоит.
– Ари шьақәыргылашьа амоума, – ҳәа гәкаҳарыла дшаацәажәазгьы, Асҭанда лԥсеивгашьа иаҳа еиӷьны, лҩныҵҟа маҷк аҽардадахьан.
– Арахь шәаҳзымааиуа!..
Рҩыџьегь ргы рҽанӡамкәа рышьҭахь ала агәарԥ шыҟаз ирықәлаз ӡӷабк ҿаалҭит. Даргьы ааҭрысит. Асҭанда иаразнак лаԥхьаҟа даахьаҳәт, лхаҿы хара-хара илдыруаз уи аԥшәма ӡӷаб илаԥшықәлымҵарц. Шьасиа лакәын аҭак уи илызҭоз. Дара рыҩныҟа иццакыр акәын, амала аҵәыцак аӡы даҳәон. Аӡӷаб аҵәца ҭарцәны иаалган, илкыз агәыгәым хәыҷы (иахьаалгаз уара идыр) ахы ларханы, илырҭәын, Шьасиа иналлыркит. Уи изылҭахыз ланхәԥҳа лзын акәын. Асҭанда дмыццакӡакәа аҵәца ааҭалырцәит. Шьҭа аԥшәма ианаалгах лгәахәын, Шьасиагьы ҵәыцак аӡы лжәит.
– Быԥсынҵры духааит! – дуҵас лара аӡӷаб дналықәныҳәан, ланхәԥҳа лнапы аанылкылан, дҩаргыланы лҿыналхеит.
Амҩан амакәан Асҭанда илкын, егьи лнапы зкыз Шьасиа ихьанҭацәамыз уи аидара уаҳа илымҭаӡакәа. Деибархха дызкыз акыр дааунашьҭын, дласхазшәа лхы лбон, иаҳа длахҿыхын. Азныказ Баҭыр дахьиргәыӷыз акәызшәа лныруан, нас илыцыз лыбзоурала лгәы ҭынчхазшәа лбон, гәаныла дагьлаҭабуан. Иагьа умҳәан, алаӷырӡ икалҭәазгьы лԥсеивгарҭан. Хаз-хазы дышрыхәаԥшуазгьы, зегьы лзеилаланы илыхәарҭахеит. Ҽнак убас иузбзиахаша акыр урыниоит, зных – иузеицәахақәаша рымацара. Аки-аки неивыс-ааивысуеит, акәымзар, аҵыхәтәантәиқәа рымацара анузԥшыз ушԥаҟалоз, Анцәа иумҳәан, аха аҽшьрада ԥсыхәак умамызшәа, лашарак умбаӡо, ухшыҩ рыцҳа ак аламӡо еиларгон.
Аҽнынтәарак лгәалаҟазаара иаҳа иеиӷьын. Лҭаца лакәзар – лылаԥш аалхлырԥомызт. Дахьынатәаз дналыдтәалон, дахьынагылаз лажәа налхьылгӡон. Заҟа дыҿнахуази Асҭанда илзааигәаз ауаа ахьлымаз, ара – лҭаца, Аҟәа – Марица. Убарҭ руаӡә еснагь длымазар шылҭахыз аҽнынтәарак илныруан. Марица дыгәхьаалгон лара. Аҵарахь дцар, Шьасиа лахь дшеихалоз уажәнатә илдыруан.
– Уамашәа иубаша бдыруама? – ахәымҽханшәа аҭаца ланхәԥҳа даалырӡырҩит. – Бара санхәԥҳа боуп. Мышкы зны бара банхәԥҳа сара сакәхоит. Баҭыр иашьас дсырымҭеи.
Асҭанда илгәарԥхаӡаны дагьааԥышәырччеит. Лҭаца лҳәашьа лгәаԥхон, аха убри акәзар иара иҽызхирҟьоз? Уи азхәыцра азныказ даамҽханакыхт. Ԥыҭк анҵых, лгәы иҭашәаз маҷ-маҷ мап ацәылкуан. Шьасиа иашьас дахьлырҭаз иԥырхагазар – иҟаз имҳәарызи. Араҟа иҿы иазымҳәашаз иԥырхагахеит, аха иарбаныз убри? Зегь раԥхьа дахьазааиуаз – лара аԥыхьақәа реиԥш бзиа дибаӡомиызт. Илыдибалазеи? Дызхирҟьазеи, ианаџьалбеит? Асҟатәи еиҿыгәҳәаауа бзиа еибабозар, урҭ ирԥынгылаз акызаҵәык акәын: иԥсы изалымхышаз даҽаӡәы диԥылеит, уи лышәшьырҵа уажәраанӡатәи дыҵахартә. Убри акзаҵәык акәын ирыбжьашәаз ҳәа анаалыхҭашәа нахыс, дагьааиҵақыџьқыџьит.
Ахәымҽхара ааигәацԥхьаӡа, Асҭанда деилашәон, илзааигәаз рҿаԥхьа лыҽшцәырлымгацәозгьы. Анаалашьца, лымацара агәарԥ даақәгылартә, уаҩы димбо, аҵла аҵаҟа днатәартә ианыҟала, адәахьтәи лылахҿыхрагьы налхыԥсааит. Аԥҳәаса аҵаҟагьы ааимылдеит, уаҟа акәымзи илхамшҭшаз ахҭыс зыдҳәалаз аҵх ахьымҩаԥысыз. Убри ахҭыс зегь арбгон акәымзар, иахьцалак иара лара лахь ибзиабара усҟатәи иӷәӷәамзар акәхарын ҳәа ашьақәырӷәӷәарахь дианагахьан. Лхы лгәалашәонаҵ лыбла ихгылаз Баҭыр дшылзыҟаз хәыц-хәыц еимылдон, аха иара ибзиабараз уажәы лара дзырблаҟьарыз ак лхаҿы илзышьақәыргыломызт. Шьасиа илзыруз ачара заҵәык аҿы ихымҩаԥгашьа лгәамԥхазт, убри нахыс иара дыбжьажьон излалгәалашәоз ала. Дышнеиуаз аҩныҟа ааира дшаҟәыҵыз еицгәарҭеит. Убри аламҭалаз аӡә дылмыртәо-дылмыргыло дизкашәаҵәҟьазар? Аамҭа бжьысит, усҵәҟьа, дшьақәзырҟьашаз ҽаӡә даныҟала, ихы лыдимкылақәар иушамызт, уи аӡбахә аӡәы иаҳарын, аӡәы иеидибаларын. Иареи лареи ирыбжьаз уаҩы издырӡомызт, ак рбазар, ак раҳазар уҳәан-сҳәан лцәырҵәахрымызт. Ус акгьы ыҟаӡамызтеи. Нас ихьзеи ҟадыџь ҷкәын?!
Лыҽшлықәиршәоз азы аҽны димыргәыӷхьази, аамҭа имҳәазаргьы. Дышьҭалаанӡа лылаԥш агәашә шыҟаз икыдын. Данышьҭалагьы ллымҳа уахь ихан. Алаҵәҟьа шуамызт. Уи ауха аҽқәаҵәҟьа агәарбжьара ибжьаломызт, алақәа реишратәы. Лыԥхыӡгьы иара далан. Гәыҭҟьага ԥхыӡкгьы лымбеит. Ашьыжь заа дгылеит. Лҽеиқәлыршәон, ҿыц лылаԥш агәашә ахь икыдҵаны. Џьанар
дицны амҩа данылеит. Уажәи-уажәи иара дышԥаархьымӡарыз ҳәа дгәыӷуан. Афымцадәыӷба аангыларҭаҿынӡа лашьа днаскьеиган, адәыӷба деиҭеит. Иара шьҭахьҟа иусураз дхынҳәуан. Уи лылаԥш данааҵшәа, илдырт дзызԥшыз ауаҩ дааскьеигарц игәы ишҭамшәаз. Иабаҟаз лгәыӷрақәа?! Амҩан лҩызцәа ахьлықәшәоз лҭахӡамызт, убарҭ лхәыцра мыждақәа дыртәыртәӡар еиӷьалшьон, арахь дара алахҿыхра маҷ илызҭарҵоз ишлыԥсҿыхгаз зынӡак дзазхәыцӡомызт.
Аплатформа данҩықәноз, Леуанти ишьҭагылан амаиор Малиа Шоҭеи ани агыруеи. Агыруа амилициа рформа ишәӡамызт, аха Леуанти уи дибахьан, иаргьы дмаиорын, Гагра аихамҩа вокзал амилициа еиҳабыс даман. Ааигәа акәын арахь данықәнагалаз, арахь иреиӷьыз аҭыԥ игахьан, аҩнеихагыла иргылахьан. Аплатформа аурыла имаҷӡамызт, иарбанзаалак аӡә дықәубаауамызт, арымӡ хәхәа иқәтәаз, сынтәа Леуанти ашкол иалиргақәаз, шьҭа истудентцәахаз, нас иидырӡоз хаҵак рыда. Инга арҭ дрыцӡамызт, уи Бзыԥҭа авокзал аҿы адәыӷба ақәтәара иаҳа илзыманшәалан. Аратәи аплатформа ҳаракын, азганк иақәиҭаҳаз аҵлақәа акырӡа изҳахьан. Астудентцәа иҽрыдимкылакәа, урҭ ирыдтәалаз ахаҵа иахь Леуанти даақәҵәиин, иқьаадеизга наизирхеит:
– Абри аҩны ирыҭа, сара Аҟәаҟа апрокуратурахь сыргоит.
– Ибзиоуп, ирысҭап, – иҳәеит ахаҵа, иҟалаз закәыз еилкааны.
Леуанти дгәыӷуан уи ахаҵа иаразнак аҩныҟа иҿынеихарын ҳәа. Иаби иани, иҟалаз еилыркаар, иҩызцәа адырра рырҭарын игәахәуан. Аха иалудраауази ахаҵа инап ианыз шынагӡатәыз цқьа дазымхәыцӡакәа, ма даҽакала дныҟәар еиӷьны иԥхьаӡарын ҳәа. Уи адәыӷба дҭалеит, астудентцәа раԥхьа дгыланы. Аҩныҵҟа Инга дырԥылан, иҟалаз иалацәажәон ргәқәа ҭӡыӡаауа. Амала уи ахаҵа бзиарас иҟаиҵаз – Гәдоуҭа адәыӷба наӡаанӡа, ақьаадеизга Баҭал инаииркын, ихаҭа длыбааит инапы ҭацәны, ибаандаҩыртәыз иҩызцәа дрышьҭалеит. Аха адәыӷба иҭалоз ауаа макьана аплатформа иқәгылан.
– Баҭал! – Леуанти ибжьы аҷкәынцәа руаӡә инаихьигӡеит. – Цинеи Ингеи збар сҭахын, аха сышрықәымшәо раҳәа!
Амаиорцәа драԥхьагыланы дышнеиуаз, ара иҟамыз ҩыџьа аӡӷабцәа рыӡбахә иҳәеит, изаҳауаз рыхшыҩ Инга лымацара илзымцарц. Дышнеиуаз даагәеиҭеит амилициа ақалақьтә ҟәша аиҳабы аполковник Рапава, аформа ишәӡамкәан, аҵиаа ҳаракы даҵәахуа, аанҿасырҭа абагьыр дшадгылаз. Арҭ рҽырхианы изааит, ибаандаҩыртәуаз уи ибарҭан. Иаразнак ихы иааҭашәаз: аҽны Аҟәаҟа амҩа дшықәлоз иалырдраауази? Иара дахьцоз, дахьаауаз шамахамзар аӡәгьы заа иеиҳәаӡомызт. Наҟ ахәыцха имаӡамызт, ашырҳәа даақәгьежьын, Рапава дынидгылеит.
– Саанкылараз асанкциа шәымоу?
– Ааи! – иҿааихеит Рапава, иакәымз уск зҽалазгалаз исахьа иманы. – Адҵа ҳамоуп. Амашьынақәа рахь ҳлалбаап.
Рых-ҩык драԥхьагыланы иҿанылеихоз, Леуанти ибон аихамҩа нымҩахыҵ, амаӷра х-машьына ласқәак шылагылаз. Рыхԥагьы пахәӡа иҭәын, иара иҭыԥ заҵәык ааныжьын. Арҭ аихамҩа иагьнықәсит, афымцадәыӷба аацәырҵит. Дахьнеиуаз Инга дылбозар ҳәа, амилициа цқьа рыхшыҩ азырмышьҭыртә, илаԥш ладеи-ҩадеи иҩахьигӡеит, аха иааг!.. «Атәыҩа» зхагылаз Рапава и-«Волга» шкәакәа ианнадгыла, Леуанти дҭамтәеит.
– Саанкылара азин злашәымоу асанкциа сышәмырбакәа, сҭалом.
– Уҭала амашьына, иусырбоит, – мчыла акәымкәан, Рапава лаԥшыла диҳәон.
– Мамоу, исшәырба! – Леуанти иааҿаиршәызшәа иуит, аха иҟауҵози, унапы ҭацәны, еиқәных жәохә-ҩык рҿынӡа ианудгылаз.
– Абар! – Рапава шәҟәқәак ааиртит.
Импыҵиԥаар ҳәа дшәозу, ма изанааҭ ус инарҵахьазу, импыҵарӷәӷәа иқачқачоз иҩ-напык рыла икын, Леуанти ижәлеи ихьӡи ахьаныз мацара ибартә. Ари санкциан. Еиқәзырҽаҽаз иара изымдыруаз МВД акапитан Насонов иакәын. Аԥснытәи АССР апрокурор Вардаиа инапы аҵаҩын. Знапы иакыз аменшевик шьа злахәмаруаз, ашовинист ҳәа ибаандаҩыртәуаз ииԥхьаӡоз амилициа аполковник Рапава иакәын. Леуанти амашьына дынҭалеит. Иармарахь ала изымдыруаз афицарк дҭатәеит, иарыӷьарахьла Рапава дааиватәеит. Аныҟәцаҩ амаиор Малиа Шоҭа диватәан. Аҽны амалагьы даараӡа шоуран, Амра аакылԥхеит, аха ишԥацаз ашьыжьнатә. Амашьына аҩныҵҟа, амилициа аусзуҩцәа дрыбжьарӷәӷәа дахьҭатәаз, аҳауа изхомызт, дызлашәаз цәгьалаҵәҟьа ичҳауан.
– Арсҟатәи ауааԥсыра аџьабаа зыдшәырбеи, исзаашәыцҳар сышәзымнеиуази?! – дҵааит иара, амашьына дынҭартәаны, уаҩы иҿахырсҭамыз гәаҩа мҩала амҩаду ахь данкылыргоз.
– Саргьы исҳәеит, ателефон ҳаизасыр, КПЗ аҿы ихала даауеит ҳәа, аха уи аӡбара сара исуалмызт, сара априказ насыгӡоит ауп, – Рапава аҭак ҟаиҵон.
Еилкаан ԥыҭ-чыҭқәак. Аанҿасырҭа платформаҿынтә дԥах дшыргаз ҳәа ауаа ираҳарц рҭахымкәа иҟамызт. Амашьына амҩаду иҩанылеит. Амцашоураха, иахьаанагаз уаҩы изымдыруа, ақәа ахаҽаҳәа аҿыланахеит. Дшыргоз збашаз уаҩы дҟамлаӡаришь ҳәа, игәарбжьара данаваргоз, длаԥшы-ҩаԥшит, аха иануҭахыз уаҩы дубахуазма. Арахь, амш аныцәгьаха, амҩахь икылсуадаз. Ашколқәа рылагьы уаҩы дубомызт, заацәан. Автобус ахьаангылоз ианавсуаз, аплатформаҿ Цина ҳәа зыӡбахә иҳәази лани Аҟәа ицоз автобус иазԥшын, ршьамсиақәа рхаргыла, аха иузхьамырԥшыз усс уикуазма. Аӡиас Бзыԥ ихырҵаз ацҳа ҿыц ианнықәс, амашьына ааныркылеит.
– Уа уахьҩарго, иуарҳәо уақәшаҳаҭхар, уоурышьҭыргьы ҟалоит, – иҳәан, Рапава дыллыбааит. Ицынхәра даҽаӡә дааҭалеит. Малиа Шоҭа аиҳабыра наиҭаны, Рапава и-«Волга» амҩа инықәиҵан, ирышьҭаз егьырҭ аҩ-машьынак иргьежьит. Аоперациа актәи ахәҭа нагӡоуп, дхәыцуан абаандаҩы. Аҩбатәи ахәҭа арбанхарыз?
Ихынҳәыз Леуанти иҩны аимдара рҽазыркырц рыдзар ҟалон. Уи акәын иара дзыцәшәаӡоз. Иҭакра аныргәаӷьуаз иҽазыҟаҵаны дырԥыларц игәы ишҭаз, дазыҟаҵаӡамкәан дышԥақәырки! Деиқәзырхашаз дазхәыцуан. Аҟәа дҩаргаанӡа, аимдара иаламгар алшон. Рапава излеиҳәаз ала, дахьҩаргоз иарҳәоз дақәшаҳаҭхар, доурыжьуан. Ус анакәха, урҭ иабжьаргашаз иарҳәаанӡа, аимдара рҽазырымкыр, аамҭа иман. Ақьаадеизга зиркыз ахаҵа адәыӷба дҭалоу дымҭалоу изгәамҭеит. Аҩны ириҭарц, инапы иаиркыз ашәҟәқәа иманы дхынҳәыр акәын. Иҟалаз еилыркаар, агәылацәа еизыҩҩрын, ишәҟәы маӡақәа ахьыҵәахыз здыруаз Ҷыҷыгә иаҳар, инапы ианыз наигӡарын, нас иара иусурҭа ҭыԥ иқәыз апротоколи қьаадқәаки рымацара хылаԥаҟаԥшьааи хылаԥаиаҵәааи ирымпыҵашәарын. Урҭ дрыцәшәаӡомызт, аиашаз, аус алархырц анырҭахха, дрыцәшәартә ишыҟазгьы. Иҟан даҽа варианткгьы. Баҭал афымцадәыӷбаҿ Инга дибазар – иҟалаз леиҳәон. Уи ирласны, Калдахәара, ма Мысра длыбааны, аҩныҟа дзыхынҳәыр, идокументқәа рҵәахыртә аҭагылазаашьа ҟалон. Уигьы ллымҳа иҭишьхьан, зны ишәарҭахозар, ашәҟәқәа еизганы иахьыҟалоз абра акәхон, уа ианыҟамла – абра ҳәа.
Амашьына ықәхысаа ицон, зынгьы хҿыхгак иоурын ҳәа дгәыӷуамызт, аӡы иагоз аҭәыц дамҵасуан ҳәа, еидихәыцлоз зегьы избашахон. Нас ҿыц еиҿаирԥшырц иҽазикуан, аха иара аусқәа шыҟалашаз ҳәа ишеиқәиршәоз зныкыр акыр мҩаԥысхьазма, аԥсҭазаараҿ доусы рымҩа ылхын, иара иагьихьԥшуамызт. Иара ихы-игәы иҭамыз мҩак аус ылнахуан. Амҩан иҟалеит убасҵәҟьа дызқәымгәыӷуаз даҽа хҭыск, мгеимцарак иаҩызаны. Гәдоуҭа иҩаӡаанӡа, ашкол ҟаԥшь ҳәа изышьҭаз азааигәа, амҩа аганаҿ имашьына акапоти абагаж ҭаҵарҭеи аартны, избӷаӡарак кны, иҟалаз идырырц иҭахызшәа, а-«Волга» дазԥшуан Мирон Ҭырқьба. Леуанти, ашьҭахь дахьҭатәаз, ихы аахьарҳәшәа, ашьҭахьтәи асаркьала днеиҿаԥшит, ихаҿы бзианы игәеиҭарц. Уи аҷкәынцәа дрыхьӡарын, ирусызгьы рдыррын ҳәа даагәыӷит. Хҿыхгас иҟаиҵақәаз маҷк шыҟазгьы, иҽизырҭынчуамызт. Уаҳа ԥсыхәас имази?
– Уара, иахьа закәытә усу исыԥну удыруеит, – амаиор Малиа иахь ихы наирхеит. – Ашьыжь, чаикгьы сзымжәкәа, сдәылҵит. Ас саныҟоу ахәыцра сцәыуадаҩхоит, – амц иҳәаӡомызт иара. – Аҟәа ҳашҩалагылалак, ҳаицны крыфарҭак аҿы ҳнеир ҟамлаӡои? – ҳәа днаиазҵааит, уаҟагьы аӡәы ишԥалаԥшықәимҵарыз ҳәа дгәыӷшәа, ҩ-жьак икыртә, ихаҭагьы акрифарын.
– Ус ҳныҟәаргьы ҟалоит, – амаиор «дақәшаҳаҭхеит», изаҳауазгьы уи игәра игеит.
– Даҽа уск сымоуп, усыцхраа! – Леуанти аԥсышәала Малиа дааирӡырҩит, иаԥсыуаз егьырҭ уаҩы дрыцӡамызт. – Чкәал-иԥа Ҷыҷыгә жәаха ҽнак 50 мааҭ имсхын, исмыргьежьӡацт. Ауал шсықәу сҭаркыр сҭахымызт. Аҩны ираҳәатәуп иԥарақәа ирҭарц.
– Ирасымҳәои нас.
– Амала аҩны ироуҳәар, сан лгәы лыхьуеит, сышҭаркыз иаалырҟьаны илаҳар илзымчҳакәа дамхаԥсыр ҳәа сшәоит. Уи аҵкыс иара Ҷыҷыгә, ихаҭа иаҳәазар, саб имихып, – ҳәа даҿын, гаӡажәақәак шипатҟалеиз ааихҭашәеит.
– Леонид, Рапава ихаҭыԥуаҩ, иасымҳәои.
– Уи бзиоуп, – Леуанти дақәшаҳаҭхазшәа иуит, дзышьҭаҵәҟьаз иҵырхыр ҳәа дшәон.
– Уа уаанырымкыларгьы ҟалоит, ирҳәақәо ҟауҵар, – Шоҭа иааигәалаиршәахт Рапава иабжьеигахьаз.
Аӡы дшышьҭнахыз аниба, дмадаӷьмадашәуан, убри акәын Леуанти дызҿыз. Иахьцалак иара дгәыӷуан Леонид аԥарақәа рыӡбахә Ҷыҷыгә иеиҳәарын ҳәа, егьи, уи шааиаҳалак, имаӡаз адокументқәа инапы ишаныз игәалаиршәарц адырра шииҭаз еиликаарын. Аԥарақәа ирылихыз ҭырҵаауа изҵаар, Инга аҵарахь дцон, илиҭарц игәы ишҭаз иӡарымызт, ашкол ахь дышцоз
игәалашәан, амҩан иԥсахызшәа аԥшра аиҭарын. Лара илызҵаар, мап лызкӡомызт, мчыбжьык аԥхьа лҵарахь дандәықәлоз аламҭалаз, лнапы иаиркхьан убасҟатәи аԥара.
А-«Волга» аҩныҵҟатәи аусқәа рминистрра ахыбра иаҿаҟаҵаз агәашә инҭалан, агәарԥ ҭшәаҿы дааҭырган, аминистр идкыларҭа дныҩнаргылеит. Малиа, аминистр икабинет даныныҩнала, адкыларҭаҿ иааныжьыз Леуанти акрыфарҭаҿ инагара дшақәшаҳаҭхахьаз ааигәалашәеит. Ахышәқәеи ашәқәеи амилициа аусзуҩцәа рыддыргылахьан. Ибаандаҩыртәыз дладыртәеит. Аоперациа хырзаман шынарыгӡаз адырра ирҭазар акәхарын, дааҩналт ацәхаԥшь ҽада Вардаиа, итәаз диҿамԥшкәа, аминистр икабинет дныҩналеит. Хәыҷык анҵы, Леуанти иԥхьеит. Аишәа хәхәа аханы дладыртәан, апрокурор Вардаиеи аминистр Климови наҟ-ааҟ иааиҿатәан, рхқәа идырбаандаҩхьаз инаиадырхеит.
– Асанкциа саԥхьеит, сахьбаандаҩышәтәыз иашамкәа иҟашәҵеит, шәызҵаарақәа рҭак ҟасҵаӡом! – Леуанти иаразнак иааҿахиҵәеит. Уи игәалашәон Рапавеи Малиеи иабжьаргахьаз, аԥсуара иахәашаз шидрымгалоз идыруан, дыццакцәеит аиашаз.
– Иухәарҭоу уаҳҳәаргьы уздыруам, – иҳәеит апрокурор Вардаиа.
– Ус исыхәаша шәзашьҭам здыруеит.
– Еснагь абахҭахь уеихоит, изуҭахыу сзеилкаауам, – агенерал ичын иоурц, Москвантә иаханы иааз Климов макьана дполковникын.
– Сҭашәкыр сҭахыуп ҳәа шәазҳәада?
– Ус ухы мҩаԥугоит, – иҳәеит Вардаиа.
– Иашаӡами? – ҿааиҭаит аминистр. Ацәажәара даларгаларц иаҿын рҩыџьегь.
– Иаҳҳәап?
– Аизараҿ ауаа урыԥхьаны изеизугази? – дҵаауан аполковник.
– Ианба?
– Ицарц згәы иҭаз урыԥхьон микрофонла.
– Ианбыкәу иара?
– Угәалашәара зынӡак иҟаӡамеи?! – уамашәа избоз иԥшра иман аполковник.
– Ус аӡәгьы зынӡак дцарц игәы иҭаӡамызт, крыфара ҳәа инҳадҵқәаз ракәымзар.
– Ақырҭқәа рымацара именшевикцәазшәа анҵамҭа ахаҳә изашәырбеи? – Климов иаацәыригеит кьаразаа ирызкыз апрофессор Ӡиӡариа ишәҟәы. – Араҟа иаҳәоит аԥсуа меншевикцәа шыҟаз.
– Иҟаӡамызт! – ииҳәоз агәра ганы, аӷьараҳәа ҿааиҭит Леуанти. – Аӡәык-ҩыџьак ақырҭуа меншевикцәа рыҽрыдырҳәалеит, аха аԥсуа меншевикцәа ҳәа рзуҳәартә, аиҿкаара рымаӡамызт.
Иҿаԥҽын дара. Аха амч змаз дахьҿаԥуҽыз азакәымзи узлаирӡуаз. Уаҳа зҵааракгьы аҭак ҟаимҵеит, рдокументқәа инапы рнимҵеит.
– Абри аус баша џьоукы уаладырӡуеит, – иҳәеит Вардаиа. – Ҳара иаадыруеит шәорганизациа хадара азҭо.
– Ус организациа ӷәӷәак ҳамахындаз, ибзианы аус ҳамуази, – Леуанти дԥышәырччон.
– Ишԥашәымам? – иныбжьаиршәит Климов. – Аизараҿ абарҵа улбааны уанцоз, иуԥхьадаз?
– Уи анбыкәу?
– Уахьнеиз аҳа аҵаҟа итәадаз?
– Зыӡбахә шәымоу зусҭқәада? – Леуанти иџьеишьон, арҭ иҟаз ҳәа цқьа агьшырзымдыруаз еилыкка ихаҿы иааиуан.
– Зегь ухашҭит?
– Сара акгьы схамшҭӡеит, аха урҭқәа зегьы ҳарҟәаҵп.
– Угәабзиара иаҳәои? – иаалырҟьаны, аха аҳәоу иаламҵашәа дҵааит аминистр Климов.
– Даара схы сыхьуеит.
– Уи зымдыруеи.
– Ишәымбои: сԥсихикатә чмазаҩны сашәырбарц шәылшоит, – Леуанти имдыруази аиҳабыра ирҿагылаз ауаа чмазцәан ҳәа ахәшәтәырҭақәа ишырҭарҵалоз, аполковник Климов кьаҿгьы, иаҳаз закәыз еилкааны, ихы ааирҵысит, иқьышә ишҭасуаз идыруазшәа.
– Уҭакра сҭахым, – иҳәеит апрокурор, – уара иууам акәымзар. Сеиҳабыра ирасҳәои? Уара узацәажәарц иуҭахыда?
– Аполитбиуро иалоу аӡәы. Иауазар – Брежнев, – Леуанти ицәа иалашәеит, асҟатәи дыршәаны, Шеварднаӡе иҿы анеира иара иҳәарала иҟаларц ишашьҭаз. Гагра ақалақь комитет аҿы Едуард Амвроси-иԥа гәыԥ-ҩык рнеира еиҿикаарц иабжьарымгахьази. Убри иҽиқәыршәара мап икыцԥхьаӡа, абахҭахь имҩа аатуазаарын. Ус анакәха, уи дара ирзеиӷьын, аха аԥсуара иазеицәахон.
– Иоуҳәозеи? – дҵааит Климов.
– Ҳазҵаарақәа рыӡбара а-Политбиуро мап ацәнакуоу иацәнамкуоу еилыскаар сҭахыуп.
– Брежнев аԥсуаа шәус ада ус имаӡамеи? Уи аҳәынҭқарра усқәа инапы ианупеи! – Климов иаҳауаз игәаԥхозма.
– Аԥсуа усқәа иҳәынҭқарратә усқәаӡамеи? – ҿааиҭит Леаунти. Убас акәын аԥсуа ус иҳәынҭқарратәым усны ишырыԥхьаӡоз ҳаадырижьҭеи. Убри азакәын абасҟатәи аамҭа лԥшаах ҳазҭадыргылаз. Аполитбиуро иалаз уаҩы дышиқәдмыршәоз иара иауизымдырхуаз, аҭакра аҿынӡа аус аннарга, аха убас мацара аамҭа игарц иҽԥишәон, аҩны аимдараан ирԥшаази ирзымԥшаази еиликаанӡа. Аҵыхәтәантәи аизареи ахҭысқәеи рматериалқәак иусурҭа ҭыԥ аҿы ирбар, зегьы уа иҟан, уаҳа аимдара зырҭахызи ргәахәрын ҳәа даагәыӷуан, аминистр икабинет дахьынӡаҩнатәаз. Климов имилициа дрыԥхьарц данындәылҵ, дҩагылеит Вардаиа, дызҵашьыцуаз аминистр икабинет шьахә дныҩнаԥшы-ааҩнаԥшуа. Апрокуратура еснагь имаҷны аԥара азоурыжьуан, икабинет игәаԥхомызт апрокурор Вардаиа.
– Уҭакра ҳҭахым… Иаҳҭахым, – иҳәеит иара, Леуанти имала иаҳартә. – Иалухи абри зегьы?!
– Нас ишԥаҟасҵо? – Леуанти апрокурор маӡала иабжьеигарызи ааигәахәт.
Уи аҭак иҳәаанӡа, иҳәарызугьы здыруадаз, иааҩнашылаз амилициа Леаунти ихала раԥхьа днагылан, дындәылҵит. Акоридораҿ икабинет ахь днеиуан дыԥсахҩны ииԥхьаӡоз (иԥсахҩмдаз умҳәазар), МВД аштаб аиҳабы
Кәасҭа. Леуанти аԥсшәа иеиҳәеит. Егьи, ари дахьибоз џьашьаны, аҭак ҟаиҵеит. Уи иамҳәаӡакәа аҭакра ус шԥамҩаԥыргеи! Змилаҭра гәадурас измамыз абри иеиԥш дҟамлацызт, абаандаҩы гәаныла дуаруаруан. Аиашаз дҟамлакәа, аха абас иаартны иҭыԥ азы зыжәлар рықәгара иазхиаз дабаҟаз?
Леуанти алада аҩныҵҟатәи мардуанла длалбаарган, р-КПЗ аҿы дынҭаркит. Уаагьы шоуран, аҳауа ҵысӡомызт, иԥсы маҷхарц агьигӡамызт, ихы инапаҿы ишааигозгьы, изымчҳар ҳәа дшәон. Чаки қашьки изааргеит. Амла дшагоз Шоҭа иеимҳәахьази. Афатә изҭаз даниаҭабуаз иҟалаҵәҟьаз изымдырит. Егьырҭ иҭаркуаз иҭабуп ҳәа уарҳәозма. Ача мацара маҷк ифеит. Аперловка хәшала иҟаҵан, имгәа инархьыр ҳәа дацәшәеит. Рчаигьы ымжәӡакәа ирхынҳәит. Иаазгаз, иҩызцәа дахьрацәажәоз, ибжьы иаҳауан:
– Аперловка ифом, ачаи ижәуам, ари закәи?!. Чартлах!
– Иҟалозар ашьмахьы снажәга! – Леуанти уи дааиԥхьаны диҳәеит.
– Апараша уа игылами!
– Игылоуп, аха макьана ус исзычҳауам, самышьцылар ҳәа шәшәома. Иҟалозар!
– Уааи нас!
– Иҭабуп! – иҳәеит Леуанти, ашьмаҿынтә данаахынҳә, амилициа аихатәы шәы нкыдижьылаанӡа:– Иҭабуп! Иҟалозар ӡык сзаажәга! – егьи аӡы анааига:– Иҭабуп!
Амилициа, ииҳәарыз иҿамшәо, ашә ҩыдижьылеит. Уи иҭагылазаашьа зеиԥшраз, Леуанти изеилымкаартә ихада хәыцха имамызт. Икьаҿ ааишәихын, аӷәы дашьма инықәҵаны днықәиеит. Аԥхӡы илҵуан илхәаҭаҵәҟьа. Ҩныҵҟала игәы ахьҭынчмыз игәабзиара иаҳа еицәанатәуан. Ихәыцрақәа еизиркәкәарц дгәаҟуан, арахь ишиҭахыз ихшыҩ аус изаруамызт. Иҵәахыз ишәҟәқәа ргар, ирбараны иҟаз адокументқәа ихаҿы еилирхуан. Ирбазар игәалашәақәоз акакала ирзиҳәашаз иӡбон, аха дара ишырҭахыз еиԥш ахәшьара ақәҵаны ирхымцәажәар рушамызт. Издыруадаз дзықәгәыӷуаз ауаа акыр рзыҟаҵазар ҳәагьы игәы иааҭашәахуан, мамзар урҭ ахьыҵәахыз аҿынӡа аимдацәа «рнапы мнаӡазар» ҳәа гәыӷрак ааизкашәахуан, аха урҭқәа зегьы наԥхьеицон, аҩны иҩналаз «арҳәцәа» ирзымгашаз арбаныз? Иаҳа ианеицәахашаз иҟаҵатәыз азы деиԥхьхәыцырц, ихы еимлагәа икын. Ишьапқәа аушьҭны даақәтәон, џьара акаҿы ааҭгылара илшаҵәҟьомызт. Дааҟәымҵӡакәа дхәыцуан, арахь ихшыҩ еилккамызт азы, ихы дақәԥон.
Ахәымҽханрахь амш еигон, маҷӡак ацәыҵашоура хҽит. Иааицыз амилициа даакылсын, ддәылҵырц диԥхьеит. КПЗ аҷаԥшьаҩ иҿы итәан апрокурори аминистри. Акы згәы иалаӡамыз еиԥш, дрыхәлаччо Леуанти дныҩналеит. Аиҳараӡак аминистр иҭеикыз иуаҩышьаз џьеишьон.
– Узырччозеи? – апрокурор, ихабыцқәа хырџьаџьашәа ицәажәашьа злаҟаз ала, ухгьы зҭауршәази, ҳаргьы ҳазҭаургылеи иҳәарызшәа игәы инаҭон иҿаԥхьа иладыртәаз. – Абра унапы ануҵароуп! – қьаадқәак ааимҵеиҵеит.
– Мап! – иааҿахиҵәеит Леуанти.
– Уамыԥхьо! – иҳәеит аминистр. – Иузеиӷьу анызаргьы уздыруамеи.
– Ара ак еилыскаауа-егьиуа сыҟам. Сзаԥхьаӡом.
– Нас абра унапы анҵа, иану закәу ҳара иуаҳҳәоит.
– Иаҭахӡам.
– Ус акәзар, – иҳәеит апрокурор, – абра заҵәык унапы анҵа! Ари асанкциа узлаԥхьаз азоуп.
– Бзиоуп нас, уи снапы анысҵап.
Абаандаҩы ашәҟәы инапы нақәиҵеит, иҟаиҵазгьы ааицәымӷахеит, избанзар аминистр, иус дшалгаз дирбозшәа, иаразнак дцеит, апрокурори иареи ааизныжьны.
– Уҩны ҳаҟан, – ҿааиҭит апрокурор Вардаиа. – Ушәҟәқәа ҳгеит.
– Зегьы жәгоу, иншәыжьыз ыҟоу? – Леуанти, ицәа шааихбзаазгьы, акы дақәгәыӷуан, амала уажәраанӡа еиԥш дҿаԥхаҿаччон, ииҵәаххьаз рхәынганк изеилкаауазар ҳәа.
– Уахь сара сакәӡамызт иҟаз, иргаҵәҟьаз сыздырӡом, амала исзаарыцҳаит унапала иҩымыз шәҟәқәак шырбаз.
Адуховка иҭаз рымбазар, инапала иҩымз иусурҭа ҭыԥ иқәӡамызт иахьынӡеигәалашәоз, урҭ аилаҳәараҿ ирылазар акәымзи. Заҟа уажәы дшәоз здыруадаз, аҽны ихигаз аԥсеибакреи, ашоура иҿанартәаз амцеи, иҿаԥхаҿаччашьеи урылԥшны, иҩныҵҟа аҽшеиҭанакуаз ихаҿы иузанбааломызт умҳәозар. Убасҟатәи иҭагылазаашьа иҵәахуан.
– Амагнитофон лентақәак рбеит, – ҳәа нациҵеит апрокурор.
Абаандаҩы адырҩегь заҟа иҩныҵҟала иҽиԥсахыз ҿыц изырмаӡазар ҳәа агәра имамызт.Алента згәылаҳәаз аҿакәын имаӡаз ашәҟәқәа згәылаз ақьаадеизга ҿыц жәпа ахьыҟаз. Ибзиашәа уи уаҳа Леуанти ақәҿиҭуамызт. Афымца ицрасызшәа, амагнитофон лента иашьҭаз аҷкәыни апрокурори шеидҳәалаз даазхәыцит. Амала уи инҭкааны уажәыҵәҟьа иибахьази иаҳауази цқьа изеиҿыбаауамызт, аха уи алацәажәара наҟ ацҵара иҽизацәыхьчар, акала аԥыжәара игарызшәа иныруан. Аамҭа гатәын, ԥыҭ-чыҭк аилкааха иараӡахаанӡа.
– Уара заҟа ууаҩ иашоу, заҟа ууаҩ қьиоу аанарԥшуеит 50 мааҭ ауал уқәҵаны абахҭахь уцар ахьуҭахым, – иҳәеит Вардаиа, аҳәоу иаламҵашәа.
– Уи Малиа иоума изҳәаз? – маӡак имаӡамызшәа иааҭырҟьаны дҵааит Леуанти, ишизымбатәбараз аамырԥшыкәа, амала еиликааит амилициа амаиор амашьынаҿ иааиаҳаз зегьы шреиҳәахьаз, егьырҭ иҭатәазгьы ишрызҵаахьаз, апрокурори аминистри еилыркаақәаз анализ шазырухьаз. «Аԥара аӡбахә лкаас иарҭазишь?» –еиликаар иҭахын иара.
– Малиа иоуп исазҳәаз, – дақәшаҳаҭын Вардаиа.
– Иҟоу жәдыруама: урҭ амаҷ-саҷқәа ирылаҳхи, аус злоу сара сҿынтә еилкаак шәоурц шәыҟаӡам, а-Политбиуро иалоу аӡәы сиқәшәыршәаанӡа.
– Нас улента абаҟоу? – Вардаиа, иаҳаз ашьҭахь иааҭгылара иаԥсамзар акәхарын, дцарц дҩагылонаҵ, дҵааит.
– Иарбан лентоу?! – Леуанти, уажәраанӡа дзыцәшәақәоз зегьы иоуз азҵаара иԥнаргон, ихы ҩышьҭиԥааит.
– Аиҿкааҩ иҿы иҳаԥшаауоу? – ҳәа иҵаашьа иунарбоз акы заҵәык акәын: алента рымбаӡеит, еиҿкааҩысгьы ирԥхьаӡоз даҽаӡәын.
– Аиҿкааҩ иҿы шәашьҭала! – Леуанти, аҭак азы иааиҵамхашьа злаҟаз ала, алента ҵәахны измаз иара иакәӡамызт.
Акамерахь даннарга, аихатәы шәы анкыдрыжьыла, имацара данааҩнаха, деилаԥсарц агьигхомызт. Апрокурор даԥсыуазшәа, даԥсыуамзшәа Аԥсны дықәын. Ижәла ахьаԥсыуаз иаҵганы, иреиҳаӡаз маҵура ҭыԥк ааникылон, имилаҭ рҿгьы аҳаҭыр имазар иҭахын, убри азы абаандаҩы иҿцәажәараҿ иҭагылазаашьа зеиԥшраз азы аинформациа ииҭозма уҳәартә иҟан. Егьи аганахь ала, апрокурор изы ихадан имаҵура ус, ус анакәха, ақырҭқәа иара ишизыҟаз акраҵанакуан. Аԥсуа бызшәагьы ицәтәымын иара, ус иҟаз ак еиликаарц дашьҭан. Леуанти идокументқәа ахьеилаҿаҳәаз рԥшаан, иргеит иҳәартә, зегь ааиуан, апрокурор аҵыхәтәантәи изҵаара агәаҽанызаара изканаршәуан умҳәозар. Амала уи џьқәреи цырак, ицәаӷәамыз адгьыл аҿы инкаршәны, иаарызу имаарызу ҳәа дазԥшуазар иаҩызан. Адырҩегь агәыбжьажьара ҵигеит. Ишәҟәқәа рбазар ҟалон. Даҽакы ӷәӷәала узлақәгәыӷрызи. «Нас улента абаҟоу?» –ҳәа дызизҵаарызи?
Амаиор Малиа ауал аӡбахә аиҳабыра ишреиҳәаз ааихҭашәеит. «Аӡә игәра уго дышԥаҟам!» –уамашәа ибозаргьы, уамакҵәҟьа иџьеишьомызт уи. Уи ииҳәаз агәхьаа зкыдаз, Леуанти дзыцәшәоз – Ҷыҷыгә даанкыланы иҳәатәымз идырҳәар рылшон, ма «ауал» аӡбахә иаҳәаны, уи зқәыз дышҭаркыз ирдырны, аилаҳәара маӡа дашьҭарҵазар, ианаацәыригоз изкылԥшзар, имырхзар ҳәа даазхәыцит. Акәымзар апрокурор алента аӡбахә абеидыруаз. Ма уи алента иара иҿы иҟан ҳәа игәыӷзар? Рыԥшыхәҩ ирызнеигаз адырра ус амҳәози. Леуанти еидихәыцлоз ирзиӡбарыз дақәшәомызт.
Уамак мҵит, изхара иусқәа рызхәыцха имҭакәа, аҷаԥшьаҩ иҭыԥ ахь деиҭанаргеит. Иимбацыз ҩыџьа арԥарцәа, костиумла еилаҳәаны, иҩнагылан.
– Уажәы мҩак ҳақәларц ҳаҟоуп, – иҳәеит руаӡә. – Имцхәу ҽырҵысрак ҟалаӡом, – иаацәыригеит аихатәы напҿаҳәага.
– Қарҭ сыжәгома?
– Ааи, – иҭахӡамкәа аҭак иҳәон.
– Ус сшәыцны сцоит, иалашәхи уи?!
– Ара иҭаҳкуа зегьы дреиԥшума, инапқәа зҿашәҳәои?! – иааицәымӷахеит аҽны зны «чартлах» ҳәа изызҳәахьаз игәы ааҳәны.
– Ҳара априказ ҳамоуп, – ҿызымҭыцкәа игылаз арԥыс хыхьынтәи ишрыдырҵаз имҵәахит.
Инхара ихы изықәымкыкәа, ашьыжь адәқьан аҿы дахьылкылшәаз, иаадәылҵымҭа иақәыршәаны, ҭацеи нхәԥҳаи анааиҿаҳа, Асҭандеи иареи еибырҳәаз ашьҭахь, Баҭыр шьҭа игәы ааԥҵәаӡызшәа ибон. Збжьы иаҳаз Шьасиа лакәын илаԥш раԥхьа иназықәшәаз, иара дагьааилызблааз. Уажәраанӡа зыда днымхарызшәа еснагь ибла ихгылаз аӡӷаб уи дахьлыдгылаз лшәшьырҵа дыҵан азы, дхыгагаазшәа дибон, раԥхьа ибла хызкуаз зшәахәаз дымрамзи. Рҩыџьегь еилырцәажәарц зҭахыз Шьасиа илзымдыруаз рацәамзи, иааизныжьны адәқьан дныҩнаԥҟеит. Асҭандеи иареи ахьынӡеицәажәоз, лара ирласны дхынҳәыр иҭахын, убасҟатәи аӡӷаб лацәажәара ицәыуадаҩын, амцҳәара шьҭак изычҳауамызт, арахь димжьарада ԥсыхәа имамызт. Лгәы цәимҟьарц, гәыӷрак лзынижьуан, цәа-жьы ахаӡамкәа, нас дзықәиргәыӷуаз ихаҭа ишизынамыгӡоз усгьы заа идыруан.
Уи данынлыдҵ, алада, аԥсшьарҭа ҩны шыҟаз, дылбаауазшәа дыццакуан, лылаԥш иҽацәихьчарц. Хара дзымцеит иара. Лара длымбартә, џьара дцәыҵагылеит. Иара ицара дшазыԥшыз мҩашьо, даадәылҵит еснагь ибаларц ииҭахыз, ихәыцра изалымҵуаз, игәаҵа изҭымҵуаз… Заҟа ҳәатәузеи?!. Шьасиа дахьыҟаз амнеира, дахьгылаз ацәырымҵра, хара-хара лывсра шьҭак илшомызт. Убасҟатәи длызгәыкуан, лзымааигәара шьҭак изычҳауамызт. Убасҟан, анхәԥҳаи аҭацеи рызқәа еирханы, аҩада ианцоз, ма харантә длышьҭаԥшлар, маҷк иҩныҵҟа ирдон. Уи ала дизааигәатәуамызт, иаҳагьы дицәыхарахон. Убас дазхәыцуан иара иҭагылазаашьа, иагьа умҳәан, иҩызаз лара диԥшәман, идунеихаан иара дизааигәахарц лхаҭагьы дзақәшаҳаҭхомызт, иашьас длырҭахьан. Иара дзықәтәаз амахә шхиҵәаз еиԥш, лара дызныҟәозма, лхы иаҳа еилгамзи, иагьа умҳәан, хаҵа дыҟан, Баҭыр дшылзыҟаз лзымдыруазар еиӷьын, илдырыргьы уаанӡа закәытә аамҭаз ицарыз, Анцәа иҳәар – лыхшара ҟаларын, иара иахь ишлаҭәамыз дхәыцыртә заҭәазшьоз лакәызма.
Иара зегь ирмаӡарын, иуаз лмаҳакәа, лыразра зцәырҵуазма. Ари ахәыцра ҿыцҳҳараӡа иааизкашәон, убасҟатәи азаҵәра даамҽханакит, имацара заҵәык идунеи дықәгылан, анарха заушаз гәыӷрак усгьы изкашәомызт, ахәылашьра иақәшәаз заҟа дҭыккоз ибеит. Асҭанда рыцҳа, дхәашабгаха (усҵәҟьа Анцәа дҟаумҵагәышьан аха) данибалак, лыҩныҵҟа ӷызра заҟа илҵәахуаз имбозаргьы иныруан, аха изаҳауадаз иара иуазыр иахылҵуаз иуаз ӷызбжьы? Зегь рхы иашьҭан, иара ишьҭадаз? Адунеи еижьаган. Ихаҭагьы џьоукы рзы деижьаган. Даҽа мҩак изышьҭамызт. Убри зыхҟьоз дақәԥартә макьана амч иԥшаауан. Аӡә иақәԥара иаҳа имариоу усын, иуадаҩӡаз, зегь раҵкыс дызҿынҵәаауаз мап лыцәкны, ихы дазымиааиуа дҟамларц, аҽынкылараз иҩныҵҟатә еибарххарақәа реиқәԥара акәын. Иаҵкыс зхыҵшаз ахьымӡӷ ихҵаны, изшаз аамҭаз адгьыл дықәымӡаарц зхы иаиааирц зылшоз, зыжәлар ргәабзиара иалҵшәаны, зыҩныҵҟа дунеи беиаӡаз иакәын. Ус дыҟазма иара? Уи аамҭа заҵәык акәын иузырбоз. Аамҭа ма дахәшәтәуан, ма дарчмазаҩуан. Дыннарҵәаргьы алшон… иҽизеиқәымкыр. Иҽизмырҭынчыр. Дшаҵәышаҵәуан, иҽыздикыларыз дақәымшәо.
Иусурҭахь уи аԥсшьарамш аҽны ус шимамзгьы, алада длыбааит. Агараж дааҩнагьежьит, иусурҭа ҭыԥ ахь днеит. Џьара иҽизыҩнакуамызт. Ашҭа даакәшан, амшын шыҟаз длалбааит. Алаф зеиҳәашаз аԥшӡақәа ахықә иқәыԥсан, аӡы иҭаԥсан, акырӡа ирацәан. Аҽеилыхра иҭахымызт. Аӡҭалара данарааԥсацәа, игәы архынҳәызшәа, аҽыкәабара ицәымӷын. Амра ихы иасырц агьигымхо, даншцәа шьҭахьҟа иҿааихеит. Иззакәыз издыруамызт, амҩа иқәлаз ҭацеи нхәԥҳаи дрыцәшәон. Рҩыџьегь ирылаҳхызи, аха Шьасиа ак лыхьрызшәа игәы инаҭон. Ақыҭахь ицоз автобус дақәтәеит. Аџьармыкьантә иаауази реидарақәеи рыла иҭәыз а-«ПАЗ» ишьапы шизҭамыргылозгьы, цәгьала иҽҭаиркьакьеит. Шьапыла аныҟәара даара иҭахымызт. Ашә аартны дылагылан, аныҟәцаҩ изаркуамызт. Аҩада иҩаскьацԥхьаӡа, ауаа лбаауан, иақәтәоз маҷын, ашәгьы адыркгәышьеит. Џьанараа рынхарҭа ианнавсуаз, агәарбжьарала агәашә иҩадгылоз дҩарыхьԥшит.
Иқәнаҭәоз аԥхӡы хьшәашәозшәа игәы иабон. Изымдыруаз аӡәгьы амашьына дҭамызт. Илбаарц зҽазызкуаз ахьынаигәҭас-ааигәҭасуаз уамак изычҳауамызт. Ԥҳәыск, даҽа маҷк аалҿыҵшәақәар, длацәҳарц агьигхомызт. Шьҭа иаргьы хара дцозма, ирласны длыбааит. Дтаатиуа имҩа дшаныз,
игәарԥ дынҭалеит, уаҳа наҭахымкәан игәы ԥнаҵәазшәа. Аиашаз абра дықәҵны дцарц ихы иааҭашәақәахьан, уи аҽны еиԥшҵәҟьа дамҽханамкыцызт умҳәозар. Ашәшьырҵаҿ арымӡ днықәиан, ихы, инапыҵәҟьа аҵамҵакәа, аӷәы иқәын. Иан ахчы изаалымгар, убас иқәзаауан. Лԥа ихымҩаԥгашьа иахылҳәаарыз лыздыруамызт, уажәааны ус уамак роуамызт, шәыр-қәырк рҭиирц иаламгозар, аха ақыҭан инхоз ҽнак уск змауаз дарбаныз. Лԥа дыцәазар лгәахәны, ашәшьырҵа шыҟаз уаҳа дымнеит лара диԥырхагамхарц. Иара дыцәамызт, ҽырҵысрак шыҟаимҵозгьы. Иҭынч қәиашьа еиԥшымызт игәаҟҵәаҟшьа умҳәозар, даҽаӡә еилыхашьа даҽаӡәы изеилкаауамызт.
Еснагь ибла ихгылаз лҭеиҭԥш змамыз даҽаӡәы длызгәышьозма, ма Шьасиа леиҿкаара ԥшӡашьала Асҭанда илаԥылгозма? Ихьзи? Дызлахылхзеи, лхаҭа лхы-лгәы иҭамкәа? Иҩыза иааигаз аӡӷаб лҟазшьеи луаҩышьеи, лҵареи лыхшыҩи уҳәа, илҷыдараз акгьы издыруамызт. Уи даниба нахыс игәаҵа дыҵалеит, ус анакәха игәы ҿызкааз лҭеиҭԥш мацара акәын, ма илыуаҩышьаз лхаҿы ианыԥшуазу? Абарҭқәа зегьы реиҿыбаара дахьынӡалаз, лара лыдунеи заҵәык дҭаршәны даман. Уа мацара дзаангыломызт, аамҭа цацԥхьаӡа, иҽлыҟәгаразы иагьа дықәԥозаргьы, дитәызарц длызгәаҟуан. Инырраз илымчыз ҳәашьак амамызт, ҳәаак иҭаӡомызт. Арахь лара иҩыза дышиԥҳәысыз ихашҭыртә, иламыс имфацызт. Даныхәыҷыз аахыс згәараҭаҿ хәмарырҭас иахьимаз, крыфан зҩны дыҩнымҵуаз жәлак рҭаца ду дылҭацан. Лара ланхәԥҳа иара бзиа дылбон, акы дақәгәыӷуан. Аҭаца иашьас иара длырҭахьан, дшылҿынҵәаауаз рзымдырӡакәа, иԥсҭазаара иалахәмаруазшәа ирцәыҟалеит. Заҟа еихәыдхашьхазеи рызынтәык рыжьрацәреи реиҩызареи, реибабареи реизыҟазаашьақәеи, уаҩы изымдырӡакәан, ихәда шахала еихәыдхадыршәырц. Аӡәгьы дамеилаҳаӡакәа, ихәдаҿ ашаха аҽарххон, иԥсеивгара ҵнакаарц.
– О Баҭыр! – даақәгыланы иан анҿылҭ, дҩықәтәазар хәлахьан. Абасҟатәи аамҭа арымӡ ӷәы дықәиазма. Ибӷа ихьуан. – Ақәыџьмақәа рбжьы уаҳауама?
– Ааи, – иҳәеит иара, даллымхыргьы иаҳауамызт, аха уажәы иҵарӡа ацуҭа аҵыхәахь ааигәа џьара рбжьы гон, урҭ рықәҿырҭуан уҳәартә, аҩадантәгьы иуаҳауан.
– Ариабжьарак абас рбжьы гон, аха уахак иууӡоит, умбои. Ҳажәҵыс акәзар – уаха имааит. Арҭ ирықәымшәандаз!
– Макьана илахартә иҟам. Иаауазар аабап.
Жәҵыск дашьҭалартә агәы имамызт, анылашьцахьазгьы иабоубарыз. Ақәыџьмақәа ишырҿыҵахәхаз адырҩаҽны акәын ианибаз. Рхахьы абнаршәыра иаҵәахуаз гәаҩак аҿы ацәеи абаҩқәеи еиԥхьытта илаԥш иҵашәеит. Аҩны данааи, ааигәа иимкыцыз иаб ҩ-гәыцәк змаз ишәақь маӡала иахьыҵәахызынтә иаацәыриган, ирыцқьеит. Апатронақәа ԥыҭк сарчмала еиҵеиҵеит, даҽа ԥыҭк – хызаҵәла. Абџьар рхианы иныкҿаиргылеит, уаҩ илаԥш уамак иахьақәымшәашаз. Абџьар рылрымхуази, иримҭеит усҟан. Уажәгьы ацәгьаҳәара џьоук рнапы ианымзи. Ианиба азыҳәан, иара иашьа Мамсыр узлаиқәгәыӷуази. Уаҩы ибла ихымгылоз азакәан ҳәа уамак рыман. Уи аполитика иалҵшәан.
Ақәыџьма аӡбахә уаҩы иҿыҵиршәаҵәҟьомызт. Атракторқәа цәаӷуареи ачаи аус адулареи рзы адәқәа ирықәлозижьҭеи, шамахамзар агыгшәыг ауаа рынхарҭақәа ирааигәахомызт, џьара ԥхасҭак зны иҟарымҵакәан аха. Шәарыцаҩык ааигәа-сигәа иҽцәыригаӡомызт, абџьар ылхрақәа мҩаԥыргалон, бџьарла қәгыларак аԥсуаа ицәырыргар ҳәа ишәаны. Адырҩауха ақәыџьма арҵәаа бжьы ҿыц иуаҳауан. Ҽынла усгьы ҽудырбаӡомызт, аӷьыч иеиԥшха, «хҭырԥала рыҽҭаҳәҳәа», уахыла ана-ара иаацәырҵуан. Баҭыр ачақәа дырзышәарыцомызт, агыгшәыг ракәмызт, дашьцыламызт. Ақәыџьмақәа рбжьы ахьгоз ихы ақәкны, иҿынеихон, ишәақь дышнаҵхара иҽазырхианы. Иубози? Иԥышәадара ааԥшуан. Ус хәымҽхан, аусура ашьҭахь, дырзышәарыцарц дынҭыҵуан. Гәаҩеи қәаҵеи нмыжькәа дырхысуан, аха агьибомызт. Џьарак, ҩыџьарак ача ылирԥрааит. Уи ангәеиҭа, ишәақь азгәыцәк асарчма зҭаз апатрона ҭаиршәуан. Ала шьҭихит. Усҟан иҵԥраауаз иаҳа ирацәахеит. Знгьы акаҟара ишьит. Игәы ҿыцхазшәа дхынҳәит. Маҷк игәы ихашҭит. Шьыжьла ана-ара аџьқәреирҭақәа, аҭаҭынҭра аганқәа, ачаирҭаҿ ахыс бжьқәа галлон. Иара дашьцыламызт азы, шьыжьла аусура дыццакуан. Ус хәымҽханк абна агәҭаны ишьҭаз адәаҿы Аԥҭа дааиҿаҳаит.
– Узшьҭоузеи? – дҵаауан Баҭыр.
– Ҳацәҵыс иаха имааӡеит.
– Ақәыџьмақәа ракәзар ҟалап, ааигәа сыжәҵыс, убас ифаны ишышьҭаз, снахагылеит.
– Иуҳәо закәи? Ушәақь уазқәынҵа, агыгшәыг урышьҭоума?
– Урҭ сышрышьҭаз, чақәак сшьын, ашәарыцара бзиа избо саламгеи.
– Ахәымҽхан ача иашьҭалода, ашьыжь шаанӡа, адәы уқәлар, сааҭкгьы уҭахӡам, заҟа уманшәалахо удыруама.
– Иуҳәаз саҳаит, – иҿынеихеит иара, иҿыцыз дыррак иоузшәа.
Аԥҭа, ак иҳәарц шиҭахыз мҩашьо, даанхеит, иаразнак дзымцакәа. Баҭыр уи хьаас димаӡамызт, аԥыхьақәа џьара диқәшәар иҭахӡамызт, ибла ахԥшылара ицәымӷын, иацәажәара иҽацәихьчон. Ихаҭа иҽиԥсахижьҭеи, заҟа иҽеиҭеикзеи. Шьыжьла ашәарыцараз аҷкәын иабжьеигазгьы хырҩ азимуӡеит, ашьыжь аҵх ианаԥылоз дгыланы, шәарыцара игәы изҭакуамызт. Иагьа умҳәан, усура заа амҩа дықәлалар акәын. Амала ашәарыцара игәы шиханаршҭуаз лабҿаба ибон. Ихаҭа иҟаиҵоз цқьа дазымхәыцӡакәа, адырҩаҽны ашьыжьӡа, ихала аҵх даԥыланы дгылеит. Иаразнак иҽааибиҭан, ила ныҵигеит. Шәарыцара ирымгацыз, уажәраанӡа ишадмыршьцылацызгьы, ла ҵгак акәзаарын, хар амаӡамкәа, ифҩышәон. Уи ашьыжь сааҭкгьы адәы дықәӡамызт, ила, иҵнарԥраауаз ача дшыриехсуаз мацара, дашьҭан. Жәабаҟа патрона ҭирҟьеит, хәынтә идырҩатә еиӷьхарц изеиӷьушьартә, игәы алаҟаны, аӡаӡа даганы, аҩныҟа дхынҳәит. Нас акәын усура данцаз.
Аиҳабы ашьыжьтәи иеилацәажәара иҽалаимырхәӡеит. Ус ҟаиҵалаӡомызт, аха убри аҽны уахь анеираз агәаԥхара имаӡамызт, изыхҟьаз уара идыр, ашьыжь ишәарыцара агәырҿыхра инаҭаз усурала иԥхасҭеитәырц иҭахӡамызт. Телефонла амаӡаныҟәгаҩ изаалыцҳаит Важьа дибарц шиҭахыз. Уажәы уи изцәыригахози? Иаҳалак акгьы уамак хьаас икуамызт, аха, иԥсеивгашьа иеиҳабы даԥырхагахарызшәа, заа иқәшәара иҽацәихьчон. Иаарласны аекскурсиа ицоз Шьына дибеит, убриала даҽа маҷк аиҳабы икабинет иазнеира иҽацәигон. «Икарус» даадҵуан еиԥш, игәы иҽанӡамкәа Џьанар дааиҿаҳаит. Уи иԥылара дшазԥшымыз изымҵәахит, ихы инапаҿы иааигаанӡа, уи иҩыза игәеиҭеит:
– Иухьи, уанаџьалбеит, уԥышә сынҭасызшәа?
– Иуҳәо закәи?! – Баҭыр иҽааириашеит. – Ус угәы изаанагаз сзеилкаауам.
– Сануба амца ухҟьазшәа збеит.
– Важьа дсыԥхьан, иаразнак сзымцеит. Уара уааишьҭыз џьысымшьеи.
– Аилацәажәараҿ узыҟамзи? Уанызымба, иухьыз еилыскаарц, сузааит.
– Исхашҭит, – амц иҳәон иара.
– Уеибгазааит, џьушьт! – Џьанар иҳәашьала – Баҭыр машәырк дхыԥеит.
Баҭыр иҩыза дахьнеиуаз дишьклаԥшуан. Дицәымӷны дицәымӷӡамызт, дизааигәаны дизааигәамызт. Ацәымӷреи аизааигәареи дрыбжьагылан. Уи акгьы зымҳәоз ҭагылазаашьан. Уи аҽны уаанӡақәа раасҭа иаҳа изеиԥшын иҩыза иҟазаареи иҟамзаареи. Уи иԥшәма (игәы ихьуан иара дзызгәаҟуаз аԥҳәыс-ҿа иҩызаз диԥшәманы ибла дахьыхгылаз) дахьылҿынҵәаауаз амшала рҩыџьегь ирыбжьаҳаз атымитыша ҵаулахаӡон, аиашаз, абыржәы ианааиҿаҳауаз усҟатәиҵәҟьа ишеиҟәнагоз изгәамҭазаргьы. Изгәаамгӡакәа аиҳабы икабинет дазааигәахон, абар адкыларҭа ашә дахьнылагылаз.
– Бзиала уаабеит, Баҭыр! – димбеижьҭеи акрааҵуаны дыгәхьааигацәаз џьишьарын, дҩаҵԥаны инапы шимихуаз збаз. – Утәа! – Важьа иҭыԥ ахь даахынҳәит. – Аилацәажәараҿ уанызымба, ак ухьыз џьысшьан, – дгызмалын иара.
– Маҷк санагха, сышәԥырхагамхарц смааир иаҳа иеиӷьасшьеит, – Баҭыргьы мцҳәарыла иажәа ааиҿикааит.
– Уааргарцгьы расымҳәаӡеит, иухьыз еилыркаарц расҳәеит.
– Аеи, – диқәшаҳаҭызшәа арԥыс аԥшра аиҭон, – аха саргьы сзааиз – ак шәҭахызар сгәахәит.
– Хәҭақәак ааит ҳәа саҳаит, ҳмашьынақәа еибгоума?
– Уажәыҵәҟьа зегь ҳамоуп.
– Ус акәзар – уаҳа зҭахым, – аиҳабы Баҭыр дноуижьҭын, уи ашә анааиртуаз дышҿаԥхаҿаччоз инаихьигӡеит:– Амала аҽазны уҽагыумырхан.
Агыруа иаамсҭашәара-гызмалреи аԥсуа ак ада изымдырреи реинымаалара илыжжуа, Баҭыр дындәылҵын, иусурҭахь иҿынеихеит. Ихыргәа-ҿыргәаҩцәа русушьақәа аагәеиҭаанӡа, Важьа иԥылара ааихашҭит. Шьыбжьоншьҭахьынӡа иааз Шьына даҽазны аекскурсиахь ддәықәҵан. Уи иаара дазымԥшӡакәа, Амра анылхыҵ, иҟаиҵашаз ус уамак имамызт, аус ицызуаз днархылаԥш-аархылаԥшын, аҩныҟа амҩа дҩангылеит. Алеишәа закәыз изеилымкаауа днеихьан. Аусураҿеиԥш игәы абеихашҭрыз, аха ҭыԥк аҿы аҽышьақәкра ицәыцәгьахон. Ус еиԥш иҟаз амҩа шьҭихуан, избанзар иара диқәшәаанӡа иҭацахахьаз лызхәыцра дшынеибакәыз дамҽханакхьан, еиҳаз усгьы имаӡамызт.
Макьана ԥхыны мзык раԥхьа ишьҭан, шоурацәан, аԥхӡгьы ааиқәнаҭәон, аха иара, уск дахыццакӡозшәа, ишьаҿа ирлас еихигон. Цәажәарыла Жьакәа дыхҭеимкырц, уи инхарҭа даазхьамԥшӡакәа днавсит. Уажәраанӡа уи иԥылара, ицәажәара игәырҿыхган, шьҭа дибаргьы иҭахӡамызт. Адунеи ицәтәымхазшәа, адгьыл дықәгылан. Ақыҭа гәы иқәгылаз адәқьан днавалаанӡа, шәырак кны, иаԥхьаҟа аӡә дышҩеиуаз гәеиҭеит. Хымԥада лара лакәын. Дагьаахьаҳәуан, рылаԥш ааиқәшәаанӡа, акы иҭахызшәа, адәқьан дныҩналеит. Ирымамыз днарызҵаауазшәа, иҽааҩнаирхеит,
лара акыр дҩаскьарц. Амцхәгьы акрыҭирҭа дыҩназза дзыҩнагыломызт, ма дылхьымӡартә џьара дынкыдгыларц, ма шьҭахьҟа дхынҳәырц, дыҩдәылҵит. Дкылԥш-кылӡрҩуазшәа амҩахь дыҩцәырҵит, архәара аҿынӡа лара дибарын ҳәа дымгәыӷӡакәа. Иара адәқьан иаадәылҵра дазхианы, лшәыра ргыланы, лара дизԥшызаарын. Ишԥаҟаиҵоз, лабҿаба ҽыҵәахышьак имаӡамкәан, ԥхьаҟа иҿынеихеит.
Даараӡа дибар иҭахымзи, дылзымгәаҟуази, иӷреиҽуаз ибзиабара еиԥшҵәҟьа иҭахрақәа ирмаӡон акәымзар. Лара дԥышәырччон, иашьас илырҭаз дахьылзааигәахоз. Иаалыкәршаз зегь раҵкыс иара дылзааигәазар ихәҭан. Аӡӷаб, аҩнра днеиаанӡа, лхаҵаҩыза иакәын илзааигәаз, ак лыгхозар ихазырҭәаашаз иареи лҭацаҩызеи лывагылан. Ашьҭахь, дызланагалаз аҭаацәараҿ хьаа-баак лызцәырҵыр, дзыхьчар зыхәҭаз аиашьа длырҭон, уи иҭакԥхықә ҳаракын, аха иара изынамыгӡакәа дааиуан. Убарҭқәа шианалыжьуаз илырдыруазшәа, дԥышәырччон лара, иуазырра иарҿиауаз иҩныҵҟа аҳәыԥӡыԥра лызгәамҭакәа, уи лымбарц иара иқәԥашьа заҟа иӷәӷәаз иара аӡәзаҵәык иакәын издыруаз. Игәыҵхоз гәнигон, ихәаҽуан. Хаҵас зхы зшьоз зегьыҵәҟьа рцәа ирызҭамгӡоз маџьана еидаран. Уи усҵәҟьа шакәыз иныруан иара, иԥышәырччоз анашана ԥҳәыс-ҿа убасҵәҟьа аҭак лыҭо дахьылзааигәахоз.
– Ббара сеигәырӷьоит! – фатәқәак зҭаз ларҭмаҟ аашьҭихит.
– Узамеигәырӷьои, аҩныҟа усзымнеиӡакәа, амҩан ҳанеиқәшәа, – лхылҿы лашон.
– Бхала, аидара быманы, амҩа бзанылеи? Џьанар иабҳәар – аусурантә дангьежьуаз, иҩеимгози.
– Аҩны сахьтәоу сызҿи, сшьапы ааиҵысхып сҳәан, – дныҟәалар лцәалтәымра ишазеиӷьыз усгьы илзаартуамызт. – Шәеицны шәаар еиӷьымзи. Аԥыхьақәа бзиала шәеицныҟәон ҳәа саҳаитеи.
– Сааласыр – усқәак срыхьӡап сгәахәын.
Игәы лыздуун, дивагыланы дахьҩеиуаз, уажәраанӡагьы иҽлықәиршәақәандаз, длацәажәақәандаз ҳәа ихы дазаӷьуан. Дшимбацыз дибазшәа, ҿыцла длыхәаԥшуан. Аамҭа цацԥхьаӡа, дахьаанагаз акырӡа илнаалазшәа, иаҳагьы деиӷьын. Есымша ишәҭуаз, иԥшқаз, иҟәымшәышәыз аӡӷаб ҟаимаҭ дызцааз ҳәа, ихәыцрақәа ахькылигарыз дақәшәомызт. Лшьаргәацә пашәқәа асаба рықәларын, агәарбжьара ас дырнызар. Иабалҭахыз ақыҭа анаӡара инхоз ауаа! Ихаҭагьы дабалымаҭәаз, иагьа ибзиаз қыҭазаргьы иқыҭан. Ихы ԥхеишьон. Усҟан иара дзызхәыцуазаалак абзиабара зыбжьалаз реицыҟазаара ахьымҩаԥысуазаалак ишақәшаҳаҭыз дзазкылсуамызт, харантә инаԥшуаз илаԥшҳәаа аҭшәашьа дзеиҳамызт.
– Уа, абзиарақәа рзы амҩан ҳаиқәшәалааит! – архәара даавҵит Жьакәа.
– Бзиа збаша! – Баҭыр уи инапы ааимеихит, инхарҭа давсны, аранӡа иҟаиҵоз изеилмырго. – Арахь уабаҟаз? – иззакәыз ихаҭа изеилымкаауа, уи ара дахьибоз иҭахӡамызт.
– Уасак сцәыӡын. Уаҳа ахабар зымбеит, ахара сныҟәеит аха.
– Ақәыџьма ракәзар?
– Рбжьқәа галоит, ракәзаргьы иудыруеи. Уара, Џьанари уареи аҩны шәнеилон. Жәабжьк аасашәҳәалон, сгәы аашәырҿыхон. Шәызбаӡомеи.
– Ҳус рацәахеит, Жьакәа, умбои.
– Шәеицынгьы шәызбомеи.
– Ус аамҭа ҟалеит, аха ҳаицымкәа ҳабацои.
– Ҳаи, Анцәа ииныҳәаша, дад! Шәеишьцәами, шәыцәгьеи шәыбзиеи еилоуп, шәеибакамыжьын! Ус аҩыза дсымахында! Жәабжь ҿыц ыҟоума?
– Агьсаҳауамеи.
– Иҽеим умаҳауазар – абзиара иазҳәами. Ари аӡӷаб иашьас узырҭаз лакәзар ҳәа сыҟоуп.
– Ааи, – Баҭыр игәеисбжь ицәеижь ианыруан.
– Ҳаи, дад, бымшха бырзыҟалааит! – Жьакәа Шьасиа данылзааигәахоз, шьаҿақәак ларгьы дааскьон, лхы днагәӡит. – Даара сбеигәырӷьеит! Уаҳа шәныскылом, абзиараз!
Жьакәа аԥхьа днарԥырҵит. Баҭыр ишьамхы ԥсыҽхон, ԥхьаҟа иҿанынеихоз. Абырги Шьасиеи анеизааигәахоз, лхы ларҟәны дшааиуазгьы, лыбла рыҵаҟа, ҩазак ацәаара илаԥш иҵашәеит. Уи зыхҟьоз имдырқәози, даҽа знык цқьа иҭиҵаарц игәазыҳәо, ирлас-ырлас ивагылаз дналҿаԥшуан, лара лхаҿы арахь иаалырҳәуамызт.
– Аҩныҟа усыцнеироуп, – лбжьы ԥшқацәан, ргәашә ахь уназгоз рыбжьаларҭаҿ, ларҭмаҟ налиркырц иара данааҭгыла, уи имымхӡакәа, уамашәаӡак лара дҿаԥхаҿаччон.
– Ббеиахааит! – лыҳәара мап ацәикырц игәы иҭан.
– Усыцнеироуп, – дхьамҵырц иақәылкит. – Акы еиԥшымкәа суҳәоит!
– Бзиоуп, амала фатәык аҟаҵара бҽазыбымкуазар.
– Уи закәыхи?!
– Мцхәы сзаангылаӡом. Ашәшьырҵаҿ снатәоит, Надшьа сналацәажәап. Баргьы убра бсыдгылазароуп.
– Иумуазар – уигьы сақәшаҳаҭуп.
Агәарԥ иара дынҭалаанӡа, иагьа иҽԥишәазаргьы, аԥхьа лара дҭамлеит. Надшьа агәараҭа иазааигәаны илбоз ауаҩ иҽахьимырзоз усгьы лгәы иалан, данылба дгәырӷьаҵәа диԥылан, ашәшьырҵаҿ днаидтәалеит. Шьасиа ларҭмаҟ лыма дныҩналан, хара имгакәа, акаҳуа лыма, хаатәқәак зныз лнапы иқәыргыла, ашәшьырҵахь дааит. Надшьа лҭаца иашьас илырҭаз каҳуала дахьиԥылаз лгәамԥхеит, аха иара дышлацәажәахьаз аниҳәа, аԥшәма ԥҳәыс лҽаалырҭынчит.
– Нан Баҭыр, аҩныҟа ирлас-ырласны уахьымааиуа сгәы иалоуп, – иагьа лыҽнылкылазаргьы, Надшьа иаацәырылгеит, арԥыс дцарц шиҭахыз ангәалҭа.
– Ҟаи, сышԥамааиуа! – иҽириашарц иаҳауаз «џьеишьон» иара. – Амала шәара ауаҩы дышәзацлеит, сара ара сабатәазаауа, – ҳәа нациҵеит, ииҳәоз хы амамкәа, ҵыхәа амамкәа, амала убри аламҭалаз иԥышәырччо иҿаԥшуаз аҭаца лӡамҩақәа рҿы аарла аҩаза рнибаалахуан, длызкылымԥшцәар изгәамҭо; ус анакәха, аԥшәма ԥҳәыс дшылзыӡырҩуазгьы, ихшыҩ аҵкараҿ џьара иааҭашәеит: лцәа лтәымхахьазар дазҿлымҳацәан иара, убри амшала лхаҿы аҽеиҭакшьа маҷ изгәамҭакәа инымхеит. Макьана илнубааломызт лцәалтәымра, нас аҩаза заа изылҿаларыз изеилкаауамызт.
– Иаҳа ҳаизааигәахар акәын, ҳаицәыхарахеитеи, – ишьара дшықәымз лбон, лызҵаара лырҵауларц дашьҭамызт аԥшәма ԥҳәыс.
Иара иаҳа даунашьҭызшәа ихы ибон, Шьасиа дахьлыхәаԥшуаз, дахьлацәажәоз, лҩнгьы дахьнеиз ракәын ус дҟазҵоз. Уи аҩнаҭа даҿцаалар иаҳа изеиӷьын. Иахьцалак зшьара изықәымлаӡакәа игәжәажәоз Шьасиа дахьынижьуаз ганкахьала иԥсеивгара арласызшәа шибозгьы, егьи аганахьла уажәраанӡатәи иуазыршьақәа даурыжьӡомызт, маҷк рҽыԥхьаркқәеит умҳәозар. Аҩнынӡа днаӡацԥхьаӡа, дызҿынҵәаауаз ауаҩ лыхарашьа аҽароуан, уи акәын изхымгаӡоз. Дыздыз рҿы анеиааира заҟа ирмариоз аҟара, лара лзааигәахара иаҳагьы иуадаҩхарын. Акәанызанра деиманарххон: ганкахьала иҭахын дылцәыхараны дгылазарц, игәаҟҵәаҟрақәа иӷреиҽырц, убас мацара акәын аиҩызареи аиашьареи рыцқьара ақьабз анизымҩаԥгоз; егьи аганла, лара дхараны дицәгылаҵәҟьартә шьҭа изычҳауамызт, лзааигәара дазгәаҟуан, гәыкала бзиа иубази уареи ҩ-ҿыкны идырбызтәыз аҟама ццышә шәыбжьазар зҭахыдаз. Ихы изыҩнамкуа данықәха, ишәақь аакҿыхны, абнарахь ихы анирхоз, макьана Амра мӡаалацызт. Игәарлоз арахә иԥылон. Иара аҩада ихы хан, шәарыцаҩ шьахәк иеиԥш даара иҽеибыҭаны. Амала ашәарыцара игәы иҭаӡамызт. Игәы изақәкуамызт. Анааилахәла дааҭгыланы дӡырҩуан, ақәыџьма бжьы џьарантә иааҩуазар ҳәа. Иныҵабазшәа ҽудырдыруамызт. Қәкык змаӡамкәан инҭыҵыз ауаҩ иеиԥш, абна ҵла дрыҵагылан. Зхы згәахшәаз дуба, иара дуба. Шьҭахьҟа иҿылеихеит, акы дахымҟьашарц, дыццакуамызт, ирлас ишьаҿа еихигартә, амҩа издырҵәҟьомызт ҳәа шизымҳәозгьы. Ишьаҿа рӷәӷәа иԥсҭазаара мҩа дангыламызт, убри акәзар абна мҩа дзақәымгәыӷуаз?
Иаԥхьаҟа ила шит, акы иацәшәазшәа. Ишәақь ааирхиан, ԥхьаҟа ибла ааирҵарит. Гыгшәыгк абла цыр-цыр днахьԥшызшәа игәы инаҭеит, аха, уи ыҟазу иҟамзу цқьа изеилымкаауа, иныҵабеит. Даҽазнык илаԥш иҵашәозар ҳәа, иҽааирҵарит. Ила ашра ианаҟәыҵ, иахьыз изымдырызт, днахьӡан, ахы инапы налеишьит. Иара ҭынчын. Изеишуаз арбаныз? Ишәақь ԥхьаҟа ахы наирхан, инеихык-еиҵык ҩынтә дхысит. Шьҭыбжьы иаҳаӡомызт. Апатрона ҭацәи еиҵази ааиԥсахын, дышнеиуаз, ус баша ахысра акраамҭа еилаҳауаз, аха абџьар здмыркуаз ахәыҷы ианимпыҵашәоз еиԥш, деиҭахысуан.
Абаандацәа зламҩаԥыргоз амашьына ҷыда еиқәаҵәа Леуанти дыҩҭарцалан, х-ҩык амилициа афицарцәа еиқәных ицҭарҵеит, адәахьала ашә ҩадыркит. Аныҟәцаҩ даҽа афицар еиҳабык днаиватәеит. Аҩныҵҟа ԥыҭ-ҩык абаандацәа шакуаз мҩашьо, акыр ҟәша аман, руак иара дахьҭатәаз изыҭшәан. Аҳауа изхомызт, икьаҿ ԥхӡыла зынӡак ибааӡахьан. Аԥхӡы цәыкәбар иҿеибаҳәа икуа иҭалон. Амашьына амҩаду ианазкылс, асаркьа далԥшны, игәеиҭеит раԥхьа инеиуаз а-«Волга» иара дызларгоз ишашьҭаз. Уигьы хә-ҩык ауаа ҭатәан. «Жигули» –к ҭәны рашьҭаҟа ирышьҭан. Арҭ дрыхьчон. Ак шыҟалаз ҩашьомызт. Ауаа еиԥхныҩзар акәхарын, ихы дақәиҭыртәырц, џьоукы рықәлар ҳәа ишшәоз дырын. Амала иара изеилкаауамызт, акыр ҟалазар Гагра акәхон иахьыҟалоз, нас арахь, Аҟәа, изыцәшәазеи, ма, иҟамлоз егьыҟамызт ҳәа, ргәы рҽанызу?
Амилициа машьынақәа нызкылодаз, иқәхысаа Аҟәа иналҵын, Гәылрыԥшь араион иналалеит. Рарымарахь ашьхақәа ԥагьаӡа игылан. Убасҟан иара ихы иааҭашәаз нас еснагь иџьеишьаларын. Урҭ деиқәԥах дҿаҳәаны дшыргоз ала, Абрыскьыл ихы дақәиҭитәырц, Сасрыҟәа, ирашь дақәтәаны, ашьха ақәцә даақәгыланы длаԥшызар иаҩызан, акы иацәшәазшәа, амҩаду иааныҵны, амашьынақәа агаҿа шыҟаз рҿаныларха. Аеропорт иазыццакуан. Уаҟа амилициа аҟәша азааигәара амашьынақәа аангылан, зегьы ҩҭыҵит. Реиҳабы диҳәеит, иаргьы длыбааргарц – аԥхӡы дагон. Амца иацәшәаны, аӡыршы иалаԥалаз диеиӷьымкәа, дааҭырган, аҷаԥшьарҭа иаҿаҟаҵаз абаандацәа рҭыԥ дынҭаркит. Уа длатәарц аҟәардәгьы узыргыломызт, иҭшәаҟынџьарацәан. Ганха даалаҩеит.
Маҷк анҵы, дааҭырган, данааргоз раԥхьа игылаз а-«Волга» –ла аеропорт инҭалан, ҳаирплан хәыҷык инадгылеит. Хыхь дыҩхаргылан, аԥхьатәи аҭыԥқәа руак аҿы днадыртәан, инаивадыртәази иареи рнапқәа ааидҿарҳәалеит. Апасаџьырцәа ашьҭахь иҩрышьҭарҵан, аҩныҵҟа ааҭдырҭәааит. Аҳаирплан аԥрырҭа ҭыԥ иазнеин, иҩхалалеит. Иара акгьы дацәшәаӡомызт, дахьнаргоз ихҭыргарыз игәабзиара иазышьҭымхыр здыруадаз ҳәа агәаанагара иман. Иахьцалак, иҟалашаҵәҟьаз заа иабеидыруаз, гәыӷра хәыҷык изҭан. Ақәԥара аҭахын. Қарҭтәи аеропорт аҿы днаргаанӡа, маҷк илацәа ааиқәиԥсеит. Иани Ингеи рҭагылазаашьа акәын дызмырҭынчуаз. Рҩыџьегь ргәқәа рыхьуан. Лԥа дахьҭаркыз иан дышԥаҟанаҵарыз? Аӡӷаб лакәзар – макьана дыԥшқацәан. Амаӡа илгәыҵаҵәахыз лызцәыргомызт, иагьа умҳәан, иара длырҵаҩын, дахәаҽыр алшон. Иҿы ҭабон азы, ӡык изааргарц дрыҳәеит. Уи ахьшәашәара абеизхоз, иаразнак иахьижәыз ицәа иалаҵәиуаз аԥхӡы хьшәашәа аҿыц нақәнаҭәеит умҳәозар.
Аеропорт аҿы иантәа, зыбла ҭырхаха изԥшуаз апасаџьыр раԥхьа дыҩҭыргеит. Амардуан иаҵагылан амашьына ҷыда еиқәаҵәа ԥшны. Аҵх иалхәхәа ақалақь шыҟаз аҿынанахеит. Иааҭымгылаӡакәа ишьҭхысаа ицон, иаарласны ақырҭуа ҳҭынра иналагылеит, аха иара изын уи даараӡа ихараӡаз мҩан, убасҟатәи амашьына аҩныҵҟа иҭахәаҽырҭа ҭыԥын. Игәы хынҳәуан. Дахьнаргашаз ахь дыццакыртә дыҟамызт, иаҳа еиӷьхозма, аха узықәшәаша иалудраауаз умҳәозар. Гәашә дук аадыртын, ианынҭашыла иадыркын, даҽак ԥхьаҟа иаадыртит. Ҩнеихагылала икәыршаз гәарԥ хәыҷык инҭалан, амашьына-бахҭа ашә изаадыртит. Аҷаԥшьацәа ахьтәаз даннарга, иршәыз аформала КГБ рбахҭа дышҭашәаз еиликааит. «Опа-а!»
– Утәа! – иҳәеит афицар бырг, акыр шықәса амаҵуар ус ииухьаз иабзоураны, еҵәа хәыҷык аҟара ижәҩахыр иқәырҵаз ашьҭахь, тәанчара ацара акәын изаанхоз.
– Сгылазааит, – ҳәа Леуанти ииҳәаз ақырҭуа КГБ абахҭа афицар азныказ алаҿимҭит. Уи иҿымҭра абаандаҩы итәала хақәиҭрак иазикын, инапқәа шҿаҳәазгьы, даалаҩеит.
– Уара узыргулааиуеи? – дҵааит афицар. – Абульвар уалоу џьушьома, абахҭаҿ уаанагеитеи. Утәа!
Абаандаҩы дышрыдыркылаз ала, ашәҟәқәа еиқәдыршәеит. Аҟәантә даазгаз џьара инапы наниҵан, иааигаз инапы злаҿаҳәаз анамырх, иманы дцеит. Ашьаршьафи, ачоуҳа хызеи, ампахьшьи Леуанти иҩыҵра иныҵаркын, инапқәа ишьҭахь инаидырҟаҵан, аҷаԥшьацәа руаӡә дыҩдәылигеит. Ахԥатәи аихагылахь дҩыхәниган, арымарахь дахьаақәирҵәииз аԥшьбатәи акамера ааиртит. Дныҩнеиҵан, ишьҭахьҟа аихатәы ашә ҩкыдижьылеит, абжьы бааԥсы илымҳала ихы кылнаҵәо. Иҭшәаҟынџьараӡа. Ҩ-иарҭа ҭшәак аарла наҟ-ааҟ иахьеивагылаз, руак дықәиан арԥыск. «Абри иоума «свартәа?» –уи иаразнак гәрамгарҭас дааиоуит. Аԥсшәа наиаҳәаны, иҭацәыз аиарҭа днықәтәеит. Заҟа аамҭа ихигарыз абри акамераҿ?!. Ԥшь-ҭӡамцк, адашьма, аҭуан урыбжьакны уркын, цәала-жьыла амчымхара аасҭа адоуҳа ҭакра џьамыӷәа цәгьан. Убра данааргаҵәҟьа абри шиқәыӷәӷәоз иаразнак иааинырит.
– Иухьӡи? – зҿлымҳарак зынӡа имамызшәа икҿаҟәыҟәыз арԥыс фархь анҿимҭ, Леуанти дҵааит, егьи аԥхьа дахьымҵааз иаҳагьы игәрамгара зҳауан.
– Валери Макеев.
– Уабатәиу? – аӡә иҭаарых аҭҵаара акәмызт, иара ихы амца акызар арцәаха анимамыз, Леуанти дзыцҭаркыз дизҿлымҳан.
– Ақалақь Макеев.
– Уи абыкәу? – дзацәажәоз ииҳәоз ҵабыргызу ҳәа дхәыцуан иара.
– Донецки иареи еивагылоуп, қалақьк акәушәа.
– Узҿызи?
– Сшахтиорын.
– Ара узҭаки?
– Пицунда ԥсшьара сыҟан. Ақәа кыдҵәаны илеиуан, убра игылаз машьынак шьамсиак шҭаз збан, иааҭысхын, исхасыргылеит. Уи акәхеит. Иуӷьычит рҳәан, сҭаркит.
– Убри азын КГБ абахҭаҿ уааргама? – уажәыҵәҟьа иаҳаз Леуанти усгьы агәра изгаӡомызт.
– Мамоу, алагер ахь сыргахьан, аха уаҟа Пицунда, даҽа ӷьычрақәак ҟалеит, сааигәара иҩназ аԥсшьацәа ашшит, аха иҟазҵаз анырзымԥшаа, аусҭҵаацәа, русеилыргара саладырхәырц, абрахь сиаргеит. Шьҭа иаарласны иалгақәозар ҳәа сгәы иаанагоит. Уара иумарки? – аҵыхәтәан азҵаара игәаӷьит.
– Милаҭ зҵаароуп.
– Аполитика?
– Ааи.
Валери иҟаиҵоз азҵаарақәа рҭак идыруазу изымдыруазу еилиргарц, Леуанти иҽааизигеит. Иалшон иҭаауаз изы дыррақәак ирҭахьазар, ма ирымҭацзар, зегьы шцацыз еиԥш ицаларц, усҟан, агәрамгара шьҭукаартә, ҵаҵӷәы уоуамызт. Ицәеижь канҵлон азы, иҿы ааиӡәӡәартә ддәылыргарызу ҳәа данҵаа, ас аҵхагәҭан ишырымуаз иеиҳәан, Валери апластмасса графин аақәихын, икҿагылаз апараша аахиртын, иҿы иирӡәӡәеит. Раԥхьа акәны иааргоз имаҵ иурц идзаргьы здыруадаз. Уи аграфин иҭаз аӡгьы ижәит ҿыц иааиз, аха иҟәандан, ведрак ижәыр изхарымызт. Иҿы шҭабац иҭабон. Шьыжьи хәымҽхани ашьмахьы удәылыргозаарын, убри абжьара ӡкаҭәарҭас иумаз убри апараша акәзаарын. Аҟәкы ҳауа иԥсы ахьармаҷуаз азымхозшәа, аӡкаҭәа рымӡ фҩы иҩнышәшәа, абри акамера ҭшәаҟынџьара дабанӡаҩнатәазаауаз Аԥсны аԥсабара иаҵәара фҩы лаҳалаҳа иашьцылахьаз ауаҩы? Арахь ак ззымчҳауаз игәамбзиара ицын. Хазы амла дакуан, аҩны маҷ-маҷ ирлас-ырлас акрифон. Арҭ ирымаз иарбан аамҭа еизшараз?
– Ашьыжь афатә анбааргои?
– Амла уакуазар? – ихаҵкы камыршәуа, Валери итумбочка ааиртын, часак аацәыриган, ахәша нахьшьны, ииҭеит.
– Фатәыс ишәырҭои? – ача шифоз дҵааит, имгәагьы ӷәӷәамызт, афатә еилихуан, ашша злаз ицәымӷын.
– Амла уадыркӡом.
Аиарҭа акәзар – ицқьан. Ианышьҭала убри ачоуҳа хыза акәын изышьҭымхуаз. Уи ашьаршьаф аҵаӡамызт. Ицәа данарфон. Изымчҳар дабацоз, изымбатәбараз зегь иҽыдиршьцылар акәын, уи иуадаҩӡаз усын. Ашә аханы икыдыз алампа дырԥсыр рымуазаарын. Ашә шыҟаз ихы рханы диар азин имамзаарын. Алашара ибла ихыҷҷало, ахышә ахь ихы ықәзар ихәҭан. Ашә иалаҟаҵаз «абла» икылԥшны, ихы-иҿы рбарҭазар, ихы ак шазимуз рдыруан. Ампахьшьы ибла ирықәиҵеит, алашара иҽацәихьчарц. Аԥхӡы илҵуаз ибла иҭалон. Дааҳәны диазшәа иуит. Аиарҭа иагьцәарҭӷәымызт, аиха каҭа ацымхәрас аиха цәаҳәақәа мҵысӡо дахьрықәиаз, иҵаз ацәарҭа ихәаӡомызт, ибӷа данықәиаз ибаргызи, ихәамц иашамзи, ганха аиара ицәашьа аруадаҩуан. Ма знык хьшәашәарахандаз! Усҟан ихшыҩ ҭынч аус амурызи. Ихәыцра еилкказар акәын, акәымзар дзынԥоз изеиҿыбаауамызт, уажәыҵәҟьа уи акәымзи аус злаз.
Ашьыжь аҷаԥшьацәа рбжьы рганы иаадырԥшит. Аихатәы шәқәа аӷьара-сараҳәа иаадыртуан, иадыркуан, џьоукы шдәылыргоз, нас ишдырхынҳәуаз мҩашьо. Арҭ рышә анаадырт, рҩыџьегь рымпахьшьқәеи рсапанқәеи кны ихиан, еишьҭагыла индәылҵит. Наҟ-ааҟ ашәқәа ҿан, рыбжьараҿ, ирыцыз аҷаԥшьаҩ ида, дарбанзаалак аӡә дубомызт. Ҿаҳа-ҿымҭра-дагәаран. Ашьма ианыныҩнарҵа, рышьҭахь аихатәы шәы ҩкыдҳалахт, аҿақ– сақҳәа аиха еиҿасбжьы ихшыбаҩ кылнаҵәон. Иҿы ахьынӡаиӡәӡәоз, ӡыхьшәшәак ижәгәышьеит. Асаркьа днанԥшылазар, уахыки-ҽнки ирылагӡаны, ихаҿы аахьан, иџьаџьан. Есымша ихаҿы ирыцқьалон, ара ус ируазма. Иԥҵы зламихшаз имаӡамызт. Ишырҳәоз еиԥш, дыпроблема мацараха дҭакын. Дара ианраамҭаз ашә аадыртуан, иара иҽырхиа дгылазар ихәҭан. Аӡәгьы дизԥшӡомызт. КГБ рбахҭа ахатәы ԥҟарақәа аман. Иҽрықәиршәалар акәын. Иҭацәыз уи акоридор ибжьаҵаны, идырхынҳәуан. Ашәқәа иахьабалак иаркын, амҵ ԥыруазар иаҳартә, ҭынчран. Дара ркамера заҵәык ашә маҷк иаартын. Рцәарҭақәа, рхчқәа, инхаз зегьы еилырхын, арҳәцәа ныҩныҵижьҭеи уамак мҵуазшәа.
– Ари закәи! – Леуанти иааџьеишьеит.
– Ҳахьынӡыҟамыз шумон ҟарҵеит, – Валери иаразнак аҽеилыргара иҽазикит, дашьцыламзи.
– Уи захьӡи?
– Еимырдеит.
– Еимданы ирԥшаауеи? Сеимданы сааргеитеи.
– Ирымбаӡакәа агәыр, ма ҳәызбак, ма иҵару џьара акы ааугазар ҟалоит. Ргәы рҽануп.
– Иаазгазар иҟалои?
– Уҽушьыр уҭахызар, иҭырҵаауа аус рзынамыгӡакәа инымхои.
«Уҽушьуазаргьы уҽудыршьуам, дара ашьра уқәҵаны уршьуазар ауп акәымзар», – Леуанти дҟәындҟәындуан.
Ашә иадҟаҵалаз аҿышәҭ аҿыгә ҳәа иаатын, ашьыжь ирфашаз аақәдыргылеит. Ача, ачаи, аперловка, ахәша иарганы. Аперловка имгәа ишанымаалоз идыруан, Леуанти рацәак изымфеит. Ачаи Валери алимон алеиҵеит. Алимон абаандацәа рҭаацәа ирзааргон. Иара Украинантә изаауадаз, аха аԥхьа ицҭакыз данцоз изынижьит. Ачаса иахьишьырц ахәша ииҭеит, уи ара иааухәар ҟалон. Мчыбжьык ҩынтәы ирылсуан, аԥара умазар, иааухон ачарӡ, ашьақар, аканфеҭ, асигарет уҳәа, кылҷ-мылҷқәак. Акыршаарфаз еиԥш аҿышәҭ аӷьараҳәа иааиртын, аҷаԥшьаҩ иблақәеи, иԥынҵеи, иҿи убартә иаакылеикит.
– Шәҩыџьегь шәымаҭәа шәыманы!
Риарҭа маҭәақәеи Валери икурткеи аашьҭырхын, ашә аҿҿа ахырга ианырзаадырт, индәылҵит. Аҷаԥшьаҩ дрышьҭагыланы инеицон. Ицаԥха ҩызӡа а-20–тәи акамера ашә асапат инҭаиршәын, ирҿырҿыруа иааиртит. Абаандацәа аҩналара реираӡеит, рцәа ирҭырӡыӡаауа, ашә ҩкыдижьылан, аҩныҵҟатәи асапат ацаԥха ырҿырҿыруа инҭаиргьежьыхт, дагьынахынҳәит. Арҭ рцәарҭақәа аиха иарҭақәа инарықәырҵан, иааиҵырхит. Ахәыцрада ус рымаӡамкәан, иааидтәалеит. Убри акәхын ара меигӡарыхда узеиқәиҭыз. Аԥышәа ӷәӷәа шьҭа измазар зыхәҭаз Валериҵәҟьа дызҭагылаз изычҳауамызт, уажәы иаанагаз изуҳәози. Амаца, ма ашашка уасыр руан. Иааргон агазеҭқәа, ашәҟәқәа. Урыԥхьала заҟа улшоз. Абахҭа иавгаз шымҩа дууз мҩашьо, иааҟәымҵӡакәа «атәыҩа» зхагылаз амашьынақәа рсирена бжьы ааигәаӡа иаҳауан. Урҭ рцарҭа-раарҭақәа шырацәахаӡаз ҭаха инаҭомызт.
– Абас еснагь рбжьы гома? – иара дазҿлымҳан.
– Иахьеиԥшҵәҟьа – мап.
– Закәытә мҩоузеи дара ахьымҩасуа?
– Абахҭа иавгоу Русҭавели ипроспект ауми.
Уи апроспект аҿы Қырҭтәыла а-КП а-ЦК зыҩназ ахыбра гылан. Ареспублика егьырҭ аиҳабырақәа зыҩназ убраҟа иҟамзи. Иара дызлахәыз акомҿар реизара дук убра имҩаԥысуан. Усҟан Мжаванаӡе дықәгылеит, аха аделегатцәа ирыздыруамызт уи иус шыӡбаз. Ҩы-мшҟа уи аԥхьа Шеварднаӡе Москва дықәгыланы ари дизкакахьан, ареспублика зниҵаз амҩа иашам ҳәа. Иара дааир изырдыдрызшәа игәы иабон. Иусура ажәлар рҭакрала иҽазикит, уамак лҵшәа аиуны уаҩы имбеит умҳәозар. Уажәы иҭеикыз ҿыц амашьынақәа рыӷзбжьы иаҳауан. Издыруадаз Аԥсны еилаҩынтрахазар? Иакәымз ак ҟарымҵандаз!.. Амашәыр рҟәыблаандаз!..
Аҩныҵҟа ашоура бааԥсын, аӡыжәра иҽаҟәикырц иҽԥишәон. Ҩы-мшы ирылагӡаны, ишигхара игхеит ауаҩы ҭәы замана. Уахынла дзыцәомызт, ибаҩқәа ихьуан. Дхәыцуан, дкылԥш-кылӡрҩуан. Ԥхыӡырла иаҭахымз ак иҿыҵымшәарц, ихы гәеиҭон. Ирыхҭысыз ҿыц игәалаиршәон, зегь еилирхуан. Ирҭараны иҟаз азҵаарақәа дрызхәыцуан, рҭакқәа заа ирхиауан. Аха ус баша иаармарианы ишҳәоу еиԥш, аамҭа марианы ицомызт. Ари даараӡа иуадаҩыз џьамыӷәа цәгьан. Акакала игәалаиршәон ахҭысқәа реишьҭагылашьа, аха урҭ зегьы шымҩасҵәҟьаз изыҳәаӡомызт, мцык рыцимҵар, даҽа џьоукы ҭанакуан. Уи аҵкыс, ихыҭхәыцааз ахҭысқәа еиҿаиртәуан, аха убысҟангьы дара еилыркаахьаз ҟалар алшон, урҭ ус ишыҟалаҵәҟьаз иныжьтәын, ма ирдыруаз даҽакала еиҭаҳәашьак рзутәын. Игәалаиршәар акәын хәыц-хәыц зегьы.
– Иухьӡи? – аҿышәҭ аҿақ ҳәа иааиртын, аҷаԥшьаҩ инапы ҩызӡа иаакылиҳәан, инаиқәикит.
– Леуанти…
– Удәылҵ!
Аҩныҵҟатәи асапат ацаԥха ҩзы ҭаргьежьуа ашә ааиртын, дыҩдәылигеит. Дахьыргоз изымдырӡо, илахьынҵахарызишь ҳәа аҭӡыбжьара дыбжьан. Аҷаԥшьаҩы ҵаҟа дыллыбааиган, хыхьтәи акамерақәа ираҟараз уаҭахк дныҩнеигалан, ашә ҩкыджьыланы иаиркит. Қьаадк аацәыриган, инықәиҵеит. Ҷшәыга еиқәаҵәак даахеит. Абаандаҩы инацәкьарақәа аҷшәыга акакала иналшьуа, нас ақьаад инақәырӷәӷәо, рсахьа рхихуан. Леуанти заҟа длаҟәыз ааинырит, иабаҟахыз уажәраанӡатәи иуаҩ ҳаракыра? Ацәгьара зуз аӡәы диеиԥшыртәуан. Ихы шьҭыхны ишикызгьы, ихы икәаҽ дхынҳәуан икамера-ҟарс ахь. Иԥсы ахьеибакыз ихы иҵегь инархьуан, «ауу» ҭга, аӡлагара дахатәаз џьушьарын.
Иҭагылазаашьа игәабзиара еицәанатәын, цқьа дызхәыцуамызт. Излауаз ала ихшыҩ аус аируан, ибӷа иаразнак изырхьыз абахҭа аихатәы иарҭа днықәтәаны, ихы нкыдҵашәа. Иара ус дантәаз, дзыцҭаркыз аиарҭақәа дрыбжьан длаҩеиуа, ишьапы ааиҵихырц. Ргәы рҽанӡамкәа ашә аӷьараҳәа ианаадырт, есымшатәи анаиааираз сааҭк ҵаҟа илбааргон. Усҟангьы аҭӡыбжьара даҽа џьоукы бжьаргаломызт. Амардуан ала илбааргон. Ахьчаҩ хыхь дықәгыланы длаҩеиуан. Иҵаҟа наҟ-ааҟ ԥшь-камерак рҿы илаҩеиуан, ма иҩуан, рбжьы уаҳартә еицәажәаӡомызт. Рымҩа аухарц, еиҿаԥшуаз акәақьҭқәа ирыбжьан. Убраагьы иара хәыцран дызҿӡаз. Ус ада ҳамҭанык дынхар, аамҭа бжьаирӡызшәа игәы инаҭон. Ршьапы ааиҵыхшәа, ркамерахь еиҭадырхынҳәуан. Уи ауха, ажәҩан
даҵаԥшырц, ахышә днадгылеит. Амҿы ӷәы маҷқәа убас еихаԥсан, алада дызԥшуамызт, аарла дкылԥшны, ажәҩан иаҵаз аеҵәақәа ибарҭан. Абахҭа арымарахьтәи ажәҩа ахԥатәи аихагылаҿ уаҭахк шаанӡа алашара аркын. Агәра изымгартә иҟан уи аҭыԥ, егьирахь, наҟ-ааҟ ахышәқәа алашара ркылԥхаӡомызт, еиқәылашьцан. Уа шаанӡа џьоукы аус шыруаз иара агәра гаҵәҟьаны дыҟан.
– Иухьӡи? – ашьыжьтәи русқәа рышьҭахь, аҿышәҭ аӷьараҳәа длахан, даҽа ҷаԥшьаҩык инапы ҩызӡа иаакылихын, инаиқәикыхт.
– Леуанти…
– Удәылҵ!
Аиха аиҿақшара бжьы ҵары зынӡак изымчҳауа ихы ҭнаҟьон. Ҿыц ҵаҟа длыбааигон аҷаԥшьаҩ. Даҽа уаҭах ҭшәак аҿы днеиган, днаиртәан, афотокамера ааирхиан, ихаҿы ҟьаҟьаӡа ианылартә иҭихит. Нас ганха днаиртәан, ганла данылартә еиҭаҭихит. Иуҳәози? Ацәгьара ӷәӷәа ҟазҵаз, зегь рыла дыҭҵааны, иус еиқәдыршәон. Иаҳа-иаҳа ибахҭауаҩра илсуан. Араҟа ауаҩы дуаҩымызт. Рыцҳарас иҟалаз уи шьақәзырӷәӷәоз ҳәынҭқарран. Адәахьы инимырԥшырц ихы дақәԥон акәымзар, деиҵаӷәӷәа дхынҳәыхуан.
Ахәымҽханшәа аӡәы ибаҩ еилаԥырҵәҵәозма иҳәо, иҟаабжьызу иқьыбжьызу узымдыруа иаҳауан. Даҽаӡәгьы дыршьуазшәа, қырҭшәала драцәҳауан, дрыԥҟон. Иззакәыз ихаҭа цқьа изеилкаауамызт, аха Леуанти убри иара изы идемонстрациазшәа игәы инҭашәеит. Иахьцалак ицәа дааҭахьҭшьит, деилыбзааит. Ауаҩы ичҳара ҵыхәаҵҵәара амамзар ҟаларын ҳәа дазнеиуан, уахи-ҽни, аанкылашьак амаӡамкәаны, камера ҭшәаҟынџьарак данҭаха. Аӡәы иеиҳәар изеилкаауамызт, ихала имбакәа.
Ахы-мшы рзы иааргеит ҩ-газеҭк. Руак ЦК КПСС иҭнажьуаз  акәын. Аԥхьара ицәыуадаҩын азы, хшыҩ ззишьҭрыз уамаӡак анимба, днахан инықәиҵеит.  ақырҭуа коммунистцәа р-ЦК иҭнажьуан, убригьы убас азиурц игәы ишҭаз, илаԥш нахго дышнеиуаз, аԥсуаа рзы ак шаҳәақәоз руак ибан, аханатә даԥхьарц, иҽааирхиеит. «Ихадоу ахырхарҭа» захьӡыз астатиа авторс даман Қырҭтәыла ССР аргылара аминистр Н.Меӡмариашьвили ихаҭа. Аԥхьа даалаган, ҚССР инееидкыланы, ақәҿиарақәа дрылацәажәеит. Уи иаԥхьажәазаарын. Аргылаҩцәа рҿаԥхьа ишьҭаз аҳасабтәқәа нагӡазарц иаҭахыз Аԥсны АССР иаҿырԥшны иҳәарц ҵаҵӷәыс иныҟаиҵан, аԥсуаа рахь дкылсит. ЦК КПСС Аԥсны аҿиараз иҟанаҵаз ақәҵара шьаҭас иааганы, аргылара аминистрра аус заҟа ибзианы иауаз ҳәа дналаган, аргылараз Аԥсны иамаз аихьӡарақәа ааирԥшит, иара итәала ҳәа иаԥхьоз дазхәыцуан. Хшыҩзцара ду рзиуит акадрқәа. Уаҟа рмахәҿа заҟа еидкыла ԥшь-ҩык аԥсуа жәлақәа змаз аус руаз ааџьоушьарын. Трест дуӡӡак анапхгареи иара аобиектқәеи рҿы уаҳа ԥсыуа дрылаӡамызт, зызхьӡ уҳәодаз. Аус злаз ДСК, аиха-бетон комбинат, аус иаҳа ишыбзиахаз Баигачиов Н.Н. дахадыргылеижьҭеи акәын дызҿӡаз. Леуанти игәалашәон Баигачиов жәлар реизараҿ амилаҭ зҵаара ӡбамкәан, иусқәа шҽеимхоз иҿаҿы ишиеиҳәаз. Ида ԥсыхәа рымамызшәа ҟарҵон қарҭаа, рхаҭа аурыс атрест дахадмыргылар амуа иахьнеиз шырзымчҳауазгьы. Нас аԥсуаа заҟа ирацәаҩны аргылараҿ аиҳабыра ҭыԥқәа рырҭаз иахыҽхәон. Жәлар реизара анымҩаԥыс ашьҭахь ҩы-мзы аниас, абарҭқәа зегьы зыргәаладыршәазеи? Иара дҭаркызижьҭеи, еилаҩынтрақәак ҟалазар, рхы дырқьиауан игәахәит.
Агазеҭқәа ргон, даҽа камерақәак ирызнаргарц. Леуанти, уи астатиа дшазхәыцуаз, дызмыцәаӡакәа аҵх неигеит. Илацәа неиқәиԥсахьан, аџьма бжьы даанарԥшит. Ҵаҟа агәарԥ ҭшәаҿы џьара џьмак ҿаҳәан иҳәартә азныказ агәра игаҵәҟьеит. Абраҟа аџьма иалырхызи? Даҽа ҵхқәак цахьан лашбжьык ангоз. Иҩны игәаладыршәарц идемонстрациаҵәҟьазу, аџьмеи алеи ҵаҟа иҭакыҵәҟьазу? Ала абахҭаҿ иҟанаҵоз еиликаарын, аха аџьма абаанагоз? Урҭқәа мгеимцарақәан, амала дара ирышьҭанеиуаз игәҭахәыцрақәа ракәын ус икьаҿмыз. Иҩны иҟаз аилкааҵәҟьа цқьа иахьимамыз деиланагон. Знык иԥхьандаз, реицәажәара ак изаҵбаауазар имбарызи!
Валери иԥхьаны дыргон, излеиҳәоз ала, иҿахәы иҿырхуан. Ҽнак ҩынтәгьы иԥхьеит. Леуанти дыԥшын уажәы-уашьҭан ишԥаимыԥхьарыз ҳәа, зынӡак игәхьаа ркӡамызшәа, дагьыргәалашәомызт. Знык иԥхьар, изызҵаауаз имдыррызи, аиҳараӡак еиликаарц ииҭахыз – идуховка иҭеиҵәахыз иқьаад маӡақәа рбазу ирымбазу. Убри рымбазар, дзыцәшәашаз акгьы иоуамызт. Ирзааргоз агазеҭқәа гәеиҭон, усгьы уаҳа информациа икӡамызт, Аԥсны апартиа еиҿкара иахагылаз Адлеиба иусура дамырхызар, иқьаадқәа ргеит ҳәа иԥхьаӡатәхон, избанзар уи маӡала Борис Кьахьыриԥа иҽышидиҳәалалоз азы нҵамҭақәак Леуанти имаӡарах ҵәахырҭа иагәылан. Ус еиԥш дырра ахьимбоз дыбжьажьо дықәнархон. Амала, уи иӡбахә зҳәоз абӷьыцқәа рымпыҵашәаны, Аԥсны аҭагылазаашьа убас иҟалар алшон, аобком актәи амаӡаныҟәгаҩ иусура дамрымхыкәа аамҭала даанрыжьзар, аусқәа ааиқәтәақәаанӡа ҳәа. Уи изкыз ашәҟәқәа рбазар, нас маӡалатәи русқәа ыҵҩруан, ҵаҵӷәы анроу, иҭаркрыз-иҭрыжьрыз рацәахарынеи. Аусӡбарҭахь ианнеи азыҳәан, ажәлар рықәыӡбаратә
аусқәа еиҿыркаарын. Убри акәын Леуанти дзыршәа-зырӡыӡуаз. Ужәлар урзеилымкаакәа унхар – аӷас уроуан. Имаӡарах еилаҳәара, аимдараз аҩны ианыҩнала, рнапы нарханы иахьааҭыргашаз иҟан. Уи рзымԥшаакәа, идәылҵрын ҳәа агәрагара гәаӷьыуацәан. Иудыруази машәыршәа уи рзымгартә ҭагылазаашьак ҟалазар. Рԥышә азааигәара иахьыҟаз амшала, уаҟаҵәҟьа иҵәахын ҳәа ргәы иаанамгазар? Уаҳа иарбан џьашьахәы хҭысхарыз иара деиқәзырхарыз?!. Аха, мшәан, ус деиқәхарын ҳәа иаҳа агәра зигарызи? Зныкыр машәырла деиқәшәахьазма! Ус хҭыск игәалашәомызт. Иқәҿиарақәа рызынтәык џьамыӷәа цәгьала ихигоз усурала еиҿкаан. Араҟа Анцәа дицхраарызма!
Ҿыц игәалаиршәон иарбан шәҟәқәаз еилаҳәара иагәылаз. Излауаз ала, азҵаара ҿаҳәагақәа дызларыцәцашаз аҭак гызмалқәа рзиԥшаауан. Иаалырҟьаны игәалашәеит Инга лысылам шәҟәқәа. Иагьа умҳәан, урҭ бзиабара шәҟәқәан. Иаалымҩыр ҟамло иҟамызт, аха иԥшқаз лгәы ахыҭхыҭра иадҳәалан. Урҭ, абзиара рылухырц урыхцәажәар шулшоз еиԥш, ацәгьара иазукыргьы ауҟамлахуаз. Иҵаҩы бзиа дибон, ашәҟы рбжьан, ари ауаҩ дҽеизма ҳәа ихцәажәар, дзышьҭаз абзиарақәа зегьы аҳәынҵәы рыхьшьны изаанрыжьуан. Ихы-игәы иааҭашәаз ауазырра ааигәыҵалеит. Иусқәа иҵегь акыр ирмаӡаӡаны рҭыԥ изықәымҵакәа, абахҭа дахьҭатәаз гәнигон. Ажәытәан иҟарсыз еиԥшызу здыруадаз дызҭакыз акамера, иԥсы изыҩнакуамызт. Валери излаиаҳахьаз ала, ари абахҭа жәытә хыбран, 37 шықәсазгьы ауаа ҭандырҵәахьан. Уамаӡак рзеилымкаакәа, ара уҭакны урымазаауазма, узықәшәоз ҩныҵҟала иузышьҭымхыкәа, уусҭҵааҩ хәыц-хәыц зегь иауҳәарынеи, ма узыцҭакыз игәра умгар ада ԥсыхәа уоурымызтеи. Аҷаԥшьаҩ, ашә аҩныҵҟатәи асапат ацаԥха хәхәа ҭаргьежьуа ианааиртлак, ихәыцрақәа дарылиԥаауан.
– Ашьмахьы!
Импахьшьы иаразнак иаакниԥаауан, исапан аақәиԥаауан. Ицҭакызи иареи неишьҭагылон. Аԥышәа иаҳа измаз аԥхьа днагылон. Иара дишьҭагылан. Аҷаԥшьаҩ заҟа аԥхьа дымцарыз, рҩыџьегь дрышьҭан. Аҭӡыбжьара ибжьыҵны рҽырзыҵәахуамызт. Аҷаԥшьацәа ириааиргьы, еихагылаз хыбрала иҭахкааз абахҭа гәарԥ аҿынӡа изнеиуамызт. Изхьчоз ауаа иоурыжьуамызт. Урҭ ираԥысырц гызмалрак рыҵаргаларгьы, аҭыҵырҭа злачаԥаз еихачаԥаз ҩ-гәашәк изрывҵсуамызт. Зегьы ӡбан, рнапқәа аныпдыртгьы, изырцәымцарц. Аха аҷаԥшьаҩ ашьмахьыҵәҟьа инеигоз дрышьҭагылан, ихы иасуазу иҟарҵоз иалидраази, игәы иҽанын. Ашьма ишыныҩнеиҵалак, ашә ҩкыдижьылахуан, абжьы уамагаха. Убас есымша. Макьана ҩы-мшы ракәын иҵуаз Леуанти ара дҭакызижьҭеи, аиха реиҿасырҭабжь изычҳауамызт, игәы ԥнаҵәаӡахьан, аха ас ианбанӡа? Асаркьа днанԥшылазар, иҽизымдыруа игхахьан изцыз ауаҩы нарҳа. Даҽа мшқәак ииасыр, дзеиԥшрахарызи? Ари закәызеи?! Есыҽны иҽиԥсахлозма? Абахҭа ус адыруазу? Изгәамҭакәан игәабзиара еицәахаӡызар?
– Сҽысыԥсахма? – ишаахынҳәыҵәҟьаз Валери дизҵааит, дзеиԥшрахаз агәра изымго.
– Избан узҵааз? – илатәахьаз Валери ихы ҩышьҭихит.
– Сшааргаз сыҟамшәа збоит, – инапқәа ахьнадикылаз имгәа нҭаҳаит.
– Иугхеит. Ус иаҳагьы уеиӷьуп. Амцхә акапан бзиоума. Уклахәҵәаӡа ухәыцрақәа уҟарҵеит.
– Агазеҭқәа! – аҿышәҭ иаакылыркит иааргац ҩ-газеҭк рномерқәа.
Леуанти дзызҿлымҳаз  даахан, «Правда» Валери изынаирхеит. «Аиашьа аиашьа изы» ахьӡын илаԥш назыдхалаз ашгәҟәҩҩ Григол Абашьиӡе истатиа. Ас еиқәырццак Аԥсны ахьӡ акьыԥхь аҿы ианцәырыргоз, ус ӷәӷәак аҭыԥ ирзықәымҵо ирызцәырҵуан. Аиҳараӡак автор дызлацәажәоз Гьаргь Чачба иакәын. Леуанти иҭиҵаауан 1866 шықәсазы Аԥсны иҟалаз анхацәа рықәгылара, аурыс царизм анхамҩатә политика амҩаԥгашьа иаҿагылаз аҭоурых аматериалқәа еизигон, Гьаргь Чачба изкыз маҷӡамызт. Убарҭ иҩны ианыҩнырга, Григол Абашьиӡе, инапаҿы инеины, истатиа еиқәиршәазшәа акәын ишеибаркыз. Аимдара аламҭалаз ишәҟәқәа зегьы ргама, рыжәла нҵәеит?! Еицҭакыз агазеҭқәа анааимырда, Валеригьы дазҿлымҳаны ақырҭуа шәҟәҩҩ иҩымҭа даԥхьеит.
– Да, – знапқәа еихда зхы иаҵаҵаны иқәиаз Леуанти иахь даахьаҳәит иара. – Ари излаҳәо ала, уусқәа ҽеимзар ҟалап, – игәы иҽаниҵон асирена бжьы иазыӡрҩуаз, уигьы агазеҭ ианызгьы шеидҳәалаз иазхәыцуаз ауаҩы.
Хы-мшы ааҵхьахын, уи агазеҭ еиҵыхӡаны ианырҵеит «Ажәлар еишьцәа ҿыц рныҳәа». Шықәсык аԥхьа Аԥсны аҳәаа Егры уахьынхыҵуаз абаа Рухи аҭӡы аҿаԥхьа аныҳәа мҩаԥыргахьан. Усҟангьы имҩаԥысуан аԥсуа-ақырҭуа еиҿыхара, убри аҭакс аиҳабыра еиҿыркааит шәаҳәареи кәашареи згымыз аиԥылара. Сынтәагьы уи аныҳәа иҵегь еиҵыхны еиҵадырҟәаҟәеит. Аӡәы Мажә иҳәон, даҽаӡәы – лажә. Ус дук ахҽразы абри ҟаҵан, уи еилкаан. Аха иҟалазеи? Убарҭқәа зегьы маҷ-маҷ еиликаарын знык иԥхьаны иҿцәажәар, иҿахәы ахьиҿырхуаз даргьы ак рымхаҳәақәарын. Аха, уаҳа умԥсуандаз, иаха рымамызшәа, дыргәалашәаҵәҟьомызт. Иара дырхашҭратә, иԥсадгьыл аҿы
имҩаԥысуази? Арахь атәыҩа зхагылаз амашьынақәа макьана рбжьы иаҳауан, маҷк ихҽызаргьы. Ишнеиуаз асиренақәа неихәлацәеит.
Даҽа жәа-мш раҟара мҵыцызт, арахь дҭаркижьҭеи ҩы-мчыбжьа иреиҳан,  ианылеит Қырҭтәыла ССР а-КГБ ахантәаҩы агенерал-полковник Инаури истатиа «Октиабр иаанагаз ахьчараҿ». Ԥыхьатәи астатиақәа «аиҩызара» мацара иазкызар, уажәы автор ҳәызбала акшарахь диасит. Қырҭтәыла иаакәыршаз атәым ҳәынҭқаррақәа имҩаԥыргоз аиҵаҟәаҟәарақәа ртәы ҳәо, уи далацәажәон ареспублика аҳәаақәа ахьыҟаз ишшәарҭаз. Убас акәын 37–тәии иацнеиуаз ашықәсқәеи рзы Асовет Еидгылаҿ иҭадырхоз зегьы атәыла иаӷацәаны ишыҟарҵоз. Урҭ аматериалқәак Леуанти дрыԥхьақәахьан. Инаури иқәгылара иаҳәоз еилкаан – аԥсуаа шәызҿыз шәаҟәыҵыр акәын. Шьҭа идырын аԥсуаа рус ахыцхыцра аҿыцәаарахь ахы шархаз. Леуанти имацара ихы дазынхазшәа, игәаанагара ааицәымӷахеит. Ииурыз-иикрыз дзақәымшәо, имацара мчы дуӡӡак дзаҿамгыло, даҿагыларгьы дзыхәаша анимамыз аԥсҭазаара ҭацәын. Имацара адунеи иқәихуази? Убри аламҭалаз абахҭа ԥсҭазаара ус дула иҭәын, ааиԥхьхәыцра анилшах. Имацара дызҿагылаз амч даиааирц закәытә хәыцра еилаԥаҭарази дызгәылсуаз, ауазыр, агәаҟҵәаҟ, аԥсҭкаара, ашәырӡыӡара, ашаҵәышаҵәра, амшәара зны еишьҭагыла, зных реилыршь дрылан, агәкаҳара аҿынтә ахаҵарахь деихон, дзықәгәыӷшаз акы икымзаргьы.
Адырҩаҽны «Правда» ианын ашьхааӡаҩ Васили Иаков-иԥа Курочкин ипатреҭ. Уи Аԥсны дынхозаарын. Ҩы-мшы рышьҭахь «Правда» афотоконкурс азы ианылеит Б.Соколов иҭыхымҭа – «Аҽыбӷаҟазаратә теннис (Аҟәа)». Иҟалазеи?! Леуанти аҵыхәтәантәи агазеҭ атумбочка инықәиҵеит. Ҭынчран. «Атәыҩа» зхагылаз амашьынақәа рсирена бжьы иаҳауамызт, рцарҭа-раарҭақәа маҷхазар акәхарын. Агазеҭ згарц аҿышәҭ иаакылԥшыз аҷаԥшьаҩи ицҭакызи рыда уаҩы дибомызт. Уи ҿыц заҵәрала иныруан. Ашә, ацаԥхақәа аҿҿа рыхга, аӷьараҳәа ианаадыртых, ицәа неихыбзааит:
– Анаиааирҭахь!
Рапԥхьа идәылыргахьаз лахьхьы илаганы, рышә ҩадыркаанӡа, арҭ уахь иларгаӡомызт. Арҭгьы лаганы, рышьҭахьҟа ашә аҿаҩҳәа инкыджьыланы, ацаԥха лыларҵаанӡа, даҽа џьоукы ааргаӡомызт. Убас ԥшь-ҭыԥк дырҭәуан. Рханы, абџьар има,
асалдаҭ длаҩеиуан, иҵаҟа инаиааиуаз ак рыдибалар ҽԥныҳәас ириҭон, ианигәамԥхаӡалак наҟ иҭыганы ркамерахь иргарц, иҩызцәа рызҿиҭуан. Леуанти, алаҩеира игәы аныԥнаҵәа, арымӡ па днықәтәеит. Хыхь иаақәтәоз аҳәыҳә дрыхәаԥшуан. Урҭ даараӡа ирацәан. Рҭыԥ рызхаӡомызт, ажәҩан ихызгьы маҷӡамызт, абахҭа хыбра ақә аҵкарақәагьы дырҭәуан. Амала рбжьы хәанча ҟыр-ҟыр изычҳауамызт, аха иахьибоз, рԥсы ахьҭаз, дреигәырӷьозар ҟаларын, изԥшыз изымдыруа абахҭа данҭатәаз дызгәырӷьозар. Ицәымӷыз аҟәраанқәаҵәҟьа, еилауаҭыруа ианхылалак, дрызԥшуан, еснагь ибаларц иҭахын. Аҟәраанқәа ари ақалақь аҿы ирацәаӡан.
Аҵара шықәс ҿыц ианҭала амчыбжь анынҵәа, ахәаша ауха Асҭанда аҩныҟа дааит. Баҭыр дышлықәшәоз ала димыргәыӷхьази, Аҟәа дыԥшын лара, хәы-мшы ус баша имҩамсит, аамҭа рацәа лыцәцазшәа илныруан. Дзызгәаҟуаз ҽнак изԥшра акырӡа илзаԥсан. Асабшеи амҽышеи ақыҭаҿ дыҟамзи, ма уа диԥшаарц игәы ишԥаҭеимкрыз лгәахәит, аха уаҳа умԥсит, длызцәырҵуамызт. Амҽыша ауха лҵарахь дцарц лгәы иҭан, аха гәыӷрак зызҭамыз дубахьазу, ашәахьа ашьыжьынӡа даангылеит. Амц иҳәон Баҭыр, уи ус иуаҩышьазар, лара илызгәамҭаӡакәан дааиуазар, шьҭа иҽцәыригазар, иҟазшьа изымҵәахыкәа?
– Баҭыр бизԥшызма? – ашьыжь данынаскьалгоз, Шьасиа дҵааит, Асҭанда лхала уи иӡбахә алацәажәара шылцәыцәгьаз еилкааны.
– Џьанар иабҳәахьоума? – анхәԥҳа уигьы хьаас илымахын.
– Иасымҳәаӡацт.
– Иабымҳәан! Ргәқәа еихшәаӡар сҭахымызт.
– Иабанӡабҵәахуеи?
– Иахьынӡалшо збап, – ашьыжьӡа машьынак лықәшәозар ҳәа дыццакуан Асҭанда, афымцадәыӷба дахьӡар лҭахын, иара Амра ҩыҵхахара иахьӡаанӡа, аанҿасырҭа иаадгылон.
– Ара дыҟан иара, бдыруоу?
– Ишԥа?! – аӡӷаб днеилыбзааит.
– Адәқьан аҿы дсықәшәан, ҳаицны ҳааит. Иаарласны даакыдгылозар сгәахәын, аха дмааит, бымбои. Даҽазны дансықәшәа, сиацәажәар сҭахыуп.
– Сара сыццакыроуп.
Ааигьы мҳәакәа, мапгьы мкыкәа, Асҭанда лҿыналхеит, Шьасиа Баҭыр диацәажәарц дшазгәаҟуаз ахь лгәыԥҵәара дкылнагон. Дыццакны дныҟәон, шьапыла алыбаара лықәшәар, ма втобуск дахьӡарын, афымцадәыӷба лыцәцаргьы. Иахьцалак гәыла лҵарахь дыццакӡомызт. Бзыԥҭа автобазахь амҩа ианыз аидарамҩангага аангылан, дҩышьҭнахит. Шьҭа лдәыӷба дагхомызт. Аплатформаҿ ауаа рацәа ԥшын. Астудентцәа маҷӡамызт, лара лхала зымҩа дгыларц иаҳа дазгәышьуан акәымзар. Афымцадәыӷба данҩыхәна, макьана ҭыԥқәак ыҟан, рҽынарысҭха-рҽаарысҭхақәан, џьара днатәеит. Илыкәыршаз ашьхымза ирыҭппыз ашьх реиԥш рбжьы гон, лара агьлаҳаӡомызт, – лыхшыҩ рызцомызт ҳҳәар еиӷьын. Аԥсра иақәшәаны ихәылашьхаз аҭаацәара дрылазшәа, лыдунеи ҷыҩны ибылуан. Асаркьа машәырла ирыцәкаҳаз даҩызамызт, дҟәыбасон, иаалырҟьаны акәымкәа, ԥшьшьала, ҭынч-ҭынч ԥсхшәарала. Лынаур заҵәыкгьы нымхарызшәа, гәыӷырҭак лзааиуамызт. Дхәылаԥшӡа лҩызцәа дрылатәан.
– Леуанти хацәак дыргеит, иҟалаз сзеилмыргеит, – Баҭал захьӡыз аӡәы иҿатәаз ӡӷабк длацәажәон, ибжьы лаҳауан Асҭанда, аха лгәы иаҳауамызт.
– Уи дҭаркит, – астудент-ӡӷаб ҿыц лԥшҭәы лхыҵуан.
– Избан?
– Избан уажәгьы иузеилымкааӡаци?
– Даныргоз шәҟәқәак абри ахаҵа ииҭеит, – дылирбеит даҽаџьара итәаз аӡәы.
– Уиҳәаны имхи! Урҭ ҵәахтәуп, изеилкаау здыруада.
– Уажәыҵәҟьа.
Баҭал уи ахаҵа диацәажәаны имихуеит ақьаадқәа. Иара Гәдоуҭа длыбаауеит, иҟалаз аԥсуара иашьҭаз иреиҳәарц. Иара уи авокзал аҿынтә иааҭалеит ҩыџьа иҵаа-ԥшаауа. Илыбааз ишьҭан. Баҭали Ингеи уи рдырит. Дара, Аҟәа ианлыбаа, апрокуратура рԥшаарц иашьҭалеит. Изызҵаауаз изларҳәаз ала, иҟан араион, ақалақь, автоном республика рпрокуратурақәа. Иарбаныз иахьнеирыз? Уаҩы дрыздырӡомызт, аиашагьы разҳәодаз. Аҵыхәтәантәи алекциа иахьӡаны ианнеи, ауниверситет аҿы иҟалаз еимырҟьо ирылан. Уи ажәабжь анаалаҳа аламҭалаз Асҭанда даазҿлымҳахеит, уаанӡа лԥхыӡ ҿаасҭа далашьых даман. Илазҳәазгьы Марица лакәын, уи лымшала акәхарын дзазҿлымҳахаз, даҽаӡәызар изҳәаз уамак хьаас илымкыргьы ҟаларын. Лҩыза илыздырӡомызт ибаандаҩыртәыз дзусҭаз. Аха лгәы зҭынчӡамызт. Алекциаҿынтә ианаадәылҵ, Баҭали Ингеи ирыкәшаны игылан.
– Ҳарҵаҩы иоуп иҭаркыз, – Баҭал захьӡыз ибжьы Марица иаалаҳаит. Инга захьӡыз уи дидгылан, лхы лзышьҭхуамызт.
– Иара иоуп, – дызқәымшәацыз акы дақәшәазшәа, Марица Асҭанда лахь даахьаҳәит.
– Дарбан иара? – Асҭанда илзеилкааҵәҟьомызт.
– Иара… Аԥышәарақәа анырҭиуаз, абарҭ дрыдгылан. Иҳарҵаҩыз иоуп иҭаркыз иҳәеит, ибмаҳаӡеи?
– Бызҿу дарбан?.. Аизара мҩаԥызгоз ҳәа изҿыз иоума?
– Аеи.
Алекциахь аҵәҵәа аныҟала, аудиториахь инахынҳәит. Алектор дааҩналеит.
– Ҳшеицу акттә зал ахь ҳцоит, – иҳәан, истудентцәа ҩдәылигеит.
Егьырҭ аудиториақәа рҿынтә идәылҵуаз астудентцәа акоридор ибжьала иаауан, амшқәа аныцәгьаха, арҩаш анеилала, аӡиас аԥаҩ рбго амҩа шылнахуаз еиԥш. Азал ааҩныкьасеит. Ираҳарыз ҳәа иԥшын, уаанӡа ирзааз ажәабжь иалацәажәо. Ихы пашӡа асценахь дҩыхәнан, аректор атрибуна даақәгылеит. Иаразнак ҭынчрахеит.
– Автоном республикаҿ агәҭынчымрақәа рацәоуп, – иара усгьы аудиториа инапаҿы аагара даараӡа дазыманшәалан, – агәынамӡарақәа еиҵам. Убри рхы иадырхәарц иаҿуп аҳәаанырцәтәи амчқәа. Урҭ усгьы еснагь иԥшуп еиласрак ҳагәҭаны ианбаҟаларишь ҳәа. Урҭ рымч мхарц асовет арратә флот еибашьыга мчқәа амшын аҿы ицәырҵит. Ацәгьара згәы иҭакны иҳазԥшуа рымч кәадахоит, ҳара ҳаҩныҵҟа ҭынчразар. Сара ааԥхьара ҟасҵоит шәҭынч усқәа шәырхагылазарц, шәнапы злакыу ибзиаӡаны инашәыгӡаларц. Аҭынчра, аҭынчра, адырҩегь аҭынчра!
Иааҭкааны инҭыршәа еилыркаартә акгьы шреимҳәазгьы, зеиԥш мҩақәҵарала ирабжьеигаз иаҳагьы иаршәон, ирҳәоз-ируаз рхала иазкылԥшуан, рхымҩаԥгашьа иацклаԥшуан. Анапхгара ауаа рыгәшәымшә ҳәашьа изақәшәомызт узҳәомызт, рԥсихологиа рдыруан. Амала урҭ зқәыз амҩа иаразнак игәыцаразкуаз маҷӡамызт, ргәеибафара ргәымшәара анацлалак, ирҿагылашьахарыз заа аҭҵаара аиҳабыра азыманшәаламызт, аиҳараӡак иныркылашаз ауаа апатриотизмра анрылаҽлак, рынкылара абанӡауадаҩхарыз. Убасҟангьы астудентцәа ҩдәылибаҳәеит рҵараиурҭа ахыбра. Ана-ара еилагылан, иҟарҵашаз-ирушаз иақәымшәо, мҩақәҵарак рызҭашаз дырбозар ҳәа, игәаҭеиуан.
Амала аҭакра ҳәа ирзааӡаз ажәабжьи, аректор иқәгылареи, аԥшатлакә иарҵысны, иаразнак ихышхыҵәаны зҿаазхаз аӡхыҵра ирзаҩызахан, изықәгыларыз мҩак рбомызт.
– Ирласны аҩныҟа ҳцароуп, – азеиԥшынхарҭахь зхы зырхарц згәы иҭаз Асҭанда даазырӡырҩыз Марица лакәын.
– Ҳаицну?.. Избан? – Асҭанда лҩыза лгәы иҭакыз лзеилкаауамызт.
– Ателефон ҳасроуп Џьанар иахь.
– Иаҳҳәои?
– Иҟоу еилаҳамкаауеи.
– Ақыҭаҿ дахьтәоу, иидыруеи.
– Аусураҿ иагьа раҳахьеит. Уаантәы иаҳа иааигәами. Баала! – лыжәҩа нҭарс длыма лҿыналхеит.
– Бара усҟатәи бзыргәаҟуеи? – Асҭанда лҩыза дџьалшьон.
– Аԥсны ашьапы иқәгыларышәа збоит. Аилыхара иҟоу бымбаӡои.
– Еилыхарак асҟатәи базҿлымҳаны сымбацызт.
– Усшәа бгәы иабон. Сыжәлар ргәы иҵхоз сгәы иалымсыкәан, аҳәа гәаҵәы сыӷроуп ҳәа баҳама! – Марица лыбӷа риаша, лхы шьҭкәыцәаа днеиуан.
– Аиаша саҳәеи: уи ахаҵа бзиа дыббома?
– Изакәытә бзиабароузеи бызҿу? – лара лыццакышьа еицалкуамызт. – Цәгьарак дақәшәар сҭахым, уи зӡома, – аҩныҟа агәашә аалыртит.
– Аиҳараӡак уи бызизҿлымҳаи? – Асҭанда уи длышьҭагыланы дынҭалан, ашәшьырҵаҿ днатәеит, егьи ахышә ала ателефон анаақәылхуаз.
– Рдиректор иномер арбан? – Марица илоуз азҵаара аҭак ҟалҵомызт. Асҭанда лблокнот аахлыртын, ателефон аномер наллырбеит. Аԥшәма-ӡӷаб ацифрақәа нҭалԥсеит. – Алло!.. Ари аԥсшьарҭа ҩноума?.. Аҟәантә сасуеит. Дысҭахыуп Џьанар. Иҟалозар шәааиԥхьарц сшәыҳәоит… Уи иакәзаргьы бзиоуп, – Марица атрубка аалырххеит. – Баҭыр! Баҭыр икабинет аҿы дтәоуп.
– Иасҳәои? – Асҭанда деиҵақыџьқыџьуан.
– Иҟалеи, баашәт! Акыр ҟалама ҳәа бизҵаа!
– Алло! – Асҭанда атрубка ллымҳа инадылкылеит. – Ари уарбан?
– Баҭыр соуп, – илаҳауан ибжьы.
– Асҭанда соуп изҳәо, – лбжьы ҵысҵысуан. – Уахь иҟалаз еилыскаар сҭахын.
– Бызҵааи?
– Аҭакрақәа ҟалеит ҳәа ҳаҳаит.
– Аҭакрақәа ртәы смаҳацт, аха аӡә иоуп иҭаркыз.
– Дзусҭада?
– Леуанти…
– Иара иоуп иҭаркыз, бдыруама! – Асҭанда атрубка дахьҭацәажәоз лнапсыргәыҵала ихылҩон, ишшаӡа игылаз лахь даахьаԥшит. – Алло!.. Уи уара уакәӡам, сҩыза лоуп сзацәажәоз. Ауниверситет аҿы ҳаизырган, џьара ак ҳхы алаҳмырхәырц иҳалабжьеит, акы иацәшәошәа збоит.
– Ҳҩызцәа хыҵны Гаграҟа рхы дырхеит, ргәы иҭоу макьана исыздырӡом.
– Шәарҭгьы шәцома?
– Ҳцар ҳҭахыуп.
– Абзиараз! – Асҭанда атрубка нықәылҵеит.
Убри аамҭаз Баҭыр Важьа икабинет дыҩнатәан, уаантәы акәын ихы-игәы иҭамкәа Асҭанда дылмацәажәар ахьыҟамлаз. Иара ашьыжь инаркны араион ахь дцан, убра дшалагьежьуаз иаҳаит еимырҟьо иаарылалаз ажәабжь. Важьа дзышьҭеиҵақәаз хәҭақәак иԥшаан, дхынҳәит. Макьана уаҩы димбацызт, уи аганала телефонла дзацәажәахьаз Асҭанда заҵәык лакәын.
– Акыр ҟалама?! – дҵарӡа даазҿлымҳахеит Важьа ихаҭа.
– Ҳҩызак дҭаркит.
– Заҟаҩы ҭаркуа удыруама, – Важьа иаҳаз аҳәоу иалеимҵаӡеит.
– Ари иҭакра зегьы иреиԥшым, амилаҭ зҵаара иадҳәалоуп.
– Аиаша?!. Дарбану иара?
– Бзыԥҭа шәанаҳгаз аизара мҩаԥызгоз.
– Аиаша?!. Уи дҭарымкыр амур ҟамлозар акәхарын, – аиҳабы дааиԥхьхәыцт.
– Цәгьарас иҟаиҵеи? Аиҳабыра ргхақәа ахьцәыҵигаз аума?
– Аиҳабыра урҿагылар руама!
– Саҭамзааит, аха уахь ҳамцар ауӡом. Маҷк заа ҳақәҵуеит.
– Саргьу?
– Мамоу. Ҳара!
– Аусура шьҭаҵану?
– Уи ианыԥшыртә ҳныҟәарым.
– Аеи нас, – Важьа дааиԥхьхәыцт, ԥыҭк анҵы, дақәшаҳаҭымхаргьы дара иахьақәыркыз ишцоз ауизымдырхуаз, иара иаҳаҭыр ӷәӷәамызт.Арҭ рыгәаҭеи хыҵыр – иззынкылодаз.
Дыҩдәылҵит Баҭыр. Асҭанда телефонла дахьлацәажәаз, ишьара дықәнамырҟьазаргьы, акыр игәаланаршәон, ҿыц ихы игәы ахнаршәон. Ларгьы цац луазшәа ҽызлаидылҳәалашаз ҵаҵӷәык лԥшааит ааигәахәит, иара адиректор икабинет аҿы дыштәаз лдыруаз џьушьарын. Нас дааиԥхьхәыцааит, аԥхьа Џьанар ишизҵааз анааигәалашәа. Дышиашаз иҩыза, шьҭа диҩызаҵәҟьазу здыруадаз аха, ишьҭаҵарҭа шыҟаз днеит.
– Абыржәы Асҭанда телефонла дуацәажәар лҭахын.
– Иахьоуп данцаз, иаалырҟьаны илҭахызи?
– Сара слацәажәеит. Иҟоу-иану ҳәа дҵаауан.
– Уи закәыхи? – Џьанар изеилкааҵәҟьомызт.
– Ҳқыҭа амҩаду маҷк иаҟәгоуп, умбои иҟалаз. Сара Гәдоуҭа сыҟан, Асҭанда еилылкаарц илҭахыз уа исаҳаит. Леуанти дҭаркит.
– Дзыхдырҟьои?
– Аиҳабыра дахьырҿагылаз, уаҳа дзыхурҟьои! Ҳаҷкәынцәа еижәыланы Бзыԥҭаҟа еихеит. Уа еизара дук ҟарымҵар амуазар акәхап.
– Ҳцар ҳахәҭан.
– Зегьы ираҳамҳәап. Шьына иаарласны аекскурсиантә дааиуеит. Имашьынала ҳах-ҩык ҳцап.
– Иаабац аицныҟәара.
Аԥсшьацәа шьыбжьхьа иахьӡартә, Шьына, и-«Икарус» има данааҭала, хҭыс уамак зыцәбжьахар ҳәа ишәоз ииҩызцәа ааиԥхьан, ирласны акрифарц наиабжьарган, ацаԥха ааимырхит. Маҷк Баҭыр дзеиҷаҳахьаз абылтәы а-«Жигули» инҭарҭәан, рҽырхианы амашьына хәыҷы зтәыз иааизԥшит. Иара дкарауараха дыҟан, аԥсшьара иҭахын, аха арахь дҭалаанӡагьы иаҳахьаз ахҭыс маџьана џьара изаҵгәозар ҳәа амҩа иангылаз иҩызцәа ируадаҩуазма, дрымҩанызаҩхеит. Амала имала ашьҭахь дынҭалеит, иҽааиҵых дынҭатәарц, имашьына аԥсҟы Баҭыр инаиҭаны. Џьанар аԥсҟыкҩы диватәан.
Баҭыр амашьына ирццакын, иқәырхысаа илеицон. Ибла аартны иватәаз дызихәаԥшуамызт. Уи иҿаԥхьа аара идын. Амҩа дызхақәгылаз даара дшазҿлымҳазгьы, Џьанар дахьибоз маӡала зны дгәаҭеиуан, зны ауазыр дҭанаршәуан. Имҩа ихнагагәышьон акәымзар, дҳәыҵәыҳәаҵәуа амашьына аҩныҵҟа изыҭшәаран. Иҩыза иаҳәшьа лыда дшыҟамыз ицәиҵәахуан, уажәык, уи даалҟәаҵны, иара ихатәы ԥҳәыс, иаҳәшьа лҭаца, иашьас иара дзырҭаз лбзиабара дарлашәуан, акәымзар аԥхашьара ду дыбжьабыжьнаҵәарын. Ихы игәахнаршәон иҭагылазаашьа уадаҩ. Мышкы мышкы аҵыхәан, ари аргамахарын, ишымаӡаз адамра иҭаргалахьаз арбаныз. Ауаҩы, иԥсхыҵра наӡахаанӡа, имаӡарах ҭра ааиртуан. Иахьынӡауаз иара дықәԥаларын, игәҭаҵәах ицԥсырц, аха иамур?
Амҩан машьынақәак еиԥхеибарс ираԥысуан. Ирԥылоз иаҳа имаҷын. Дара зықәтәаз а-«Жигули» ажәхьан, иагьа идырццакыргьы, иара злаҟаз ала, идырласӡазшәа рбон акәымзар, даҽа машьынак изаԥысуамызт. Иара шьҭхысаа амҩа ианын ануҳәоз, еицәаз даҽакы иаҿаурԥшуан акәын. Аӡиас Бзыԥ ихыз ацҳа илықәгылеит. Ауаа еизозар – еизарҭа ҭыԥс иахьроуаз аҽырҩырҭеи аусҳәарҭа зҭагылаз ашҭеи рҿы акәхон. Амҩаду ишаныз аусҳәарҭа иладгылеит. Автобус ааҭгыларҭаҿ иԥшыз рыда, ԥсы зхаз шамахамзар аӡә џьара дубомызт, аибашьра ҟалеит ҳәа раҳазшәа. Автобусқәеи, аидарамҩангагақәеи, урҭ рныҟәцаҩцәеи ракәын аиҳараӡак ааҭгыларҭаҿ иԥшыз, инарыдгылеит.
– Абраҟа ауаа еизозма? – урҭ иаҳа ирымараны итәаз Џьанар дрызҵааит.
– Зегьы Гаграҟа ицеит, – аӡә даарылҵны даарыдгылеит, егьырҭ ирмаҳартә.
Уамашәа иубартә, зауадлеи наплакылеи иҭәыз ақыҭаҿ, аԥыхьақәа реиԥш акәымкәан, усура ицоз-иаауаз маҷын. Ақалақь иахьлалагылаз иҟалаз зхы-згәы иҭамӡоз аԥсшьацәа ракәын амҩақәа еихызҵәоз. Амилаҭ акы иацәшәазшәа ицәырҵцәомызт, аԥсуаа… Апартиа ақалақь комитет ахыбра иакәшаны игылан. Уахь инеиаанӡа, Баҭыр имашьына амҩан џьара инцәыҵаиргылеит, уаҳа ԥхьаҟа дызцомызт азы. Иҩызцәеи иареи шьапыла рҿынархан, ауаа иаарылагылеит. Аԥхьаҟа аҵаҩцәа гылан. Аԥсуа ус ахәыҷқәа рҽаларгалар ажәлар ируамызт, аха аҭакра ус ахь ианиас, ибаандаҩыртәыз аус ахьиуаз ашкол ахәыҷқәа кылыргеит. Ауаа убасҟатәи ирацәахеит, мчыла ирӡбарц изқәыркыз аус рхаҭагьы убранӡа иаршәон, ақалақь комитет актәи амаӡаныҟәгаҩ ахыбра аҩбатәи аихагылаҿ иҟаз икабинет аҿынтә, аԥарда инацәақәа рыла аарла даахашәа, ахышә дкылԥшуан, ҵаҟантә дырбарымызт ҳәа дгәыӷшәа.
Шьҭа Амра лӡаалон. Ихышхыҵәа ақалақь комитет ахыбра ԥшӡа иадгылаз ауаа рыжәпара иацлон. Урҭ раанкылашьа злаҟалашаз иазырӡбараз рзымдыруа, аиҳабыра еилатәан актәи амаӡаныҟәгаҩ икабинет аҿы. Аҟәантә иаазгьы рхы рыладырхәит. Аӡәырҩы иҭаркыз иоужьра иақәшаҳаҭын. Аха аҵыхәтәанӡа ақәԥара дазхиан ҿыц иаарышьҭыз актәи амаӡаныҟәгаҩ. Аҭакԥхықәра хьанҭа шынеибакәыз ихәда иқәихуазар, иҟалашаз аӡәыр хьаас имазма. Хьаҵрак ззымдыруаз ауаҩы ақалақь дырзахагыландаз, уажәи-уажәи телефонла иҽимаздоз қарҭаа ирҭахыз иларыгӡарын, еснагь ақырҭуа ма агыруа дызхадыргылоз апартиа еиҿкаара баша аԥсуа инапы ианырҵозма, ма ижәлар рхы анықәсшьа дақәшәозар акәын ҳәа. Зегь раԥхьа ажәлар агәра дыргатәын иҭакыз азакәан еилагара мҩаԥигазшәа, убри амшала ацәгьара зуз иакәны дшыԥхьаӡаз, аусгьы дшақәыршәаз. Ирыӡбеит ажәлар рҿаԥхьа дықәдыргыларц Леуанти иаҳа изааигәаны ирбаз, иқыҭа иалҵыз, Аԥсны АССР апрокурор ихаҭыԥуаҩ.
– Ажәлар шәхаҵкы! – ауаҩы шла ҳаракы абарҵа даақәгылеит, дзымбоз, ииҳәоз змаҳауаз уаҩ дгыламызт. – Иахьа абахҭа дҭашәеит еснагь ишәылагылаз ауаҩы замана. Аха уи абзиарақәа ҟаиҵарц мацара дшырҿыз, иакәымз имхаҟаҵеит. Азакәан еилеигеит. Иус ҭырҵаауеит…
Уамак аԥсышәала ацәажәашьа иҿаҿы иааиуамызт иара, аԥсуа интеллигенциа ҳәа изышьҭаз рчымазара иаргьы далаҟан азы, урысшәала иаарылеиҳәаз, аԥса ҵары иахадыркьакьазшәа, цәымӷрала ирыдыркылеит. Акәукәу ҳәа иҵаҳәҳәаны дықәызцаз рымԥахь уаҳа даҽаӡәы дықәымларыз, еилагылан адәны, аиҳабыра хыхь, актәи амаӡаныҟәгаҩ икабинет, иҩнатәан. Аҵыхәтәантәиқәа ирурыз рыздыруамызт уҳәаргьы иҵабыргымызт. Мчыла ауаа рықәцара иазхиан, аха убри иаҳа ианымариахашаз аамҭа иазԥшын. Амцарцәага машьынақәа ааганы, аӡы рыларҵар цәгьа изымбоз ҟалақәеит, аха амцарцәаҩцәа Кванталиани ихаан убас реилцара мап шацәыркыз рымдыруази, иааҭгылеит. Еиӷьын ичҳаны аҵх агәы иазԥшыр.
– Иҟоу аасашәҳәеи! – Баҭыри, Џьанари, Шьынеи Саҭбеи даарыдххылеит.
– Иҟоу убоит, уаҳа иуаҳҳәагәышьои, – иҳәеит Баҭыр.
– Уара арахь уабаҟаз? – иаҳәшьа лыӡбахәык иҳәозар ҳәа Џьанар даалызҿлымҳахеит.
– Марицеи Асҭандеи арахь идәықәларц рҽазыркуан, изулак иныскылеит, – иҳәеит Саҭбеи. – Схала сцаны, иҟоу шәзеилыскаауеит ҳәа сдәықәлеит, аха исышьҭалар ҳәа сшәоит.
– Уахь иҟоуи?
– Иҟоу раҳаит, ауаа еилауаҭыруеит, рхы зқәыркра рыздырӡом. Ишәаз шыҟоу жәдыруаз.
Алашьцара аҽазнакуан, арҵаҩцәа ахәыҷқәа рыгәшәа ҳәаны ианықәыргоз. Гәыԥ жәпак аиҳабыра ахьырзымааиуаз ргәы иалан, амҩақәа ркырц, даҽа усқәак рҽырзыршәарц, ицәҳашҳауа еилагылан, аиҳабыра рхаҿы ауаа рахь ихьадырҳәырц иашьҭан. Ирзычҳауамызт рҩыза дахьҭаркыз, дара рхы иақәиҭны, акала уи изимыцхраауа иахьеилахаз хьымӡӷыршьон. Уи адагьы, ак иаԥсамыз уааны адәы иахьықәгылаз ргәы кыдгылахьан, даараӡа игәныргон. Даҽа џьоукы урҭ рыхшыҩ дырхьшәашәарц ирылабжьон, ихадырҟьацәар иахькылнагоз уаҩы издыруамызт азы.
Аамҭа аҵх агәахьы инаскьацԥхьаӡа, мчы змамыз ауаа рыгәшыра маҷ-маҷ иҭынчхон. Аҽнынтәарак зшьапы иқәгылаз, арахь амцашоура анырзацла, икарауарахан, ршьапы иамкуа иахьнықәтәа-аақәтәаз иамхацәарц агьрыгмызт. Шьына, имашьына дахьынҭатәаз, дамхацәеит. Баҭыр иблақәа еиқәыԥсон, ибӷа аҭӡамц иахьнадиҵаз. Аԥсуа жәлар, ргәынамӡарақәа аадырԥшырц, ас акыр мши-ҵхи рхыргарц ианеизалоз, уахыла инықәиа-аақәиа рԥсы ааиҭаркырц, рыуа – рҭынха ирызцалон, ашьыжьӡа ҿыц иааидибагаларц. Уажәгьы аиҳабыра ашьыжь азԥшра даара иацәшәон, имаацыз маауази. Ахыбра иакәшаны игылаз неилышәшәа-ааилышәшәеит. Згәы еицҳауа џьара изымцаз иӷар-ԥшарны рҭыԥ аҿы игылан. Иахьцалак иаанхоз маҷӡамызт. «Ари закәи? – Баҭыр игәы иалан. – Уажәраанӡа ауаа иҟарҵашаз дзырбоз дыҟан. Иахьа ирхагылаша уаҩ дцәырҵӡомеи.»
Амилициа рҭыԥ шыҟаз ала иара аусзуҩцәа рацәаӡаны, амҩа зырлашоз алашара ҳаракқәа изусҭцәаз цқьа иуеилдмыркаауа, ҿаархеит, аҵла ҳаракқәа еиваӷӷа цәаҳәакны амҩаду аган илагылаз рыҽрылак. Ақалақь комитет ахыбра аҿаԥхьа еилагылаз Амраҭашәара шыҟаз иаарыкәшеит. Қарҭынтә иааз, Аҩныҵҟатәи Аусқәа р-Министр ихаҭыԥуаҩ Кавсаӡе аҭацәажәага иҿыҵак ирыдиҵон еилыҵырц, акәымзар амч рхы ишадырхәоз ргәы рҽаниҵон. Амилициа рҽеибаркны ауаа ирыгәҭасуан, зыҽзырцәгьоз ԥыҭҩык ҳәынҷаны иргеит. Амч знапаҿы иҟаз рхаҭарнакцәа рақәԥара уи аамҭаз изҭахыдаз, иԥхарҵон Амрагылара шыҟаз амҩаду ианыршәланы, даргьы мап-чап ркқәазаргьы, рхы-ргәы намӡо ихьаҵуан, аиҳараӡак зыҽзырцәгьоз ана-ара ирылганы ишыргоз збоз абахҭа иҭашәарц рҭахымызт.
Аҭшәараҿ игылаз рмашьына ишадгылаз, Баҭыри, Џьанари, Шьынеи уахь ианҭала, ауаа рыжәпара ԥхаҵо иаазцоз амилициа урҭ рызгәаамыгӡазт, рхала иаанхеит, рхы ахьырцәырыхьчаз даараӡа ихьымӡӷшьо. Ҿымҭӡакәа уа иҭатәан. Амҩадуаҿ ҿаҳа-ҿымҭран. Зны-зынла аӡәык-ҩыџьак цәырҟьа-цәырасуан, џьара инавҵагылашәа зҽызӡаз ракәхарын. Зынӡак аҭынчра ақалақь
иахьахатәаз рзычҳауамызт, иагьацәшәон. Аамҭа цаӡызшәа анырба, идәықәларц Шьына амашьына аус аируит. Амҩаду ахь дыҩкылшәеит. Уаҳа машьынак улаԥш иҵашәомызт, ԥсы зхаз мҩа дангыламызт. Ақалақь комитет ахыбраҿ актәи амаӡаныҟәгаҩ икабинет аҿы алашара аркын. Аиҳабыра рус хәымга аҵыхәтәанынӡа инарыгӡарц еилатәахын. Арҭ рымҩан амилициа ахыбра аԥхьа аусзуҩцәақәак гылан. Иаауаз амашьына заҵә агәхьаа анырымк, иара нарывсит. Иҭацәыхын амҩа. Амилициа еилаӷзаа авокзал аҿаԥхьа еилагылан. Шьына дааныркылеит.
– Удокументқәа сырбеи! – аԥсыуа хаҵак даарыдгылеит. – Иуцу зусҭқәада? – ишәҟәқәа ларҳәы-ҩарҳәуа икын, алашареи алашьцареи еимаркуаз аҭыԥ аҿы акгьы шизанымхуазгьы.
– Сҩызцәа роуп.
– Шәабаҟаз?! – аӷьара ааихиргеит.
– Ажәлар ахьеизаз ҳаҟамзи, – иҳәеит Шьына. – Ҳаилырцеит. Ҳмашьына ҳаԥшаан, ҳаауеит.
– Усҵәҟьа аӡәы иоумҳәан, ужәла нҵәеит! – ибжьы ааирмаҷит. – Акада ак ззымдыруа аԥсуаа шәеиԥш уаҩ дҟамлацт. Изҿу умбаӡои! Уца! – ишәҟәқәа ааирхынҳәит.
– Саҭамыз! – Баҭыр ихы аакылирҳәҳәеит. – Иҟоу акы ааҳаҳәи!
– Усҟатәи уацәажәаха змада. Иҟоу уаҵәы иумаҳауеи, узырццакуеи, – ихала наҟ днарыдҵит.
Ирыхьыз хьымӡӷшьаны, ҿымҭӡакәа рых-ҩык аҩныҵҟа иҭатәан. Амҩан еиԥхьышәшәа ианыз џьоукы ирыхьӡаны ирывсуан. Иахьеидгәыԥлақәазгьы ыҟан. Арҭ ара уи ауха уаҳа рҽырзеидкыломызт.
– Уаҳа ак ҟамҵаӡакәа, ари аус ас иаанҳажьуама? – уамак ҿызымҭцәалоз Џьанар игәы ԥыжәжәон.
– Уахатәиала шьҭа иаҳаӡбо егьыҟам, – Баҭыр даахәыцит. – Аҩныҟа ҳцагәышьап, ашьыжь џьоукы аабақәап.
Аҵхагәҭан дхынҳәызшәа Баҭыр игәы ишаанагозгьы, ашьыжьхара ааигәахахьан. Агәылацәа рарбаӷь бжьы иаҳауан, ашьҭахь дара ртәқәагьы урҭ рықәҿырҭуан. Иҽааирхьшәашәан, ихы-игәы еимашьшьы дышьҭалеит. Иагьа умҳәан, жәларык ахьымӡӷ ддыргарц рҽазкны иҟан, шьҭа идыдмыргацҵәҟьазар. Ашарԥазӡа дынҭаҳәахаа дыцәан, заагьы дызгыломызт, иан даалмырԥшыр.
– Иҟоу умбаӡои, уанаџьалбеит, ушьҭаԥсызшәа ушԥашьҭоу?!
– Иҟалеи?!. – дҩаҵҟьеит иара.
– Амшын ухыԥшыли!
Аибашьыга ӷба еиқәаҵәақәа амшыни ажәҩани реиларсырҭа ацәаҳәа иқәгылан еижәхассы, ладеи ҩадеи рымҽхакны. «Афлот зегь ҳазҭыргама, ирыҵалазеи?!» –иҟалаз изеилымкаауа, ашацаҳәа иҽааилеиҳәан, ҿаҵак иҿы инҭамыршәӡакәа, агәашә дылҭҟьеит. Ақыҭа мҩа днангылахьан, Шьына имашьынала данааихьӡоз. «Аибашьра ҟалама?!» –дӷьаҵәыӷьаҵәуа Џьанар иуаа ицны агәашә дырзаадххылеит. Аҳәсақәа ныжьны, уи дназҭалаз амашьына аԥсшьарҭа ҩны шыҟаз аҿыланахеит.
– Абыржәыҵәҟьа актәи амаӡаныҟәгаҩ ателефон дасуан, – иҭыԥ дҩахыҵны, даарԥылеит Важьа. – Иҟоу ҳаилиркаарц, араиком ахаҭарнак даҳзаауеит. Ашәарҭа ҳҭагылоуп иҳәеит, закәытә шәарҭоу сыздыруам. Аусзуҩцәа еидкыланы сыԥшызарц, дсыҳәеит. Аха, аӡә даанӡа ҳәа, акттә зал ҳаҩнатәазаауама, шәусқәа шәырҿыз.
Баҭыр иҭыԥ дамкуа агараж дыҵан. Арахь ааира зҽацәызыхьчалоз Џьанаргьы ацараара хҭакны иман. Шьына аекскурсиахь аԥсшьацәа имгаӡеит. Важьа, уи диҵаҟьазшәа шиузгьы, Шьына имашьына ахьҭимгоз игәы иалымсызшәа рбақәеит.
– Ҳаигәныҩқәарҳәа ишәаны, ҳанкыланы ҳрымоуп, – иҳәеит Џьанар аҵыхәтәан.
– Избан? – Баҭыр дҵаауан.
– Аиҿкаарақәа русзуҩцәа араикомаа ирызԥшны иахьабалак идыртәар, еизода?
– Аиаша уҳәеит! – дааҵҟьеит Шьына. – Гәдоуҭа сцаны, иҟоу еилыскаауеит, – имашьынахь иҿынеихеит.
– Ҳаргьы ҳцап! – дҩагылеит Баҭыр.
– Шәабацои? – агәашә дылагылан Важьа. – Араикомаа срызԥшуп.
– Иҟоу еилкааны, ҳаахынҳәуеит, – иҳеит Баҭыр.
– Ус иҟалом, ауаҩы дааир, сусуцәа иҟоу еилыркаарц ицеит сҳәома? Иара иҳаимҳәои иҟоу закәу!
– Агәашә аашәмыртыр, шьапыла амҩа ҳанылоит, – ҿааиҭит Џьанар.
– Ирласны шәаа нас! – ишамуаз збаз Важьа ахацәа днарылабжьазшәа иуит. – Агәашә рзаарт! – агәашә илагылаз ихы наизирхеит, нас ахьчаҩ иҭыԥ дныҩналан, ателефон аақәихит:– Алло! Ауаа сзынкылом… Ицар рҭахыуп… Шәыуаҩ ирлас дысзаашәышьҭроуп… Аеи.
Амҩа ианыз, Гәдоуҭа илаӡаанӡа, Лыхнашҭа зхы хаз иаарылашәеит. Ауаа маҷӡамызт. Лыхны еизарц рыгәҭакны, амҩа аихарсырҭаҿ игылаз амилициа ирызнымкылаӡакәа, аҩада рхы хан. Ашҭа
инеиуаз мҩеи мҩахәасҭеи рацәан, аҩныҵҟатәи аусқәа русзуҩцәа рымч ақәхомызт. Џьоукы ауаа ирылан, аизара шшәарҭаз уажәы ишаҭахымыз ҳәа. Дара изларҳәоз ала, Асовет Еидгыла аӷацәа, Аԥсны иҟалаз раҳан, рхы шьҭырхит. Урҭ дәықәлозар иныркыларц аҳәаахьчацәа ргәырҽанҵан. Аӷбақәа ракәзар – амшын ҳәаа адыркхьан.
– Абарҭ ҳгаӡаӡоу џьыршьома?! – Шьына иԥсахы еибакуан.
Рмашьына ашҭахь ирызнагомызт, ауааи амашьына хәыҷқәеи еилахон азы, амҩан џьара инадыргылан, шьапыла рҿынархеит. Ашҭахь анеира рмаӡеит, аруаа рыҽҟьаны адәы иқәгылаз еилырцон. Амчра зкыз риашамра дыриашарц ирымаз зегь рхы иадырхәон.
Аиҩызара амч ӷәӷәан.
Абаандацәа рынаиааирҭаҿынтә иандырхынҳә, маҷк днықәтәаны, ихы аԥсы аиршьар ҟамлози, иара ус игәы иагьҭан, аха Леуанти дымхәыцыр изычҳауазма, уахь дианагеит. Аҩныҟа иҟаз ахьизымдыруаз дарҳәыҵәыҳәыҵәуан, ӷәӷәала даргәаҭеиуан. Зыбла хҩаз, злымҳа џьгәаз диеиӷьымкәа, Қарҭ ақырҭқәа р-КГБ абахҭа дҭатәан, игәабзиара ыҟамкәа, ишиҭахыз дзымхәыцуа, игәы каҳаны, излауаз ала агәкаҳарагьы даҿагыланы, ихы гәаҭо, зегь раԥхьа агәаҽанызаара ӷәӷәа иманы. Ари закәытә џьамыӷәаз иақәымшәац изеилкаауамызт. Ахәыцрақәа иахьцалак изцәырҵуан, иаԥхьаҟа ихәаша рацәан, ихашҭыр ҳәа дшәон, ихы чмазаҩымзи, аха нҵамҭак ҟаиҵомызт, имхны иргар, акы алаиҵырдыраар ҳәа ицәа дҭахьҭшьуан. Ихьӡи ихьымӡӷи ихьчарц дықәԥон, ирҭаххар иҟарымҵарыз арбаныз, аԥҳал ҟазҵоз иахьиҭахыз амаа аимҭози, уи аҵабыргра абахҭа уанҭадыршәалак еиԥш, даҽаџьара иузгәынкыломызт. Ихы данақәиҭыз, уигьы ахақәиҭра ахьӡызар, аиҳабыра убас рхы мҩаԥыргон, иҭакызгьы дара иаарҭахыз иқәырҵарызшәа. Ԥҟарак иқәныҟәозшәа ҟарҵон, аха уи аҽрарԥшӡараз акәыз џьишьон иара. Зынгьы, 10–12 шықәса иреиҳаны ирҭарызмашь ҳәа, дыгәжәажәон, уи ашьҭахь иԥсҭазаашьахарызи ҳәа хьаас ишьҭихуан ԥҳәыс даазымгацыз, хшаара дызмамыз. Зынгьы, игәабзиара злаҽеимз ала, абахҭеи алагери изыхгомызт, усгьы дҭахон, аха аҭахашьагьы иҽақәиршәар акәын ҳәа, иҭагылазаашьа данааларц даҿын. Акы заҵәык иаргьы иҩызцәагьы ажәлар рыхьӡгьы еиқәзырхоз адуховка иҭаз рымбар акәын. Амала агәра злеигарызи, убри азхәыцрахь заҟантә дазкылсхьаз, иҩны аимдараз инеины, адуховка иҭамԥшкәа, егьирахь зегь ларҳәы-ҩарҳәны ицарын ҳәа. Иуаҭах аҿы иишәаҿ ашәҟәқәа шықәыԥсаз анырба, уаҳа изеимдарызи ргәахәшәа, идәылҵуазар ҳәа харамхәыцрак ааизцәырҵуан, аха уи иаразнак инаԥхьеицон, агәрагара гәаӷьыуацәан азы.
Агазеҭқәа анаарга, информациатә дырраҭарак ркьыԥхьзар ҳәа,  ҿыц илаԥш ахигон. Борис Адлеиба Аԥсны аобком актәи амаӡаныҟәгаҩра аҿынтә ихы дақәиҭыртәзар идыруазарц дашьҭахын. Дзыхдырҟьоз мҳәаӡакәан, ма инахыкәша-аахыкәшазшәа ЦК КПГ ашҟа усура диаргар, усҟан еилкаахон Леуанти идуховка аилаҳәара шҭыргаз, Адлеиба иӡбахә зҳәоз цәаҳәақәак шырԥшааз, аха агазеҭ аҿы акадр еиҭакра аӡбахә цәыргамызт. Дзыцәшәоз аилаҳәара рымбаҵәҟьазар? Ирбазаргьы, дааиԥхьхәыцхуан иара, аԥхьа, аҳәынҵәа рхьыршьыртә ак рбақәазшәа, ажәлар ирыладырҵәарын, аха аамҭа аҵабыргра аанарԥшрын. Издыруадаз уи узызхәыццәашаз усымзар. Аус злаз азакәан иаднакылашаз иҟаиҵазеи, идырҿиазеи иҩызцәеи иареи? Аизара иеиҳаз, дара ҿаԥызҽшаз, акгьы мҩаԥырымгеит. Аха уаҟа аиҳабыра рхы аладырхәит, ус анакәха – уи азакәан ԥшра аиуит. Амала, аҭакра ус ахь ианиас, рхала азакәан иаҿагылон, дара ирымаҭәамхеит азы, – ибзиазгьы акгьы ибаандаҩыртәыз изԥшымызт, избанзар аиҳабыра рхы дырқьиарц иааҟарымҵарыз арбаныз. Иара дкәараҵарц ихәҭан, усгьы иара иаахартә еиԥш, «ахара» ихы иадҵаны, иараӡәк дагаргьы, уаҳа уаҩы дҭарымкыртә иҟаҵатәын, даҽаӡәы хьымӡӷык идхалозаргьы излауаз ала ирмаҷтәын. Иара иихәыцуаз илахь ианихуазшәа, шьҭа акыр мшы аниас ашьҭахь, «авартәа» иаалырҟьаны дҵааит:
– Уахьҭаркыз иухару иухарму, ухаҭа ишԥоуԥхьаӡо?
– Исхароуп, – хьаҳәхьачрада аҭак ирҵабыргуан иара.
Аха ихаразеи? Ҿыц ихы дазҵаауан. Ус иҿы иқәшаҳаҭеитәыр иабанӡарзеиӷьхарыз? Ихы ахькыдикыларыз дақәшәомызт. Заур Гындиа иусӡбара аркын. Иаргьы дыргәамԥхар – иус аркны ирӡбарын. Уа аус ишахәаԥшышаз здыруадаз, хыхьынтә ишрарҳәоз иҟарҵарын, нас ишырҭахыз, дара ишрыхәашаз, аинформациа ажәлар ирыладырҵәарын. Убас еижьагаз амҩа дықәымгыларц, иаартыз аӡбара иақәшаҳаҭхартә ихы мҩаԥигарц ихәҭан. Уи ҟаҵашьас иамази? Дара ирҭахыз аӡбараҿ ишиларыгӡоз ала, игәра ргар акәын. Ус анакәха, дара ирҭахыз иара ишихараз ала иҿы иқәшаҳаҭхар акәын. Убри азакәымзи иханы абахҭа дызҭаргылаз. Иҟаиҵаз иашамкәан иҟаиҵазшәа
«авартәа» иахьиеиҳәаз амҩа иаша дангылазшәа дазхәыцуан, избанзар уи изҵаара аҭак зеиԥшрахарыз хыхь акәын иахьазҿлымҳаз, игәы ихьуан иҿы ахьиқәыԥҽуаз акәымзар, амала уаҳа ԥсыхәа ибомызт. Убри идуховка иҭаз имаӡарах қьаадқәа шырымгаҵәҟьаз цқьа идыруандаз, зынӡак шьҭахьҟа шьаҿак дырзеиҭамгар ҟаларын, уи аус иахьынӡахәоз зҳәодаз акәымзар. Нас иҟалаҵәҟьеи уа? Ихы еимлагәа икны даатәон.
Иҟалаҵәҟьаз… Амилициа ақалақь ҟәшаҿы ашьыжь шаанӡа иԥхьеит Бзыԥҭа ақыҭа амилициа аиҳабы амаиор Малиа Шоҭа. Ииарҭа дҩагәылҵаанӡа, Леуанти дырҳәынҷарц ргәы ишҭаз иарҳәеит, уи аус аҩны имҩаԥызгашаз амаиор Малиа иакәын. Ихаҭа ашьацҳәа дшаҿашәаз еиликаан, адҵа наимыгӡар шамуаз баны, дааԥшит. Леуанти инапхгарала Шоҭа имилициа ахыбра анаҩсан кьаразаа ирызкыз анҵамҭа зныз ахаҳә шықәдыргылоз ибон аԥхын анҭаламҭаз. Иҽрылаимгалеит, дҵак иоуаанӡа ҳәа дыԥшын. Ахаҳәқәа рыҩбагь ықәыргарц ианааи, Ленуантии Лиуфа Ԥсардиеи шырԥырхагахаз ибла иамбо дыҟазма, аха амилициа аҷаԥшьарҭаҿ иусзуҩцәа еидкыланы дтәан, заҟа ддәылымҵрыз, ҷыдала дҵак иоуаанӡа. Уажәшьҭа усҟантәи аҭагылазаашьа еиԥшымызт, даарган адҵа ирҭеит, намгӡашьа изыҟаҵомызт, иара дсалдаҭын зымаҵ иуаз аҳәынҭқарра аҿаԥхьа, мапкра – аԥҟаԥҵа астатиа иақәшәон, уи адагьы амилициа афицар мап икыр ҟалаӡомызт.
Иара иеиԥш изыԥхьаз ақалақь милициа аҟәша аиҳабы ихаҭыԥуаҩ аподполковник Габлиа Леонидгьы дааит. Аиҳабы аполковник Рапава икабинет иҩнан Қарҭынтә иаарышьҭыз ақырҭуа КГБ ахаҭарнаки уи ицыз аҟәааи. Малиа Шоҭа аҷаԥшьарҭаҿ дыԥшын, аподполковник Габлиа иарҳәоз ибомызт, иаҳауамызт. Аха Рапава икабинет аҿы аҭагылазаашьа зеиԥшраз анидырдыр, Габлиа ҿааиҭит:
– Аҩны ҳнеины, иҭаацәеи игәылацәеи агәхьаа иарго-аҽакуа, изаҳҭахыузеи? Ашьыжь Аҟәаҟа дцараны дыҟоуп, иаҳа еиӷьми аплатформаҿ ҳизԥшыр.
Қарҭынтә иааз КГБ ахаҭарнак, ус ишамуаз ирбо, ихы ааирҵысит. Ишьақәдыргылахьаз аплан иаԥырхаган Габлиа ииҳәоз. Ақалақьи ақыҭеи рмилициатә ҟәшақәа русзуҩцәа, Рапава ида, ирзымдыруаз аусқәа еиҿкаан. Дара ирҭахын, ауаа ирбо-ираҳауа, цәгьара дук зуз еиԥш, Леуанти иҩны ииарҭа даагәылганы дыргаҵәҟьар. Убас ала иҟалаз ажәлар ирыхдырҵәар, иара дызлаҟамыз-дызлахәымыз ажәабжь ҿаасҭақәа рыладырҵәарын. Иҭаркыз усгьы ихы изыхьчомызт. Игәрагара иаԥсамкәан дызлаз ахәаԥшрын, ихьчара иацәшәарын. Уаҟьан-чаҟьан цәырызгашаз аӡәыр дҟалозар – изладырҭынчшаз аруаа Леуанти иҩны иакәыршаны уахыла мацара идыргылахьан убас иҟаз аҭыԥқәа рҿы, иаразнак уаҩ ибла иҵамшәартә еиԥш. Аха КГБ ахаҭарнак аԥсахра маҷк иплан иациҵартә еиԥш ибеит аподполковник Габлиа ииҳәахьаз ианациҵа:
– Аҩны ҳаихьымӡаргьы ҟалоит, џьара данцо ианакәызаалак заа дцәырҵуеит. Аплатформахь днеихьазар?
– Бзиоуп нас! – ақырҭуа КГБ афицар дақәшаҳаҭын.
Аподполковник Габлиа аҟәшаҿы дааныжьны, аиҳабы Рапава иуаа иманы ддәылҵит, аоперациа иахагылаз иара иакәын, «ажра иҭаиргылоз» аԥсуаа шракәызгьы. Габлиа имаратәны зыгәра игоз усзуҩык икабинет аҿы днеин, ақалақь аҿы инхоз иаб иашьа иԥа иахь ателефон дасит, иара икабинет аҿы ателефон ишазыӡырҩуаз агәра имгазт азы. Уи адырра ииҭеит, рабацәа раҳәшьаԥа иԥа дышҭаркуаз, ианаамҭаз игәы иҽанҵамзар. Убасҵәҟьа адырра ииҭеит Бзыԥҭа амилициа афицарк, иҩныҟа ателефон дизасны. Анахьгьы-арахьгьы ишраҳаз рҳәеит, уаҟа рус еихәлацәеит, акы рҽазыркыргьы иахьӡомызт, иагьырҭахымызт, рхыи ацәшәацәон азы. Ирзасуаз ихаҭагьы џьара хҿыхгак иуаа рҿаԥхьа иҭахын, ҽыздиҳәалоз қәҿиарак рҽырзақәыршәомызт, уигьы ибон.
Убасҟан Леуанти аплатформаҿынтә дықәыргахьан. Бзыԥ аӡиас ацҳа днықәганы, амаиор Малиа инапы абаандаҩы днаниҵан, Рапава даахынҳәит. Машьынак аҿынтә адырра риҭеит, иҭаркыз иҩны аимдара нап аркызарц. Аԥсны АССР Аҩныҵҟатәи Аусқәа русзуҩ афицар Насонов дызхагылаз амилициа афицарцәа Леуанти иаб игәараҭа иааҭалт. Ари аус аханатәгьы иҭызҵаауаз Леуанти зынӡак зыӡбахә имаҳацыз, иагьимбацыз Насонов амаҵурҭа дааҩналан, ақәчага днадтәалеит. Иҟалаз ззеилымкаакәан зхы-згәы ҭырҟьаз аби ани даарыԥхьеит.
– Абар апрокурор исанкциа, – бӷьыцк аацәыриган, раԥхьа инықәиҵеит. – Шәҩны еимаадароуп, шәнапы анышәҵа!
– Ҳазхшәырҟьои? – аб дҵаауан.
– Шәыҷкәын Леуанти, амилаҭ еиҿагылара ахьеиҿикааз азы, даанкылоуп.
– Унан, изакәи сукәахшеит! – ан цқьа дызқәыԥсычҳауамызт.
– Иара даажәгар, ишәҭахыу еимыжәдап, – иҳәеит аб, – сара снапы шәысҭаӡом.
Аб ииҳәаз акапитан Насонов дзаҿагылаӡомызт. Дхәииҵәиуа даақәхеит, ҩ-мцак дрыбжьашәон азы. Аб иабжьеигоз азакәан ԥшра аман, арахь абаандаҩы иаагашьа афицар изалыршомызт. Уи ара дырбар – ажәлар хышхыҵәаны еизнагон. Иҟаиҵарызи? Амашьынала ақалақь ҟәша аусзуҩ афицар
Мотов ддәықәиҵеит Рапава иахь аинструкциаз. Уи Габлиа дааишьҭит. Рыуа игәра рымгар, зыгәра ргодаз. Амала амилаҭ еиҿагылара зхьындырҳалоз ауаҩы иус иазыркыз афицарцәа ҳрыхәаԥшып, – аурысқәа Насонов, Мотов. Ақырҭқәа алагаланы рнапы рҟьашьӡомызт,аԥсуаагьы уамак иаларгалар рҭахӡамызт, издыруадаз аиуарақәа ирыцәшәозар, ма рыгәра акыр ирымгозар. Амала урҭгьы иахәҭаны иахьырбоз рхы иадырхәон. Ус Леуанти Аҟәа дызгоз ирхагылаз амаиор Малиа иакәын. Уажәы Рапава Габлиа дааишьҭит зҩны еимырдоз рахь. Аполковник Рапава агха имыхьит.
– Еимырдароуп, – иҳәеит Леонид. – Шьҭа х-сааҭк ирзынаԥшуа иқәыргьежьуа ишәымоуп. Ижәымур, ргәахы ԥҵәаанӡоуп, шәнапқәа ҿаҳәаны, иҩналоит.
– Ҳаҷкәын иҩыза уоуми, – иҳәеит аб, – угәра ҳамгозар зыгәра ҳгода.
Насонов дынкахәыцуа дахьтәаз амаҵурҭаҿ инаҩсан дзышьҭаз зегьы шыҵәахыз идыруандаз, аха иабаҟаз! Азин аниоу, Леуанти иуаҭах дныҩналеит, иара усгьы дзышьҭарҵаз акассета акәын, уи ибар аимдара зиҭахызи, даҽа документк ибарын ҳәа
дагьгәыӷуамызт. Аусуга ишәа иаақәихит Леуанти инапала азакәан шәҟәы аҿынтә ихҩаалаз астатиа 206– 3. Уа излаҳәоз ала, анационализм апропагандеи агитациеи рзы ашьауӷ хы-шықәса аҭакра иқәнаҵон. Акапитан иҩызцәа идирбеит
Леуанти ихаҭа ишиԥшаахьаз дызкышаз астатиа. Егьырҭ ақьаадқәа ааилирхзар, кьаразаа ирызкыз анҵамҭа зныз ахаҳә ақәыргылараз имҩаԥыргаз амитинг аплан аарылихит. Даҽа маҷк даныԥшаа, аҵыхәтәантәи жәлар реизара апротокол
аацәыригеит. Леуанти ахара идҵараз арҭ адокументқәа руак амацарагьы азхон, Насонов игәаныла. Аха иара даазышьҭыз акассета иԥшаарц идрымҵахьази, ашәҟәқәа зҭаз ашкафқәа ирҭалеит иафицарцәа. Агьырзымԥшаауазшәа аниба, акассета
Леуанти ишааигахьаз ала аинформациа имамзи, Мотов ашкол ахь ддәықәиҵеит. Афицар Мотов, ахәыҷқәа рыбла ҭраа ишихәаԥшуаз, акабинет хәыц-хәыц еимидеит, дара абарҭ ашкол ҷкәынцәеи рҩызцәеи, ара иҩдәылҵны, ақалақь комитет ахыбра
аҿаԥхьа апротестҟаҵара рыҽшаладырхәуаз гәаамыгӡакәан. Аҩны ахьынӡаимырдоз, агәылацәа амҩан иԥшын. Габлиа Ҷыҷыгә уа дрылагылан. Автоматқәа зкыз агәашә иадгылан, арахь уаҩы дҭарҵаӡомызт. Леонид иаҳахьан 50 мааҭ Ҷыҷыгә
итәны Леуанти иқәын ҳәа. Аб дынидгылан, уи аӡбахә иеиҳәеит, аха Борис акгьы издыруамызт. Рҩыџьегь агәашә еицҭыҵын, Ҷыҷыгә изааигәахеит, закәытә ԥарақәаз Леуанти зыӡбахә ааицҳаз еилыркаарц.
– Уи зиҳәо, – иҳәеит Ҷыҷыгә, – адуховкаҿ дзыцәшәоз ашәҟәқәа ҭоуп, уахь иҭамлацзар, маӡала иҭыгатәуп.
– Аӡәыр дузҵаауазар, – наиабжьеигеит Леонид, – аԥарақәа аб иуиҭазшәа уҳәароуп. Ашәҟәқәа акы ҳазрызуазар аабап. Сара иуаҭахи амаҵурҭеи ирыбжьоу ашә сылагылоит, аимдацәа арахь шырҭахыу изыҩнамларц, уара адуховка иҭоу ҭыганы ига.
Рҩыџьегь ус акы еибырҳәозшәа, асалдаҭ иааргәылсны, агәарԥ иааҭалеит. Уаҳа ус рымамызшәа, ашьшьыҳәа амаҵурҭа иныҩналеит. Аб днатәеит, ашә ала ауаҭах аҿы ашәҟәқәа бӷьыц-бӷьыц харшәшәо ишеимырдоз гәеиҭон, арахь ихы иҭаз даҽакӡан. Леонид дныҩныс-ааҩнысын, ауаҭахи амаҵурҭеи ирыбжьаз ашә днылагылеит, изжәҩахырк ашә злаҿаз инадҵашәа. Уаҩы илаԥши ихшыҩи амаҵурҭахь ишыҟамыз аниба, аб днеин, адуховка ашә даахан, аилаҳәара ааҭиган, ашьҭахьтәи ашә шыҟаз дындәылҵит. Аҩны ашьҭахь ашыцра, уаҩы илаԥш ахьақәымшәашаз инышьҭеиҵан, даахынҳәит.
Ашкол аҿынтә Мотов дхынҳәхьан. Уи инапы шҭацәыз аниба, акапитан Насонов игәаӷ мчыла иӷреиҽуан; ус шакәызгьы, ҿымҭӡакәа амаҵурҭа дааҩналан, ашкафқәа ркулапқәа аартуа иҿааихеит. Адуховкагьы дҭаԥшит, аха иҭацәкакараӡан.
Ҟаи, абри идыруандаз, дҭынчымзаауази Қарҭ абахҭа зԥсы зызҭамкуаз Леуанти, аха иабаҟаз!!! Иԥсы зегь ифахьан, абри ахьизымдыруаз, ҿыц дазхәыцуан, аҩны еимданы, ауаҭахи амаҵурҭеи ирыбжьаз аҭӡы иалаҟаҵаз аплита адуховка иҭаз
аилаҳәара ду рзымгеит ҳәа агәрагара шгәаӷьыуацәаз. Машәырзар ҟаларын, ма иуахҭазар здыруадаз. Асҵәҟьа еиқәзырхарыдаз! Аилаҳәараҿ иҵәахыз х-қьаадеизгак иргәылан 1978 шықәса раахыс, шьҭа хы-шықәса ирықәын аԥсуа ҵысра иара маӡала «ЛИПА-78» ҳәа зыхьӡ ишьаз, Борис Кьахьыриԥа – «АНОДА-78», маӡалатәи аиҿкаара иҟанаҵахьаз аусқәа зегьы. Урҭ анырба аиҿкаара иалаз, аиҳараӡак анапхгара, рыхәда иқәрымҵарыз арбаныз. Уа иагәылан Инга аԥхын мшқәа, ма егьырҭ аканикулқәа рзы иаалышьҭуаз лысалам шәҟәқәа. Лтекстқәа, игәабзиара излауаз ала, игәалаиршәон, иргәамԥхашаз ак изрыҵбаауазар ҳәа. Ԥыҭк анҵы, мшқәак цахьан еиԥш, аус злаз иҵаҩы хәыҷы, акырӡа шықәсла иара иеиҵбыз, бзиа дибон, асалам шәҟәқәа рыбжьан ҳәа, ахьӡ ихҵара афакт акәын изышьҭаз. Акы лҭахны иусура кабинет дааҩнашылацԥхьаӡа, ма аурок
аанҵәаны маҷк дааҩналацԥхьаӡа, ашә ааимԥааны Шалахан Нургалиев дшааҩнашылалоз илаԥш иаахгылон. Убасҟан аахыс рҩыџьегь цҭәык зларылырхышаз КГБ иашьҭан. Фактк зларымамыз ала, маӡа ҷыдала ирызкылԥшуаз уажәы иус иашьҭаз рахь информациак рызрыҭаӡомызт. Еилкаа цқьа рымаӡамызт. Аха лара лшәҟәқәа фактхон, аиҳабыра рахь ажәлар рыгәрамгара зырҵысыз хьӡы ҿаасҭак ихҵаразы. Уи ларгьы лцәа ԥнаҽуан. Уи заҳашаз лаб иакәызма изычҳауаз. Иԥҳа димшьуази. Уи адагьы Леуанти зҩны дтәалоз, дгылалоз, аԥсуа усқәа активла ирылахәыз, игәыдырҭәалашаз аҳәынҵәы иашьҭан, изырҳәашаз здыруадаз. Зыхьӡи зыхьымӡӷи еибакапаншаз Виктор иакәызма ари шьҭызхуаз, инапала дизымшьыргьы, иԥҳа ацҭәы дызиргарыз лзычҳауазма, лара дацәынхозма?!
Хазы иан ибла даахгылахуан. Уи лгәы лыхәшәтәуан даазқәылаз. Лԥа иҭакра дахьынӡаруазыррыз здыруадаз. Лԥсҭазаара лымнахыр ҳәагьы даашәалон. Абарҭ аҩыџьа рыгәаҭеи ҭагылазаашьа идыруазарц дазгәаҟуан, арахь еилкаашьак изаҭо дзыҟамызт. Знык иус ҭызҵаашаз диԥхьандаз! Убри аӡәзаҵәык ицәажәашьа ак изаҵбаар здыруадаз, уаҳа даҽа мҩак ибомызт. Уаанӡа, иидыруази ацәаҳәақәа џьара ак изрыбжьыбаауазар ҳәа, агазеҭқәа дрынԥшуан.
Урҭ днарыханы ианықәиҵалак, иҩызцәа-аҷкәынцәа ирылшашаз арбақәаныз ҳәа дрызхәыцуан. Амала акы заҵәык еилкааны иман: ажәлар, ршьапы иқәгылар, ирхагылашаз дҟаломызт. Иагьа умҳәан, аӡә дҭаркхьан, рхы иацәшәон. Аиҳабырагьы Леуанти баша ажәлар дрылыргама? Ираԥхьагылашаз дҟамларц азакәымзи. Уи ида лҵшәа зыҟаломызт. Ауаа еиурхеит ҳәа, қәкык рызҭашаз раԥхьа данымгыла, аус иалухуази. Амала, аԥсуа шәҟәы знапы анызҵаз ишырзыруз еиԥш, издыруадаз, излакьысырц иҟаз ауаа рацәахар, рхала ажәлар гылашьак рзырԥшаар? Усҟан аус мариахон.
Иахьцалак, зны-зынла, абаандаҩы дзықәгәыӷшаз ак изкашәалон. Иагьа умҳәан иҩызцәа-иԥызцәа рхы шымҩаԥыргоз идырырц дазҿлымҳан, аха зыԥсҭазаара зызҭаршәаҳаз иабеиликаарыз аинтеллигенциа иреиуаз џьоукы ажәлар ахьааизоз еимпырц шрабжьаргоз, шәҟәыла дшеиқәдырхоз ала ишдыргәыӷуаз. Аиашаз, апоет Гена Аламиа убас шәҟәык иманы Москваҟа амҩа дангылеит. Уи иашьҭахь акритик Рауф Ебжьноу даҽа шәҟәык игеит. Аԥсны аҩныҵҟа қәԥаран, згәы рҭынч ицәаз дмаҷын. Аԥсуаа ақырҭуа еиҳабырақәа аҭакра ус ахь рхы ахьдырхаз рцәымӷахеит, избанзар Леуанти ижәлар ринтересқәа рыхьчараҿ хьаҳәхьаҵра ахьизыҟамҵоз азы идымгылозгьы ихашшаауа иаақәгылеит. Аиҳабыра, ари анырба, аҳәынҵәықәҭәара рҽазыркит. Аобком актәи амаӡаныҟәгаҩ иҿы инеиз аинтеллигенциа рхаҭарнак иреиҳәеит иҭаркыз дзеиԥшраз закәыз шырзымдыруаз, уи дгомосексуалистхзаарын (ржәытә метод).Ииҳәоз шиашамыз ааиҿадырххит, избанзар Леуанти ихымҩаԥгашьа зеиԥшраз дара заманала ирдыруан. Хара имгакәа, жәлар рҵара аминистрраҿ имҩаԥысуаз еилатәара дук аҿы, арҵаҩцәа рхымҩаԥгашьақәак азгәаҭо, аминистр лажәа иналаҵашәа илҳәеит дахьгомосексуалистыз азы Гагра ақалақь аҿы рҵаҩык дҭаркит, арахь зхымҩаԥгашьа ргәамԥхоз арҵаҩцәа иҵегь цәырҵуан ҳәа. Хьӡы мҳәа зыӡбахә лымаз зегьы дырдырит. Аиҳабыра, рыгәра шырымгоз анырдыр, уи еиԥш ахырхарҭа змаз амҩа ааныркылагәышьеит.
Шьыжьык, ашьмаҿынтә ианаадырхынҳә, гәарҭак афатә, имаҭәа ԥхақәак, қлаԥадқәак уҳәа, ацеллофан шәырақәа ирҭаҵаны, адашьма ишықәгылаз аниба, Леуанти дышҳазӡа даақәхеит. Иахьцалак игәаҵанӡа дақәгәыӷуан дааныркылацәарым ҳәа. Иагьа умҳәан, ԥҟаԥҵа еилагарак мҩаԥимгеит, иҩызцәагьы маӡа усла инаҵгәақәар, џьара ҿарԥарҭақәак ԥшааны, аиҳабыра доурмыжьыр амуазар ҳәа маҷӡак гәыӷырҭак ааизҭашәалон, нас ишынеиԥхьбозгьы. Амаҭәа ԥха изаарышьҭзар, аӡынра абахҭаҿ ишихигоз еилыркаахьан? Уи адагьы, цхыраарак уаҳа имоуӡакәа, иус ӡбаны шьауӷла акыр шықәса иқәырҵон?! Аиашаҵәҟьа уҳәозар, иарбан даҽакы дзызԥшызаашаз, адемократиатә прнинципқәа ирыӷрагыланы, адиктатортә мҩа иахьаныз аҳәынҭқарраҿ. Араҟа аус зуаз амч знапаҿы иҟаз ииҭахыз акәын. Аҳәаанырцәтәи алаԥшҳәаа иацәшәагәышьон, аха макьана уи усҟатәи мчы амамызт.
Амала урҭқәа зегьы ашьҭахьқәа дрызхәыцуан, уажәыҵәҟьа иблахаҵ ааилазыргьежьыз иалԥшааны иаашьҭыз атабырџьан ҟаԥшь уаркалеиқәа ракәын. Иан лԥсы ҭазар урҭ аалышьҭуамызт. Адунеи даақәнагалазижьҭеи, аԥсыӡи атабырџьани имфацызт. Аԥсыӡ афҩы зынӡак изычҳауамызт. Аҩны ианааҩнарагала нахыс, ахәыҟаҵарҭахь днеиӡомызт, излаԥырҟыз ҳәызба икӡомызт. Атабырџьан афҩы изышьҭымхуа ихы ибаӡомызт, аха агьама иҭахӡамызт, изыхирҟьоз ихаҭа изеилкаауамызт. Иан уи аалышьҭрымызт. Инапқәа наиваҳаит, уи лԥсы ҭан ҳәа ихахьы изаагомызт.
– Акыр узаарышьҭзар угәы иаахәар акәын, уара угәы иалсит, иухьи? – дҵаауан Валери.
– Арҭ иаарышьҭыз ирҳәо – акраамҭа абахҭа сҭахоит.
– Арахь уҭадыршәзар, иаарласны ухы уақәиҭхар уҭахызма?
– Сан лԥсы ҭазар атабырџьан сзаалышьҭуамызт.
– Гагрантә иаханы уи ааргозма, ара иаархәазаапеи.
– Иҟалап, – Леуанти атабарџьанқәа деиҭанарыхәаԥшит. Аҩны ирымаз еиԥшҵәҟьамызт. – Уара утумбачка иҭаҵа! Сара сакгьы сзыфаӡом.
– Рбахҭагьы даргьы сгәы аакылырҵәаӡеит, – ҭаҷкәымла ашә дасырц Валерии агьааигхомызт, аҷаԥшьацәа иҟалаз еилыркаарц аҿышәҭ шаадыртуаз ахьидыруаз дааннакылон. – Абасҟатәи шәыкҿацаланы шәрымоума? – даақәгьежьит иара ицҭакыз иахь. – Ҿырԥштәык узаагома!
– Ара ҳазлеицҭатәоу ала, абахҭа аӡбахә ҳҳәап. Азакәан еилагарақәа рымшала Аԥсны иҭаркуа аԥсуаа иаҳа ирацәоуп ақырҭқәа раасҭа, ирықәырҵо ашықәсқәагьы еиҟараӡам.
«Аинформациа уоума?» –Леуанти Валери диҿаԥшуа дизхәыцуан. Иахьцаак изеилкааҵәҟьомызт ицҭакыз ауалафахәазы аус зуаз «авартәа» иакәзу, ма ара дҭакыҵәҟьазу. Иҭакыз «вартәаҩыс» рхы дадырхәозар? – ихшыҩ ааилыкказшәа, хәыцра ҿыцк ааизцәырҵит. Уи ауалафахәы зауаз диеиԥшӡамызт, зны-зынла, абахҭа игәы ҭаԥҵәаӡаны, дырзымхәыцӡакәа иааиҿыҵҟьалоз ажәақәа дбаандаҩымзар даҽаӡәы ас дзыхәмаруамызт. Иус аҿы ицхраарц, иаргьы дрыцхраауазар акәхарын ҳәа агәра изгацәомызт, убракәын дагьахьиашаз.
Наҟ-ааҟ ирываз акамерақәа рҿынтә ацәажәабжьқәа иаҳауан, инхҵангьы џьоукы еицыччалон. Абахҭа уҭатәаны, убасҟатәи угәалаҟаны уччозар, уусқәа цәгьамзар акәхарын ҳәа игәы инҭашәон. Амала уус ауадаҩраҵәҟьагьы уашьцылон, акраамҭа абахҭа уанҭаԥархлак. Урҭ, рбжьы ҭырымгарц, иҷаԥшьоз хылԥаиаҵәараа, аҿышәҭ аӷьараҳәа иаартны, инарықәҵәҟьалон. Ԥыҭк анааҵлак, аччара нхырҵахуан, даҽазны инарықәҵәҟьаанӡа. Аҷаԥшьацәа ирҳәоз змаҳауаз акарцер ахь дыргон. Иҭакыз иҭырҵаауаз аҳәынаԥ даҩызан. Акраамҭа уанҭаҿарҳәалак, убри акамера ҭшәаҟынџьара уԥсы узыҩнамкуа ушыҟалоз макьана иара изеилкаауамызт. Ҵысҭакырҭак иаҩызаз урҭ ауаҭах ҭшәақәа рҿы ԥшьба-хәба шықәса шырхыргоз, ус иҟаз хацәақәак убри аамҭаз ишҭакыз иара издырӡомызт. Џьокгьы рԥсы маҷхон, усҟан аҷаԥшьацәа еибарҩуа иаарыдххылан, аихатәы шәқәа аадыртуан, ҿақ– сақ ҳәа аихақәа реиҿасбжьқәа узымчҳауа. Аҩныҵҟа уахьнеилак ашәқәа аҟәақ ҳәа иҩкыдрыжьылон, улымҳақәа ҵнахуа, иӡаӡаны угәы иналҵәраауа. Ашьмаҿы ашә ҩкыдрыжьылон… анаиааирҭаҿ ашә ҩкыдрыжьылон… аҽыкәабарҭаҿ ашә ҩкыдрыжьылон. Нас ашә аҩныҵҟатәи асапатқәа ацаԥха ҭыԥ ахь анашьҭра, раркра, раартра… Заҟа игәыԥҵәагазеи! Уахьнаргалак ушьҭахьҟа унапқәа ыҟазар акәын. Ауаҩы ауаҩы заҟа длаирҟәуази!.. Ачоуҳа хыза ахьиқәыз ицәеижь иацҳауан, ҭынч дзықәиаӡомызт. Ашә ахь ишьапы рханы дышьҭан, арахь ашә аханы иаркыз алампа ибла ихыҷҷалон, уажәыгьы дзашьцыломызт. Узхәырц зылшоз акы ҩнаугалозар ҳәа, еснагь иузкылԥшуан, алампа ԥҽны ухы иаурхәар шулшоз изазымхәыцзеи? Ашә аԥхьа икҿагылаз апарашаҿы ӡык нкауҭәон, ааҩсан аҟәардә инықәҵаны акруфон, аҵиф фҩы ухышәшәо. Акраамҭа уҭакызар, абарҭқәа урышьцылон. Урышьдырцылон. Амала уи абанӡауаҩраз?!. Даҽаџьара иҟаз даҽаӡәы иӡбахә ҳәатәызма! Афымца исызшәа ицәа дҭахьҭшьуа, ихәыцрақәа даарылырԥааит, ашә иалаҟаҵаз аҿышәҭ аӷьараҳәа илаханы ианаадыртуаз.
– Иужәлеи?! – ачаԥшьаҩ дҵааит.
– Леуанти…! – ижәлагьы нациҵеит иара, аҟәара деиҵасуа дҩаҵыззан.
– Уҽеилаҳәа!
Шьына аекскурсиа данымцашаз аҽны иақәыршәаны, иара имашьынала Аҟәаҟа идәықәырҵон абыргцәа. Урҭ дрылан Жьакәа. «Икарус» –ла дҭымҵуазаргьы, аныҟәцаҩ агараж аҿы аус иуазар акәын, Важьа дауижьыр иҭахымызт. Дгәырчырзаргьы арҭ ауаа дрыцәшәон иара, Гагреи Лыхни иахьааизалак еилырцон, амала ақәымчра аҿагылара мчы арҳауан, рыгәшәымшә шиҳәалац иҳәалар еиӷьын. Аҵыхәтәантәи аамҭаз дара аҵахазшәа аусцашьа иунарбозаргьы, усҵәҟьа акәзу, аиааира шьаҿак ҟарҵарц, маҷк ихьаҵзу аилкаара цәгьан. Ҽнак ас иҟан шуҳәоз, адырҩаҽны анс иҟалон, убасҟатәи аҭагылазаашьа аҽеиҭанакуан. Уи акәмызт, аԥсшьарҭа еиҳабы игәанала, ицо-иаауа раҳҭны қалақь иахьыбжьаз, арҭ рықәԥара мҩа рԥсахызшәа ибон. Маҷк иҽгәеиҭалар иаҳа изеиӷьын. Абыргцәа Шьына ишизԥшыз аниарҳәа, иаразнак иҽаарымаириашеит:
– Шәус аҿы акыр дшәыхәозар, ҽнак дышԥашәысымҭо!
«Ушгәырӷьаз умсааит сҳәарын», – Баҭыр Џьанари Шьынеи иманы дыҩдәылҵын, амҩан игылаз а-«Жигули» шыҟаз инеит. Заа абжьагара зауз абыргцәа уа иҭатәан, амашьына зтәыз иҭыԥ ааникылан, амшын иаваз амҩа шыҟаз илбааигеит. Иаанхаз аиҩызцәагьы аахынҳәын, доусы рҭыԥқәа рахь инеирц, рҽыршеит. Баҭыр ислесарцәа днархылаԥш-аархылаԥшшәа иуит, ибла цқьа акы абомызт, илымҳа ак аҳауамызт умҳәозар. Аҽнынтәарак амҩа иқәырҵаз абыргцәа рыхынҳәра дазгәаҟуан, аиаша уҳәозар, ирласны ишзымаауаз шидыруазгьы. Даҽа хәыцырҭакгьы дамҽхакын,
убри иаҳа ихьаауазаргьы ҟаларын. Иара абриабжьаракгьы убас акәын дшыҟаз, – аԥсуа усқәа дрышьҭан, инапы иамкуаз усын ҳәа узҳәомызт, гәыкала дзызгәаҟуаз иҽыззишәоз акәымзи, амала Шьасиа игәы дзыҭҵәомызт, ԥшҭәыда ҩазақәак лхаҿы ианибаалазижьҭеи, даҽа қәыԥсычҳарак шьҭихызшәа, дгәаҭеиуан.
Абыргцәа, аобком ахь идәықәырҵарц, реидкылара ианаҿыз акәын, Џьанар аусураҿ дибарц шилшозгьы, рҩыџьегь еицымлыбаар амуазшәа, Баҭыр иҩыза дизнеит, аиҳараӡак иашьас дзырҭаз дналҿаԥшырц игәы азыҳәон азы. Ариабжьарак иара иҽникылон акырӡа, аха уаҳа изычҳауамызт, игәы иҭашәаз аҵыхәанӡа еиликаарц дашьҭан. Агәашә шааиртызҵәҟьа, узызгәаҟуаз ара дыҟами лҳәозшәа, аҭаца лҿаалхеит. Иашьас илырҭаз дылзымааизи, уаҳа ишԥыкәыз, – дҿаԥха-ҿаччо, лгәалаҟаны, гәыкала днеиԥылеит. Анӡана ԥҳәыс ҿа дахьааидгылаз заҟа игәы ҟалҵоз аҟара, игәы калыжьуан. Ауаҩы замана дааудгылар изгәамԥхоз дзусҭадаз, иагьа угәалаҟамзаргьы, кәты ҿырҳасрак угәы ухаршҭны, улыргәырӷьарын. Егьи аганала, абасҟатәи ихазыназ аԥҳәыс иара дахьызлықәиҭымхоз дхәылнашьуан. Игәи-игәи ахьеиҟәнашоз, игәҭакы ааиханаршҭит азныказ. Аҩныҟа длеирц даниҳәа, лыцҿынихеит, аҩаза рцәаарагьы шимбаз ааигәалашәеит. Урҭ ибазҭгьы деилнашьаарын, аха, иаразнак илаԥш анрықәымшәа, илҿамзар акәхарын. Џьанар иҽиқәиршәаанӡа, иара, уи дахьизԥшыз, уажәи-уажәи Шьасиа деимидон, амала зны илаԥшҵашәаразшәа ибла иаахгылаз лцәалтәымшьа аазырԥшышаз аҩаза ибомызт. Заҟа длызкылԥшуаз аҟара, убасҟатәи ишлыгхоз лаԥшықәиҵон. Ааигәа лцәа шылтәымхаз иаҷыдаран ари. Уигьы иара изы ихлымӡаахын. Акы имбандаз ҳәа Анцәа дышиҳәоз, даҽак иирбеит. Амца иацәшәаз аӡыршы дҭамԥалеи!
Иусурҭа ҭыԥ дныҩналан, аԥсшьарҭаҿ аҩнымаҭәа анырԥсахуаз, ирҭаз акресла днантәалан, ахышә дышкылԥшуаз мацара, џьоукы еицны шьыжьхьафара ишцоз аниба, иблақәа аахиҩеит. Цқьа данхәыцлак, ихаҭа изеилыргомызт Шьасиа анӡана лцәалтәымра зицәымӷыз. Иара диԥҳәысмызт, дитәызарцгьы алыршашьак амаӡамызт, уи бзианы игәы еилнацон. Нас убасҟатәи дзацәшәози лцәалтәымра? Иаалырҟьаны, ахыкәлаа игәы иныҵашәазшәа, дааилнашьааит лара дитәызарц шиҭахыз ҿыц изырдыруаз нырра уамак. Уажәраанӡа уи дазымхәыцкәа дауҟахзу, аха иԥырхагаз зегьы днарыгәҭасны… мамоу, драқәԥаны, иаҭахызар драбашьуа дыриааины, дигарц игәаҭеишьа ҳәаак амамызт. Уажәыҵәҟьа иааигәа-сигәа уаҩы дыҟамызт, аха ус машәырны аӡәы дибар – ҭынч иԥсы ишьарц гәата-бӷата дтәаз џьишьарын ҩныҵҟала ибылуа мацара иуазыруаз арԥыс. Игәаҵа иҵагьежьуаз аӡӷаб лҿынҵәаара абанӡаиӷреиҽларыз, даҷиуанеи. Ҭацас дааганы, иашьас данлырҭа нахыс, уаҳа лзааигәа дықәымларц аниӡбоз инаркны, лымԥан дымнеир иаҳа изеиӷьын, аха цуҭак еицаланхоз ауаа еибамбакәа, џьарамзар-џьара еиқәымшәакәа ҟалашьак аимуит. Иҟаиҵарызи иара игәы ааихашҭыртә? Дықәҵны дцар еиӷьзар? Аҩны иаанхаз иара иакәын, иабиԥара рынхарҭа еихамҳаӡакәа, ақыҭа, ма ареспублика далҵны, џьара нхарҭас ишьҭихрын ҳәа идунеихаан ихы иҭашәахьазма. Дабацоз иан дзаҵәха дныжьны, Мамсыр зны аҩныҟа дхынҳәрын ҳәа агәыӷра изкашәомызт. Уи иҭаацәара даҽакала еиҿкаахеит, рыбзынҵышьа аиҭакра ауӡомызт. Иара, ас мацара дыгәжәажәо, аҩни аусурҭеи ирыбжьаз ақыҭа мҩа дзанызааӡомызт. Закәытә мҩази зҽыздикыларыз зхәыцра еилаԥсарц агьызгымыз ауаҩы?
Ус дыштәаз аслесарцәа русурахь иангьежьуаз изгәамҭаӡеит. Ашьҭахь днарылс-аарылсызшәа иуит. Амла дшакуаз зынӡа ихашҭны, ахәымҽхарахь инеигәеит. Ус имаӡамызшәа дыштәаз, Џьанар дизааит. Ашә дшылагылаз шибазҵәҟьа, игәҭахәыцрақәа дрықәикызшәа, дааилаԥсеит азныказ. Дызҭашәаз инымԥшырц, дҩеихаҵгылан, дтәарц наиабжьеигеит. Џьанар атәаха имазма. Уи ааигәа ус дишьҭамлаӡацызт, хаз-хазы аҩныҟа амҩа ианын. Уи аҽны рҩыџьегь Жьакәа дырбарц ргәы иҭан. Абырг Шьына ара дааигаргьы ҟалон, аха макьана имаацзу, ма икараха рыҩныҟақәа ицазу, ма Џьанар иҿы еицыԥшызу аилкаа змадаз.
– Ҳцап аҩныҟа! – иҳәеит Џьанар. – Уа ҳаԥшызаап. Шьына ҳимбар аҩны иҩеимгои.
– Иҩеимгаргьы ҟалоит, – иҳәеит Баҭыр, Џьанар дицны амҩа данылар иҭахымызт азы.
– Уаҵәы Жьакәа даабап. Ҳзырццакуа акыр ҳамоума, – шиҳәазгьы, Џьанар ихаҭа абыргцәа аобком аҿы ишрыдыркылаз аилкаара дахгәаҟуан. – Шьынагьы аусураҿ дмааиуеи, – нациҵахт.
– Бзиоуп нас. Уара уца! Сара маҷк сааҭгылоит, усқәак сымоуп, – Баҭыр дара еицны ицар иҭахыҵәҟьамызт, иҩыза инхарҭа инадгылон, аҩны днеигарц иҽазикуан, игәашә дшадгылаз дизымҩахымҵыр, аԥшәма дизеилкаауамызт. Абра иҽахигар иаҳа еиӷьын, аҩныҟа иҩеины ргәы намӡо еидыҵқәар аасҭа.
– Ишуҭахыу, – Џьанар даахәыцын, шьҭахьҟа иҿынеихеит, ашәхымс даннықәгыла, даақәгьежьит. – Баҭыр! Ҳаицны ҳцар уҭахӡам. Уҽахыугоит. Иухьыз саҳәеи!
– Иуҳәо закәи! – Баҭыр дҩаҵҟьан, иҩыза днаишьҭалеит. – Ак сыхьт ҳәа уазҳәада. Уаала! – дындәылҵит иара. – Снызкылаша ус уамак сымаҵәҟьам.
Ҿымҭӡакәа амҩа еицанын, ажәақәак ааимырдар, еицыҭҟәацрызшәа рхқәа хьчо. Џьанар иихәыцуаз Баҭыр идыруазар цәгьа ибомызт, аха Баҭыр уи усҟатәи ихьаазу ихьаамзу ихаҭа изеилкаазомызт. Иара ихатә хьаақәа дрымҽхаркуан, акаҭа еиԥш ихаԥан, рылҵра ицәыцәгьан. Ихаҭа иҩыза дшизыҟаз ма цқьа идыруандаз, ус еиԥш азҵаара иҿаԥхьа иқәиргылаӡомызт, инҭкааны иҭиҵаарц дашьҭаломызт. Игәаҵа иҵхоз абзиабара дарлашәӡан, анаҟә далазшәа, адәы дықәыԥшуан. Шьҭа чмазарак шьҭихуазаргьы, аилкаа ҟазҵодаз, уи днеиҿаԥшны дзусҭазаалак изеилыргомызт, ҷыдала иазыҟаҵаз ара дабаҟаз. Ус аӡәы диқәшәаргьы гәаарты цқьала диҿцәажәар акәын дзеиԥшраз анидыруаз. Баҭыр згәы аазыртышаз иахь дымнеиӡацызт. Иара Џьанар дицәымӷынгьы дицәымӷӡамызт, аԥыхьа еиԥш дагьизааигәаӡамызт, урҭ еицызаргьы еицымзаргьы изеиԥшызшәа дахәаԥшуан. Аха, иагьа умҳәан, иара дызҿынҵәаауаз Шьасиа лхаҵа иакәын Џьанар, уи дшизыҟазаашаз ҷыдарак аҵамкәа иауҟахыз, аха Баҭыр уи аҭҵаара дзашьҭаломызт. Баша хара-хара еицгылазар иаҳа ишеиӷьыз игәы ианаҳәон.
– Жьакәа дыҟазар еилаҳамкааӡои? – иааиаҳаит иара Џьанар ибжьы.
– Ааи! – данаахьаҳә, ихала Жьакәа игәашә давсырц агьигмызт.
– Аҩныҟа шәааи! – аԥшәмагьы ибжьы аагеит. – Аҳәатәы асҟатәи анбаҳамаз! Ҳааидтәалап!
– Мамоу, Жьакәа! – Баҭыр иааҿахиҵәеит. – Сгәы бзиамшәа збоит, – амц иҳәон иара. – Аҵла ҳныҵагылап, иҟоу ааркьаҿны иҳауҳәаанӡа.
– Абра ҳшыҵагылоу аӡәы ҳаибар, сшәырԥхашьоит. Ҳхынҳәижьҭеи аамҭа цахьеит. Шәшааиуаз здыруан, сҽазыҟасҵахьеит.
– Усҟатәи ҵуама? – Баҭыр иааџьеишьеит. – Шьына аусура дымнеиуаз?
– Имашьына ҭәын, доусы рыҩныҟа игар акәымзи, шәара шәызлашьҭихуази. Иахьцалак аҩныҟа ҳлеип, – Жьакәа данаақәгьежь, арԥар еицаақәыԥсычҳан, уи инаишьҭалеит. – Шәнапы ӡык нақәышәҭәа! – аԥшәма ихаҭа аӡы зҭаз днадгылан, инапы иӡәӡәеит. Иаадәылҵыз иԥшәма асасцәа аԥсшәа наралҳәан, ампахьшьы лхаҵа инаилыркит. – Шәлеи арахь! – рнапқәа дирӡәӡәан, аҩныҵҟахь днараԥхьагылт. Рхәы рхианы иқәгылан. Жьакәа, аханы иҭыԥ аалхуа, иҭааз аишәа инаидиртәалеит.
– Аԥсуа усқәа ҳрышьҭала ҳахьнеиуа, ачеиџьыка хаҳмырҟьалартә ҵасс ишьҭаҳхыр цәгьамызт, – иҳәеит Џьанар.
– Иҟаҳамҵац ҟаҳҵама, – ҿааиҭит аԥшәма. – Шәзы хазы акыр рхиоума, уаха усгьы акыр ҳамфаӡози. Шәнапы ашәыркы! – ибысҭа ааԥиҽит. – Анцәа улԥха ҳаҭ! Ачеиџьыка алԥха ҳамазааит! Иаҳҭоу Анцәа шәиныҳәааит! – ҵәыцакгьы аақәихын, ижәын, идтәалазгьы идиркит. Убри ашьҭахь ажәлар рныҳәаҿа аақәихит. Нас, даҽакы даламцәажәаӡакәа, дҩагылан, иҭакыз аҷкәынцәа рныҳәаҿа икит. – Шьҭа иахьа ҳазцаз ҳалацәажәап, – иҭаз маҷк рфахьан, ииҳәарызи ҳәа усгьы иԥшын. – Уажәы иҩеилак еиҵамырхаӡакәа ирыдыркылоит. Ажәлар ргәы злаҟарҵаша рыздыруам, ишхадырҟьацәаз рхала ирбоит. Уа ҳамала ҳамҩеиӡеит, даҽа қыҭақәак рҿынтә иаази ҳареи ҳаиқәшәақәан, Адлеиба ҳидикылеит. Иус ирласны иҭырҵаауеит, доурыжьҭуеит иҳәеит. Уажәраанӡа иҽеимкәан ишихцәажәоз еиԥш, акгьы имҳәеит. Уахь ҳнеиаанӡа аҟәаа рыҷкәынцәақәак аабеит, машәыршәа иҳақәшәазшәа ҟарҵеит, аха дыррақәак ҳарҭар рҭахын аобком ҳаҩналаанӡа ҳәа сгәы иснаҭеит. Урҭ изларҳәаз ала, иҭакыу ауаҩ маӡала аҳәаанырцә дрыдҳәалазшәа ихырҳәааит. Маӡала атипографиа иман рҳәеит.
– Уи аадыруеит, – даақәыԥсычҳаимт Баҭыр. – Ҭырқәтәыла инхоз еицырдыруаз ауаҩ ашәҟәы изиҩхьан, аҭоурых иазкыз зҵаарақәак еиликаарц. Арҭ аалаган, аҳәынҵәа злаигәыдырҭәалашаз рԥшаазшәа ҟарҵеит. Атипографиа ҳәа изҿу еилкаауп. Иҩны иҩныргеит аԥсуа шрифт змаз акьыԥхьга машьынка. Уи адырра ҳаухьеит, – урҭқәа рзеилызкааз Кьахьыриԥа шиакәыз имҳәаӡеит, уи ихьӡ уажәы уҳәан-сҳәанла ирылалар аҭахӡамызт.
– Убри ашьҭахь, – Жьакәа иажәабжь иациҵон, – хаҵаҵас ихы мҩаԥимгозшәа аҵарауаа аниҭаа иреиҳәазаап аобком актәи амаӡаныҟәгаҩ ихаҭа. Дара иҿадырхьызаап уи ихымҩаԥгашьа атәы иара иаҵкыс дара иаҳа ишырдыруаз.
– Жәлар рҵара аминистр леизарақәа руак аҿы убри аӡбахә цәырылгеит лҳәон ҳашкол адиректор, – ҿызымҭцәоз Џьанаргьы иаацәыригеит. – Еилатәаз лыдымгылазт, уаҳа ларгьы даламцәажәеит, адиректор излалҳәаз ала.
– Уара, арҭ зҿу иахьӡи?! – Жьакәа иџьеишьон. – Ауаҩы дызлаҟам уихцәажәар ҟалома, дад?
– Егьи, гәдоуҭатәи ахаҵа, Мирон Ҭырқьба, иӡбахә шәазҵаазар? – Баҭыр уи дизҿлымҳан.
– Уи Аҟәа дҭакыуп.
Мирон Ҭыркьба дааныркылеит Гагра ақалақь комитет ахыбра аҿаԥхьа ианеилырцоз ауха. Зыҽзырцәгьаз ҳәа ирԥхьаӡаз иара идагьы даҽа ԥыҭ-ҩык амилициахь инаргеит. Абахҭа иҭашәар зҭахыдаз! Ирабжьаргеит Леуанти дызҿыз аус иашамызт ҳәа изларԥхьаӡаз азы ашәҟәы рнапы аҵарҩырц, уи иеиԥшыз уск даҽазны рыҽшаларымгалоз ҳәа рҿы рықәыршаҳаҭны, иоурыжьит.
Мирон Ҭырқьба идыргалаз дзадымгылеит, џьара ҿарԥарҭак роур ихы дақәиҭыртәыр рҭахын, аӡә дырзымхозшәа, даҽаӡәы дацлар – излаҳауаз аԥылҳаҭра иалырдраауази, аха дызларықәшаҳаҭмыз ада ак реимҳәеит, ус иузырхьаҳәуазгьы иакәӡамызт, дычҳаны дҭакны дрыман, изырурыз иақәымшәо.
– А-Ҭырқьба даурыжьуама? – даҽазны ишидрымбалоз, Џьанар дыццакуан.
– Иаарласны даурыжьрышәа ицәажәон, – иҳәеит Жьакәа.
– Арҭ ҳаржьоит, – Баҭыр игәы наӡомызт. – Еснагь ирҳәац рҳәоит, арахь иара дҭакыуп. Ма иҭаацәа дыддырбандаз! Аҟәа дыҟоу, дыҟаму – аиашаҵәҟьа здыруада.
– Леуанти хазы дҭакыуп, Мирон – хазы, ари иаҵакыуи зырҳәа? – Џьанар изҵаарақәа рацәахон.
– Леуанти иус ақырҭқәа ахылаԥшуеит рҳәеит, нас уа, Қарҭ, дахьҭакыу иаҳа изеиӷьуп рҳәеит.
– Избан?
– Игәабзиара уамак иӷәӷәам, дахьҭакыу хылаԥшра игрыжьуам.
– Мирон уахь дзырымгеи?
– Уи иус аԥсуаа рнапы иануп рҳәеит.
– Шәара иаарханы агьрашәымҳәаӡеи?
– Ишԥа раҳамҳәа! Ҳазынтәык хаз-хазы ҳцәажәеит. Ҳанҩеи ҳрыдыркылеит, асҟаамҭа ҳанзырхеи зугәахәуа? Ашәҟәы ианыз ҿыц иаҳгәалаҳаршәеит. Ажәытә-аҿатә ҳәа ак аанҳажьма. Ақырҭқәа рнапаҵаҟа ҽеи шҳалымҵуа, ҳрыдымҵыр ԥсыхәа шҳамам ҿыц ицәыраагеит. Убри ауп рыбӷа злаԥаҳҵәаз! Леуанти дҭакны, зегьы ма ҳаладыршәоз џьыршьон, ма ақырҭуа еиҳабыра ҳрымҵахырхәоз џьыршьон. Аха, аиаша сҳәар иаҳа иеиӷьуп, ақырҭқәа ус ргәы иаанагартә, аԥсуа интеллигенциа рхы мҩаԥыргеит. Леуанти, иусушьа иаартны иаҿагылоз шыҟаз анырба, урҭ рымҽхак ҭбаахоз џьыршьан, дҭаркит. Уи ала ибжьажьақәозгьы ҳахь ииасит, анҭ, иҿагылоз ҳәа сызҿыз, зынӡак имаҷхеит.
– Уажәы дышԥаҟоу зырҳәаз? – Џьанар дааҭгыломызт.
– Аиаша шәасҳәап, уахь ҳзықәгәыӷуа маҷуп, – Жьакәа, илахь ааиқәиҵазма уҳәартә, ихы лаирҟәит. – Иҟаиҵаз шиашамыз ала иҿы иқәшаҳаҭхеит рҳәеит.
– Изҳәада?
– Аобком актәи амаӡаныҟәгаҩ.
– Иуҳәо закәи?! – Баҭыргьы иааџьеишьеит.
– Шәҿы иҭыхны уаҩы иашәымҳәан! – Жьакәа ирабжьеигон. – Убас ҳныҟәарц иеицыз иааӡбеит, аха убас ахлымӡаах ҳарҳәеит.
– Иабанӡаиашоу? – Џьанар иаҳауаз дазхәыцуан.
– Уи здыруада, – Жьакәа даақәыԥсычҳаит. – Аха, Қарҭ усура ҳәа иганы, агәыр рылаҵаны иаарышьҭуазар, абахҭа иҭаркыз изырурызи зышәгәахәуа. Ма деибганы даҳзаандаз! – гәкажьга ажәакгьы налеиҵеит иара. – Анцәа дырхылаԥшгәышьааит иаргьы иҩызагьы!Изласаҳаз ала, иаби иани даара игәамҵны иҟоуп. Аҩны дахьынӡыҟаз маӡа-аргама иҩызцәа цо-иаауа ибжьан. Шьҭа рхыхьчара рҽазыркын, рҩыза ицхраауам ҳәа ирԥхьаӡазаап. «Зегь шәаушьҭуп, иара дахәлашәырбгеит», – ҳәа иаб иҳәазаап. Арахь иҷкәын игәабзиара ыҟам, умбои, ицәшәоит. Иаргьы ихы ааизымхьчаӡеитеи, ас убахьоу! Ҳаргьы цхыраара ӷәӷәак ҳазиҭаӡом, иҟаҳҵарызеи. Ее, дад! Шәааи, шәаӡә иныҳәаҿа ҳкып!
– Уахь ҽалаҳгаларым! – иҳәеит Баҭыр.
Аха аԥшәма иара иныҳәаҿа анаашьҭих, Џьанаргьы днаҿыхәаны ианнықәиргыла, Баҭыр иааҭыркәамҷа ижәит. Ашьҭахь Џьанар иныҳәаҿа аҿгьы даанымгылеит, Жьакәа ииклак иаргьы иаашьҭихуан. Иҩыза дгылеит, ицыз дкажьны дызлацарызи, уажәы-уашьҭан ачеиџьыка дҩахыҵрын ҳәа дгәыӷны, дизԥшын, иара иҽаиршьаанӡа дзымгылеит. Аҩы зжәызи изымжәызи еигәаанымӡо, аҵх неиуан еиԥш, агәарԥ иҩҭыҵит. Џьанар иҩыза диҵагыламызт, аха Баҭыр, даабӷарыр цәгьа имбо, иқьаф ҭан азы, изааигәара днеиуан, акы дахҟьашар, дынцәыҵаххаанӡа дкаимыжьырц.
– Аиаша уасҳәап, – Џьанар игәы иалан, – уск ҳашьҭоуп, абасҟатәи ажәра зуҭахызи?
– Оо, аҽԥныҳәа суҭарц иақәукзар?
– Мамоу, аҽԥныҳәа усҭартә изуеи, – Џьанар ииҳәаз ихаҭа иааицәымӷахеит, иҩыза ацҭәы ҟаиҵар зиҭахызи. – Амала аҵыхәтәантәи аамҭаз уҟазшьақәа уԥсахызшәа збоит.
– Оо, адырҩегь аҽԥныҳәа.
– Мамоу, иашамкәан сеилукаауеит.
– Уара сеилукаазшәа угәы иабама? Џьанар, уабаҟоу, сеилукаақәар зынӡак сџьоушьашт.
– Иуҳәарц иуҭахи?
– Ус акгьы, – азныказ иҽааихьчазшәа иҽыҟаиҵеит, нас иҽааиртырц агьигхомызт. – Сара, сызҭашәаз еилукаар, зынӡак судургылаӡом. Сара ашьтәқәа среиуоуп.
– Иуҳәо сзеилкааҵәҟьом, иаартны цқьа иумҳәо!
– Цқьа иаасыртуа сымахзар… Усҟан зегьы сышәцәымӷахон… Усҟан ишәаҳауаз закәу удыруама?!.
Иижәыз ибалак инарҳәозшәа даазхәыцын, Џьанар иҽааиқәикит. Баҭыр иакәзар – еишьҭаргыланы еиҿкаамз цәажәашьақәак цәыригон, маӡак цәыҵихырц дашьҭазшәа, аха ианаамҭаз иҽникылозшәа. Уи цқьа дизыӡрҩрызу, иаҳауаз дрызхәыцрызу дақәымшәакәа, Џьанар амҩа данын, лкаа иашак уаҳа изыҟамҵаӡакәан. Инхарҭа ианазааигәаха, иҩыза аҩныҟа длаганы, дышьҭеиҵарц иақәикит, егьи иуазма. Днаскьеигарц иҽазикын, уигьы дақәшаҳаҭхозма. Ихала амҩа дықәлеит. Џьанар иҩыза ак ихьыр ҳәа дшәан, иҽимырбаӡакәа дишьҭаланы, егьи, инхарҭа днадгылаанӡа, маӡала днаскьеиган, даахынҳәит. Иҩыза иипатҟалеиуаз ихы иҭагьежьуан. Уи ак цәыригарц даҿын, диацәажәо мацара дахьимыцхрааз, агха шыҟаиҵаз ҩашьомызт. Еилкаамыз ихымҩаԥгашьа зыхҟьоз ҭимҵаарызи.
Акриҿалҵарц иԥшыз Шьасиа лхаҵа амҩан дышчахьаз анеилылкаа, лишәа иқәгылаз ахәы ықәылгеит. Ашкол аҿынтә данааи, маҷк лхы нықәылҵан, акыр лԥсы лшьахьан, ашьҭалара уамак илҭахымызт. Џьанар иаразнак дышьҭалан, дынҭаҳәахаа дыцәеит. Ашьыжьгьы, иан лырахә дрызнеиаанӡа, аҳәар рбжьы ранацәа ирықәдмыргар, заа дзааԥшуамызт. Амра агыламҭаз, иԥсы шьаны, адәы данаақәгыла, ихшыҩ еилыккан, уаанӡатәи амш аҽны дызлахәыз ахҭысқәа ҿаҿаӡа иаԥхьа иаагылеит, реицәажәарақәа ҿыцҳараӡа иааигәалашәақәеит. Аиҳараӡак ихшыҩ ззишьҭуаз Баҭыр иакәын. Ииашаны уи акы ирҵабыргырц иҭахын, днызкылаз аҳәара уадаҩын. Убри ииҳәарц ииҭахыз иара ихымҩаԥгашьа аҽеиҭакра шаҵаҵәахыз ҿыц даазхәыцит, аха цқьа имырҳәакәа дахьауижьыз шьҭа иара, Џьанар, измырхынҳәуа ишицәцаз усгьы еилкаан. Иԥшәма ԥҳәыс ҿа даназҿлымҳаха игәҭахәыцра лыциҩишеит.
– Акы уазхәыцуеит, арахь уҟаӡам, иухьыз саҳәеи! – дԥышәырччон лара, шьыжьхьа иҿалҵарц ианаақәлыргыла.
– Баҭыр иоуп сзызхәыцуа, – ифатә ааԥиҽит.
– Иакәымз акыр еибышәҳәама?
– Мамоу. Жьакәа иҿы иаха ижәыхт.
– Иаха заҵәык аума, ус ижәлоит.
– Ари акы инаржәуеит, – Џьанар иҿаҵа лалбааидеит. – Амҩа ҳананыла, уи еилкка исеиҳәеит дзыргәамҵуаз шимаз. Арыжәтә инарҳәеит, акәымзар акы узиҿыхуама.
– Арыжәтә акәзар гәалак имазшәа изырбаз? Ахәыҷы аду алихуеит ҳәа сыҟоуп.
– Уи иҳәашьаз ббандаз: «Сара, сызҭашәаз еилукаар, зынӡак судургылом. Сара ашьтәқәа среиуоуп».
– Цәгьарак узиузшәа, ихьи?! – Шьасиа илаҳауаз џьалшьон.
– Убасҵәҟьа иҳәеит, аха Баҭыр сара цәгьарас исзиурызи? Ма даҽаџьара уск иманы, иҟаиҵаз ҩызаҵас иаҭәасымшьар ҳәа дшәозар?
Шьасиа реицәажәара уаҳа илзацҵомызт. Агәраганы дыҟан Асҭандеи иареи ирыбжьаз аӡбахә шакәыз Баҭыр иҩыза иҿы изӡырымгоз. Лхаҭа лхаҵа иҿы иаҳәшьеи иҩызеи рымаӡа лызцәыргомызт, дара рхала еибырҳәақәар иаҳа иеиӷьын, амаӡа хара ишырзымгоз еилкааны илыман. Еиҳараӡак лымшала ицҭәха ирылалар лҭахӡамызт: иаҳәшьеи иҩызеи реизыҟазаашьа маӡа лхаҵа дшазнеирыз лыздыруамызт, арахь Баҭыр иашьас лара длыман. Џьанар акранифа ихала иҿылеихеит, уажәык ихаҭа иҩыза дизымԥшӡакәа.
Убри аламҭалаз, Џьанар дихьӡарц, дыҿҟьаса даауан Баҭыр. Ашьыжьӡа даныҩагыла, ижәны даныҟаз ихымҩаԥгашьақәа, ицәажәақәашьа цқьа иааигәалашәон, игәаламшәақәозгьы иман. Иҽӡыригацәазма? Знык Џьанар дибар, еилкаахон имцхәыз акыр иҿыҵшәазар. Иҩыза дицәцахьан, аусураҿ димбарызи, убасҟатәи ихаҭа иҽнымкылашьақәа рдырра дахыццакуан. Агәашә днадххылеит, илбаауаз Шьасиа даалҿаҳартә. Ларгьы рқыҭа школ ахь амҩа данын. Акыр ишлыгыз иашьас илырҭаз ҿыц иааинырит, лымгәа маҷ-маҷ изҳауан. Дзышьҭаз ааихашҭын, даҽакала дааилкказшәа, даҽакалагьы ихшыҩ хәашьуазшәа, ахәыцшьа дақәымшәо даалыдххылеит.
– Баҭыр, аҩныҟа уҳазлеи! – изыҟамҵоз акәын лара еснагь дзыҳәоз.
– Џьанар дысҭахыуп.
– Дцахьеит.
– Сишьҭалароуп.
– Уара уанишьҭала, иара дуцәцеит, измааноу сыздыруам, – дшаҟьшаҟьо дшааиуаз, дҟәиҭхазшәа дахьаанхаз Шьасиа илзымбатәбаран. – Шәҩыџьегь ишәыбжьашәаз саҳәеи!
– Ибҳәо закәи! – иҽааириашазшәа иуит.
– Аригьы игәеиҭеит иацы уакәӡамкәан ушцәажәоз.
– Иакәымз акыр сҳәама?
– Усҵәҟьа ак сеимҳәеит, аха ак уҳәарц уҭахызшәа агәаанагара иоуит. Иара иҿы иузымҳәазаргьы, уара шьҭа иаҳа иузааигәоу сара соуми, иумаӡоу соумҳәо! – дихлафыр цәгьа илбомызт иашьас илырҭаз, арахь аҵабырггьы аҵамзи.
– Иарбан маӡоу? – «иџьеишьахуан» иара.
– Ӡӷаб усзар? Шьҭа ухыԥарц агьугым. Сара сашьа ичара иаарласны салагәырӷьарц сҭахыуп.
– Аеи, џьыбышьт, – асҟатәи длахҿыхцәаны дидымгылацызт иара иашьас дзырҭаз аҭаца, маҷкгьы иԥсы ааивылгазшәа, ҩныҵҟала даалырҭынчит, иаарлас-аарласны иҽлықәиршәаландаз, лацәажәараҵәҟьа аӡә даԥсан ааигәахәратә.
– Дубарц зуҭахызи? Имаӡамзар…
– Аа… Иҭакыу иаби иани рахь ҳцарц ҳгәы иҭан, цқьа ҳаицәажәақәап сгәахәын.
– Ус уццакуазма, ма узырццакышаз даҽак умазу? – дҵылкаарц лгәы иҭалкызшәа, азҵаарақәа иқәылԥсон, ииҳәоз акәымкәан, игәы иҭаҵәахыз иаҳа лара дашьҭазшәа.
– Ашьыжь ҳцар еиӷьзар сгәахәын. Слыбаалап.
Иҽлыҟәкәааны дналыдҵит. Длыдҵыр иҭахӡамызт. Лцәажәара ԥшқан, лҩныҵҟа аҟәымшәышәра аныԥшуан. Лцәалтәымра иаҳагьы дразны динарбон, амала ахшара дахьизԥшыз иара ицәымӷын ҳәа аҳәара ицәыцәгьан, игәамԥхозар акәхарын. Џьанари лареи иара ишилацәажәахьаз мҩашьарыда еиликааит, амала, ижәны даныҟаз, иахьцалак аҽӡыргараҵәҟьа дахьымӡазар акәхарын, акәымзар лара дышлацәажәоз даҽакала лхы аалырԥшрын. Макьана акымзарак ргәы иҭамшәацызт урҭ аҩыџьа, Анцәа иџьшьахартә. Ицәымӷыз иусурҭахь амҩа данын. Иахьа хәлаанӡа аԥсҭазаара уара иуаҭәанамшьаз анасыԥ уазхәыцуа мацара, уск унапы алакра даара иуадаҩын. Даҽа ганкахьала уахәаԥшуазар, аус умур ахьыҟамло аҭыԥ аҿы унеир, иаҳа иухыугон аамҭа, уҭагылазаашьа учҳауан. Ихшыҩ аҿы ишьақәгылан иара лара лыда даҽаӡә бзиа дшимбарыз атәы, амала иаҳагьы аҽарӷәӷәон лара иара дшитәымхоз азы агәаанагара, убри амшала аԥсҭазаара игәахшәон. Зынгьы, реиразҟымхара данамҽханаклак, даҽа уск, даҽа ҽԥныҳәак, даҽа хымҩаԥгашьа-гәынамӡарак ргәхьаа ицәыӡуан. Иусурҭаҿ данлеи, иацы Џьанар иҿаԥхьа иҽиргамазаргьы хьаас имаӡамызшәа, зегь изеиԥшхахьан. Дааиҿамҳар, иҩыза аус ахьиуаз дизнеирцгьы игәы иҭаӡамызт. – Угәы ишаанагара сыздыруам, Бзыԥҭа ҳлабжьысыр цәгьа избаӡомызт, – даниқәшәах хҿыхшьас иҽыззыҟаиҵахьаз аацәыригеит, аха ус мацараз акәӡамызт, иҭаркхьаз иани иаби рықәшәара дазҿлымҳан иара, иагьа умҳәан, ргәы аарӷәӷәатәын.
– Саргьы убри схы иҭашәаны сыҟоуп, – Џьанар уи диқәшаҳаҭын.
Аҷаԥшьаҩ аҿышәҭ дҩаханы иныдижьылан, ацаԥха хәхәа акылҵәара инҭарԥаны иааҭаиргьежьит, абжьы уамагаха. Уи иабаргызи, аҿақ– сақҳәа инеиҿақшо, аихатәы ашәи изҿази еибарҟырҿыжуа, ашә аадыртуан, аҽеиҭакра уахьӡаанӡа. Абри зегь ҟалон, ихьӡ анырҳәа нахыс, дахьыргоз ахьизымдыруаз иахырҟьаны, деиҵақыџьқыџьуа ҽахьынӡеилеиҳәоз. Иҽеиҭакынгьы иҟаиҵарызи, аҩнынтә изаарышьҭыз ипиџьак ажә ааишәхаирԥеит умҳәозар. Инапқәа ишьҭахь иҟаҵаны, дындәылыргеит. Дықәныргон хыхьтәи аихагылахь. Уахь дҩарымгаӡацызт, дахьнаргоз ҳәа ихахьы изаагомызт. Аҭӡыбжьара мҩаҿы уаҩы дибарҭамызт, ицыз ида. Иҿцәажәарц дыргозар, иӡбаны иман, идокументқәа иааидырбоз рыла, рызҵаарақәа рҭак ҟаиҵаларц. Акәымзар иакәымз имхаҳәар илшон. Рызҵаара аҭак – уаҳа акгьы. Уигьы, дара ишырҭаххарыз акәымкәан, ишаҭахыз еиԥш. Амҩан ихы акәӡамызт дзацәажәоз, даҽаӡәы диацәажәон. Иуаҩеи-ҩбара ицхраарын ҳәа дымгәыӷуази. Аӡәы адҵа иҭара иаҳа имариан, инаигӡарц идҵарагьы уадаҩра изаламызт. Убри аӡәы уара ануакәхалак узеиԥшрахарыз аабарын.
Ҭӡымзар шәык зҿамыз аҭӡыбжьара анаанҵәа, даазгоз ашә ааиртын, даҽа коридорк дныҩнеигалеит. Араҟа ашәқәа наҟ-ааҟ еивҵарыԥх ирацәан. Руак ааиртын, дныҩнеиҵеит. Арахь ишьаҿа неихигаанӡа, аишәа аханы, ацгәы ԥсыла еиԥш, итәаз Вардаиа, дыцәхаԥшьӡа ицәа ихԥԥо, илаԥш наиқәшәахьан. Дԥышәырччо дныҩналеит. Аԥсны апрокурор аԥсшәа иҳәазшәа иуит, «узырччозеи?» ҳәагьы, ҿыц уамашәа дибон уи ибаандаҩитәыз. Урыс кьаҿӡак насҭха дтәан дымцхәызшәа. КГБ алаԥш уи ила апрокурори абаандаҩи ишырхыз Леуанти ицәа иаалашәеит.
– Иҟоузеи? – Вардаиа дҵааит.
– Абахҭаҿеиԥш, – абаандаҩы Аԥсны АССР апрокурор дирччеит.
– Уусқәа ҽеим, – апрокурор иҿыцыз акыр иҳәоз џьишьон, Леуанти иусқәа шбааԥсыз ихалагьы идыруан, апрокурор игәы ишаанагоз еицәангьы, уи ус шакәзгьы иусқәа рҽеимра зыхҟьоз нҭкааны еиликаарц дашьҭан:
– Избан?
– Антисоветчина афҩы ухылеит.
– Избан иара? – арҭ иаарҭаххар иарбан фҩыз ихырымҵарыз, иара уи изымдыруа дауҟахыз, аиҳараӡак закәандарыла данҭарк ашьҭахь.
– Аимдараан иргаз адокументқәа ус рҳәоит.
– Ус зҳәашаз ижәгеи?
– Зегьы! Зегьы ҳгеит. Умагнитофон лентагьы аагеит.
Леуанти зегьы дрызхиан, иҿаԥшылара аҽамԥсахит, иаҳаз иҩныҵҟа шеилнархыз апрокурор изеилымкааит, арахь данықәныргоз, идокументқәа зегьы аацәырыргарын ҳәа дыԥшын. Уажәы алента аӡбахә ахьиаҳауаз, игәаанагара шьақәнарӷәӷәон. Апрокурор аҭаҭын дахон Паника иеиԥш.Леуанти иқыҭан иааҟәымҵӡакәа аҭаҭын ахацәа ус рзырҳәон, избанзар абырзен хаҵа Паника иԥсы анҭаз иҭаҭын еилырҳәы ааиҿыҵихӡомызт.
– Уахәаԥш уқьаадқәа хыхь ирықәыз закәу! – апрокурор Леуанти иҿаԥхьа иаақәиршәит бӷьыцк. – Араҟа иануп ашьауӷ узлаҿашәоз астатиа арбану, атекстгьы хҩаалоуп. Ари хҩааланы изумази?
– Сызҿадыршәуаз астатиа здыруазарц сҭахын.
– Уи анационализмра иазкыуп. Ишухароу азы уҿы уқәшаҳаҭума?
– Ааи, – иҳәеит Леуанти.
– Уи бзиоуп, – дгәырӷьон апрокурор, ииҭахыз аниаҳа.
Абаандаҩы изымдыруаз аурыс хаҵа кьаҿ иаалырҟьаны дындәылҵит. Убри иашьҭахь Вардаиа ақьаадқәа аақәиҵеит. Адуховка иҭаз аилаҳәара дахьынӡарызхәыцуаз, Леуанти ихашҭӡаз Виталик Гыцба иҿынтә иааигаз ақьаадеизга акәын ари. Борис Кьахьыриԥа инапала иҩхьаз ак рылақәан уаҟа, аиҳараӡак иара дҭаркыр иҩызцәа рхы иадырхәақәашаз ҳәа заа ак еиқәыршәақәан. Жәлар реизараз ирхиаз ақәҵара аиҿкаараз ихы иаирхәаз адокумент ахкьыԥхьгьы ыҟан. Уи уа ишрылаз иара игәалашәаӡомызт. Уи акопиак адуховкаҿ иҵәахын, егьи, дҭаркуазар ажәлар рҿаԥхьа ицәырыргашаз, Мирон Ҭырқьба ииҭахьан. Уи ихы изархәозар, ма изамырхәозар здыруадаз! Нас ари ахкьыԥхь ара иабаҟаз?! Адуховка иҭыргаз акәзар?.. Ихыхь иханаршҭуан, иҟаиҵақәаз зегьы цқьа игәаланаршәаӡомызт.
– Абаҟақәа ықәгылоу? – абри азҵаара аҭак зегь ианаҳәарызшәа, Леуанти Вардаиа ибла дхыԥшылон.
– Рыҩбагь ықәыргеит, – апрокурор дҭынчын.
– Ишԥақәыргеи?
– Угәаныла ишԥақәыргоз? Ар аарган, иаакәдыршеит, ҭынч иаақәыргеит, – иҳәеит иара, мчыла усны иҟаҵатәыҵәҟьаз акакәызшәа. – Аӡәгьы ақәҿимҭит. Абри знапҩымҭада? – Вардаиа иаақәиҵеит бӷьыцқәак.
– Сара измыҩӡеит, – Леуанти игәалашәон Аҟәа КПЗ аҿы апрокурор даниацәажәоз, усҟан уажәы ибаандаҩыз инапала иҩымыз шәҟәқәак иҩны ишыргаз иеиҳәахьан. Издыруадаз абарҭ ракәзар? Абыржәы амц шиҳәоз ааиҵырхыр, уаҳа игәра ргаӡашамызт, ииҳәоз иаразнак иахарҵалартә иҟаҵатәын. Аекспертизақәа ирылагар, имцқәа аацәырҵхуан. Иара усгьы агәра гаҵәҟьаны дыҟан Борис Кьахьыриԥа инапҩымҭа шакәыз еилыркаахьан ҳәа. Иоуз азҵаара аҭак нагӡаны иҳәаанӡа, ихшыҩ цҳафырӡа абасҟатәи аус ауан. – Уи Кьахьыриԥа иоуп изнапҩымҭоу.
Апрокурор Вапрдаиа иаҳаз шџьеишьаз изымҵәахит. Леуанти ихы даафеит, аха абӷра ҟаломызт. Ихаҭа инапҩымҭақәа иахьабалак еиԥшымызт, зны анбан сса иҩуан, зны иржәпа, џьара ицәаҳәақәа иашан, даҽаџьара икәараҵон. Дааԥсазу дкаразу, иԥсы шьаны дыҟазу, игәамбзиара ӷәӷәала ма аҽырԥсыҽны аҽинардыруазу, иикыз ақьаад ахаҭабзиара, дызлаҩуаз зеиԥшраз, – зегьы инапҩымҭа ианыруан. Иаԥхьа иқәыз ашәҟәы иара иҩызшәа иҳәар – апрокурор агәра игар здыруадаз.
– Абарҭ арҽеирақәа ҟазҵада? – Вардаиа актәи ашәҟәы иҵәахын, абаандаҩы иҿаԥхьа иаақәиҵеит Бзыԥҭа имҩаԥгахараны иҟаз жәлар реизара иазыҟаиҵоз ақәҵара апроект анеиқәиршәоз ихы иаирхәаз документк. Уи Кьахьыриԥеи иареи, уриа иуристк дрыцырхырааны еиқәдыршәахьан. Леуанти уи Игор ианиирба рҽеирақәак ҽеимкәан иақәиҩит, Леуанти ихы иаимырхәеит акәымзар.
– Уи сара соуп иҟазҵа, – иҳәеит иара.
– Уакәӡам, – ҿааиҭит апрокурор. – Иҟазҵаз дааилыскаар – дҭаскуеит. Иара ихаҭа абааугеи?
– Шьыжьык азы агәашә аҿы «аԥошьҭа» иашьик иҭан, – иаразнак амц еиҿикаагәышьон, дахьнанагашаз заа дзазымхәыцӡакәа.
– Абӷьыц, уаҳа кҷырак амаӡамкәан, аиашька иҭазма? – апрокурор иџьеишьон.
– Уи напыла иҩын, ихкьыԥхьны, иара ахаҭа зблит, избанзар аҵаҟа ус ҟасҵарц сабжьазгоз анҵамҭа аман, – даҽакала ахәыцха изҭодаз, дзызԥшӡамыз азҵаарақәа иқәыԥсон.
– Иуҳәо агәрагара цәгьоуп.
– Уи адагьы даҽа шәҟәқәак уаанӡа исоуқәахьан, – иааиҳәақәаз ирҵабыргырц, даҽа мцык нациҵахт.
– Иуҳәо ахьынӡаиашоу здыруада, – апрокурор дыбжьажьон, ақьаадқәагьы реизгара иҽыназикит. – Арҭ адокументқәа зегьы иахьа иҳазҭҵааӡом. Аԥсышәала иҩу атекстқәа ирыԥхьар, сызҵаарақәа зынӡак ирацәахоит. Урҭ еилырганы аиҭагара иаҿуп, – аниҳәа, Леуанти маҷк дааилыбзааит, аха ирлас ихы инапаҿы аагашьа дазыҟаҵан, иара игәы иаанамгахьази адуховка иҭаз аилаҳәара рымбакәа аимдараан аҩны издәылҵуамызт ҳәа. Уаҟа иагәылан аԥсуа текстқәа, аиҳараӡак 1977 шықәса анҵәамҭа инаркны, игәалашәарақәа зегьы ҩ-канцелириа шәҟәык ирнын. Убри азакәхарын Вардаиа изиҳәоз ааигәахәит. – Уа иуҳәо агәалашәарақәеи аиҿкаарақәеи цқьа издырыр сҭахын, – ҳәа анациҵа, абаандаҩы иҩымҭа-гәалашәарақәа ааизакны апрокурор идыруан ҳәа ақәиҵеит, ицәажәашьала уи атәы издыруамызт ҳәа хьаҳәхьачарак аҟаҵара уадаҩын.
– «ЛИПАА-78» азоума изышәҳәо! – Леуанти аԥсышәала дҵааит.
Аԥсны АССР апрокурор Вардаиа (Аҩардан), ибла ацԥхь ыҵыддызшәа, ихы ааирҵасит. Уи аԥсшәа шизымдыруаз абаандаҩы идыруан, аха зынӡак акы ааизеилкааӡомызт ҳәа дыҟаӡамызт. Апрокурор убри игхаз уи амомент азы иахьеиликааз Леаунти изы иԥсҿыхган, убасҟан акәын ихы иҭамшәацыз агәыӷраҵәҟьа даҽакала ианизцәырҵыз. Адуховка иҭаз аилаҳәара ҭыргазар, маҷк иадамхаргьы урҭ ашәҟәқәа ирмыԥхьацкәа иҟамызт. Абаандаҩы иҿыҵшәаз ажәа нагӡаны апрокурор изеилымкаазаргьы, «ЛИПАА-78», аӡбахә аниаҳаҵәҟьа, изакәыз изымдырзар, аилаҳәара машәырны акәзаргьы ирымбазар?!. Ус акәзар игәы иҽанӡамкәа ихы иҭихьан?!. Аԥсшәа ахьизымдыруаз абаандаҩы ҽԥныҳәас Вардаиа ииҭар ҳәа дшәазу здыруадаз, изҵаара изеиҭеигарцгьы иабжьаимгеит, уи аус ус иаанхеит.
– Сыҟамижьҭеи иҿыцу иҟалахьеи? – излацәажәоз уаҳа ак ацҵара дацәшәаны, даҽак ашҟа Леуанти инахирԥеит, аиашаз жәабжь ҿыцк иаҳарцгьы дазгәаҟуан.
– Акгьы, иҟаларызи зугәахәуа, – апрокурор ашәҟәқәа еидикылон. – Абаҟақәа ықәыргеит.
– Ар акәшәыршазар акәхап? – уи ус ишыҟалоз абаандаҩы ихаҭагьы иауизымдырхуаз, апрокурор данизааргаҵәҟьа уи ус ишыҟарҵаз шиеиҳәахьазгьы, иара ҿыц деиҭаҵаауан, ҿыцк имхаҳәозар ҳәа.
– Угәы ишԥаанагоз, уи иазхашаз амч ҳамаӡамзи? Иаҿагылашаз аӡәы заҵәыкгьы дҟамлеит. Умбои, џьоукы уазыркуан. Иалухызи абри зегьы?
– Сара аӡәгьы сазикӡомызт.
– Аамҭа ааиуеит, зегьы еилкаахоит, – ателефон дасын, абаандаҩы дыргарц рыдиҵеит.
– Зегьы рԥсқәа ҭоума? – ахылԥаиаҵәа дааҩналаанӡа, Леуанти дҵааит, ус ала иан лгәабзиара дшацәшәоз дирдырырц, «авартәа» иеиҳәахьаз шырдыруаз усгьы еиликаауан.
– Зегьы рԥсқәа ҭоуп.
– Аӡәгьы дымԥсӡацт? – акамераҿ зыӡбахә иҳәахьаз иани Ингеи ргәабзиара дшацәшәоз ҿыц агәра диргарц «авартәа» ииҳәоз мцык шаламыз еилыркаарын ҳәа дгәыӷуан.
– Аӡәгьы.
Гәыӷрак иманы дхынҳәуан. Игәыӷра зыдҳәалаз игәаҵа иҵхоз аҳәса рԥсы ҭазу иҭамзу акәӡамызт. Урҭ ак рыхьзар – апроокурор заа иҳәарын, абаандаҩы имч илнаӡаарц, убри ихы иархәаны, ииҭахыз иирҳәарц. Ус акы иҿыҵымшәазар, дара, аҳәса, иҟалаз излауаз ала ирхыргон. Агәыӷра изҭазҵоз адуховка иҭаз рзымԥшаазар ҳәа акәын. Аусҭҵаара ҭыԥи абахҭеи еимаздоз аҭӡыбжьара ҭашәаҳаҿ ҩыџьа ахацәа, қьаадқәак кны, иаарҿаҳаит. Дара иаразнак, аҭӡахьы рҿы нарҳәны, инагылеит. Абаандаҩи дареи лаԥшыла имеицәажәарц, ус аинструкциа шрымаз Леуанти изгәаамыгӡеит. Уажәраанӡа ас ахҭыс дшақәымшәацызгьы, уамашәа иибашаз ихашҭхьан, абахҭа аҭӡыбжьарахь дкылганы, икамера даныныҩнарҵоз. Иқьаадқәа зегь рымбацызт ҳәа агәыӷра иоуз ишԥсҭаҵагазгьы, игәаанагара еижьагазар ҳәа дшәаны, ицәа дааҭахьҭшьуан.
Ҳамҭанык ибла ихгылан абаҟақәа рықәгара шымҩаԥысуаз ҳәа апрокурор иара иҿаԥхьа иаақәиргылаз ахҭыс сахьа. Иара данҭарк ауаа шәаны иҟамкәа иҟамызт. Иҵегь идыршәарц, хьаҳәхьаҵрак шыҟарымҵоз ддырбарц, еидысларак аныҟамлашаз аамҭа иақәыршәаны, ар кылырган, абаҟақәа ықәыргеит. Ари ахҭыс зегь аӡбазшәа абаандаҩы игәы иааинамҭар алшомызт. Данааиԥхьхәыцх – аҭакрахьы рхы андырха, абаҟақәа шықәыргоз усгьы еилкаан. Аиҳабыра рпланаҿ уи ус заа иадмырбакәа иҟалаӡомызт, дхәыцуан иара. Иахьцалак, ҿыц дазыхынҳәуан дзыцәшәоз аус, ашәҟәқәа маӡала ииҵәахуаз рбахьазу ирымбахьазу акәын аус хада зҵаҵәахыз.
– Аҵыхәтәан шәеибабеит? – Валери дҵааит, ицҭакыз акраамҭа дзызԥшыз аус наӡеит иҳәарц иҭахызшәа, арахь аусҭҵаара ацашьа аилкаара дахгәаҟуан, урҭқәа-егьырҭқәа идырыр, Леуанти иҿынтә еиликаауаз ихала дрызхәыцрын.
– Ус ауп, – иааҿаԥиҵәеит ари.
– Уус ҭызҵаарц знапы ианыда?
– Аԥсны АССР апрокурор ихаҭа.
– Оо!.. Акыр зҵазкуа усны ирыԥхьаӡоит ҳәа сыҟоуп, – ихазы лкаақәак ҟаиҵон Валери.
Уаҳа аказы дымҵааит, амала уи ихаҿы иаҳәон ак еиликаақәар шиҭахыз, иҽшникылоз ицҭаркыз иныруан, дыԥшын иара «иҩызахаз» ихала цәажәарак аԥшьигозар ҳәа. Леуанти ҿиҭцәомызт, ихатә хәыцрақәа ихапапон. Адуховка иҭаз аилаҳәара рызгәамҭеит ҳәа дышгәыӷуаз, дааилашәон, аҩны аимдараз ианнеи нахыс, хәыц-хәыц зегь ҭырымҵаакәа, изышьҭаз рымԥыхьамшәакәа, идәылҵуан ҳәа агәра злоугарызи. Дара ирҭахыз амагнитофон лента акәын, уи аилаҳәара иагәылан. Иара аҩны ишимаз дара ирдыруан. Москва амилициа ашкол аспирант ашкол аҿы дцо-даауа дизымнеиуази. Аҩны ишааигаз аниеиҳәа нахыс, уаҳа дизымааит уи игарц. Аха, ҩы-мшы рышьҭахь, Леуанти дҭаркит, алента ргарц, аҩн еимдараз инеит. Адетектив фильмк азы ирҭахызшәа, ахҭысқәа зегьы еидҳәала еиқәдыршәахьан.
– Мда! – дҩаҵҟьеит иара, аиарҭа рыбжьара даалаҩеит.
– Узыргәамҵуеи? – Валери данҵаашаз аамҭа дақәымшәеи.
– Уи аӡӷаб ишылхылго сыздыруам… ҳзықәшәаз, – Леуанти ихәыцраҵәҟьа ааиртуамызт.
– Апрокурор уимазҵаауаз!
– Қәрала исеиҳабу ауаҩы ӡӷабк дшыҟоу сзеилкаа ҳәа сызлаиҳәари, – Леуанти иҭахымызт аусҭҵаара абри аус аларгалар. – Ҳара ҳҵас иснаҭом ус сныҟәартә, – ихымҩаԥгашьа злаирҵабыргшаз дашьҭан.
– Уара узҭашәаз ахҭыс рзеилымкаауа иҟоума? Уиҳәа!
– Ус исзыҟаҵом.
– Убри акзаҵәык аума узмыртәо-узмыргыло?
– Сара снапҩымҭақәа рацәан, афольклор еизызгон, – «авартәа» иус нагӡара дшаҿыз ицәаатит, дзызҿлымҳаз ак иаҳарц данҵаа нахыс, Леуанти иакәзар – убри изеилымкаазшәа, ицҭакыз дирблаҟьон. – Уи адагьы ак зҩқәон, аҭыжьра сахьымӡеит умҳәозар. Апрокурор излеиҳәаз ала, зегь ргеит. Аус иазкым азы, исызцәырыргом ҳәа сыҟоуп, избанзар қьаадеизга бзиак сзааигеит акәымзар, егьырҭ збаӡом. Идырӡыр ҳәа сшәоит, – абас маанала даацәажәеит иара, аҵәахра уаҳа илымшозу, икәараҵара џьара ихәарын игәахәуазу, ихаҭа дызҿыз цқьа изеилымкаауа.
Дыгәжәажәон азакәын «авартәа» асҟатәи зиеиҳәоз. Убри акәын даргьы зықәгәыӷуаз – абаандаҩы игәы ԥҵәаны, ихы рыдимшьылозар, уаҳа ирзиура дақәымшәо даннаргалак, дызҵысуа дахдырԥарц данԥыршәоз дҭагылон, џьара имаӡак шԥаимыргамарыз ҳәа. Иара, уа дышнаргозгьы, ихы даиааирц иҽеизиркәкәон. Ихы ҭууа, илымҳақәа рбжьы гон. Иааиԥмырҟьаӡакәа дахьхәыцуаз даркарон, ихыбаҩ мацара акәымкәан, ихшыҩ ихьуазшәа агәра игон. Ичымазара ишиҭахыз дшамырхәыцуазгьы, ҿыц имч еизыркәкәаны, ахҭысқәа еиҿибаауан, апрокурори иареи еибырҳәахьаз еиҿаирԥшуан, ирдыруази ирзымдыруази еидикылон. Настәи апрокурор дзызҿлымҳахашаз изҵаарақәа игәхьаан. Ианакәызаалак иҽыззыҟаиҵоз азҵаарақәа ракәӡамызт идыргалоз, аха иахьцалак акы дазыҟаҵазарц даара игәазыҳәон, иидыруази изызҿлымҳахарыз.
Апрокурори иареи реиԥыларала, абахҭа анҭыҵ иҟаз уамак изеилмыргеит. Уахь аԥсҭазаара шԥацозишь? Аԥсны имҩаԥысрыз ахҭысқәа акыр рҳәарын, аха еилкаашьас имази? Иҩызцәа рнапы еиқәҵа итәарымызт, уи еилкаан, аха рҿахәы џьара ирызнагартә аамҭа ирнаҭозма? Иара дбаандаҩыртәит, аԥҟаԥҵа еилазгаз цәгьауаҩык еиԥш. Аха аԥҟаԥҵа шеилеимгаз аиҳабыра ирзеилымкаауа иҟазма. Уи акәмызт, иара агәра гаҵәҟьаны дыҟан адиктатура аепохаз ацәгьоура ҳәа иԥхьаӡаз аиҳабыра имҩаԥыргозаалак амҩа шиашамыз цәыругар шакәыз. Аиҳабыра рҿаԥҽра иашьҭаз ирҿадыргылашаз астатиақәа рыман. Аиҵбы изинқәа зыхьчашаз ракәын иҟамыз. Иҩызцәа, иара аԥсуаа неимызакны, рҭагылазаашьа уадаҩымхар ауӡомызт. Аха иабанӡа хьанҭаз рус-ҳәыс?
Агазеҭқәа шааргалак иларҳәы-ҩарҳәны адаҟьақәа илаԥш нархижьуан. Зны ианырҵақәаз рнаҩс, Аԥсназыакьыԥхь ишҿаҳа-дагәахаз анибалак, наҟ инықәиҵон. Атәыҩа зхагылаз аиҳабыра рмашьына сиренақәа рҽеиқәыркызижьҭеи, анҭыҵынтә имаз еимадарак арахәыц па ааԥҵәан, хыбра еихагылала ичаԥаз абахҭа адамра ҭашәаҳа иаҩызахеит. Ашьмахьы џьоукы шьыжьлеи хәымҽханлеи ишнаргоз, ма ашьапынеиҵыхырҭахь ишлыбааргоз ашьҭабжьқәа иаҳауан, ихаҭагьы дрышьҭуан, дааргон, ихәы изааргон, убарҭқәа-егьырҭқәа иахьцалак џьаҳанымҵәҟьа дышнанамгацыз идырдыруан.
Уажәраанӡа уамак хьаас имамыз џьишьон иҟалаз ихаразшәа иҿы ахьиқәшаҳаҭхаз. Игәра рымгар, иаартыз аӡбара акәым, иаркыз ахь днармышьҭыр шрылшоз заманала идыруан. Знык игәра ӷәӷәала идиргар, иаартыз аӡбара мҩаԥыргар, аусҭҵаара аламҭалаз еиқәдырҽаҽашаз ақьаад ирықәыршәаны, аҭакра изԥырҵәаргьы, иара ииҭахыз ажәлар идирҳарын. Амшқәа цацԥхьаӡа, есааира иҟаиҵаз ҽеимкәаны илсуан. Қарҭ иаартыз аусӡбара мҩаԥыргарын ҳәа, аԥсуаа ара иабаҟазаауаз, иақәшәаз қырҭқәак леирын, ма аԥсуаа ирҿагылаз џьоук еизыргарын. Иуацәақәак ааргар ҟалон. Нас дара, ирыхәо ирбар, ателеҭыхга ааргарын, ажурналист иԥхьарын, ишырҭахыз аинформациа дәықәырҵарын. Дыҳәҵәымҵәуа абахҭа уаҭах ҭшәаҟынџьара дыҩнан иара, иԥсы изыҩнамкуа. Ма ахҭыс ахьыҟалаз аӡбара мҩаԥыргарц рыдигалар акәын. Ус иҟаз амҩа дшазгәаҟуазгьы, ихала уи азҵаара цәыримгар хара еиӷьын: иус ӡбара аԥсуаа рҿы иҟалар зиҭаххарызи ҳәа длаԥшықәрымҵар залшомызт. Рхала уи иазнеир бзиан, аха ишазхәыцшаз здыруадаз. Абас еиӷьхарын ҳәа игәы иааҭашәоз зегьы импыҵышшон. Дчарҳәаҩызшәа дазнеиуан, ихы игәахшәаны дааҩнаҵәиуан, цқьа дахьыҩнаҵәишаз ҭыԥ имазар. Ҩныҵҟала дгәаҭеиуан, дуазыруан. Маҷ-маҷ иҽааирҭынчуан. Иагьа умҳәан, апрокурори иареи раԥхьа уи КГБ абахҭаҿ ианеибабаз, абаандаҩы иҿы иқәшаҳаҭхаз ианааиҭаххоз мап ацәикыр ҟамлози, аӡбарҭаҿынӡа днаргаргьы, уаҟа игәы иҭаз имҳәарызи. Адунеи бганы, аӷ ажәҩан иаҿыҵрҩуазшәа игәы ианааинаҭоз, иԥсы маҷк иааивигон. Убас иҟаз аԥсеивгарақәа ракәын даазгоз, акәымзар игәы ԥжәаны дымԥсрызи. Ауаа ццакуан, Анцәа дыццакӡомызт. Анцәа игәра зымгоз дызҿыԥшышаз адоуҳа иихьан. Уи Анцәа димамызт ззырҳәашаз уаҩымызт. Зынӡак иаалҵӡаз иакәӡамызт, ҿыц ахәыцра рацәа дынрылалон, ак аҿынтә, даҽак ахь деихон. Ахәыцраз деилахозма абахҭа иҭатәаз, адуховка иҭаз рымгакәа иҩны ҩныҵшьа шрымамыз анааигәалашәалак, адырҩегь аҭшәара дҳәыԥӡыԥуа дыкҿахон. Дхәылашьны ииарҭа даақәтәон. Иакәымз ак имхаҳәазар ҳәа дшәаны, Валери Макеев иацәажәара иҽацәихьчон, иара игәаҟҵәаҟра уи изеилымкаарц.
Апрокурор даҽазнык иаара дахгәаҟуан зус ҭиҵаауаз абаандаҩы. Аҟәантә уи Қарҭҟа дԥыруан иусқәа наигӡаларц, урҭ ирылагӡаны, зус еиқәдырҽаҽарц инапы ианыз имҩатәны имҩаԥигон. Уи дахымццакыр алымшо иҟаӡамызт, иҭаркыз ауаҩы фы-мзы рышьҭахь акәын иус ианахәаԥшуаз. Аус злаз абаандаҩы уи изымдыруазар, аусҭҵааҩ убри афакт ишиҭахыз ахархәара аиҭон. Аусҭҵаара ахыркәшара апрокурор дахыццакыр алшон, избанзар аполитикатә ҭагылазаашьа зеиԥшрахарыз издыруамызт, иҭаркыз иаарласны ахақәиҭра имоур ҟамло иааҭашәар алшон.
Аԥсны, унацәа ааурҵасыр, иԥжәоз алаӷәым иаҩызан. Еибарххаран. Ажәлар рхаҭарнак цо-иаауа Аԥсны аиҳабыра ирыбжьан. Аинтеллигенциа рхаҭарнак Москваҟа дԥырхьан. Даҽаӡәгьы иҽшазыҟаиҵоз раҳахьан. Акыр еилызцоз гәыԥ-ҩык Қарҭ аиҳабыра ирызнеир, ишьамхышланы ирыҳәар – ак алырхыргьы здыруадаз, аха, аԥсуа жәлари ақырҭуа еиҳабыреи асал шрыбжьаз аадырԥшырц рҭахызшәа, аӡәы иҽирҵысуамызт. Дара ирыбжьагылаз Аԥсны аиҳабыра ракәын, урҭ ари аиҿыхара макьана аҭыԥ ирзықәҵомызт, ирылшозугьы здыруадаз.
Арҭқәа-егьырҭқәа абаандаҩы дрызхәыцуан, аха иҟаҵәҟьаз еилкаа цқьа иахьимамыз даргәаҟуазар, ишәҟәқәа зегь ргазу ирзымгазу ахьизымдыруаз даргәаҟҵәаҟуан, уажәи-уажәи ауазыррахь дианагон. Знык иусҭҵааҩ деиҭазкылсыр, ирымаз идокументқәа цқьа изеилкаауазар ибарын. Раԥхьа данааз еибырҳәаз хәыц-хәыц игәалаиршәахуан, ицәыбжьахаз ак ыҟазар ихшыҩ цқьа иазишьҭырц. Еиҿаирԥшуан зегь акакала. Еиҭакрас иҟалахьаз ак иаҳақәандаз! Уи алшомызт азы, ихала акы дзазхәыцуазар ҳәа, дынҭанагалон. Агазеҭқәа ааргацԥхьаӡа, аобком еилатәахьазар ҳәа дыррак ҟарҵозар ибарц дашьҭан. Адлеиба аобком актәи амаӡаныҟәгаҩ инапынҵақәа рынагӡараҿынтә ихы дақәиҭыртәыр, ицәыррымгаргьы еилкаахон Леуанти идуховка иҭаз ақырҭуа КГБ рнапаҵаҟа ишнеихьаз. Усҟан абаандаҩы иусқәа еицәазтәшаз рнапаҿы ишыркыз дырын. Уажәыҵәҟьа уи азы адырра изҭоз агазеҭи апрокурори ракәын. Макьана идуховка дацәымшәартә ибомызт, избанзар амагнитофон лента аӡбахә рҿыҵакын. Насгьы апрокурор иирбахьаз ақьаадқәа маҷмызт, ирацәан, ихыхь цқьа игәаланаршәомызт иарбан шәҟәыз иусурҭа ҭыԥ иқәыз, еилаҳәара иагәылаҵаны, адуховка иҭаз. Урҭ зегьы ԥшь-қьаадеизгак ыҟан. Рызынтәык ухаҿы иаанхарызма. Иусқәа убранӡа еилыргамызт азы иуадыҩын, дибарц дызхыццакуаз апрокурор иқәшәара зны-зынла дагьацәшәаӡон, аха зных дагьахгәаҟӡон. Усгьы-арсгьы дыԥшын иара анаиааирҭаҿ, ажәҩан данаҵаԥшуаз, акамераҿ дахьтәаз, ашьмаҿынтә даадәылганы, аҿахәҿыхырҭахь дыргарызма ҳәа дгәаҭеиуан. Аҽыкәабараз актәи аихагылахь илыбааргон, амцхә дахьхәыццәоз, цқьа иҽизыкәабомызт. Еилаҳәара еиқәхазар ҳәа, гәыӷрак акәиц ааизкашәалон, аха уи, имариаз усын ҳәа адагьы, наҟ инаԥхьеицахуан, ақәгәыӷра уадаҩын азы. Ӡыӡлан ҟамада улызиааира иаҩызан.
– Ужәла?! – угәы цартә аҿышәҭ аӷьараҳәа иаатын, аҷаԥшьаҩ инапы ҩзы ижәҩахырынӡа ашырҳәа иаакылиҳәеит, ус еирқәырццак рыҟаҵашьа ҷыдала иҽазыҟаиҵахьазшәа, ибла цырцыр хызаҵәны иааҭҟьарызшәа ишҳазханы. Леуанти дааҭрысит, арахь анапы ҩзы иара иқәкын,
ахыснацәа хазы иркьаҩны. – Ужәла?!. Уҽеилаҳәа! – Леуанти ижәла аниҳәа, егьи инапы наҟ иган, аҿаҩҳәа аҿышәҭ дҩаха инкыдижьылан, ацаԥха ырҿарҿаруа асапат инҭаиршәын, абжьы улымҳа ҵнахаауа иҭарҵәины, аихатәы шәы ааиртит.
Аларқача ихьызшәа, зцәа-зжьы шынеибакәыз иқыџьқыџьуаз Леуанти, ишьҭахь инапқәа ныҟаиҵан, дындәылҵит. Аҷаԥшьаҩ, ашә нкыджьыланы, асапат ацаԥха ахьынӡаҭаирҵәиуаз, иара дааизԥшыр акәын. Ицәеижь аҽарҭынчхьан, ишьамхы заҵәык ҵысуан. Ус иагьа иҟазарагьы, ҩныҵҟала дҭынчмызт. Аҷаԥшьаҩ дахьыҩхеигалаз акоридораҿ иаарҿаҳахыз аҭӡамц шыҟаз рхаҿы надырҳәыхын, иааҭгылт, иааргоз днарывыргаанӡа. Аҿахәҿыхырҭа дныҩнаргалт. Абаандаҩы дшизааргаз ала, апрокурор қьаадк инапы нақәиҵан, аҷаԥшьаҩ инаииркит. Аҵыхәтәантәи данца, аҿахәҿыхҩи зҿахәы зҿихуази ааизынхеит.
Вардаиа иаацәыригахт ԥыхьатәи ақьаадеизга, уи иагәылаз рыда, даҽа қьаадқәак рыцын иҳәо Леуанти ибомызт. Апрпокурор изҵаарақәа рҭак ҟаиҵон, ииҳәоз зегьы аҿахәҿыхҩы апротокол ианиҵон, аха жәа ԥшқала, акәац ӡуа аҵәгьы мбылуа шырҳәоз еиԥш, ахшыҩзцарақәа реиқәыршәара ихала дацхраауан. Абаандаҩы амц ӷәӷәала иахьеиҿикаауаз, уамак агәра шимгоз шаацәыригозгьы, ашәҟәы ианиҵон ишиаҳаз еиԥш. Ихадмырҟьацәарц иаҿызар, – Леуанти ихшыҩ ҵарын, – аҭагылазаашьа иднарҟаҵозар акәхарын. Ма джьаны маҷк дхьаҵыртә уажәы ирзыҟаҵар, нас иҵегь ахьаҵраз иқәӷәӷәара рҽазыҟарҵон ҳәа игәы иааҭашәеит. Излауаз ала убри аламҭалаз дахьыҟаз иҭыԥ аҿы даангыларц шиҭахыз иҿатәаз ирбо мацара акәын дышхьаҵуаз. Убысҟанҵәҟьа иҽирцәгьаргьы агьалҵуамызт. Арахь рнапаҿы дааргаӡар ҳәа дшәон. Ус ианалага, иара иҭагылазаашьа злаҟаз ала, ирҭаххоз ҳәа илдмыршарыз арбаныз. Леуанти иблокнот иаанжәаны иҟаиҵалоз нҵамҭақәак зныз бӷьыц хыбжа-ҿыбжақәак ақьаадқәа аусҭҵааҩ иааргәылихит. Урҭ закәыз еиликаарц дышҵаауаз, иаҳа иара дзызҿлымҳаз, ма Леуанти дирблаҟьарц акәзу здыруадаз, руак иаԥхьа иаақәиршәит.
– Ари адрес зтәыда?
– Москва еиҳау амилициа ашкол иҭоу иадресуп.
– Уара уҿы дабаҟаз?
– Амагнитофон лента дашьҭан. Игәра уамак изымгаӡеит.
– Уара угәыԥ иаҵанакуаз дреиуӡамзи? – даахлафшәа иуит апрокурор, нас егьырҭ анҵамҭақәа ирызкыз азҵаарақәа рҿааирхеит. Леуанти изеилкаауамызт аусҭҵааҩ, ирҵауланы акәымкәан, ашәҟәқәа хыхь-хыхь изҭиҵаауаз. Уи уамашәа ибаӡан, иҟамло иудыруазеи ҳәа, иаалырҟьаны дизҵааит:
– Исзеилкаауам абри аус аӡбарахь инамгакәа лгашьа амоу иамаму?
– Умбои иуҳәо! – иаҳаз даараӡа дгәыӷны дазԥшызшәа, Вардаиа ахаҵа кьаҿ диԥхьеит. – Аус аӡбарахь инамгакәа лгашьа амоу иамаму ҳәа дҵаауеит, – ҳәа уи илымҳа инҭишьын, Леуанти иахь ихы наирхахт. – Иамоуп, аха уи азын уара гәыцқьарыла уҿы уқәшаҳаҭхара уҩыроуп, ауаагьы хәдықәҵарыла дҳашәҭ ҳәа ашәҟәы ҳзаарышьҭроуп. Уаб уи азы ажәлар дрылоуп. Ашкол аҿынтәгьы ашәҟәы ҟаҳҵоит ҳәа иаҿуп. Уара ажәа умоуп. Иумҩыргьы ԥсыхәа уманы избом. Иумбои уус хыхь-хыхьла ишҭысҵаауа! Исырҵаулар?!.
– Уи закәыхи?!.
– Уазхәыц! Аамҭа умами. Уара ухаҭа акыр азы усыҳәар уҭахыума? Иаҳҳәап даҽа уск умазар?
– Мамоу, – Леуанти ицәа иалашәеит Инга лзы Валерии иареи реицәажәара апрокурор илымҳа аҿынӡа ишнаргахьаз, уи ихы иаирхәарц иҽахьазикшаз здыруадаз. Апрокурор иааиԥхьаз ауаҩ ҳәаҭлаҷгьы убри атәы идыруан.
Убри ахаҵа кьаҿ КГБ дацәыгьҳәаҩы мацаразаргьы, Аԥсны АССР апрокурор уи дицәшәартә, аусура шԥеиҿкааз! Ма апрокурор иааҟаиҵоз убри ахаҵа кьаҿ дақәшаҳаҭзар акәызма? Еишьҭаргыланы еидҳәалаз арҭ аҩ-зҵаарак иара изцәырҵхьан, «апаҿ» уаҩ дааҩнашылаанӡа, убри азы аҵыхәанӡа уи инерциала еиқәиршәон, акәымзар ддәылыргаанӡа ашьшьыҳәа иааизцәырҵит даҽа хәыцырҭак. Агаӡара ахьыҟаиҵаз ихы гәыбӷан аиҭон иара аус аӡбарахь инамгакәа лгашьа амазар еиликаарц иахьиҿыҵшәаз. Аҭӡыбжьараҿ днаргахьан, иара ирццакит акәымзар, дара реицәажәара ахьнеишаз инеирц иҟан ҳәа дазкылсхуан.
Аҭакра аныҟалаз аҽны, агәаҽанызаара рымазарц, аректор иқәгылара Асҭандеи Марицеи ирлас-ырласны иргәаладыршәалон. Адырҩаҽны ашьыжьӡа аӷбақәа, еицырхашьшьы амшын иахьыхгылаз, алаԥшҳәаа анҵәамҭа удырбаӡомызт. НАТО рыӷбақәа, адесант ӡхыргарц рҿаархарызмашь ҳәа, уамак аҟалара иарӡыӡо, згәы хыҭхыҭыз аумаҷхыз. Усҟан зцәа иҭаӡыӡыз аӡӷабцәа ирбаз-ираҳаз шьҭа
даҽакала иахәаԥшыртә инеихьан. Ари зегьы шполитиказ аилкаараз Саҭбеи акыр дрыцхраауан. Ихаҭа аобком актәи амаӡаныҟәгаҩ иԥылаз аинтеллигенциа ргәыԥк далан. Убраантә даныхынҳә ашьҭахь, ҿиҭцәомызт, иаҳәшьа еиҵбы дыхҭалкаанӡа.
– Леуанти ихымҩаԥгашьа акыр шаҳәоз абыржәоуп цқьа саназхәыцуа, – ҽнак ашәшьырҵа иҵагылаз аишәа хәыҷы даадтәалеит.
– Иуҳәарц иуҭахи? – аҩны ашә дахьаадәылҵыз, лшәҟәы аартны ишылкыз, Марица дааҭгылеит.
– Уи иҭакра баша иҟамлеит.
– Иара даналыркаа, уи усгьы еилкаауп, – дзыԥхьарц илҭахымыз арҵага шәҟәы нықәылҵан, Марица лашьа дааиҿатәеит.
– Аха дзалыркааи?
– Убри уазҿлымҳахартә иҟоуп.
– Аиҳабыра рахь агәрамгара ицәыригаз ажәлар адгылеит, ус акәымзи? Дара убри злаԥдыргашаз иашьҭалеит. Иара дырԥырхаган. Бзыԥҭа аизараҿ ажәлар агәрамгараз ирыдыркылаз ақәҵара ԥхасҭахон ҳаҷкәынцәа, ма ҳажәлар рхаҭарнакцәа гәрагарыла аиҳабыра ирызкылсыр. Аха ус еиԥш агьаныҟамла, ирыӡбеит Леуанти дҭаркырц, ауаагьы аиҳабыра рахь икылнагеит, иҭаркыз ицхраарц. Уи ус ишыҟалоз дара агәраганы иҟан, избанзар ирбеит аинтеллигенциа ахәҭак Леуанти ишиқәшаҳаҭмыз, ихаирҟьацәоит ҳәа шырҳәоз. Уи иҭакра ауаа аршәон, рхы иацәдыршәар, аиҳабыра рыҳәарахь икылнагап ҳәа иазхәыцит. Ма зхы иаҳа иацәшәоз рҽырҵәахып ҳәа ақәырҵеит. Ус иагьыҟалеит зегь шәа-иза имҩақәырҵеит, аха иарбан масштабхоз гәаарымгӡазар ҳәа агәра сымам,
– данааҭгыла, Марица, дышшапаӡа дахьтәаз, уи длырццакуан.
– Аиҳабыра рахь ауаа кылнагеит иҟалаз аҭакра. Актәи амаӡаныҟәгаҩ ихала ииҳәо ббар, бхәажьы қақаӡа иаргылоит. Леуанти ицәа ихырхырц иаҿуп.
– Уи изла? – Марица лашьа инҭкааны дцәажәар лҭахын.
– Ахацәа дрыцныҟәошәа цәыримгеи.
– Ишԥа?! – Марица илаҳауаз аҵыхәтәан лцәа иалсҵәҟьон дааиҵақыџьқыџьратә.
– Еицыз џьоукы уи аҷкәын бзиа дшырдыруаз, ус еиԥш ацәаԥҽыга далаҟазартә шыҟамлоз нҭкааны ианааиҿадырхь, дааҭгылазшәа иуит, убри аахысгьы ус уҳәан-сҳәанк рыдыргало сымбацт. Ажәлар рыгәрагара Леуанти даԥсамкәа дҟалар дара рзы акырӡа аҵанакуан, убри ауп исҳәарц исҭахыу. Уажәы уи ҟаларц рхы ирзархәаша зегьы мҩақәырҵоит: дгомосексуалиступ, дышпионуп, иусушьа ҽеим, аҩны атипографиа маӡа идырбалеит, имаӡаз ашәҟәқәа рԥшааит…
– Излауҳәо ала, – Марица илаҳауаз ирыҵаз аиҳабыра рыгызмалрақәа аарла еилылцон, – ажәлар рыгәрагара здырҵо ҳәа қәԥароуп иҟоу?
– Аԥсҭазаараҿ убри еиҳау акгьы ыҟамзаап. Аус злаз ажәлар аиҳабыраҿ инеины иҭаркыз ихы дақиҭыртәырц аҳәара ҟарҵар акәын, сара иахьа убас сахәаԥшит. Бзыԥҭатәи аизара ашьҭахь аиҳабыра аусура рцәыцәгьан, ауаа дара ирызнеиуамызт, дара ауаа ирызкылсуамызт. Маҷ-маҷ убри агәрагара ашьақәыргылара иаҿын, маҷк иаузшәа анырба, агәрагара наӡа рҭаххеит. Иҟарҵазгьы ббоит. Аха ажәлар рыгәрагара еҩшахеит. Аԥснытәи аобком ахь икылсит, иахьцалак дара ирхылҵыз роуп уа аус зуа. Иарбанзаалак аӡәы иҿшәом Қарҭ Шеварднаӡе ҳизцап ҳәа. Иара дыԥшызар ҟалап, знык иааиндаз, нас рыҷкәын дрыҭаны идәықәысҵап ҳәа дтәазар здыруада, аха ҳара ҳахь уи аӡәгьы ихы иҭашәом.
Саҭбеи гәаартыла дцәажәон, ииҳәоз иаҳәшьа ишылныруаз изгәамҭаӡакәа. Лара илаҳауаз дшазҿлымҳаҵәҟьаз аӡаха лҽылзақәмыршәазаргьы (дидтәалазар, дӡырҩуазар, азҵаара илҭозар, дазҿлымҳамызт злоуҳәарызи), еснагь еиԥш убас лҽыриашаны дтәан, лхаҿаҿы дак қәацомызт, илацәажәоз лашьа дыҭкааны ибла дхыԥшылон ак знумбаалоз лыбла гәыҭбаа рыла. Илыхьыз лхаҭагьы илыздыруамызт. Аха иҭаркыз дзықәдыршәақәаз лхьаан, ахьымӡӷ идыргарц рҽазышәарақәа лгәаԥхомызт. Издыруадаз иара аԥсуара гәыкала дахьазықәԥоз азы жәларык шизыҟаз ларгьы дизыҟазар, иагьа умҳәан милаҭк рлахьынҵа лхаҭагьы далахәын, рыхьӡ деиҷаҳауан, рыхьымӡӷ лыхьымӡӷын. Ус иагьа иҟазаргьы, хаҭала иара акала дылзааигәан, лгәы дақәшәозар акәхарын. Уи аҭак лхала илыздыруамызт, избанзар, ганкахьала, лара дзыҿҳәараны Анцәа лылахь ианиҵаз лразҟы уаҩ иҟамзаара иалагӡаны, даҽа насыԥк лаҭәашьахарц дзықәԥомызт. Егьи аганала узахәаԥшыр, қәрала лаҵкыс акырӡа еиҳабыз ауаҩы абасҟаамҭа аӡә диқәымшәаӡакәа, аӡә дҳәаны дизтәамкәа, аӡә длызԥшымкәа ҟалашьак амамызт. Арахь иареи лареи зеибадыруамызт. Мышкы зны еиқәшәарын ҳәа дызгәыӷрызи зхатәы разҟы аиқәыршәашьа иазыҟаҵамыз, згәы ҭаԥҽыз аӡӷаб? Ақалақь иаланхоз аҳәсахәыҷ лхаҵацара аамҭа дҭагылан, арԥарцәа аалыкәыршан, иҟәыӷацәан, аҵара зыцааиуаз маҷмызт, мчыла изгозгьы ауҟахымыз, аҽырбарада ак иазкымыз
иаҳагьы ирацәан, лыбла иабомызт узҳәомызт, аха лгәы иабомызт. Лгәы иабашаз аӡә заҵәык зегь рыла дылцәыхаран. Убри акәзар иаҳа ҭаха лымҭо, дхьааха лгәы дзыҵагьежьуаз?
Чак аалгарц дахьынҭыҵыз, Ардасоу лылаԥш наиқәшәеит. Иара дибаӡомызт, лҽилырбарцгьы дашьҭаӡамызт. Иоура-иҭбаара, иҷкәын гәабзиара, иуаҩышьа, иаамсҭашәашьа, дызлалгәамԥхарыз ҳәа акыр далаҟазма! Дагьылгәаԥхаҵәҟьон, аха иҭахахьаз лара ларԥыс инаҩсан, ари ауаҩ замана дызидгылартә илбомызт, ус еиԥш дагьазхәыцуамызт.Цқьа дыҭҵаазар, ари аӡӷаб хшыҩла дызлачмазаҩымз узырҵабыргуамызт, аха лара урҭқәа-егьырҭқәа дызрызхәыцуамызт. Деибга-дызҩыда лхы лбон. Илзынаԥшуаз уаҩ длаҭәлымшьозшәа иахьалацәажәоз лаҳауан, знгьы ус ала дахьырбоз лгәаԥхалон, избанзар илышьҭеибаҵа уаҩ длышьҭаларымызт. Амала уи арԥыс, лара илыҷкәыназ дахьҭаз асубтропикатә институт иҭаз Ардасоу, зны иҽиҵәахуазаргьы, зны даалызцәырҵуан, игәаҵа дшыҵагьежьуаз мҩашьо. Ус ҽнак, луниверситет ахь амҩа дананыз, даалыхьӡеит.
– Ирлас-ырласны ҳахьзеибамбо сгәы иалоуп.
– Усҵәҟьа ҳзуҳәартә ҳаҟам, ҳаиқәшәалоитеи.
– Цқьа ҳаицәажәақәар сҭахын.
– Ҳанеиқәшәалак цәажәара ҳагыума.
– Анс-арс ак еибаҳҳәоит ҳәа иалабхи. Хықәкыла.
– Усҟатәи ҳаизааигәаны ҳаибадыруама, инарҵауланы акы ҳалацәажәартә? Сара сзакәу ҳәа акыр удыруама, инарҵауланы усацәажәартә?
– Бахьынӡаздыруа бысҭахыупеи, ус зыбҳәои?
– Цқьа судырыр, сымԥан уқәымларгьы ҟалоит.
– Сыбмыршәан!
– Умбои, ашәарахьы ухы шурхахьоу.
– Уи ус сажәа иаласҵеит.
– Ардасоу, саҭоумҵан! Абанҭ аӡӷабцәа руаӡә слацәажәароуп, – амҩа ианыз студент-ӡӷабцәақәак наилырбеит. – Уареи сареи нас ҳаиқәшәахуеит, – ҳәа данынидҵ, дахьлыргәыӷуаз маҷк иаалцәымӷахеит. Аӡӷабцәа аԥсшәа наралҳәан, дрыцны днеиуан. Иахьымҩахыҵуаз-иахьаамҩахыҵуаз лхы иархәаны, Инга лҽылзааигәалтәуан, нас џьара изцыз рҽаарҟәыргеит. – Иҭакыу иӡбахәык баҳахьоума? – Марица уи илымҩатәны длызҵаауан.
– Исаҳалоит, – згәы ак алаз длеиԥшымызт уи аӡӷаб, дагьҿаԥхаҿаччон. – Иаазқәылаз саб иҟоу зегь иаҳауеит. Иара иқәшаҳаҭны, ахаҳә-баҟақәа ықәыргазшәа рҳәоит.
– Уаҳа?
– Иҟаиҵаз шҽеимз, ишыцәгьара усыз азы иҿы иқәшаҳаҭхазшәа иалацәажәоит.
– Иҟаларым.
– Дырԥҟеит, дыршьуеит азоуп ус зиҳәаз рҳәоит џьоукы.
Марица илҳәарыз лҿамшәо даақәхеит азныказ. Рҵараиурҭа ахыбрахь ианнеиз, дызцызи лареи анеицрыҵыз лызгәамҭацәеит, лымала аҭӡыбжьара дныбжьалеит. Азхышәк Асҭанда дадгылан. Даалзааигәахан, лӡамҩа днагәӡит. Ажәақәак реимдара иахьӡаанӡа, аҵәҵәа бжьы ааган, акабинет иныҩналан, инеидтәалеит. Алектор дрышьҭалан дааин, алекциа даԥхьон. Лгәалаҟазаара иагьа иҽеимзаргьы, Асҭанда лымч еизылгон дӡырҩыртә еиԥш, еснагь ак анылҵон. Марица лгәаналаҟаз агьлыҩӡомызт, аӡрҩрагьы уамак дашьҭамызт, илгәамԥхақәашаз жәабжь жәпакы лаҳаны, алектор ииҳәоз лхы иҭалозма.
– Ибыхьи? Бакәӡамкәа бтәоупеи, – Асҭанда лҩыза даалызхьаҳәит аиҭакра аан, астудентцәа ндәылҵ-аадәылҵырц рҭыԥқәа ианыҩархыҵ.
– Убасҵәҟьа иубарҭоума? – Марица дагьхьаԥшуамызт, лхаҿы даҽак Асҭанда ианылымбааларц.
– Даҽаӡәы ибарҭамзаргьы, сара исцәыбҵәахырц баҿума?
– Иҭакыу изырҳәақәо баҳахьоума?
– Ибазҳәада?
– Ибаҳахьеит излазбо. Изысцәыбӡеи?
– Цқьа еилкаа сымаӡам. Уҳәан-сҳәануп. Бара ибазҳәада? – Асҭанда деиҭаҵаауан.
– Ани иҵаҩы ӡӷаб. Саҭбеи иакәзар – ииҳәара издыруам.
– Иахьцалак бара уи бзиа дыббоит.
– Баҟәыҵ, џьыбышьт!
– Иабаҟоу бизхәыцуеитеи.
– Сизхәыцуеит, даара дысгәаԥхозар ҟалап, аха бзиа дызлазбарызи, ҳаибаздырӡомеи.
Марица илҳәоз Асҭанда хшыҩ еивҵаларызшәа дахәаԥшуан. Цқьа иахьеибазымдыруаз азы, Марица Леуанти бзиа длызбомызт, аха дахьылгәаԥхоз цқьа дахьылзымдыруаз лԥырхагаӡамызт.
Лҩыза ак лҵәахырц лгәы иҭан, арахь иара лылыжжуан. Лхаҭа лыгәҭакы лзеилмыргацзар? Алектор ҿыц данааҩнашыла нахыс, Асҭанда лҩыга аашьҭылхыхт, уаҳа лҩыза илхәыцрыз дазхьамԥшкәа, лус даҿын. Марица, лхәамц риаша дахьтәаз, лҩыга анаашьҭылхгьы, ҵлақәак рымахәқәа, шәҭқәак уҳәа, ҵиаақәак рцәаҩа ҭылхуан. Уи лхы иааҭапапаз ҭылцарц лгәы иҭаӡамызт, асахьаҭыхра ԥсыршьага-ԥсеивгаран. Асҭанда уажәи-уажәи лҿаԥхьа иаагылоз Баҭыр дылԥырхаган, ус иагьа иҟазаргьы алекциа лыхшыҩ азылшьҭырц даҿын, излауала ахшыҩзцара наӡақәа ркьаҿ-ркьаҿны ианылҵон. Лҵараҿ дхьысҳахар лҭахымызт, аха маҷ-маҷ аԥсыҽра лызԥшын, лхатә усқәа хьаҳәхьачрада реиқәымшәара иахырҟьаны. Макьана еилкаа наӡак далаҟамызт, гәыӷрак лызкашәалон, убри даанагон акәымзар, аҵара акәмызт, аԥсҭазаара иалалхызи ҳәа ахәыцра аашьҭылхлон. Арахь аԥсҭазаара мап ацәкра ишус мариамыз лбон. Знык ианылгәаӷь, уаҳа арахь дзыхынҳәуазма? Знык аԥсабара илнаҭаз ахә лзымшьар, лира даԥсахомызт. Агәеилаԥшра даамҽханакуан.
– Уаҵәтәи алекциақәа ныжьны, аҩныҟа сцандаз сгәахәуеит, – ахԥатәи алекциа мҩаԥызгоз дыҟаӡамызт азы, аӡӷаб-еиҩызцәа еицны аԥшаҳәахьы илбаарц ианлеиуаз, Асҭанда иаалырҟьаны Аҟәа далҵырц аалҭаххеит.
– Бҵара ус иаанбыжьыртә, уск бызкамшәеит ҳәа сыҟоуп, – лыгәҭыхақәа ашьыжь инаркны ишцәырылгахьазгьы, Асҭанда, зегь лхаршҭны, уаҳа илзымҩақәымҵаз лхатә хьаақәа ҿыц ианӡырылга нахыс, Марица лҩыза лгәамҵ-хамҵра хылҽырц лҽыназылкит.
– Аҵара сҵоит, аха иаласхыузи ҳәа иаасхҭашәалоит.
– Бҵара хьысҳахеит, – Марица амшын ахықә даақәгылеит, длышьҭаланы лҩыза даалыдгылаанӡа.
– Убас иббарҭахама?
– Амала макьана аамҭа бымоуп. Аԥышәарақәа роуп аус злоу. Уа бхы шаабырԥшуа аабахп.
– Мчыла саҿуп. Марица, аҵара сҭахӡам.
– Бхы бнапаҿы иаага! – ақалақь ӡӷаб лҩыза гәакьа длылабжьон, избанзар уи лҵара аҳаракышьала лԥсҭазаара ахә шьатәын. Марица лхаҭа лԥсҭазаара даҽа шәага-загак амахын. – Быԥши! – уи лгәы лхалыршҭырц лҽазылшәон, иллырбеит анаӡара ихыз аӷба. – Аӷба заҟа ипашәи! Ибгәалашәома – аҵара шықәс ҳаналагоз, амш кахха ибзиан, аха шьыжьыказ аибашьыга ӷба еиқәаҵәақәа еицырхашьшьы аҳәаа хырҟьон. Ауама ҟалазшәа.
– Мда! – даақәыԥсычҳаит Асҭанда.
– Баала акинотеатр ҳазнеип.
– Исҭахӡам. Уа ҭынч сызтәаӡом. Баала ақалақь агәы шыҟоу ҳцап!
– Уахь иаҳа изеиӷьабшьои?
– Ауаа иаҳа ирацәоуп.
Аԥшаҳәаҿгьы ауаа маҷӡамызт, шьыбжьышьҭахь иаҳагьы ирацәахон, ахәымҽханра ааира аҽаназнакуаз, ақалақьуаа шынеибакәыз уахь икылсыз џьушьарын, рхәыҷқәагьы ԥшахьырсра икылыргон. Асҭанда ҭыԥк дакуамызт, убри азакәын абрантә апроспект шыҟаз дзеихоз. Уа апарк иагьныҵатәеит. Лара дҳәыҵәыҳәыҵәуан ҩныҵҟала, ҭеиҭԥшла иаалмырԥшырц дшықәԥозгьы. Астудентцәа ҩ-гәыԥк ааиуан. Урҭ дрылан арахь даақәнагалеижьҭеи илаԥшықәырҵаз Инга. Уи зыбзоураз Леуанти ихаҭа иакәын. Лҩызцәа дрылагылан, дара раҟара длахҿыхын.
– Абри лырҵаҩы длыгәхьааӡамеишь? – Марица Леуанти, адунеи азҿлымҳарақәа рыгәҭа далагылазшәа ахьылбоз, иҵаҩы ӡӷаб лылахҿыхцәара зыхҟьоз лзеилкаауамызт.
– Издыруада! – лҳәеит Асҭанда, дагьҩаҵҟьеит. – Баала, ҳцалап!
Марица уи дналышьҭалеит. Асҭанда амҩа хадақәа ирыбжьгаз аквартал мҩа даныланы, атроллеибус ааҭгыларҭа шыҟаз днеиуан. Уи дахьцоз илыцыз ишылзеилымкаауазгьы, лықәцәажәаха лԥсы еибанаркыр ҳәа дшәаны, длывагылан. Амҩа ааихырҵәан, ашҭа ду аҿаԥхьа ишьҭаз апарк азааигәа атранспорт рааҭгыларҭахь еицнеит. Атроллеибус длыцҭала днаскьалгарц Марица илӡбахьан, Асҭанда уи луазма, лымала дҭалеит, лҩыза аҩныҟа дхынҳәырц лабжьаганы. Лара уамашәа илбартә, аҩныҵҟа дҭан Инга. Рхы-ргәы иҭамкәа иагьааизааигәахеит. Асҭанда уи лықәцәажәаха лымамызшәа лхы лбон, убасҟатәи лхатә ус даргәаҟуан. Егьи лхала даалыдгылеит, наџьнатә еибадыруазшәа, дҿаԥхаҿаччон.
– Бабацои? – аԥхьа дҵааит Асҭанда, леиҳа деиҳабымзи.
– Араион ҿыц ахь, саб иашьа иҿы сыҟоуп. Баргьы уахь бынхома? – Инга дцәыҵыԥшны аԥхьаҟа игылаз аӡәы дизԥшуан.
– Мамоу. Сара азеиԥшнхарҭа сыҩноуп. Аҩныҟа сымцар ҟалом. Уажәи-уажәи бызхьаԥшуеи?
– Аԥхьатәи ашә илагылоу дсышьҭоуп.
– Уажәоуп банаа, иаразнак аӡә дбышьҭалахьоума?
– Ус акәым. Дсызкылԥшуеит.
– Избан?
– Иҭакыу аԥыхьатәи иҵаҩы ахьсакәу азы акәхап. Сахьцо-сахьаауа ирлас-ырласны дызбоит.
– Аус абеиуа?
– Дыстудентуп, аха аусура дахьаладырго шьҭа еилкаазар ҳәа агәра сымам.
– Имаӡаз аусқәа бнапы ианиҵалозма?
– Дарбан?
– Бырҵаҩы.
– Мамоу, – лҳәаанӡа, маҷк даахәыцит азы, Асҭанда уи лыгәра лымгаӡеит.
– Сара сылбаалароуп, абзиараз!
Асҭанда ԥхьаҟа дниасын, Инга иллырбаз арԥыс дааизааигәахеит. Иара, аӡәгьы хырҩ римҭозшәа, ԥхьаҟа дыԥшуан. Длыбаауазар ҳәа дизҵааит, амҩа лиҭарц, ларгьы длалбааит. Деиҭанеиҿаԥшит, аха рылаԥш еиқәшәара иҽацәихьчон лгәахәыртә, иара длызхьаԥшуамызт. Закәытә аамҭаз изҭагылаз, аӡәи-аӡәи еишьклаԥшуа, аамҭа еиқәаҵәаҵәҟьа еиԥшымзаргьы, рыцәгьа еибаҳәо! Зыстудент ԥсҭазаара макьана иамышьцылацыз аӡӷаб хәыҷы лышьҭашәарыцара рҽзазыркзеи? Асҭанда Гагра ицоз амашьына дыҩҭалеит. Адәыӷбаҿ аасҭа автобус аҿы амҩақьыра еиҳан, лара еиқәырццак уи дызҭалаӡомызт, аха аԥшра лзычҳауамызт, насгьы амҩаду ианыз иаҳа ирлас илеиуан, аихамҩа иқәыз атранспорт аасҭа.
Ааигәа даазыцрыҵыз астудент-ӡӷаб қәыԥш лхы дҭыҵуамызт. Иудырҵәҟьози маӡа усқәак налгӡахьаҵәҟьазар, ма урҭ ирҿыз акала дрыцраҳәазар, дрыцхраахьазар. Баша илышьклаԥшрымызт. Асҭанда уи дагьаалыҵашьыцит. Лара лаҵкыс уи дҳаракызшәа лбон, автобус дынҭаланы, ҭыԥк анылԥшаа ашьҭахь. Иара анҭәы, уамак имԥшыкәа, аҿынанахеит. Лара лхатә ус даамҽханакын, дарлашәын, дналаӡ дцарц агьлыгӡамызт. Аха еиҳаз ус лбомызт, ишԥаҟалҵарыз. Даныхәыҷыз аахыс илызкашәаз абзиабара лымҟәыҵшәаны илыцәкашәар аҵкыс, аԥсра иаҳа еиӷьалшьон. Аха макьана дқәыԥшымзи, лԥсҭазаара аӡыхь андәықәлоз иаамҭамзи, ауаа дрыхәартә аҽазыҟаҵара уажәы акәымзи ианылзымҩаԥысуаз, аҭәрахьы дызкылымсыкәа, лқәыԥшраҿ зегь ҿахҵәар лҭахымызт. Лхы рыцҳалшьон, лылаӷырӡ цәыкәбарқәак, лыблацә ианаахшәа, иаразнак илрыцқьеит, уаҩы илмырбац баша дгәыӷны.
Ақыҭахь дызгоз амҩан данлыбаауаз, Амра бзиа ишылхыҵхьазгьы, аусурамш анҵәара макьана акырӡа агын. Ақыҭа втобус еснагь еиԥш уааԥсыралеи еидаралеи еиҵақь иаангылеит, ақыҭауаа ықәызгоз уаҳа иабаҟаз. Хәлаанӡа даҽазны иаауан, аха уаанӡа аамҭа акырӡа набжьан. Аџьырмыкьа уаа дрывҵалазшәа, цәгьала ҽазыркуаз амҩан игылаз ларгьы дрылан. Лшьапы аӡә дақәгылан, ихала дгәеимҭар, лхьаа лчҳарц, ҿылҭуамызт. Аԥсшьарҭа ҩны аҿаԥхьа илбаауаз маҷӡамызт, аԥхьатәиқәа лара дрылан, лхала дҭыҵит лызҳәомызт, ҩыџьа дрыбжьаҟьцырц агьлыгымхо, ашә цәгьала икылсуаз дреиун. Ибзиашәа дкамҳакәа, лшьапқәа дрықәгылеит.
Дышиашаз аԥсшьарҭа ҩны агәашә дынҭалан, ашә илатәаз агараж ахьыҟаз азы дизҵаан, машьынақәак ахьгылаз налирбеит. Лгәи-лгәи еилаԥшуа, лшьамхы лыҵаҟәарҟәаруа, уахь лҿыналхеит. Иԥхалшьоз, ма дзыцәшәоз акгьы лымаӡамызт, шьҭа лгәаҟҵәаҟра лгәаҵӷа ԥнаҵәахьан. Слесарцәак машьынак, еимырхуазу еибырҭозу лзеилымкаауа, рнапқәа ахәша еиқәаҵәа иаганы, рымаҭәақәа убри ахәша аларч рышәҵаны, иадгылан.
– Баҭыр дахьыҟоу жәдыруама?
– Уи џьара дцеит, иахьа дҟалару сыздыруам, – лыбӷа ааԥиҵәеит длызҿлымҳаны илзаахьаҳәыз, егьырҭ раасҭа иаҳа иқәыԥшыз арԥыс.
– Шьына дыжәбахьазар? – даахьаҳәырц лҽазылкхьан, ма уи дизҵаарц лӡбан, дааҭгылеит.
– Шьынеи иареи еицуп. Шьына имашьына ауп изықәтәоу, – гәыкала иҿагәыбзыӷшьа лара илызгәаҭаӡомызт.
– Џьанар иусурҭа ахьыҟоу сашәҳәеи!
– Уи аус ахьиуа абнатәи ашьҭаҵарҭаҿ ауми, аха уигьы арҭ дрыцуп.
– Зыӡбахә аацәырызгалак рызынтәык, ас еицықәҵыртә, закәытә усузеи ирзыҟалаз? – ҳәа лҵаашьа лхаҭагьы иаалцәымӷахеит, лара лус еиҳаз изышьҭаларыз арбаныз лҳәарызшәа.
– Ирышьҭоу дарбану ҳәа исызҵаар, ирасҳәои?
– Уаха иааип ҳәа шәгәыӷуама?
– Уаҵәы ашьыжь имааиуеи.
– Џьанар иаҳәшьа соуп. Шьҭа уаха аҩны дызбоит.
– Бзиала беиқәшәааит! – зыуаҩрахь инеихьаз аӡә иакәызшәа, дналықәныҳәеит.
Уи ихымҩаԥгашьа шылгәаԥхазгьы лгәы арԥхомызт, зтәы иамуз аӡә леиԥш, днахынҳәит. Игәаӷьны зегь иалҳәарц дыззааиз данылымба, зымҵәыжәҩа иаехсыз ахьшь даҩызаха, дыхҽны агәашә дынҭыҵит, Баҭыр даалҿаҳаргьы ажәак шлызиамҳәоз агәрагаҵәҟьаны.
Адырҩаҽнытәи лҵара лҽахьаглырхоз лгәы иаланы, дахьааз дхынҳәырц агьлыгымхо, амҩаҿ дааҭгылеит. Илҭаххаҵәҟьар – автобус иаарласны имхынҳәуази. Амала ара дшыҟаз ани арԥыс ила еилкаак роур, лҩныҟа ирурыз рзымдыруа еилахон. Илдыруази Баҭыр џьара дылбаргьы, уахьгьы дгәыӷуан. Абра данааих, лан лҽыллмырбакәа шьҭахьҟа цашьа лымамызт. Лхымҩаԥгашьаз лхы лцәымӷны, амҩа дҩанылеит, иаарласны дара рҿынӡа дҩазгашаз машьынак лыхьӡарын ҳәа дзымгәыӷкәа. Лгәи-лгәи еилаԥшуан, лқьышә аакәамкәамлон. Адунеи еижьаган. Лхәыҷра, лқәыԥшра зхьыԥшыз ауаҩы лгәыӷрақәа зегь еиԥхьирттан, ԥхьаҟа разҟык дазԥшӡамкәа, лынаур-цәаҳа амҩа ианын, лҩныҵҟа ҭыԥшша, дызлаз адунеи ҭацәӡа. Лынаур заҵәык гиуа амҩа иангылан. Иарбан ҵараз ааигәа дзызхьуа Аҟәаҟа дызгоз! Иарбан ԥсҭазаараз лҽыззыҟалҵоз! Иусураҿ днеины Баҭыр дахьлықәымшәаз шыгәнылгоз, амҩа дангылан. Шьҭа аҩныҟа дҩеирц агьынлыгмыз, илыхьыз иаҳа илзеиӷьызшәа лбеит. Лара ааԥынраз иара дишьҭаланы уахыла, аҵх далхәхәа, иҩны дҩеит, ала анлышьҭала, дшыҩуаз мацара, дхынҳәхьан еиԥш дкаҳаит, закәытә хьааз илоуз, заҟа даргәаҟыз! Уажәы ҿыц дишьҭаланы иусураҿ дизнеит, лыҩныҟа амҩа даныхын, џьара дымшьацәхысландаз! Лымҩа цқьа дазԥшуан. Аԥсшьарҭа ҩнаҿы дызханеиз џьоукы иааилыркаар – ӡӷаб ласык лаҟара илыхцәажәарын. Ас ахыларҟәра збахьадаз! Акраамҭа ала зыцрыхо адаҷ зны иԥсардханы иԥҵәон. Дыԥсардхахьан Асҭанда, лгәы нкыдгыланы иԥҵәахьан. Аӡӷаб адәахьы дыӷәӷәазшәа лхы аалырԥшуан, аха лара дыԥсыҽын. Амала ԥагьарала лхы шьҭыхуа, лыӡӷаб хьӡы лыхьчон. Ус иагьа иҟазаргьы, лара Баҭыр дылцәыӡыр лҭахымызт. Ҩ-мцак дрыбжьахан, хыцәгарас ишьҭылхрызи?
– Нан, иахьа баараны быҟазма? – агәылара инеирц, агәашә иааҭыҵыз Надшьа лԥҳа даалызԥшит.
– Уаҵәы алекциақәа сыҽрымысхит, схала ԥхьатәқәак сымоуп, – Асҭаснда днеин, дԥышәырччо лан аԥсшәа аалалҳәеит.
– Ак быхьызшәа амҩа банын…
– Бысцәымшәан! – Асҭанда лан лгәы лҟаҷазшәа лун, агәарԥ дынҭалеит. Аҩны дныҩналан, лшәыра нықәҵаны, адиван днықәтәеит, иаҿаз ателербага лыхшыҩ азылшьҭырц, аха уи ус иауазма. Лԥсы ааиҭакра дахьымӡацызт, лҭаца данааҩнашылоз. Даныҩалхаҵгыла аԥсшәа ааибырҳәеит. – Бышԥаҟоу? – длызҵаауан, лан леиԥш ак лыдылбалар, лҭагылазаашьа алацәажәара иахылгарц.
– Сара исыбаргыуи, аха бара акы баанацеит.
– Аҩныҟа смааи.
– Иахьа аԥшьашоу? – Шьасиа ак лзылцәыҵәахуазма, уи амшала Асҭанда лԥсы еибакны лҭаца длызгәаарц агьлыгмызт, аха лыҽнылкылеит, уи дналыдтәаланы ҿыц «аҵәах» анаалҿыҵлырга, иагьа умҳәан лара ланхәԥҳа бзиа дылбон. – Бара бакәызма ҽнак дуӡӡа алекциақәа бжьазыжьуаз?! Нас банцоз-банаауаз бымаҭәа цқьа ибыӡәӡәарц иаабгалон, урҭ бзеиԥшынхарҭаҿ ишыбҭахыу ибзырышуам азы. Иахьа, бынхарҭахь бымнеиӡакәа, бааит, ибыхьи?
– Сара агьызқәым соуп, – иаразнак аҭак лзыҟамҵазаргьы, лҭаца илыҵалкын азы, Асҭанда уаҳа илзычҳауамызт. – Сҭагылазаашьа зеиԥшроу бымдыруеи. Уаҳа исылымшазт, скало саакылсит Баҭыр иусурҭаҿ, зегь иасҳәарц, игәы иҭоу еилыскаарц. Иара дыҟаӡам.
– Урҭ еицны џьара ицарц еибырҳәахьан ҳәа сыҟоуп. Иахьа иақәыркызар?
– Усшәа саҳаит. Аха дахьызымбаз еиӷьзар?
– Баҭыр схала зегь иасҳәоит. Бара азин сыҭа!
– Сыздыруам иҟасҵара, – Асҭанда дҵәыуан. Шьасиа уи лнапы лкын, лыԥхара анхәԥҳа илныруан. – Исгәалашәо бдыруама, убри иахьа даҽазны еиԥшымкәа акала исныруеит, – лҵәыуара лбжьы иалҩуан. – Аҵара сҭалар сҭахым, усызԥшуа усзыртәом ҳәа дыскуан, дшысцәыӡуаз здыруан, аӡы сӡааԥшылозшәа. Иара иуамызт, акы сацәымшәарц дсылабжьон, аҵара сҭаларц иҭахын. Убасҟангьы игәы бжьажьозма, знык сиԥыригарц? Знык аҵарахь сизышьҭыр, нас иҽызлахигаша даҽазны даҽак иԥшаарын.
– Иҟоу цқьа ибыздыруам, убас акәҵәҟьан ҳәа бгәы кабыжьуама! – Шьасиа уи длылабжьон, уаҳа илылшарызи. – Иахьцалак иҿцәажәара аҭахыуп. Бара ибылымшозар, сара зегьы еилыскаауеит.
– Сыздыруам, – лгәы еилаԥшуан аӡӷаб. – Иакәӡам акы аасгәыдиҵар, ишԥаҟасҵои?
– Шәҩыџьегь шәеиқәсыршәароуп.
– Уи ҳаиԥылара иҽацәихьоит.
«Иумҩргьы ԥсыхәа уманы избом, – Леуанти, акамера ашә аартны данааҩнарҵа, ихы иҭагьежьуан аԥсуа прокурор Вардаиа иажәақәа. – Иумбои ус хыхь-хыхьла ишҭысҵаауа! Исырҵаулар?!.» Иусурҭа ҭыԥ иқәыз ашәҟәқәа цәырыргеит, аха идуховка иҭыргаз гызмалрыла иҵәахны ирымазшәа дазхәыцуан. Игәаҵанӡа ҭынчрамызт. Ихшыҩ аус ауан, џьара ԥсшьарак ҟамҵакәа. Арахь аиҿырԥшрақәеи аиҿыбаарақәеи ихшыбаҩ чмазара иаруадаҩуан. Зхы ҭырҟьаз иҭагылазаашьа ихаҭа иман, гәыцқьарыла иҿы злаиқәшаҳаҭхаз ашәҟәы еиқәимыршәар ада ԥсыхәа имамкәа дахьҭадыргылаз. Уи имҩыр, идмырбацыз ашәҟәқәа цәырыргар ҳәа дшәон. Урҭ амҩа анрырҭа, аиҳабырақәа змаз русурақәа ирымырхуан, рыдунеихаан аҳәынҭқарраҿ аусурҭа роуамызт. Урҭ зҭииз Леуанти иакәын ҳәа ахьӡ бзиа иаргьы иԥсы ахьынӡаҭаз имазаауан. Иҩызцәа ԥыҭ-ҩык ирыдамхаргьы аусӡбарҭахь икылыргар рылшон. Иареи дареи антисоветтә пропаганда иаартны имҩаԥыргозшәа, ашьауӷ иадыркуан, рыжәлар ирзеилкаауамызт асовет мчы аҿагылара аус рҵеи изымҩаԥыргарызи, аԥсуаа иаарыхӡыз зегьы асовет мчы ирзаанагазшәа, ажәлар рыхшыҩ аиҭакра ӷәӷәа аиухьан. Ашәақь ахы дҭаԥшуа, акамера ҭшәаҟынџьара дыҩнагылан иара, ихы зқәикрыз дақәымшәо, ихәда икәаҽны. Апрокурор цәхаԥшь ибла дыхгылан, ари аус дмыртытырц шрылшоз, ма идыртытырц шыҟалоз ихаҿы мыжда ианыԥшуа. «Иуҭахызар удокументқәа абжа ҳҵәахып…» –аҳәон уи ихымҩаԥгашьа. Аамҭала акәзаргьы, урҭ рцәыргара ааныркыларызшәаҵәҟьа дрызхәыцуан. Амала аиҳабыра ирҭахыҵәҟьаз ашәҟәы риҭар, нас доурыжьыргьы, – ахақәиҭра абеиҭахыз. Уи хақәиҭрахомызт. Иԥсы ахьынӡаҭаз ихы шәиуа адгьыл дықәгылазаауан. Зегь иреицәаз усзар ҟаларын ижәлар злаиҭииз зҳәоз ашәҟәы инапы аҵаҩны архивк аҿы иахьырҵәахуаз, идунеи аниԥсахлак ашьҭахь, дзеиԥшраз зҳәашаз анҵамҭа аҭоурых азы ианышаҳаҭхоз.
– Упрокурор иуеиҳәеи? – акраамҭа ҿимҭзаргьы, Леуанти агьимҳәозшәа аниба, Валери Васили-иԥа Макеев ихала дҵааит.
– Уҿы злауқәшаҳаҭу ашәҟәы уҩыроуп иҳәеит.
– Ус ҟауҵар, уусқәа иаҳа еиқәшәоит аиашаз.
– Избан?
– Иахьоума санҭарк, рпроцедурақәа зымбахьеи.
Даҽа уск азы апрокурор диҳәарц иҭахызар ҳәа Вардаиа дышҵааз Леуанти иааигәалашәеит. Инга лзы Валерии иареи еибырҳәахьаз аусҭҵаацәа рҿынӡа ишнеихьаз ҩашьозма. Ари ахаҵа дышвартәаҵәҟьаз есымша агәра игон. Инга абри аус аҿы рхы дадархәарц абарҭахыз? Ари азҵаара аԥсуа баандаҩы ҭаха инаҭомызт. Уи рхы дадырхәартә ҿарԥарҭак римҭар акәымзи, аха ҵәаҳәк диркхьан, изҿадыршәуаз дирбозарц рыҽԥыршәон. Рхала изцәыррымгози уи лыӡбахә? Аӡы аноуужьлак, аӡлагара аангылараҳәа, Леуанти ихшыҩ дзықәшәаз иарцҳафырын, иааиԥмырҟьаӡакәа хәыцран дызҿыз. Иусурҭаҿ лара данааҩнашылалак, игәалашәон Шалахан Нургалиев длышьҭахх акырантә ашә шааиртхьаз. Уи уа дрызкылԥшуан. Лҵараҿ абыржәы ишлышьҭашәарыцоз агәра игон. Иара дахьҭакызгьы рҩыџьегь реизыҟазаашьа иазҿлымҳан. «Иаартны изысзымҵаауеи?» –ҿыц абри азҵаара аҭак дашьҭан. Издыруадаз Шалахан иимбаз ак имҳәазар, ма уи иаргамара рҭахымзар? Ма Макеев дзакәыз рҵәахуазар? Леуанти ихала Инга лгәабзиара зеиԥшраз изеилыркаарц дрыҳәар, егьырҭ рыгәрамгара рҵәахуан, зегьы ихы иавибартә даақәдырхон.
Анаиааирҭахь ианлыбаарга, иара арымӡ днықәтәеит, ԥшь-кәақьҭк ҭшәаҟынџьара рыбжьара ишьаҿа ԥхьаӡо абжьалара игәы ԥнаҵәахьан. Уи адагьы апрокурор иабжьеигаз абахҭаҿ бжьагарамызт, идҵан. Аиашаз рбжьы науқәырганы адҵа урҭомызт, аиҳараӡак мышкы зны иҟалақәаз ауаа ираҳар – рбжьы шақәдыргарыз рыздыруамызт. Аиҳабыра ажәлар хьаас ирымамызт, дара раҵкыс социалла илаҟәыз ракәны ирԥхьаӡон, аха дара рзы ауаа ргәаанагара бзиазар рҭахын, рычҳара рыцәхыҵыр ҳәа ишәон. Иахьцалак ажәлар хьаас ирымамкәа изыҟаломызт. Убарҭ рҿаԥхьа рхы рзырқьиауазар ҳәа иашьҭаланы, иаргьы дҭаркит. Амала абахҭа зегь раҵкыс ииашамыз, ицәыршәагаз усын. Аусҭҵааҩ ихы дақәиҭын, ишиҭахыз аус дашьҭан, иҭаԥахыз ихәҭа-ихәҭамыз ашьауӷ изеиқәиршәон. Иара дҭакын, ихыхьчара дақәдыршәомызт. Иҭакыз ихы дақәиҭзар ихыхьчараз дманшәаламхози. Убра агьизеиҿымкаарц акәымзи дызҭаркыз. Адемократиатә тәылақәа рҿеиԥш, иусҭҵаара ианалага нахыс, ма адвокат дышьҭихыр ҟалондаз.
Валери, акәақьҭқәа реимдара игәы аныԥнаҵәа, арымӡ егьи аган днықәтәан, аҭаҭын дахон. Ахьчаҩ, ишәақь ихарззала, хыхь длаҩеиуан. Аҭӡамц ҳаракы анаҩсан ҩыџьа еидтәаланы акы рхәыҭхәыҭуан. Ахьчаҩ инацәа дирбон имеицәажәарц. Ирҳәоз рнаҩсан инеиааиуаз ираҳар ҟалаӡомызт. Егьи аҭӡамц ала иуаҳауан еибарҩуа ҩыџьа шеишьҭаз. Абахҭа камера ицәеижь ԥсарданатәуан, абра заҵәык ишьапы ааиҵихыртә аамҭеи аҭыԥи ахьимаз ихы иаирхәар акәын.
Урҭқәа уажәы иара дызрызхәыцуамызт, ихы икәаҽ дтәан, иҟаиҵарыз гәазҭоз илаԥш ихҵаны. «Дымкәараҵар» ада ԥсыхәа шимамыз усгьы еилкаан, «аҵәҟьа» дакхьан. Акамерахь ианҩықәныргоз, дзызхәыцуаз акы заҵәык акәын: усгьы иара даҿашәеит, зегь ихәда иқәиҵар, иқәихыр акәхон, даҽаӡәы лахьынҵак ирымҭо. Ишыныҩнарҵаз аҟәардә даахан, бӷьыцк нықәиҵан, аиарҭаҿ днатәан, апрокурор ихьӡала арзаҳал иҩит, иҟаиҵаз шихараз, даҽазны ус иҟаз уск ихы шалаимгалоз ҳәа. Убранӡа иуазырреи игәаҟҵәаҟреи ддырлашәхьан, знык дааурышьҭыр, излауаз ала адуховка иҭаз амаӡарах шәҟәқәа ахьыҟаз ԥшааны, ҿыц аусура далагарыз џьишьон. Ус данхәыцуаз, ааигәаӡа иқьаад маӡақәа дара рнапаҿы инеизар ҳәа агәра шидыргахьаз ааихашҭуан.
– Апрокурор ихьӡала ашәҟәы еиқәуршәеит ҳәа сыҟоуп, – иҳәеит Валери дахьықәиаз.
– Изҩит, – иҳәан, Леуанти иарзаҳал даԥхьеит.
Валери ақәҿимҭит. Ихчы нкыдиҵан, дықәтәа-кыдиалазшәа дхәыцуан, аҭуан даҵаԥшуа. Ус дук зыхәда иқәзхыз иеиԥш, Леуанти ҭынч дтәан, нас иаргьы днықәиеит. Маҷк дамхацәеит. Ицәа ҭынчмызт. Иҩныҵҟа аҭыԥ иқәӡамызт. Ииҩыз ахәыҷгьы хьымӡӷишьон, чарҳәаран. Акамера ҭшәа аҩнаҵәира ԥсхыхган иара изын. Шьҭа ахьшәашәарахь аамҭа ахы шархазгьы, есымчыбжьа аҽыкәабараз ишлыбааргозгьы, ицәеижь канҵлон. Иԥсы изыҩнакуамызт. Иаарласны абри аҽацәгара дақәгәыӷуа ииҩызар убри арзаҳал? Ихы дазҵаауан, аҭак цқьа изаҭомызт. Ибӷьыц ԥижәарц, инапы аҿааирхон, нас дааҭгылон, цқьа дазхәыцырц. Атымитыша дышхықәгылаз ибозшәа, Валери ҿааиҭит:
– Ишуҩыз акәымшәа збоит.
– Избан?
– Сыздыруам, аха ус акәым ҳәа сыҟоуп, – игәы иҭаҵәҟьаз иаразнак иааиртуамызт.
– Нас ишԥыкәу?
– Цқьа азхәыцра аҭахыуп. Исхароуп, уаҳа ҟасҵом уҳәеит, ԥсыцқьарыла уҿы уқәшаҳаҭхара ахьӡума уи. Иааҟауҵаз зегь аурбар акәушәа збоит.
– Уи ишԥа?
– Аханатә уалагароуп ҳәа сыҟоуп. Иҟасҵақәаз аусқәа абарҭ, абарҭ… нас алкаақәа ҟауҵароуп. Ушиашамыз аарԥшуа.
– Сиашазар?..
– Ма ушиашоу аарԥшуа, – дааиҵамхеит Валери. – Аха дара ирҭахыу ушиашоу уҳәарц аума, ушиашам ауми. Ушиашоу удыруазар, ашәҟәы зуҩхуеи.
– Мда…– Леуанти еицәаз дааҭашәеит.
Уи Валери дихәаԥшуан, бжьагарақәак зырҭахьаз аӡә иакәны. Ус акәзар, иара идырҵәҟьон дара ирҭахыз. Убри дықәныҟәозшәа Леуанти ихы мҩаԥимгар ауӡомызт. Дара ирҭахыз ҳәа «ивартәа» дызҿыз ашәҟәы ианрымҵеиҵа, иара ихала аҽшьра иқәшәон. Игәра ргартә навҵаларҭак иԥшаар акәын, аха уахь дназгоз иарбан мҩахәасҭаз? Дыцәарц иҭахызшәа, аҭӡамц ахь иҿы нарханы, днықәиеит иҽмырҵысӡо. Валери адырра риҭарын рҩыџьегь еибырҳәаз азы. Абри агәаанагара иазԥшызма игәахәыртә, «ивартәа» иԥхьан дыргеит. Даныхынҳә, уи излеиҳәаз ала, иус ҿыц еиҭахәаԥшырц аӡбарҭахь дыргарц ргәы иҭан. Еиԥкаа-еиҿкаа уи иус ацашьа Леуанти агәра игарызу имгарызу издыруамызт.
Адырҩаҽны, шьыжьхьа анырфа, Леуанти аҷаԥшьацәа дрыҳәан, қьаад бӷьыцқәак рымихит. Иара ишиӡбаз ала аҩра ицәыцәгьаӡамызт, ажәабжь ихаҿы еиқәиршәахьан, еиҿкааны ақьаад ахь ииаигон. Леселиӡе ибаҟа аҳәынҭқарра аусзуҩцәа изакәанымкәа ианықәдыргылаз инаркны, ихаҭа данҭаркыз аҿынӡа ахҭысқәа игәалаиршәеит. Амала уа иаирбаз дара ирдыруаз, рхала излахәыз афактқәеи ахҭысқәеи, ма ирдыруаз абри акәын ҳәа игәы иаанагоз ракәын. Ирацәахеит ихы иҭихәыцааз. Дара зегьы уи аҽны игәалаимыршәеит. Иҿахәҿыхраз иԥхьаанӡа, изҵаауазар иреиҳәашаз ажәабжь наӡа заа еиҿикаахьан. Апрокурор урҭ ахҭысқәа нҭырҳәцааны дрызҵааӡомызт. Аха абыржәы акәын уи аамҭа анааидгылоз. Тариел Амԥари иҩызцәеи бзыԥҭаа рыҷкәынцәа ишрыдҳәалахаз зынӡа иаимырбаӡеит. Уи ҟаҵан даҽакала. Аусура ашьҭахь, аҩныҟа дышцоз, машьынак аангылан, иҭыҵны иааидгылаз ауаҩы Леселиӡе ир абрстәиала Риҵа ицоны идыруазар ҳәа дизҵааит. Ахаҵа иара дидыруан, аха Леуанти уи димбаӡацызт. Дызҭыҵыз амашьына аԥшҭәы игәалашәаӡомызт, игәра ргарц Леуанти аԥшҭәы аӡбахә заа иҳәеит. Аномер – уи атәы умҵааргьы ҟалон, ацифрақәа ианакәызаалак ихаҿы иаанхаӡомызт. Уи иашан, ацифрақәа игәалаиршәарц иҽазикӡомызт, аха иԥсҭазаараҿ аус ду изырҟаҵаз имашьына аԥшҭәи аномери игәаламшәартә, зхы шаҟәаӡаз ауиакәхыз, аха акәараҵара аҭахын, угәра рымгаӡаргьы, иахырҳәаашаз рҿамшәартә ицәыригар ихәҭан. Леуанти уи ахаҵа иеиҳәеит Леселиӡе изкны ахаҳә ахьықәдыргылаз аҭыԥан кьаразаа ақырҭуа меншевикцәа ишрабашьуаз 1918, нас 1921 шықәсқәа рзы. Иара арҵаҩы иабжьеигеит, аҵаҩцәа иҟарҵазшәа, убра ахаҳә ашьҭаҵара еиҿикаарц. Уи ахаҳә амашьына
илалбааны идгылаз ишизааигоз данақәиргәыӷ, ианиҵашаз атекст ииҭеит. Уахыкгьы ахаҳә изааиган, ақәыргылара маӡала Леуанти еиҿикааит. Еизаз иахьраҳаз издырӡомызт. Уи ахьчара ианалага, ҽнак иқәырхырц аиҳабыра рҽазыркит, аха иҩызцәеи иареи ианырыму, ауха уаҟа аизара мҩаԥысит, дзусҭаз «издыруамызт» аӡәы даақәгылан, Аԥсны зегьы еизганы, аизара ду ҟарҵарц рабжьеигеит. Уи исахьа ҭихит, дзеиԥшраз усгьы ирдыруан игәахәшәа.
Ԥсыцқьарыла «иҿиқәшаҳаҭхара» иунарбон, аԥсуаа ргәы ианасуа, уаҩы шҿимҭуаз, ақырҭқәа ргәы цәҟьар ҳәа ишәаны ишыԥсуаз, зегь зхараз аиҳабыра шракәыз. Амала Леуанти ихы иавеибазшәа иҟаиҵаз – аизараҿ ииҳәоз даламцәажәар акәын. КПСС иалаз иаҳасаб ала, иҟаиҵаз ихаран, аха доурышьҭыр еиӷьын, ӡбара усмызт азы. Иара ибзиаҵәҟьаны еиликаауан ииҩыз, алкаа иҟаиҵаз дара ишырзымхоз, иаҳагьы ишеивнагоз, аха усҵәҟьа рҽидырбартә иҩымызт, иаҵаз рымбазшәа ҟарҵар акәын. Зынгьы, дызлаурышьҭлак ҿарԥак ҟаҵаны, ихы дақәиҭыртәындаз ҳәа рҳәартә, аҭагылазаашьа Аԥсны иҟалозар ҳәа дақәгәыӷуан. Иқьаадқәа ааидикылон еиԥш, ашә рҿыжуа, ирҟәарҽаруа иаадыртит.
– Анаиааирҭахь! – ҿааиҭит аҷаԥшьаҩ.
– Сара сцар сҭахӡам, – зныкыр адәахьы алыбаара мап ацәикхьазу Валери.
– Аӡә дааныжьны, аӡә илыбаагара ҟалаӡом, – иҳәеит аҷаԥшьаҩ, Валеригьы ашацаҳәа иҽааибиҭан, уи иқьаадқәа дрыԥхьарц шиҭахыз здырыз Леуанти днаишьҭалеит.
Ҵаҟантә ианҩықәнырга, хара имгакәа Валери иԥхьан дыргеит. Иаарласынгьы дыдмырхынҳәит. Данааҩнадыршыла иџьакет ныкнеиҳан, еимаа ишьхаршәшәа, иҵарԥала наишьеиҵан, аиарҭақәа рыбжьара длаҩеиуа даабжьалеит. Ашә иамариашаны дышнеиуаз, изҭачкәымк ашә ианиҟьеит:
– Шәусқәагьы шәаргьы… Шәан!.. – ицҭакыз ида уаҩы изеилмырго дыцәҳан, данаахьаҳә аиарҭа иҽнықәижьит.
– Иузыруи? – Леуанти игәалашәон знык-ҩынтә Валери иҽизнымкылакәа ас ихы шымҩаԥигахьаз.
– Сус наскьаргоит, инаскьаргоит, сгәы ԥырҵәеит.
Уажәы ииҳәаз Леуанти агәра имгаӡеит. Дгәамҵны ашә дасны даныцәҳауаз имхаҟаҵаз усын, уи дыхәмарӡомызт. Дызвадыртәаз убас акәын уи дышизхәыцуаз. Валери, иус ӡбаны, алагер ахь дыргахьан, Леуанти убас игәы иаанагон. Иҩызцәа абаандацәеи иареи, иарбаныз здыруадаз, ак еимаркит. Дшыршьуаз аниба, авартәара иазҿлымҳаз апрокуратура аусзуҩцәа аус рыцура дақәшаҳаҭхан, КГБ абахҭаҿ дааргеит. Издыруадаз даҽа уск ихьындырҳалазаргьы, иҟалон уск аҭҵааразы дшаҳаҭ ӷәӷәазар, амала урҭқәа-егьырҭқәа рзы абахҭаҿ дааргомызт, араҟа иақәдыршәоз зегь раԥхьа алагер ԥсҭазаара иацәдыршәаз иакәын. «Авартәара» занааҭс ишышьҭихыз еилкаагәышьан. Уажәы ианиԥхьа, Леуанти агәра ганы дыҟан ԥсыцқьарыла иҿиқәшаҳаҭхара иадҳәалаз акыр ыҟазар заа еилыркаарц Валери ишиҿцәажәаз, нас аполитикала иҭакыз иҿцәажәара рзымариахон, дызҿадырԥақәашазгьы заа еиқәдыршәон. Издыруадаз «ивартәа» ихаҭа зегь еилкааны имазар ихаҭа иаҳа изеиӷьзар, усҟан аус злаиуз ала иҽыдирбарын, асҟатәи дахьрыхәоз азы иаргьы џьара цхыраарак ирҭарын.
Леуанти иҿиқәшаҳаҭ зныз иҵәахырц даҿӡамызт, «ивартәа» даԥхьарц ииҭарц ааиҭаххеит азныказ, усгьы уи апрокурор иирбар акәын, ианыз заа иарҳәар акыр азыԥсахуазма. Ианаамҭаз дааиԥхьхәыцит, хыхьынтә Валери дҵақәак иҭаны дизаарышьҭхуан, ргәы иҭаҵәҟьаз ихала изеилкаарымызт. Уи апркурор шьҭа Аԥснынтә иусқәа Қарҭҟа данбааргарыз ҳәа дышхәыцуаз, уахыки-ҽнаки раҟара ааҵхьан еиԥш, дыҩдәылыргахт. Ас иаарласны ианыҟала, урҭ реиқәшәараз данҩаргоз, ашәҟәы аҩра дшалагаз рдыруазшәа акәын ари ахҭыс шыҟалаз. Апрокурор ихаҭа иацы Аҟәаҟа амҩа дзықәымгылеи? Иацнатә идыруан ибаандаҩы ақьаад дшаҳәаз? Уи аҽны, Валери данырга, уамак мырҵыкәа иара изиԥхьарызи? «Ивартәа» ишибзоураз мҩашьахуа еилкаан. Арҭ цқьа аус рзымуазшәа игәы инаҭон амҩан, убри игәаанагара Вардаиа актәи изҵаара хымԥада ишьақәнарӷәӷәон, ауаҩ кьаҿ палтыҟсагьы зынӡак ааҿымҭӡакәан даныӡырҩуаз.
– Нас иумеи уа?
Абаандаҩы ибӷьыцқәа дымццакӡакәа иаацәыриган, даԥхьеит. Еиҿкааз ажәабжьҵәҟьан, алагамҭеи лкаақәак ахьыҟаҵақәаз анҵәамҭеи ртәы умҳәозар, литературатә журналк изанумҵахуази. Дзыԥхьаз акәӡамызт дара ирҭахыз, уи ус шакәхоз шеиликаауазгьы, убри дахырԥаны ак идмырҟаҵар акәын аус злаз. Иргәаԥхоз ак идырҩыр, убри ашьҭахь ихы дақәиҭыртәрызшәа дааржьақәар, абаандаҩы иҟаимҵарыз арбаныз, иагьа умҳәан иҭакыз изын ахақәиҭра еиҳаз иҟази.
– Абаҟа ақәгара ушақәшаҳаҭу аурбароуп, – ҿааиҭит Вардаиа.
– Уи ара изаҭахи, ианықәыргоз исазҵааны иқәыргазшәа.
– Иаҭахыуп.
– Сара иқәсыргылеит, иқәыргеит, шьҭа иҟасҵаз сзаҿашәыргылои, уи ҵаҵӷәык амазар акәӡами?
– Уаҟа иахәҭоу кьаразаа рбаҟа ргылатәуп, уи аиҳабыра иӡбаны ишышьҭырхша азгәоуҭоит. Абас ианҵа!
– Ус иазгәасҭап нас, – Леуанти, ишиабжьагаз иахьынӡаниҵоз, инапқәа ҵысуан, иқьаадқәа ԥыжәжәа ирымҵаиԥсарц агьигымхо. Абаҟа ахьықәыргаз дақәшаҳаҭын ҳәа инапы имырхуазар, уи аказы ирҭахын, иззакәзи?
– Аизараҿ узыԥхьаз арезолиуциа ушазыҟоу атәы зумҳәои? – дҵааит Вардаиа. – Уигьы аурбароуп.
– Уи ажәлар ирыдыркылеит, сара усс исымеи шьҭа? – арҭ зынӡак, иара игәы излаанамгоз ала иуҳәозар, иеиқәа ааишьырхӡарц дшазыҟарҵоз аниба, мап икит:– Уи аҭахым.
– Аеи нас, – Вардаиа данақәшаҳаҭха, апалтыҟса уаҩи иареи рыԥшышьа «ҳзырццакуеи» ҳәа акәын Леуанти ишеиликаауаз. – Уара, – инациҵеит апрокурор, – алитература унапы шалаҟьшьу убартә, иуҩит, аха ҳара иаҳҭахыу политикатә документуп, уи даҽакала иҩтәуп.
– Сара исылшаз абри ауп, – арҭ аанкылашьак римҭар, Леуанти хланҵы аҳәынҵәыршьы дыларыжьуан. – Уажәшьҭа шәара ишәҭахыу жәҩы!
– Гамсахурдиа заҟа идырра дуу удыруама! – аӡы зҿы иҭаҭәаны еснагь итәаз апалтыҟса ҿаҳа ҿааиҭит. – Заҟа дыӡрыжәу уазхәыцхьоума! Агха шихьыз ала ателехәаԥшрала дықәгылеит.
– Уи адырраҭара сара исымбаӡеит, – абаандаҩы ателехәаԥшрала дықәдыргыларц рҭахызма игәахәуа диҿаԥшуан КГБ ауаҩ кьаҿ, уи уск имазшәа, иаҳаз ашьҭахь дындәылҵит.
– Уоурышьҭраз закәытә қәԥароу анҭыҵ ицо уздыруам, – ибжьы аҭӡқәа рҿынӡа имнаӡартә, апрокурор даахәыҭхәыҭит.
– Изакәи?!. – Леуанти илымҳа дажьаз џьишьеит.
– Закәытә қәԥароу ицо уздыруам арҭ аҭӡамцқәа рнаҩс, – ателефон дасуазшәа, атрубка аақәихит, авиакассаҿ абилеҭ ҿеиҵеит данақәшәах.
– Сышәҟәқәа зегьы жәгама? – Леуанти, апрокурор ииҳәаз ашьҭахь, «абри азакәзаап сеилаҳәара рымгаӡазшәа зыҟарҵо» ҳәа даагәыӷт, нас дзызҵаауазгьы иашаны аҭак аиҭарын игәахәуан, иагьа умҳәан Вардаиа аԥсуа қәгылара дацәшәон.
– Ушәҟәқәа нҳажьит, – иҳәеит Аԥсны апрокурор, зегьы рымԥыхьашәаны инрыжьыз џьушьарын. – Улентагьы ҳамбаӡеит, ухала уазыӡрҩлап, – нациҵеит, аҵабырги амци узеилмырго, абаандаҩы иԥсгьы маҷк иааигеит.
– Шьҭа шәанбаауа?
– Зхы иақәиҭу џьоукы срызҵаақәароуп, иуҩыз уҿуқәшаҳаҭ ицәырнаго азҵаарақәа ыҟоуп.
– Заҟа аамҭа аҭахыуи?
– Ҩы-мчыбжьа рҿынӡа.
Хылԥаиаҵәараа длыбааргаанӡа, апорокурори иареи еибырҳәахьаз реиҿыбаара илшарц ихы дақәԥон, акамераҿ дларгаанӡа, аамҭа ицәыӡрызшәа игәы инаҭон, убасҟатәи аамҭа даԥызар иҭахын. Арахь амҩа кьаҿын, адәахьы закәытә қәԥараз имҩаԥысуаз ҳәа апрокурор зыӡбахә имаз цқьа дазхәыцыр акәын. Закәытә қәԥараз? Митингызма?.. Усура ҭымҵрызма?.. Ажәлар рхаҭарнакцәа еиханы аиҳабыра ирықәпапазу, ауаҩы дызхаҭаркыз агьыҟаӡамызт, ихы дақәиҭхар еиӷьын рҳәазма? Ателеграммақәа Москваҟа ишцоз усгьы идыруан. Ақәԥара мҩаԥысуан, уи хадан.
– Ну и как? – Валери дҵаауан, дызвадыртәаз данааҩнала.
– Апрокурор-аусҭҵааҩ излеиҳәаз ала, анҭыҵ иӷәӷәоу ақәԥара мҩаԥысуеит соурыжьырц. Аиаша иҳәоу, амц иҳәоу сыздыруам.
– Да! Апрокурорҵәҟьа аусҭҵаара ихала иҽазикзар, уус дара акыр зҵазкуа акоуп. Иус уадаҩзар акәхап.
Апрокурор Вардаиа ицәгьа иҳәеит Леуанти, динаԥхеит акәын иаанагоз. Зынгьы иааицәымӷахеит, аха уи дырны ишыҟаиҵаз даназхәыцлак, ихы ирқьиазшәа игәы иабон. Дзусҭадаз Аԥсны АССР апрокурор Вардаиа? Шәача ақалақь уанахыслак, Вардане зыхьӡыз ҭыԥк ыҟан. Ижәлантәқәа убрантә иааз ишреиуаз идыруан. Аԥсуара иацәхҟьоз ауаа дреиуан, ажәак аԥсышәала изеилкаауамызт. Даԥсыуан ҳәа аҳәараҵәҟьа дацәыԥхашьон, даԥсыуамызт ҳәагьы изышьақәырӷәӷәомызт. Аԥсуааи ақырҭқәеи дрыбжьагылан. Мышкы зны иҟалашаз издыруамызт азы, Леуанти изы закәытә қәԥараз анҭыҵ иҟаз ҳәа адырра ииҭеит, абаандаҩы уи аӡбахә абахҭаҿ иҿыҵымшәартә иҟәыӷара дақәгәыӷны. Амала, аусқәа ааӷәӷәахар, ақырҭқәа рахь иадеицәалон. Арахь Леуанти дшәон апрокурор иҿынтә иаҳаз Валери иеиҳәарызу иеимҳәарызу еилыркаарц КГБ-еи ақырҭуа прокуратуреи аус мҩаԥыргазар ҳәа. «Авартәа» адырра ииҭар, абаандаҩы уи игәра игон. Адырра иимҭар, игәра игаӡомызт. Вардаиа душьуазар ақырҭқәа дрывҵаланы ихала дыррак абаандаҩы ииҭарызма? Абас алкаа ҟаиҵонаҵы, иара инапхара напхарамызт, аиаша мҩа данын.
Ҩы-мчыбжьа аусҭҵаара анагӡараз иҭаххарын ҳәа апрокурор ииҳәаз, Леуанти уамак агәра имгаӡеит. Ҩы-мшы, хы-мшы рышьҭахь даарын шиҳәоз, игәы нкыдгылаӡеит. Аԥсны иазкыз статиак «Правдеи» «Заря Востокеи» ирнылозар ҳәа иааимирҟьон акәымзар, уаҳа акы дзаԥхьомызт, ихшыҩ изазышьҭуамызт.Арахь дзыԥхьоз машәырны ак рыншәаломызт, анҭыҵ ҭынчран. Игәабзиара ыҟамызт, иҟаз ахәыҷы иааиԥмырҟьаӡакәа ихы иаирхәон. Апрокурор даниԥхьалак иԥсы шьаны дизҩеир иҭахын, уаанӡа иахәҭаз аҭакқәа иҽырзыҟаиҵаларц. Еиҳараӡак анҭыҵ имҩаԥысуаз ақәԥара хьаас иман. Закәытә қәԥарази? Ус ажәлар рхы мҩаԥыргозар, аиҳабыра рхы зладырқьиашаз иашьҭалон. Иарбан мҩаз урҭ зынгылоз? Зегь раԥхьа, ажәлар агәра ргар акәын иҭакыз ишихараз ала иҿиқәшаҳаҭра шыҟалаз. Хымԥада убри иашьҭан! – абаандаҩы ихы еимлагәа икын. Цқьа акырӡа данхәыцх, иҩыз ус дацәшәартә иҟамызт, аха убригьы иалырхышаз рацәахон, агәаԥхара рмоур акәын ҳәа. Мышкы зны уи аԥыргара илшарызмашь? Знык ихы дақәиҭхандаз! Нас имҩаԥгатәыз аусқәа ихала имдыруази аха… Уи алыршахарызу? Уахьгьы зынӡак агәра изгаӡомызт арҭ абгалаџьқәа дрымфакәа доурыжьрын ҳәа. Ажәлар заҵәык рҿаԥхьа рхырқьиагас акәын ихы дақәиҭыртәуазар дзақәиҭыртәуаз. Зынгьы игәы каҳауан, иахьцалак ишабалакҵәҟьа абахҭа дҭыҵыр иҭахымызт. Егьи аганахь ала, алагер дақәшәар – изхымгар алшон. Усҟатәи агәамч иаҳхылаԥшхәыз иаҭәаимшьеит. Ихәыцра илахь ианыланы даԥхьоз џьушьарын, Леуанти дагьаашәеит, ҽнак Валери ҿааиҭит:
– Алагер ҳаӷоу дақәшәааит. Абахҭа – џьанаҭми. Уа изҿу убар! Аҷкәынцәа амца ркуеит, еилашны ибылуеит, арахь аӡӷабцәа абаҟоу. Нас дара дарала… Агомосексуалистра уеиԥш џьара иуԥылом. Аиҳараӡак аӡә, ак ихароушәа анырбалак, зегь иқәпапоит, ацәаҳәа иқәгыланы.
– Уара усҟатәи абоудыруеи? – Леуанти идыруан «ивартәа» алагер аҿынтә арахь дшааргаз, ҽзымдыр ҟаиҵон, избанзар уи хыхь дҩықәныргацԥхьаӡа ҿыцк иманы данизлыбаауаз маҷмызт. Валери излаилшоз ала уи иҵәахуан, аха иара ицҭакыз еснагь агәрамгареи алаԥшықәҵареи дырӡрыжәхьан. Аус злаз «ивартәеи» уи дзыдҳәалази рыгызмалра аҵкыс иара игызмалра ичаԥар акәын. Ихы дахьынӡақәиҭыз аӡә ижьара иаҭәеишьомызт, аха данақәдыршәа ус ала ихы изҿыхуазар ҳәа иҽимшәар ауӡомызт.
– Сус анырӡба алагер ахь срымгеи.
– Арахь узааргаз цқьа исаҳәеи!
– Сахьҭакыз иашам ҳәа ашәҟәы аласҵеит, абрахь саарган, сус еиҭаҭырҵаауеит.
– Ус саумҳәахьаҵәҟьеи.
– Схы-сгәы иҭҵәом уа аӡә дшыршьыз. Ҿыц иааргаз аӡәы уаанӡа иҭакыз имаҵ иур акәын. Ҿыц иааргаз уи дақәшаҳаҭымхеит.
– Иарбан маҵуроу?
– Имаҭәа иӡәӡәон, иеимаақәа ирыцқьон, иԥаҵа амихуан. Ари знык-ҩынтә ак ныҟаиҵақәан, нас ҽаԥсра аиҭеит. Егьи, иахьааигаз уара идыр, аштык ииарҭа иааҵихын, иршәны ианигәыдиҵа, игәыҵәҟьа иақәшәеит.
– Уи ҿыц аусӡбара иқәшәонеи.
– Иарбан усӡбароу алагер аҩныҵҟа?! Иҟазҵаз дызбада, дзаҳада? Зегь ҿаҳадагәахоит. Дычмазаҩхан, дыԥсит ҳәа, ашәҟәы еиқәдыршәеит алагер аиҳабыра. Уи иусны ирзыҟалар арххара зҭахыда.
– Алагер ԥсҭазаара акәым, анҭыҵ аиаша узыԥшаауам, – Леуанти лабҿаба ибон алагер ахь идәықәҵара Валери инапала хыхьынтәи дшацәдыршәоз.
Зны ацәгьаҳәараз данықәнырга, издыруадаз даҽа ускгьы рымазар аха, дхынҳәит акырӡа игәы алаҟаны. Иусқәа рыҭҵаара хдыркәшарц агьрыгмызт, иара излеиҳәаз ала. Убри аҽны уаҳа хәанча ажәак иҿыҵшәомызт. Убас дыҟан адырҩаҽны, анаиааирҭахь илбааганы иқәныргаанӡа. Ихҭашәаз здыруадаз, ма планс ус имазу аилкаара уадаҩны, амилаҭ зҵаара иҽалеигалеит.
– Ҳара ашахҭаҿ аус аауеит, закәытә малу аҳәынҭқарра иаҳҭо жәдыруама? Шәарҭ мандаринала шәхы ныҟәыжәгар шәҭахыуп.
– Ҳара иаҳхароузеи рацәа мацарала ҳадгьыл ҭәымхазар? Амандарина ҟалоит, иҳааӡоит. Уи ҳамацара ҳхы иаҳархәома, изго ираҳамҭои.
– Аҳәынҭқарра цхыраарас иашәҭои?
– Ажәлар амандарина, ачаи, аҭаҭын, аџьқәреи – иуҭахыу зегь аадрыхуеит. Аҳәынҭқарра уамыхәозар – баша узыртәода.
– Ишышәҭахыҵәҟьоу шәынхоит, аԥсшьарҭа ҭыԥ шәалаҳан, – Валери ибжьы рдуны азҵаарақәа еиқәиԥсон, арахь аҭӡыбжьара ибжьаз аҷаԥшьацәа иԥырхагаӡамызт. – Ҳара ҳшынхо жәбахьоу? Аусураз иаҳхааго жәдыруама?
– Ҳанхозар аӡәыр ҳанирхама, ҳџьабаа аалыҵ ауми, – Леуанти, «абри дзырҳәҳәозеи, ибжьы рмаҳар ҳәа дшәома» ҳәа дхәыцуа, дааҭымгылаӡакәа ирлас-ырласны аҭак ахьииҭоз, ииҭахыз џьара ак иҿыҵшәозар ҳәа, егьи дыԥшын, хыхьгьы иԥшын. Амала игәыдыԥсалоз азҵаара рацәа рҭак иагьа дыццакны иҟаиҵозаргьы, ихы дацклаԥшуан, дымгәамҵырц излауазала иҽиҟажаларц, ибжьы ихақәынҵала аҭак иҳәаӡомызт. Иара иидыруаз «аартны» иеиҳәон, «ивартәа» зны иаҳахьаз даҽазны убасҵәҟьа иаҳартә, хыхь иреиҳәози ари «иҿихуази» еиқәшәалартә, амала ари «изааиртуаз» хыҵәҵәа-ԥыҵәҵәа иҟан, азеиԥш ҭагылазаашьа ихала идырратә, хыхьгьы еилкааны ирымаз анаҿадырԥшлак, Леуанти ишиҭахыз анализ ҟарҵартә, ма уи иазааигәахартә. Амала дара зызкылсҵәҟьоз алҵшәа зеиԥшрахарыҵәҟьаз здыруадаз?!
– Абас зыԥсҭазаара ласу ауаа амилаҭ зҵаараз шәгәы наӡом, шәызҿу закәи?
– Ҳара иҳаԥсҭазаароу уара иузеилкаауам.
– Маӡалатәи аиҿкаара аԥышәҵан, аҳәынҭқарра ҵышәшәаауеит.
– Иарбан маӡалатәи еиҿкаароу? – Леуанти дцәыҵаччон. – Абри аус ацашьа ҳгәаԥхом, шәааи абас иҟоу еиԥыларак еиҿаҳкаап ҳҳәоит, ҳцоит аиҳабыра рахь, ҳрацәажәоит, ҳанрацәҳауагьы ыҟоуп. Абри аума маӡала иусуроу? Имҩаԥааго аусқәа амилаҭ зҵаара иашаны мҩақәҵарак аиураз аҳәынҭқарра ацхыраара аҳҭап ҳәа ҳаҿуп.
– Амилаҭ зҵаара КПСС иаӡбоит, шәара шәызҿу ала акыр шәзыҟаҵома?
– Иаҳзыҟаҵа, иаҳзыҟамҵа, ак ҟаҳамҵалар ҳгәы иауам, ҳашҭахо аабонаҵы. Ак ҳаӡбоит, шәымшәан, сыгәра жәга ҳәа, Шеварднаӡе длеины дыҟан, иҟаиҵо аабап.
– Убри иаҳа акыр шәзиӡбома? Ихатә ԥсҭазаароуп уигьы ихы иҭоу.
– Избан!
– Исарҳәахьеит уи аҽҽа шьны иреиӷьу ахәҭақәа есымша ишизнарго.
– Уԥши ихьӡ џьоукы рхы ишадырхәо?! – Леуанти иаҳаз «ааџьеишьеит».
– МВД аҿы аус аниуаз, аҵырҭыша ӷәӷәала игозаарын. Уажәы зегь раҵкыс диашоушәа ҟаиҵоит.
– Ирҳәоит игон, аԥара змаз ирцәҳәуан, аха ахәыҷ баҳчақәа ирзишон ҳәа. Амала дызҭахым рацәоуп, аҳәынҵәа игәыдырҭәалоит, – нациҵахт.
– Брежнев изкны закәытә анекдотқәоу ирҳәо убар!!. Зынгьы Брежнев ддырҽхәоит, аха дыԥсындаз ҳәа иԥшуп, – игәы иалан Валери. Ԥыҭк анҵы аччархә жәабжьқәа ааизцәыригахт. Дазыҟазҵоз реиԥшҵәҟьа ансгьы-арсгьы аус иуан.
– Абра иҵегь уаанымхарц уҭахызар, – Леуанти уи «дааихьижәахт», – уаҟәыҵ убарҭ аччархә жәабжьқәа раԥҵара.
Баҭыри Џьанари, Шьына имашьынала Бзыԥҭа ишцоз анеиликаа, Жьакәа иҽырхьигӡеит. Арԥарцәа ауаҩы хатәра дахьышьҭырхыз иаҳагьы иеигәырӷьеит. Иагьа умҳәан, зыуаҩра инықәсхьаз изцон, ихымҩаԥгашьа аҽаԥсахит, иҷкәын дҭаркижьҭеи рҳәон, рацәажәара иаҭәаимшьар илымшози. Иваҟәылоз Жьакәа иҿаԥхьа даҽакала дыԥхашьарын ргәахәит. Аҩны иахьнеиз аԥшәма ԥҳәыс лакәын иҟаз, аб иҭакыз иусқәа рзы Шәача дышцаз анралҳәа, даанӡа иааԥшырц шрабжьалгазгьы, дара ирымукәа, рмашьынахь ихынҳәит. Аҩныҟа иналгар, ачеиџьыка архиара лҽазылкуан, арҭ ифо-ижәуа изтәомызт зхы ахьыргарыз ззымдыруаз рҩнаҭа.
– Аранӡа ҳанаа, баша ҳазцом, – иҳәеит Џьанар, амҩаду ахь ианцәырҵшаз. – Ҳаԥшыр иаҳа иаҳзеиӷьуп.
– Иҩызцәа ма иаабарын, – аԥхьа иҭатәаз Жьакәа инарабжьеигеит.
– Шьына, ашкол аҿынӡа ҳнеипи! – ҿааиҭит Баҭыр.
Агәашә шаартызгьы, ашкол агәарԥ ԥсы зхаз аӡә дықәмызт. Шьҭа ахәымҽханра ааихьан, иахьҭацәыраз џьашьатәӡамызт, арҭ дзусҭазаалак аӡә дырбар цәгьа ирбомызт умҳәозар. Баҭыри Џьанари, ахыбра ашә аартызшәа анырба, амашьына иҩҭыԥан, аҩныҵҟа иныҩналеит. Иарбанзаалак бжьык раҳауамызт. Ашкол аиҳабы икабинет ахь изланеиуаз адкыларҭа ашә шаартыз, алашарагьы шаркыз анырба, рԥсы ааивырган, уахь иныҩналеит. Уаҩ дыҟаӡамызт. Акабинет ашә вҵраан, иныҩнаԥшит. Кьахьыриԥа ахышә аҿаԥхьа акресла дантәалан, иблақәа хҩаны. Уи акы дазхәыцуан, ԥсшьарас имаз ҳәа агьыҟамызт. Лаԥшык шихыз ааинырын, ибла анаахит, арҭ ныҩналеит.
– Ҳшәацәажәар ҳҭахын, – иҳәеит Баҭыр.
– Аа, шәзымдыри! – дҩархаҵгылан, рнапқәа аарымихит. – Шәлатәа!
– Даҽа џьоукы ҳацуп, – урҭгьы иаарыԥхьарц шырҭахыз Баҭыр иирдыруан.
– Ас шәрацәану?! – гәыԥла рыдкылара иҽшацәихьчоз изымҵәахит. – Аха шәрыԥхьа! – аниҳәа, Џьанар дындәылҟьан, даныхынҳәуаз Жьакәа, илабашьа наиҵаргыло, аԥхьа дааҩнашылеит. Аԥшәма Жьакәеи Шьынеи рнапы аарымихын, даҽа креслак аҿы абырг днаиртәеит, арԥарцәа рых-ҩык адиван ҭбааҭыцә рҽадыркит. – Шәааира сеигәырӷьоит. Убри зегь раԥхьа ишәасҳәар сҭахыуп. Ажәлар адгылара шыҟарҵо анубалак, угәы ӷәӷәахоит.
– Иҟоу еилаҳкаарц ҳаузааит, – иҳәеит Борис иҭаз ирҭахыз аилкаараз дышзымҵаауаз збаз Жьакәа.
– Иҟахи…
– Аҷкәын изы рҿы иааҭашәаз рҳәоит, иабанӡаиашоу?
– Ҳаргьы иҳаҳауеит, – Борис зынӡак игәалаҟаӡамызт. – Апрокурор Вардаиа ауаҩы дизысшьҭын, иҭакыу зегь схароуп ҳәа иҳәеит, иааҟалаз зегь азы иҿы иқәшаҳаҭхеит ҳәа сзааицҳаит.
– Абахҭа закәу иахьа иаабама, – Жьакәа иаҳауаз игәы иалсит, иагьџьеимшьаӡеит. – Аиҳараӡак Қарҭ дыргазар, ииҭахымгьы идырҳәоит.
– Ус дҳаршәаӡом ҳәа ааицҳаит апрокурор. Ихала иҿы иқәшаҳаҭхеит иҳәеит. Иабгьы ашәҟәы аиқәыршәара даҿуп, хәдықәҵарыла ауаа дҿырхырц.
– Уи бзиоума? – Баҭыр иаҳауаз ахы ахьцоз изеилкаауамызт.
– Ибзиаӡам, аха аҷкәын игәамбзиара дахькылнаго ҳаздырӡом. Дычмазаҩуп ҳәа дҿаҳхырц зҭахыугьы ыҟоуп.
– Уи иаҳәои? – ҿыц дҵаауан Баҭыр.
– Ус ҟаҳҵар ҽеихом. Ихы еибгам ҳҳәар, игәырӷьаҵәа дҳарҭон, аха, ихы еиқәшәамызт амилаҭ зҵаара иашьҭаз анаҳҳәа, ҳазҿыз, иаргьы иааҟаиҵаз зегьы ԥхасҭаҳтәуеит. Иаб, аиашаз, ихы еиқәшәамызт ҳәа ҳәаны, дҿаҳхыр иҭахымхеит, азныказ раԥхьа длакҩакзаргьы. Аха хәдықәҵарыла дҿихырц дашьҭоуп, иааҳҳәо ак иаҳарц иҭахым.
– Уи иаанагои? – Баҭыр зегь хәыц-хәыц еиликаарц дашьҭан.
– Хәдықәҵарыла дҳашәҭ ҳәа дызгаз, иҟаиҵаз шихароу, иашамкәан дшашьҭаз, ари нахысгьы ус иҟоу аус иҽалеигалар шырымуа ала агәра ддыргароуп. Иара ихаҭагьы абахҭаҿ ԥсыцқьарыла иҿы иқәшаҳаҭхароуп. Иара иҩхьеит ҳәа иҳәоит апрокурор. Усҵәҟьа аныҟала, деибганы дааит ҳәа, аԥсшәаҳәараз снапы исҭом.
– Ирҳәо зегьы агәра злоугои, – ҿааиҭит Жьакәа. – Даргьы ирыхәаша рҳәоит.
– Шәанаах, аб дымбаӡакәа, шәымцан! – Борис иҭааз инарабжьеигеит. – Шәнаилабжьап. Ҳара ҳҽеибаҳамҭар арҭ ҳарԥырырхоит. Абри еиликаароуп цқьа. Дара иарҳәо мацара наигӡарц далагар, аусқәа бжьеихуеит.
– Ус ауп, дад, усоуп, – Жьакәа уи диқәшаҳаҭын.
– Иара усгьы ҳаԥсы зегьы ҳҿеиҵахьеит ариабжьарак, – Борис инациҵахт. – Иԥа ҳара дҭаҳкыз џьишьоит, уара. Ихаимырҟьацәарц заҟантә иасҳәахьази, аха имуит. Аҵыхәтәантәи аамҭаз дышҭаркуаз аабон, уаҳа даахьамҵит. Уҭаркуеит ҳәа изаарыцҳаит, дааҭымгылеит. Ари иара ипозициа акәын, зыгәра игоз аус даҿын. Уажәы ҳаалаганы ҳаибаҭиуа ҳҿынаҳхар – ҳабакылнагои? Сара сабду, амилициа дыԥҟаны ашьха данлыбааргоз, дахьыҟаз дзырбада? Саб уи дишьҭаргалеит. Ицәгьа зҳәада? Сан слыцҭакын сара аԥшқа. Ас ҳзыргәаҟуадаз? Ҳгәылацәа, ҳазлацәа. Ашкол ду ҳалгахьеит, ҳахдырра иацнаҵар акәымзи?
– Иара иҿы ҳнеит, аха дыҟаӡам ҳәа ҳарҳәеит, – иҳәеит Жьакәа.
– Аҷкәын, «Волга» еиқәаҵәак дақәыртәаны, диаргеит ҳәа иаҳаит. Имацара иакәым, зегьы иҳаҳаит. Қарҭ дрымгакәан, диаргазар арахь дабаргоз ҳәа иааилахәыцқәеит. Шәача дыргеит аурысқәа рахь ҳәа иаҳаит. Уи шуҳәан-сҳәану сара иаусзымдырхуа. Џьара уск еиҵарҟьарц, ишьҭаланы рыҽдырааԥсарц, нас ргәы каҳарц, ак аарыцҳаит. Аха иуҳәо ахазҵода? Абас иҳәеит ҳәа КГБ аҿынӡа инарыцҳауеит акәымзар. Аб ара данааи, машьынак изысԥшаарц, ҷкәынцәақәак ицысҵан, дрыманы ицеит, иашаҵәҟьаны иԥа диаргазаргьы иудыруеи ҳәа уажәы схәыцуеит, иҟамло егьыҟамтәа. Амц сымхаҳәар, нас ашәҟәы санырхӡоит.
– Шәыҽшәырӷәӷәа! – Жьакәа дҩагылеит. – Акыр азы цхыраара анышәҭахха, шәаҳмеигӡан. Аҭакра амшала ауаа ахьынеизақәаз еилырцақәеит, аха ус еснагь рымҟәыб аӡы азаагарым. Ауаа шәаҵәҟьаны иҟам ҳәа сгәыӷуеит. Ақәԥара цоит.
– Доуҳажьроуп! – Борис исасцәа наскьеигон. – Шьҭа хәлашт, Шәача ицазгьы иаарласны иаашт. Абаа, шәыҽиқәшәыршәа!
– Ус ауп, ус, – Жьакәа днараԥхьагылт. – Умбои, – иҳәеит иара, еицыз рызынтәык амашьына ианынҭала, – ари аикәаҵәишьа идыруеит, егьи хаха джәылеит, убри азоуп аиҳабыра дзырзымчҳаз.
– Убри азоуп дзырзымчҳаҵәҟьаз, – ҿааиҭит Баҭыр. – Ажәлар рҿаԥхьа раҳаҭыр лаирҟәит, ишышьҭырхра рыздыруам. Ауаа ршәаны, аҳаҭыр дырҳар рҭахыуп, еснагь ишыҟарҵалацыз
еиԥшҵәҟьа. Даҽакгьы саҳаит: аинтеллигенциа иаиуз хәҭак ихымҩаԥгашьаз иақәыӡбон. Ахымдыррагьы ҳалажьуп.
– А-«Волга ииасыз жәбоу? – Џьанар идирбеит амашьына еиқәаҵәа. – Издыруаз араатәи ҷкәынцәақәак ақәтәоуп. Аԥхьа иҭатәоу ҳзышьҭоу аб иакәзар ҟалап.
– Агәарбжьара дыбжьалеит, иакәҵәҟьазар! – Шьына амҩаду дҩанылан, дзышьҭаз амашьына ахьыбжьалаз ахь иара и-«Жигули» ахы наирхеит.
А-«Волга» аақәҵәины аҿаанахеит, Шьына имашьына, уи инавсны, агәашә инадгылеит. Агәарԥ инҭалахьаз аб, шьоукы шизааиз аниба, даахынҳәит. Адруҳәа амашьына иааҭыҵыз еиҳабы-еиҵбыла ҳәа ишибоз аԥсшәа нареиҳәеит, излауаз ала дҿаԥха-ҿаччон, ибла ырхааны. Ишьҭахь агәашә аимыркӡацызт, ицлеирц днарыҳәан, раԥхьа днагылеит, Жьакәа ибжьы даақәнаргшьежьит акәымзар.
– Уахь ҳазлеиӡом, убеиахааит! Ажәақәак ааимаҳдар ҳҭахыуп.
– Сышә иламгылац ауаа шәысзааит, аҩныҟа ҳлеир – цқьагьы ҳаибамдыруеи.
– Уара ибзианы уаадыруеит, дад, – «дад» иҳәартә Жьакәа аԥшәма иаасҭа деиҳабыҵәҟьан. – Иузааиуа зегьы аҩныҟа иузлагарым.
– Ишәҳәо закәи, абра иааиз аҵәыцак сизмыркыртә саныҟала, сынхара иаласхи.
– Учеиџьыкеа ҭбаахааит! Ус ала сымцәажәеит, аамҭа акала иузыҟоуп, асасцәа рныҟәгара аха узҭада, иахьеи-уахеи уск уашьҭоуп, уаамҭа умхра намысым ҳәа сахәаԥшуеит.
– Шьҭа аҩны сааит, иҟалозар аҩныҟа ҳлеип! Шәара шәныҟәызгартә аамҭа сымоуп.
– Ҳазшаз имаҿоуп, чеиџьыка згым уҩнаҭа сакәыхшоуп, уахь ҳашзымлеиуа уасҳәоит. Иҟалозар уааҳзыӡырҩы! Абра ҳашгылоу ажәақәак еимаадап! Абарҭ аҷкәынцәа узааирц рҭахызижьҭеи, хәыҷык ааҵуеит, аха иахьак ирзахымгеит. Иҟоу еилаҳкаап сҳәан, саргьы срыцааит. Аҷкәын ихабарс иуаҳауеи?
– Дахьыҟоу цқьа исыздыруам, – аԥшәма иҭааз анҭыҵ рацәажәара ицәымӷын, изызҵаауаз иаразнак аҭак римҭазаргьы, шьҭа аҩныҟа ишизламгоз ибон. – Шәача амилициа аиҳабы иҿыҵәҟьа снеит. Уаантәы КГБ аиҳабы сизцеит. Ус еиԥш иҟоу аӡәгьы дҳамам рҳәеит. Данҭаркгьы абасҵәҟьа уҳәан-сҳәан гәарарҵахьан. Ҳдырблаҟьарц иашьҭан ҳәа сарҳәеит. Уажәы ҿыц џьоукы дыррақәак ҳзаарышьҭхт, ҳхы ахькыдаҳҵара ҳаздыруам.
– Амц рҳәарызмашь?
– Издыруада, аха исарҳәаз ауп исҳәо.
– Угәы ишԥаанаго – аҷкәын арахь дааргаҵәҟьамашь?
– Даарымгазар ҳәа сгәы иаанагоит.
– Уҳәан-сҳәан здәықәырҵеи?
– Аҳәара сцәыуадаҩуп. Ԥыхьатәи ахынҟьа-ԥынҟьазар?
– Дҭаркижьҭеи уаҳа ихабарк шәыдмырбаӡаци?
– Иузырбода? – Борис инапы ааиҟьеит, згәы каҳаз иԥшра аахәаны. – Зегь ҳачҳарын, игәабзиара ӷәӷәазар. Абахҭа саргьы избахьеит, ишьҭызхуа иакәӡам.
– Умшәан! Ичҳауеит.
– Аԥхын дыԥсылмыткуа ихеигон. Акамера ашоуреи аҟәкреи иҩнатәоу абри ичҳауеит, аа?
– Ус дзыҟалеи? Иԥырхагеи? – Жьакәа иҭакыз игәамбзиара дазҿлымҳаҵәҟьан, акәымзар асҟатәи зҵаара уажәы иабаҭахыз.
– Даныҷкәыназ ӡынгьы-ԥхынгьы аӡыхь хҭакны иман. Аҵаа аныҟоу, ушыҩагылалак аӡиас аҿы уцаны, ӡыхьла ухы уҿышлар ҟалоу, уанаџьалбеит? Убри дахҟьазар ҳәа ауп ишыздыруа. Нас, арра данца, убри даҿызаарын. Владивосток дыҟан, ӡыхьла хҿышрала ичымазара иазирҳауан, аӡынра агәҭаҵәҟьа ианҭагылаз, хыла агәыҵәкра ихьит, аха ишԥаихьи. Уаҩы ииҳәоз иаҳарц згәы иҭамыз иакәымзи усҟангьы.
– Сара изласаҳахьоу ала, уара ишуҳәаҵәҟьо иԥсарҽу уаҩӡам. Дыӷәӷәоуп. Угәыӷлароуп.
– Аеи шьҭа! Имгәыӷкәа иԥсхьада. Иаҳзаанхаз агәыӷроуп.
– Аиҳабырақәа урԥымлацкәа уҟам, иуарҳәеи?
– Ааигәа исабжьаргеит хәдықәҵарыла дышҭырго ала гәыԥ-ҩык ашәҟәы рҩырц. Азныказ уи сыхнаԥааит, аха, цқьа санхәыц, иҟаиҵаз ихароуп, иашаны дҭашәкит аанагоит ари.
– Аиаша уҳәеит. Адлеиба иԥылаз ауаа саргьы срылан. Даара ҳаиҿыхеит.
– Ишәеиҳәеи нас? – аҵхагәҭан лашарбагак аб дақәгәыӷуан.
– Иаразнак иауам, аха доурыжьуеит ҳәа ҳиргәыӷит.
– Иҭабуп! Шәизааԥсагәышьеит.
– Узхаҭабуазеи! Ас аҵеи дахьыуааӡаз, ҳара ҳауп иҭабуп зҳәаша. Дӷьычны дҭакыума, ажәлар рус азоуми дызҭарк. Цхыраарак иҭахызар, иҳалшо азы акы ҳаигӡом. Акыр азы шәизҵаар шәҭахыума? – Жьакәа арԥар рахь даахьаԥшит.
– Зегьы еилукааит, – иҳәеит Баҭыр. – Хазы ҳазҵаарызеи. Аб, иуаҳҳәарц иаҳҭахыу, цхыраарак уҭахны уҟалозар, адырра ҳаур цәгьа иаабом. Абрахь ҳшаауаз еилызкааз ҳҩызцәа ԥарақәак еизганы иҳарҭеит, амҩа уахьану инухша шырацәоу еилкааны, иуаҳҭар ҳҭахыуп.
– Мап, мап! – аб инапқәа ҩышьҭихит. – Ара иҩызцәа исырҭахьеит.
– Ҳарҭгьы иҩызцәа ҳауми, – Џьанар инациҵеит. – Ҳаакыдгылара шәазыразызар, иҳамышәхыроуп
– Дад, иҟоу удыруама, – ҿааиҭит Жьакәа, – гәыкала иузааргаз мап ацәумкын! Уамак ҟарҵазшәа ргәы иабаӡом, аха ргәы нумырхан! Цхыраарак аб иаҳҭеит ахьырҳәо ргәы иаахәоит.
– Уара, сшәырԥхашьеитеи, ма аҩныҟа шәсызлагандаз! Шәхацәазар, аҩныҟа ҳлеип!
– Абар! – арасеи, аџьанџьыӷәи, ауаткеи зынгылаз иманы, агәарԥ дааҭыҵит Шьына. Уи аԥшәма ԥҳәыс, ллаба нкыдыргыланы, ачеиџьыка нҭыҵга шаалгоз аниба, еицәажәоз реиҿашра ихы иархәаны, дналԥылан, илкыз лымхны иааигеит.
– Агәхьаа бҽабмыргар гәыбӷан бызҭодаз? – Жьакәа аԥшәма ԥҳәыс агәашә лааҭыҵра дазԥшын, аԥшәмагьы дизымԥшӡакәа, афырџьан аанихит. – Аиаша басҳәап, ҳҿыбхит, акәымзар аԥшәма имурц далаган, аха ҳаргьы ҳуаа ӷәӷәақәаны ҳхы ҳаԥхьаӡеит.
– Ааи, убаашәт, ирласны снеиааиуа сыҟандаз, саб Муса иԥсхәымзи. Зегь агәхьаа шәаҳаргагәышьоит. Аха ишԥаҟаҳҵари.
– Агәхьаа ҳара ҳаума иаго, шәара шәоуп, – ифырџьан шикыз, Жьакәа даацәажәеит. – Анцәа улԥха ҳаҭа! – ифырџьан ҩыҳареикит. – Аԥшәма, уаԥхьа иахьыскыз саҭоумҵан! Саԥхьа иукыр, иахьа ҳауужьҭуам сгәахәшәа, аԥызара згеит. Анцәа шәиныҳәааит! Иахьа, иҟашәҵара шәзымдыруа, шәеилаҳархеит, аха аҷкәын дызгаз рымшра ааигааит! Ишыдыдуа қәа ауам рҳәеит. Аџьабаа ибагәышьоиит, аха, цәгьарак ҟаҵаны, дҭарымкит, ихатә уск азы дбаандаҩырымтәит. Ажәлар рус азы дҭакыуп, ихаҭа сақәӡуазаргьы исҳәаз ҳәоуп иҳәон рҳәеит. Ас аҵеицәа еснагь иҳамоума! Деибга-дызҩыда даҳзааишьҭааит! Иаби иани шәықәыргыланы шәанҳаркәашара, аамҭа бзиа ҳауааит!
– Иахьа иааԥсаз, Анцәа шәиныҳәааит! Анцәа илԥха-игәаԥха шәауааит! – Аԥшәма фырџьанк икын. – Мшьҭа бзиала шәынаиааи рацәазааит! Иҟалаз шәгәы иалсны, шәаҳҭааит. Шәгәалсрақәа маҷзааит! Бзиала Анцәа шәзышьҭоу аҷкәыни шәареи шәеиқәиршәааит! Ацхыраара иҳашәҭо азы, даараӡа иҭабуп ҳәа шәасҳәоит. Шәҩызцәа убас сышраҭабуа рлымҳа инҭышәшьырц, сшәыҳәоит! Шәахьнеилак Анцәа шәеиқәиршәалааит!
Ифырџьан ааҭаирцәит, аҷкәынцәагьы акака надиркын, урҭгьы ныҳәа-ныԥхьа иржәит. Даҽа фырџьанк ирҭәырц иҽаназик, Жьакәа имурц амашьынахь деихеит, аха аԥшәма иуазма, даҽа ҩба-ҩба фырџьан аадиркаанӡа, дрыцрымҵит. Жьакәа, ахԥатәи афырџьан дахныҳәаанӡа, заа ажәа лԥшаах цәыриган, аԥшәма уаҳа шрыдимцалашаз азы ԥыҭк дирхәыцит акәымзар, Борис иҵегь диржәуан. Асас мчылашәа мацара аԥшәмацәа абзиараз ҳәа рарҳәан, рмашьына инҭалан, ицеит.
– Жьакәа, ибзиашәа уҳацааит, – ҿааиҭит Шьына, имашьына амҩаду иҩанҵаны, Бзыԥ аӡиас ихыз ацҳа ду данҩықәс.
– Даара ҳаиҿукааит, – Баҭыргьы игәы иаахәаны дыҟан.
– Аиашаз, иахәҭаз зегьы уҳәеит, иахьахәҭаз, ианахәҭаз ҳәа иалԥшааны, – Џьанар инациҵеит, иҩызцәа асҟатәи анырҳәа, иара ақәҿимҭыргьы ҟалон, аха, зегь ирҳәаз иацимырӷызыр, Жьакәа игәы иаанагарыз издыруамызт.
– Кьахьыриԥа даҳмыҳәази ражәа ахьеибырҭо Леуанти иаб дрывамлаларц ҳиацәажәарц, – иааирхәыцит Шьына. – Убри хырҩ азаҳамузшәа збоит.
– Иаахҵәаны уи аӡбахә ҳазцәыргаӡомызт, – иҳәеит Жьакәа. – Ҳхымҩаԥгашьеи ҳцәажәашьеи рыла аб еиликаароуп иаҳҳәарц иаҳҭахыз. Иаахжәаны иаҳҳәар – даргәаар ҟалоит. Изеилымкаар ҳәа умшәан.
Шьҭа мҩабжара иҩеихьан, реицәажәара маҷк ианааихдырсыӷьуаз, еибырҳәақәазгьы Баҭыр, еиҿыршәшәа акәымзаргьы, хрыжь-хрыжь игәаларшәо ианеиҿаирԥшқәоз, нас амҩаду иҩаныҵны, ақыҭахь ицоз рымҩа иҩанылахьан, ицәа дҭамӡуазшәа, цәалашәара уамак иҽеимкәа иааинырит. Абаандаҩы иаб иҿцәажәараз рҽазыҟаҵаны изнеины, ихәмаруазшәа игәы инаҭон. Аԥарақәа ирҭазгьы уал ҽырбагазшәа иҟарҵазар акәхарын. Арахь аб дгәаҭеиуан акәымзар, ишыхәмарҵәҟьоз ааиликаар, дышрызныҟәарыз здыруадаз. Дара рыламыс дрыцқьараз амҩа ианызшәа агәаанагара ахьимаз акәын изымчҳауаз. Иара ицәалашәарақәа ааиԥирҟьеит Жьакәа бжьы ӷәӷәала данаахьаҳә:
– Ҳара ҳаицуп, дад. Ҟәрышьқәак анишәҭоз, сара сзахыжәбааи? Шәгәы иҭаз сашәҳәар, ҟәрышьқәак шәылазымгалози! Саргьы цац зуазшәа, сыжәгоит, саажәгоит сҳәан, капеи кылҵәак сџьаба иҭасымҵеит.
– Уара иумаҳкызи, – иҳәеит Џьанар, иҩызцәа ҿырымҭуазшәа аниба. – Уара даҽа уск азы ушьҭаҳхит, ишахәҭаҵәҟьаз уус наугӡеит.
– Сара изықәсырӡуа уаҩ дсымам, иаасхашәало неидыскылоит. Аԥсуараз сеигӡома. Наҟ изымгозар. Даҽазны ус сзыжәымун! Аҩныҟа ҳлеип! – амашьына анизааныркыла, ашә ааиртын, дызцыз дрыԥхьеит.
– Уахаҵәҟьа иаҭахым, убеиахааит! – иҳәеит Шьына.
– Иахьцалак шәымҩахымҵыр сгәы иалсуеит.
– Зҿы ҳцаз дшаҳхьынҳалаз ҳаиԥырҵит, – ҿааиҭит Џьанар. – Убри иаҳаҭыр баны, џьара ҳамҩахыҵыр иашахом. Иҭабуп, Жьакәа!
– Ариабжьарак аџьабаа уҳарбақәахьеит, – нациҵеит Баҭыр.
– Иарбан џьабаау! Саҭахыуп ҳәа иахьышәыԥхьаӡо, шәысмеигӡан, – Жьакәа амашьына длалбаан, алашьцараҿ дгылан, дызцыз ықәҵаанӡа.
– Иашамкәан иҟаҳҵеи зыжәгәахәуа? – аԥыхьатәи ицәалашәара ҿаасҭа акыр дшалҵхьазгьы, уи ацәа макьана Баҭыр ихарԥан.
– Иашамкәан иҟаҳҵеи? – Шьына иааџьеишьеит.
– Зегь иашоуп, – Шьына зҵаарала иҟаиҵаз аҭак Баҭыр агьахимҳәаауазшәа аниба, Џьанар ихаҭа игәаанагара аацәыригеит.
– Ашкол сценаҿ ҳаныхәмаруаз шәгәалашәома? – Баҭыр игәы иҭакыз иҳәон. – Убасҟантәи ҳахәмарра иаҩызоушәа збоит иахьатәи ҳныҟәара.
– Сара ус сгәы иаанагаӡом, – иҳәеит Џьанар.
– Ахәмарра аҵазаргьы ҟалоит, – даахәыцит Шьына. – Аха уазхәыци ҳгәы иҭаз: иҭакыу иҭаацәара ргәы ааҟаҳҵап ҳәа амҩа ҳақәлеит. Ҳаннеих, баша ҳарҭаарым, цхыраарак раҳҭап ҳҳәеит. Ҳус наҳамгӡеи?
– Кьахьыриԥа иҿы ҳахьнеиз даҽаказы дҳаҳәеит, – инациҵеит Џьанар. – Аха уи дҵан.
– Иарбан? – Баҭыр уи закәыз цқьа еиликаарц даҿын.
– Иҭакыу иҩызцәа иаб дырзыӡрҩырц иҭахымзи Кьахьыриԥа. Уи иахьала иаҳзынагӡомызт, аха аус ҳаҵгәеит ҳәа исыԥхьаӡоит, аусура мцози иацы, имцашеи уаҵәы. Иахьатәи аус ҳара инаҳагӡеит ицәгьамкәа.
– Ус акәзаргьы ҟалап, – Баҭыр дақәшаҳаҭын.
Игәашә аԥхьа ианизааныркыла, Џьанар амашьына дааҭыҵын, ус дук рықәманшәалахан ибо, аҩныҟа днеит. Асҭанда амаҵурҭа дыҩнагылан, уи лгәалаҟазаара уамак ишыбзиамыз лхаҿы ишаныԥшуазгьы, лыҭҵаара иҽазимкыкәа, лҵара мчыбжьы ҽнак зхабжьалыжьуаз даазҿлымҳахеит. Адырҩаҽны ҩыџьа алекторцәа шыҟамлоз аниаҳа, уаҳа дыхҭеимкыкәа, Шьасиа иаақәлыргылоз ихәы днадтәалеит.
– Шәышԥеиқәшәақәеишь? – Шьасиа дизҵаауан.
– Уахь ҳаибабақәеит, ҳаицәажәақәеит.
– Иҭакыу иӡбахәс ишәаҳаи? – Асҭанда, лҵарахь дшыхынҳәлак, Леауанти иӡбахәык Марица илалҳәар лҭахын.
– Иҭагылазаашьоу адырра цәгьоуп. Абахҭа иҭакыу иԥсҭазаара бзиоуп ҳәа аӡәы иҳәоны заҳахьада.
– Шәахьцоз еицқәадаз? – Асҭанда илҭахыз ауаҩы дышрыцыз Шьасиа ишылдыруаз еилкаан, аха убри иӡбахә ахь дышнеирыз даҽакала илыздыруамызт, арахь давҵагьежьуа дзызҵаауаз лхаҵа ахьиакәыз лцәымӷын азы, ибла дныхԥшылеит:– Баҭыр дшәыцзу?
– Ааи. Жьакәа, Шьына, – иҳәеит Џьанар.
– Баҭыр арахь дааумгоз?
– Иҩнынӡа Шьына дигеит, дымҩахыҵуама.
– Шьынагьы уааиԥхьандаз! Асҭанда Баҭыр длымбеижьҭеи, дыгәхьаалгоитеи, – аҵабырг лзыҵәахуамызт, аха ас аҽаартра идуӡӡаз даҽа маӡак аҵанарӡуан.
– Баҭыр дылбар лҭахызар – хара дыҟоума, цуҭак ҳаицалатәоупеи.
– Уаҵәы даҳзаагеи! – Шьасиа лыԥшәма диҳәон. – Иашьас дсышәҭеит, арахь дшааҳадгылаша ихашҭитеи. Аҭаца аиашьа дызлырҭо, лгәы зқәымшәо уск лзыҟалар, длыцхраарц акәӡамеи? Ус акәын ишсашәҳәаз.
– Бгәы зқәымшәоны бзыниаз аус арбану?
– Мамоу, џьушьт! – лгәы иаахәаӡаны аҭаца дԥышәырччон. – Уаҳа акгьы сҳәаӡом, – даақәҵәит лара, дыԥхашьаны наҟ дныҩналарц. – Амала Баҭыр даҳзаага! Ҳҩыџьегь ҳнеиҿаԥшыр ҳҭахыуп, уара.
– Дшәымбар ҟамлозар, сизцагәышьап, – Џьанар акрыфа-акрыжә дҩагылеит.
Иара ихамшҭӡеит иԥшәма ԥҳәыси иаҳәшьеи зықәиргәыӷыз. Адырҩаҽны аусураҿ Баҭыр диԥшаан, аҩны ишизԥшыз иеиҳәеит. Егьи деиҵамхакәа аусура ашьҭахь ианшьцәа рахь дцарц иақәкны ишимаз иҩыза илымҳа инҭишьит. Ауха дзыхынҳәуазар дара дшырҭаауаз агәра ииргеит, дзымаакәан дынхар, адырҩаҽны изԥшызар акәхон. Знык мап аник, Баҭыр изԥшра аҭахымхозар ҟаларын ҳәа Џьанар игәы иааҭашәеит, аха иҟаларыз зааҵәҟьа издыруамызт. Иалшон уи ианшьцәа рахь дымцар ҟамлаҵәҟьазар. Иахьцалак Џьанари Шьасиеи гәыӷуан рҩыза гәакьа дырҭаарын ҳәа. Асҭанда заҵәык лгәы хьаԥсын. Иагьа умҳәан, Баҭыр, рҩны дмааижьҭеи акыр мҵуази, чыс ҷыдак изыҟалҵарц Шьасиа лҽазылкыр ланхәԥҳа илымуит. Лҩныҵҟа анаӡара дызҿынҵәаауаз ауаҩ, дааир ҟаларын ҳәа гәыӷрак шлызҭаршәызгьы, дшылзымааиуаз лдыруан. Лгәы каҳахьан. Уамак дизԥшӡамызт. Усҵәҟьа уажәраанӡа лхы лымбаӡацызт. Убасҟан еиԥш маҷк дыԥшны дҟамлацызт. Иара иҽылцәихьчозижьҭеи, ас аԥсеивгара лмоуӡацызт. Амала амҽыша ауха, афымцадәыӷба дахьӡарц данымҩақәгылоз, лыԥсеивҵахара ҿыцхон. Ақыҭантә ақәҵра лҭахӡамызт. Адәыӷба ааҭгыларҭаҿ дышгылаз, арҭ аҩ-мшык Баҭыр диқәшәарын ҳәа дгәыӷны, лгәы аихәыдхадыршәырҭа аҽарԥсыҽзар ҳәа даахәыцт. Уи дышныҵабоз лылсыцԥхьаӡа, ҿыцла дҿаҳәахон лара. Зны джьаны дахьдәықәиҵаз лҵарахь дымҩақәгылахын. Илҭахӡамызт уи аҵара, шьҭа знык данцах дбылгьон умҳәозар.
Адәыӷба, амҩа уаҩ даԥырамхарц, арҵәаа иҳәҳәо, ргәы рҽаннаҵон. Иаакылсит. Дҩақәтәеит, жәпа-ҩык дрылагыла. Тәарҭа ҭацәы ыҟаӡамызт. Лара агылара лылшомызт. Аԥсҭазаара лцәымцхәызшәа, дгиуа апасаџьыр дрылагылан. Дабаҟазишь убри аамҭаз иара?
Иара ихы ахьигарыз издыруамызт. Џьанари иареи аусураҿ ианеицәажәоз аухаҵәҟьа ианшьцәа рахь дцаҵәҟьеит. Ҭагалара анҵәамҭаз аусутә рацәа рымаҵәҟьан, адырҩаҽны дрыцхраауан. Ахәымҽхан аҩныҟа дхынҳәит, иан дицәшәар ҳәа дшәаны, шаанӡа дышдәықәлазгьы, дзыхьӡаз амашьына ахышә ала Џьанар игәарԥ Шьасиа дықәибаауазар ҳәа дахьынаԥшуаз, илаԥш Асҭанда гәаҟ иналықәшәеит, дҟадыџьха, илықәшәацәгьаны агәарԥ днықәсуан. Лгәы иҭаз дызлаз ирцәылҵәахуан, аха лымацара даныҟаз изцәылӡодаз. Ихаҭа дыԥсыр иҭахын. Дызкыз ашьацҳәа даунажьуамызт. Ашьацҳәа ахаҭа бнарак аҿы иҵәахымызт, ахәзымпра иахьықәгылаз иҽаҿаиршәит. Анахь-арахь дхьаҳәхьачар ҟалаӡомызт, ацаҟьара дагон. Уи аҽны хәлаанӡа ианшьцәа дрыцхраауан, иара иусқәа шынеибакәыз аҩны дрылгахьазшәа. Аҽны заа дыхнымҳәӡеит, данаауазгьы Асҭанда џьара диҿаҳар ҳәа дшәон. Знык еивысыр, Џьанар иусураҿ дибарын, ацхыраара дшахнагаз агәра ииргарын. Аха ас ианбанӡа? Усҟан иҽахгара еснагь изхозма. Мышкы зны зегь цәыцыттарын, нас дабацоз? Аҩны данааи, даҽа сааҭбжак ашьҭахь шылашьцара лашьцарын. Абга дырхаҩозшәа ҟаиҵан, уи аламҭалаз дара ҽудырбозма, аха уанаршыҩклак иумыхьрыз арбаныз, ишәақь има, рынхарҭа днавҵалеит. Абнараҿ қдык дықәтәан. Бжьы иаҳауамызт, мцхәы анҭынчцәахалак абнара иныҵшәа-ааҵшәоз бжьы маҷӡақәак ртәы умҳәозар. Иаарласны бгақәак руу-ӷзбжьы ааҩуан, аха урҭ ахьыҟаз зынӡак харан.
– Ааигәа соурыжьҭып ҳәа сгәыӷуеит, – ҽнак Валери хыхьынтә, аԥшьбатәи аихагылаҿынтә, данлыбаарга иџьакет ааишәихит. Араантәы ҿахәҿыхра уанықәныргоз, иумаз цырцыруа иушәызар акәын. Иара икостиум еиқәаҵәа уи иазырхианы изкнаҳан. – Ҿыц аӡбара мҩаԥыргарц ргәы иҭоуп.
– Узлацаша амҩақьыра умоу? – дазҿлымҳан Леуанти.
– Сашьа даап ҳәа сгәыӷуеит. Уи ихатә «Волга» имоуп. Аԥсҟы снаҿатәон, иқәыршәҭраа сышьҭхыс амҩа санылон, – аԥсҟы ширгьежьуаз дзыцҭакыз иирбон. – Исымҩатәны сҩызцәа ахьынхо Қәҭешь, Аҟәа, Пицунда сынкыдгыларц сгәы иҭоуп. Сара дсыцҭакын Барцыц Шоҭа ҳәа аӡәы.
– Иӡбахә саҳахьеит, – зҳәаз Леуанти, иӡбахә акәмызт, даара бзиа дидыруан, уи иаб иашьа иԥа дара дырзааигәан, даныхәыҷыз аангылара дрызцалон, Шоҭа иҿы днеилон.
– Уи излеиҳәаз ала ихараӡамкәа дҭаркит, машьынала ауаҩы дишьит ҳәа. Аныхаҿы ддырқәит иара дызлеимшьыз ала, аха игәра рымгакәа абахҭахь ддәықәырҵеит.
– Ааи, ааи, исаҳақәахьан, – зҳәаз Леуанти идыруан Шоҭеи иара ииашьара еиуаз даҽа Барцыцки чара ишәак ишеицахатәаз. Дара рабиԥарақәа хазын. Шоҭа имашьына убри ауха дашьит егьи аБарцыц, аҩныҟа днеирц амҩа шымҩахиҵәоз. Ирҳәон имашьынала Шоҭа ачараҿ дыҟаӡамызт, ауаҩы данашьуаз иақәтәаз иара иакәӡамызт ҳәа. Аиашаҵәҟьа здыруадаз.
– Убри Шоҭа дызбар сҭахыуп. – иҳәеит Валери. – Доурышьҭхьамашь?..
– Сыздырӡом.
– Ма иҭаацәара збароуп.
– Иудыруама дахьынхо?
– Исыздырӡом. Исыԥшаароуп.
– Уԥшы уахьцо! – Леуанти иаҳаз аҵыхәанӡа агәра изгомызт, аха игәрагара иаҳа идузар акәхарын, ақьаад даахан, аҩыгала ианиҵеит амҩаду Аҟәа-Шәача. – Гәдоуҭа ақалақь уахысны ушлеиуа, иубоит ақыҭа Блабырхәа. Ашкол унадгылаанӡа, иара зықәгылоу иаҵагьежьны ашьха ашьапахьы ицоит агәарбжьара. Убри арыӷьарахь иаҿгоу даҽа гәарбжьарак ыҟоуп. Убри иҟанаҵо акәақьҭ аҿыҵәҟьа иубоит иара игәарԥ иқәгылоу аҩны еихагыла. Шьҭа ара уанааих, саргьы уск сзыҟаҵа! Шоҭа инхара иавсуа абри амҩа уаныланы ушҩеиуа, абас ахәы уанавҵагьежьлак, абра нхарҭак уҩадгылоит. Абра дрымоуп исзааигәоу ԥҳәыск, хаҵаҩызас слыцын. Ванда лыхьӡуп. Дызмоу д-Барцыцуп. Амилициаҿ аус иуеит. Илоуҳәаша акы заҵәык ауп: сгәабзиара шҽеим. Амала Ванда уи аӡбахә Инга илалымҳәароуп. Илзеицәахар ҳәа сшәоит.
– Иҟасымҵои зегьы! – Валери дақәшаҳаҭын.
Иҟаиҵаз ахьынӡаиашаз Леуанти дазхәыцуан, «иҩыза» насҭха ҭынч ииарҭа данықәиа нахыс. Ванда аԥсуа усқәа реиҿкаарақәа дрылахәӡамызт, дшәарҭахомызт. Лхаҵа аус ахьиуаз амилициаҿ игәра рымго уамак дзыҟаломызт. Аԥсуа усқәа ирышьҭаз ишырҳәалоз еиԥш, абахҭа аҿынтә ауаҩы дахьырзынаишьҭуаз уамак ирзеицәахарымызт. Амала инаицҳауаз аус, знык Ванда илаҳар, ауаа ирылаҵәарын ҳәа абаандаҩы дақәгәыӷуан. Аус злаз – иара иҩызцәа рҿы Валери днеиртә иҟаиҵомызт. Уахь дандәықәла КГБ рылаԥш ихызаауан, Ванда лахь данцашаз рылаԥш игрыжьрызма. Егьи аганала уахәаԥшуазар, «авартәа», даҽазны хыхь данҩықәныргалак, рҩыџьегь еибырҳәаз реиҳәон. Усҟангьы, дҵак ииҭазшәа аԥшра зламаз ала, ак ҭырҵаарц иашьҭаларгьы, џьаргьы изкылсуамызт. Аус злаз иҩызцәа рлымҳа аҿынӡа игәы шыбзиамыз наӡар акәын. Усҟан еилыркаарын иусқәа «шычмазаҩыз». Валери уаанӡа дшынармышьҭуаз аҵыхәтәан даазхәыцит иара. Гызмалрак изеиҵарҟәаҟәарц иашьҭан, ианаамҭаз драԥыҩлар акәын.
– Ак уасҳәоит, – Валери даақәтәеит. – Убри аӡӷаб, Инга ҳәа узышьҭоу, ара уахьынӡаҭакыу дузԥшызаауеит ҳәа угәы изаанагои?
– Макьана лықәра маҷуп, лҵараҿ илываҟәыло длыԥшаар ҟалоит, – игәы иҭамыз иҳәон Леуанти. – Ус лгәы лзыԥсахуазар, сара мчыла дысзынкылома, лхы дақәиҭуп. Аиашаз, сара схаҭа сахьынӡаҭакызаауа здыруада, алагер ашҟа сыршьҭыр – сызҭыҵуагьы сыздырӡом.
– Уи лзы ак еилукаар уҭахызар, упрокурор уиацәажәар бзиан.
– Еиҳабык ӡӷабк лыӡбахә злаиасҳәареи, ҳара ҳҿы ус ҟарҵаӡом.
«Авартәа» Инга лзын Леуанти апрокурор диҳәарц иабжьеигозар, апрокурор ихаҭа убас иҭахын. Уи ихылаԥшуаз КГБ аусзуҩгьы убри дашьҭан, амала дара рбаандаҩы ихала иҽрыдигаларц ргәы азыҳәон, избан? Иара ихьӡала лара илызнеир, илыҿцәажәар рҭахын хымԥада. Зегь рыла ахҭысқәа аҵсҭазаара ҵабыргы рыҵазарц иашьҭан. Лара лыӡбахә ала ирцәимӡашаз зегь иҳәахьан иара акамераҿ, лара лыла акы дацәдыршәарц рҽазыркуазар, дзыцәшәашаз акгьы шимамыз дирдыруан. Ус анакәха, лара агәхьаа дадыргарымызт. Уажәшьҭа уи лыӡбахә аҳәара хыхь рхала рҽацәыргалар акәын ҳамҭакы, ҵаҟа рагент иусқәа ԥдмыргарц, уи ала абахҭа амаӡақәагьы аргамамхарц.
– Иҟоу удыруама, – Леуанти «ивартәа» дирӡрҩуан, – Ванда дуқәымшәар ҟалоит. Убасҟан ҳажәлантәык дыҟоуп Бзыԥҭа ақыҭан, Виталик ихьӡуп, ашкол аҿы дырҵаҩуп. Убри уиацәажәа, сҭагылазаашьа дазҿлымҳахозар, иҟоу иаҳәа, – дгәыӷуан иара Виталик иҟаз шԥеилимкаарыз, рҩызцәа адырра риҭартә ҳәа. – Уҽдырба саби сани. Сан лгәабзиара сацәшәоит, уаалабжьа! Ирылшозар сани Ингеи ргәабзиараз дыррақәак соур сҭахыуп.
«Авартәа», ишиҳәаз еиԥшҵәҟьа амҩа дықәлозар, дызиҳәақәаз наигӡарын игәахәит. Хыхь итәаз, дшыртәыз иара, Леуанти, изеилымкаарц, Аԥсныҟа Валери дрышьҭыр иалудраази, усҟан дара рыдҵақәагьы наигӡар акәхон. Уик ӷәӷәала Леуанти дацәшәеит. Имариан «дацәшәеит» аҳәара. Уи иацыз ахәыцрақәеи, аԥсеибакрақәеи, урҭ идырҿиауаз ачымазарақәеи рдырраз, иҭыԥан уҟазар акәын. Иара иҩызцәа Валери игәра шԥаргаӡареи ҳәа, ашьҭахь маҷк иҽирҭынчит. Уи уахь дырмышьҭыргьы алымшози. Еиӷьыз арбаныз здыруадаз, иҟалашаз арбанызгьы уазҳәодаз!
– Амчра аҿагылара злажәгәаӷьи? – «иџьеишьон» Валери ҽнак, хыхьынтә данлыбаарга.
– Амчра ҳаҿагылеит ҳәа уазҳәада?
– Иахьцалак аҭыԥантәи амчра шәаҿагыланы, рбаҟа шәбаҟа авашәыргылеит, имҩаԥыргоз амилаҭ политика шәаҿагылеит.
– Уи иаанагома амчра ҳаҿагылеит ҳәа. Иашамкәан иҟарҵоз усқәак ҳариашарц ҳаҿын.
– Иахьцалак амчра шәаҿагылеит. Асовет ҳәынҭқарра шәацхраар акәын, – Леуанти ацәажәаха ииҭаӡомызт, дыццакны иажәа даваҟәылон Валери. – Шәара ҵаҟа-ҵаҟала шәлавҵалан, маӡалатәи аиҿкаара аԥҵаны шәықәгылеит, – зны ицәыригахьаз азҵаарақәа ҿыц ицәыригон.
– Хыхь уанцалак, џьоукы урацәажәоит, нас ара иузымдырӡо цәыругоит, – Леуанти иааизымчҳазт, «ивартәа» ибӷа ааԥиҵәеит.
– Аӡәгьы сиацәажәаӡом, – егьи иааицәымӷахеит, аҵәахышьагьы дақәымшәеит.
Валери аус идиуларц шидырҵаз Леуанти уи ихымҩаԥгашьа иаҵибаауан, ус шакәҵәҟьаз агәра игон. «Авартәа» иаҳаз дааиланаршәан, аҿаԥа ниҿалазшәа, азныказ ибжьы маҷхаӡеит, нас ихы инапаҿы иааиган, ҿыц лажәк еиԥш дышуан, имаӡеитәырц ииҭахыз ихымҩаԥгашьа иаҳа даргамон. Убри инаркны иусушьа уамак иқәҿиацәомызт. Леуанти ииҳәаз ихаҭа хырҩ аимҭазшәа иун, адырҩегь Валери, аҩны дахьнеиуаз иреиҳәақәашаз ҳәа, дазыҟаиҵон, даараӡа иҽгәаҭо.
Амшқәа еишьҭала ицон, дықәиар илаԥш аҭуан иазкын, дгылар – ԥшь-ҭӡык. Амшқәа цон, аамҭа цомызт. Знык иԥхьарц дшазгәаҟуаз, хәлон, шон. Хәыцрала мацара аамҭа ифон. Знык еиҿаирԥшхьаз ҿыц деиҭарызхәыцуан. Хәыц-хәыц зегь игәалаиршәон, еиҳараӡак ахҭысқәа реишьҭагылашьа. Ҷыдала дазҿлымҳан апрокурори иареи реицәажәара, Валерии иареи реимак, убарҭ реишьҭагылашьа иара дыззымхәыццыз акы рҿибаауазар ҳәа дашьҭан. Иԥхьахындаз даҽа знык! Апрокурор иҭҵаашьеи ихымҩаԥгашьеи акырӡа рымҳәози, абаандаҩы урҭ ирывҵибаашаз ҟамлози. Аӷьараҳәа аҿышәҭ анаадырт, дааҭрысит иара, деилыбзаауан. Ирласны дыхәныргар, иҿцәажәар, дыццакуеит адәахьы иҟаз ак изеилкаауазар ҳәа, аха ишиԥхьоз ала аҿышәҭ анаадыртуаз дшыҟанаҵоз аҳәара уадаҩын, ҩныҵҟала деиланарбзаауан, иҵәахырц дшаҿызгьы, деиҵақыџьқыџьуан. Аҷаԥшьаҩ, ибла цырцыруа, аҿышәҭ аҿынтә акамера ааимидон, кәты ҿырҳасрак иалагӡаны, абаандацәагьы илаԥш ҵарыхәҵәа нархьигӡон рцәа иҭарӡыӡо.
– Иужәлеи? – уи Валери иахь аҿышәҭ иаакылиҳәаз инапы наирхеит, ихыснацәа наиқәкны.
– Макеев, – дқыџьқыџьуеит Валери, аларқача ихьызшәа.
– Уҽеилаҳәа!
Аҿышәҭ аҿақҳәа инаркны, ацаԥха асапат иҵҭырцәажәаауа, аихатә шәы аӷьараҳәа иааиртуеит. Валери хыма-ԥсыма аҽеиҭакра иҽахьигӡахьеит. Дындәылҵуеит. Абжьы уамагаха, ашә аадҳалоит. Зымала иаанхаз Леаунти дыԥшуп, ма ицҭакыз жәабжьк адамра изҭагалозар ҳәа. Уи ирласыҵәҟьаны дзымлыбааит, аха иахьцалак дааргеит.
– Сара стәқәа ааит, – дгәырӷьон иара, ихаҿы ихаччо мацара.
– Уи бзиами, – зҳәаз Леуанти ицҭакыз игәра игаӡомызт. Итәқәа аазар – иифашаз акы наимҭаӡакәан ирзычҳарызу? Уи ақәҿимҭит, абахҭа иахылаԥшыз даҽазны ус агха ҟарымҵар аҵкыс, иҟарҵар абаандацәа иаҳа ирзеиӷьын азы.
– Арҭ амшқәа ирылагӡаны, сусӡбара мҩаԥгахоит. Соурышьҭрашәа ицәажәоит.
– Уздыргәыӷрызи, ак ргәы иҭамзар, – Леуанти уи игәы ааирӷәӷәазшәа иуит.
– Абри ауми исхәыцуа, – Валери, ицҭакыз диқәшаҳаҭын уҳәартә, даацәажәахт.
Закәытә гызмалрази Валери имҩаԥигоз? Леуанти ихы ԥҽуа зыӡбахә имаз абахҭа уаҭах ҭшәаҟынџьарак дицҩнагьежьуан. Ма иара аус идызулоз рыгызмалра абанӡаҳаракыз? Иаргьы даргьы рхатә зҿлымҳара наӡақәа Леуанти дрыҵадырӡуан, рызынтәык раҵкыс дҳаракымхар. Аха уи лыршашьас иаиҭарызи иара аӡәзаҵәык, арахь абахҭа дҭатәаны? Дара аусураз иԥыршәахьаз асистема рыман, иаарҭахыз амыруыга, аметодика – зегьы-зегь ирылаҟан. Иара, ак ада акгьы ззымдыруаз ҳәа изышьҭаз, ҩ-хык, ҩ-ҵыхәак змаз аиаша дашьҭан, иашак ада ыҟаӡамызт ҳәа дгәыӷны. Шьҭа агызмал кәараҵашьада аԥсҭазаара шыҟамлоз аниба, ахшыҩ ахьҭаҵәахыз иарбан хыз еиликаауан, артистра гәырҵҟәыл шиларшәыз гәеиҭеит, аха уи баша-маша артистра гәырҵҟәылӡамызт. Асценаҿ ихәмаруаз артисти аԥсҭазаараҿ иуԥылоз артисти зынӡак еиԥшӡамзаарын. Атеатраҿ артист дықәгылан. Абахҭа ԥсҭазаара ахала даргызмалуан, деиқәхаразы дықәԥарц иҭахызар.
– Соурыжьҭит! – икостиум еиқәаҵәа иаҵаз икьаҿ шкәакәа агалстук заҵәык акәын иазымхоз, мшқәак ааҵуаны, хыхь ашьыжь иқәныргаз, шьыбжьхьанӡа илбааргаз Валери данааҩнадыршыла дгәырӷьон.
– Иудысныҳәалоит!
Игәра згаз Леуанти дԥышәырччон, агәаҽанызаара шаҭахызгьы ихашҭуамызт, уи инапы ианиҵахьаз азхоны иԥхьаӡон, иара усгьы амцхә мҩа дықәиҵазшәа игәы инаҭон. Шьыбжьон анааи, рыфатә рырҭеит. Шьыбжьхьаҳәа ирзааргоз «актәи» ачыс аресторанқәа рҿы ирзыҟамҵар ҟаларын.
Зны-зынла иара, игәабзиара зеиԥшраз ала, иеиҷаҳаны КГБ абахҭа дҭаркзар игәахәуан, аха иара иаԥхьа араҟа Гындиа Заур дышҭакыз анааигәалашәалак, аполитика баандаҩцәа иахьцалак абра ишырҭыԥыртәуаз мҩашьахуа идыруан. Иагьа умҳәан, ацәгьараҵәҟьа мҩаԥызгоз, – аџьыбаҭалацәа, аӷьычцәа, аџьымгьырцәа, арҳәцәа, ахырҵәаҩцәа, ауаҩшьцәа уҳәа, – раасҭа, аполитика знапалазкуаз иаҳа ишәарҭаны ирԥхьаӡон аҳәынҭқарра иахагылаз. Шьыбжьхьа анырфа, рҽааилдыргахьан еиԥш Валери деиҭақәныргеит. Амра, иҭакыз уи ибарҭамызт, илҭагьалахьазар акәхарын, иара дааҩнарҵан, ашә ҩадыркит. Ицәарҭа, ишьаршьаф, ихчы ааидикылан, имаҭәақәа ишьамхы инықәҵаны, ҳамҭакы даатәеит, абыржәымзар-абыржәы дшындәылыргоз мҩашьо. Леуанти, иаартны имҳәазаргьы, ицәымӷахаз, зыгәра имгаҵәҟьоз ауаҩы иԥырҵра ицәыуадаҩын. Маҷк иадамхаргьы, еишьцылахьан, игәы ԥшаауан. Адунеи уаҟәганы, узҭадыршәаз абахҭа уигьы адыруан. Аӷьӷьа-гәгәаҳәа ашә анаадырт, Валери «абзиараз» иҳәан, еилаҳәара даҵаланы, акамера дныҩныҵит.
Имацара даанханы, Леуанти даҽа хәыцырҭа ҿыцқәак дрыланагалар здыруадаз, акгьы дахьымгӡакәа, дааҩнаргалеит кьаҿк, драԥым умҳәозар, деиқәаҵәаӡа. Ииарҭа маҭәеи, иҿахәҿыхраз ишәиҵашаз даҽа еилаҳәараки иҭацәыз аихаиарҭа (ацәарҭеиха) инықәиҵан, даахьаҳәны блала аԥсшәа иҳәазшәа иуит. Ҿымҭӡакәа акыр аамҭа дтәанхалеит. Ашьҭахь ицәарҭа ааиҵихызшәа иун, иҽааиҿикаақәеит.
– Иахьоума уанҭарк? – иҟазшьақәа рыла даарыцҳазшьаз Леуанти уи ихы-иҵыхәаз дааизҿлымҳахеит.
– Иахьа шԥыкәу?! – иагьааџьеишьеит иара, дцәажәарц иқьышә ааихихзар, хаԥыц ҟәаш шьаҭар изыҵагыламызт, хьыла иҿы ҭәын. – Шьҭа шықәсык аҟара ҵуеит абарҭ акамерақәа акакала еимыздоижьҭеи.
– Усҟатәи цәгьарас иҟауҵеи? – шьҭа аџьашьара зуалыз Леуанти иакәын.
– Сара уажәы хынтәуп сҭаркуеижьҭеи. Аҵыхәтәан абра сҭаркит.
– Иаҳа иабеиӷьу?
– Ақалақь бахҭаҿ аамҭа ахьцо убаӡом. Уа иаҳа илахҿыхырҭоуп, ирацәаны еицҭакыуп. Ихәмаруеит, аамҭа рхыргоит. Ара иаҳа ицқьарҭоуп, афатә бзиоуп, аха гәыфарҭоуп. Ара иҭаркуа зус аилыргара уадаҩу роуп.
– Арахь уааргартә иҟауҵеи? – ҿыц дҵаауан Леуанти.
– Аусеилыргаҩ ԥҳәыск аԥараз дыршьит. Уи иалахәыз аӡәы саргьы срылазшәа саирбеит.
– Урылахәҵәҟьазма?
– Мамоу. Усс исымеи, аха шьҭа санадырба аус ҭырҵаароуп.
– Абзиа уазԥшгәышьаз, ус акәзар, – «сзықәшәада, икьашӡа иаанҵәааит!» –дзацәажәаз ииҳәаз агәра игаӡомызт.
– Ари еиԥш аус сҽалазгалозма, – егьи ихы ирқьиауан, – ахшара рацәа сымоуп, сыԥҳәыс дычмазаҩны дышьҭоуп. Аҩбатәи сыԥҳәыс, ҳасаби даалыдкыланы, лаб дигеит санҭарк ашьҭахь. Урҭқәа зегьы сгәалоумыршәан! Ара иуцҭакыдаз?
– Урысзу дукраинзу узеилмырго, ҷкәынак дсыцҭакын. Уара уааргаанӡа, иара доурыжьын, дцеит.
– Дышԥоурыжь?
– Иӡбара анымҩаԥырга, абра дааин, маҷк дыҟан, нас, имаҭәа еидкыланы, дыргеит.
– Ишԥа?!. – иԥшрала иџьеишьаз ыҟазу иҟамзу аилкаара цәгьан. – Ара «авартәа» рацәоуп, аусӡбарҭа зал аҿынтә доурыжьыр, арахь дааргаӡомызт; алагер ахь дыршьҭызар, аҷаԥшьаҩ абра дышгылоу, имаҭәа еидикылоит, шәеицәажәаргьы руӡом. Иахәҭамз ак иоуҳәақәазар ҟалап.
Леуанти ииарҭа аҵыхәан дгылан, дџыхӡа даақәхеит. Иахәҭамз Валери иеиҳәарыз игәалаиршәарц, ҩныҵҟала иҽааидикылеит. Иаразнак иҭагылазаашьа иҽаалеигеит, «ивартәа» иаҭахымз ак иеимҳәарц, ихы шгәеиҭоз данаазхәыц. Уи ашьҭахь ҿыц игәалаиршәон Валерии иареи реицәажәарақәа, имцхәны ииҳәаз, иҽеимкәан ихы мҩаԥигоны, факткгьы ихы иҭашәомызт. Аӡбарҭаҿынтә дааргазшәа данааизгьы, издыруадаз иеимҳәацыз ак иҿыҵшәозар ҳәа дизынрыжьзар, иара акгьы иеимҳәеит.
Ҿыц изааргаз абахҭаҿ адоминои ашашкеи рысшьа даараӡа иҵахьан. Убарҭ ирысуан «аамҭа анрымаз». Шамахамзар Леуанти дызиааиӡомызт, ихәыцра изеизгаӡомызт ахәмарраз, ихшыҩ карахахьан, макьанагьы дабаҟаз. Валери иаан иахәҭамз ак ԥхыӡырлаҵәҟьа имҳәарц ихы дшақәԥаҵәҟьоз, уажәгьы дықәԥаларц ихәҭан. Еиҳараӡак дзызхәыцлоз абаандаҩы, иус анырӡбалак, доурышьҭуазар акамераҿ дааргаӡомызт ҳәа Саҭар ииҳәаз акәын. Валери иусӡбара ашьҭахь дааганы дизынрыжьит, усҟан Леуанти ицәа иалашәахьан, цқьаҵәҟьа дазымхәыцуазаргьы, иеимҳәацыз ак
иеиҳәозар ҳәа ишыԥшыз. Уамак игәра ахьимгоз азы, ибз иҿы иҭеикит, аха «ивартәа» доурыжьҭыцәҟьеит ҳәа игәы иаанамгози, иагьа умҳәан.
Амшқәа ракәмызт, амчыбжьқәа цон, арахь апрокурор Вардаиа, Аԥсны далҵны, ҽнак дзаауамызт. Уи изԥшра Леуанти игәы ԥнаҵәан, ашәҟәыԥхьара иҽазиклон. Маҷк ихшыҩ аԥсы аиршьар акәын. Ус акәзаргьы, дзыԥхьоз бжеиҳан изеилкаауамызт, ихәыцрақәа иус ахь еихон. Уи иҽаҟәигарц, аԥхьара ҿыц ихҭеикуан. Убасҟан Саҭар мыжда шәҟәык аахиртуан, даҟьак аҿы ацифра ҭихырц. Даныхәыҷыз аибашьра ихьӡеит. Иаб афронт ахь дырган, дзымааит. Ашкол ахь данцашаз, ауасақәа дрыцын, усгьы даанхеит. Дзаԥхьомызт, дзыҩуамызт, дҵарадан. Ицҭакыз заҟа даԥхьоз аҟара, иара идаҟьақәа цифрала ирҭәуан, амала ихшыҩ абахҭа анҭыҵ иҟан. Дхәыцуан дхәашабгаха. Ашьра иқәшәар ҳәа дшәаны дыԥсуан. Леуанти, уи дрыцҳашьаны, ишәҟәы нықәиҵон, адомино ма ашашка дицасырц. Ашә ҿыжуа ианаадыртлак, рҩыџьегь ҩагылон.
– Шәԥсы маҷымхаӡои? Аҳауа зеиԥшроу жәбандаз.
– Ишьапы ихьаауеит, ишԥаҟаҳҵо? – иҳәон Леуанти, избанзар Саҭар, ишьапыхь иаҵганы, ахышә аадыртыр иуамызт, арахь иара ихы инархьуан, згәыжәла цәгьаз ахаҵа дызиацлабуамызт, дичҳар акәын, араҟа аицхыраара ҟамлар, улҭаԥсы умцози.
– Ҽыкәабарахь! – аҷаԥшьаҩ арҭ, акамера иҩҭыганы, актәи аихагылахь илбааигон. Рҩыџьегь аҽыкәабарҭа иныҩнаҵаны, аихатәы шәы ҩыдижьылахуан. Рҽааилырхын, аӡы рԥха инаҵагылеит. Леуанти ашә акәын дызхәаԥшуаз. Уахьнеилак аихатәы шәқәа еиԥшны иҿан. Урҭ анаадыртуаз, ианадыркуаз рбжьы ихы иалаӡомызт. Даара игәыԥҵәаган. Саҭар аӡы даҵагылан, аӡәӡәага сапан шәах иҿарчӡаны. Изхара ӡы ршы иауамызт. Ахылҩаԥсылҩ илҵуан. Иагьа иҽикәабаргьы, иеиқәара изырпашәуамызт, нас Леуанти уи ҷыда фҩык ихикаалон, адомино ма ашашка даницасуаз. Ауаҩшьра здырбалоз абахҭеи алагери рӡы ршы дабанҵаҵагылазаауаз? Уи иаҭәаршьаргьы драҭабрын, мышкы зны дышҭыҵуаз дақәымгәыӷларызи.
Леуанти, аҽыкәабарҭа дааҩнашылацԥхьаӡа, еснагь илаԥш ахын асаркьа зҭасаны, аҵәымаӷ алаҵаны, иҵарбаҟа иаркыз, х-кәақьҭк змаз ахышә маҷ. Иара зыдҟаҵалаз амҩа џьара ихәнон, ауаа ахьныҟәоз ршьапқәа аарла ибарҭан. Адәахьы амҩа ианыз рхы иҭашәомызт ҽызкәабоз абаандацәеи дареи аҭӡы заҵәык рыбжьан ҳәа. Абахҭаргылаҩцәа иазхәыцны ахышә ҿарҵеит ҳәа аҳәара гәаӷьыуацәан, арахь абаандацәа иарбанзаалак лашарак змаз аӡәы дырбарц рылымшартә акәын абахҭа шыргылаз. Издыруадаз иазхәыцны ахышә ас иҿарҵазар. Иахьцалак абаандаҩы ибон зхы иақәиҭыз ауаа амҩа ишангылаз. Уи амҩа абахҭа саркьа анаҩсҵәҟьа имҩасуан. Абаандаҩы ахақәиҭра еснагь дазхьаауан, ажәлар дрылагыла амҩа даныларц, иҟаимҵарызи. Иусҭҵаараҿ ииҵәахуаз зегь рзы иҿы иқәшаҳаҭхара дазыразхар ҟалон, ихшыҩ еицакуа даннаргалак.
– Шьҭа аамҭа нҵәеит, – аҿышәҭ аартны зхаҿы аалазкыз аҷаԥшьаҩ рықәҿиҭуеит.
Ажәжәаҳәа рҽырба, рҽааиларҳәеит. Изҿыз азы ишрызкылԥшуаз мҩашьахуа, абла зҭаҟаҵоу ашә аадыртит. Рҩыџьегь еишьҭагыланы иахьнеиуаз аҷаԥшьаҩ дрышьҭагылан. Аиашаз Леуанти, аҽыкәабарҭа змамз ақалақь бахҭаҿ дыргазҭгьы, асҟаамҭа изыхгозу здыруадаз. Ӡык иқәиҭәацԥхьаӡа, иԥсы ааҭалон. Иҽымкәабакәан мышқәак данынхалак, ицәеижь дафон, иԥсеибакышьа аҽарӷәӷәон, цқьа дызхәыцӡомызт. Амала, дааиԥхьхәыцхон иара, далашьцыларгьы алшон. Ауаҩы дызмышьцыларыз арбаныз. Аҽыкәабарҭахь иахьынӡыҟаз, маҷк ргәы рхашҭуан, аамҭа цон. Уигьы акыр иаԥсаз усхон.
Апрокурор Вардаиа уажәык иҽникылаӡеит. Иара дыԥшын. Уахи-ҽни дыԥшын, иҿахәы иҿихырц даауазар ҳәа. Уи аус дацәшәозар акәын, арахь дгәаҟуан знык диԥхьандаз ҳәа. Закәытә парадоксызи, аиашаз?! Знык дибар, ихымҩаԥгашьа, ицәажәашьа ак изрыҵбаауазар ҳәа акәымзи. Ус ада ак еилкаашьас иҟаиҵози. Зынгьы иаартны иҿыҵшәақәозгьы ыҟамзи. Усҵәҟьа изыԥшра баша-маша иӡуазма. Хы-мчыбжьа инарзынаԥшуа данимба, урҭ даҽак изеиҵарҟәаҟәон ҳәа, алахьеиқәҵара дҭанаршәуан, абахҭаҿ алахьеиҵыхраҵәҟьа абаҟагәышьаз аха. Аԥыхьа ицҭакыз, амҩа дахьаныз, изичаԥаз здыруадаз ҳәа дшыгәжәажәоз, имч каԥсаӡеит. Ибла хыгагаало днеихьан, аҿышәҭ анаадыртуаз.
– Иужәлеи?… Уҽеилаҳәа!
Ччаԥшьк иҿықәӡамкәа, иашьҭахь инапқәа ҟаҵа, аҷаԥшьаҩ иаԥхьа иҿыҩеихеит. Абахҭеи аҿахәҿыхырҭеи еимаздоз акоридор иныбжьысит. Деимахәланы дахьыныҩнаргылаз, рҩыџьегь, Аԥсны апрокурори КГБ ахылтыҿи, тәоуп. Аишәа аганаҿ гәарҭак апротокол абланк цқьақәа ықәуп, ҿыц аус иалагахрызма ааигәахәртә. Иибоз иаҳагьы дааиланаршәеит. Апрокурор длахҿыхын, зус ҭиҵаауаз иара игәалаҟазаарахь диаигарц дашьҭаны. Иареи ахылтыҿи даҽа ҟазшьак абаандаҩы идырбалоз џьыршьозар акәхарын. Апрокурор бланкк аақәихын, хықәкыла аус ахь дниасит.
– Уҩны ирбаз аԥарақәа ирызкны апротокол ҟаҵатәуп, – иҳәеит, аха арҭ аҩыџьегь убри азы изеидтәаламыз Леуанти ицәа иаалашәахьан. Ргәы иҭаз рзынамыгӡозшәа рбазар, иҵәахны имаз
ҟәрышьқәак протоколк азырымкыр амуазшәа Вардаиа иҽыҟаиҵеит ҳәа абаандаҩы дхәыцуан. Дара ирҭахҵәҟьаз ԥсыцқьала иҿиқәшаҳаҭра даҽакала иҩтәын ҳәа иааидырцалар акәын ахыԥҽыга. Игәалаҟамзаара илахь еиқәнаҵозар, убри ԥиргарц, илахь еимаирџьахәуан. – Сыҟамижьҭеи акгьы умхәыцӡозеи? – Вардаиа, иқьаад шимҵаз, аус даҽа хырхарҭак цәыригеит, аха ииҭахыз дазааигәахон ҳәа абаандаҩы иӡбеит.
– Сымхәыцуази.
– Иухәыцуази?.. Уаҳа акгьы уҩыр уҭахӡамеи аобком ахьӡала?
– Мамоу.
– Иухәыцуази нас?!. – уамак иаҳарц иҭахымызт апрокурор.
– Иашаны сҭашәымкӡеит, зегьы зхароу аобком ауп, аизараҿ алеишәа иаԥырхагоу ус ҟамлаӡеит сҭашәкратә, аизара еиҿызкааз сыздырӡом, активла схы аласырхәзар, аиҳабырагьы рхы аладырхәит, иқәгылан ицәажәеит, зегь закәанла иҟаҵан…
Идыргалаз азакәан астатиа, иашаны иазнеир, дышзамкуаз шидыруаз, лабҿаба идирбан, рыбӷа аҿақ ҳәа иааԥиҵәеит. Иагьыԥҵәаҵәҟьон, азакәан рнапаҿы иҟамзар. Егьыс ирҭахызар аус адыруан, ирҭахымзар иадыруӡомызт. Амала ираҳаз рҩыџьегь џьыхӡа иааиҿанарԥшит. Здырра маҷны зхы аазырԥшуаз ауаҩ усҵәҟьа закәан мдырк иакәымзаарын, усҟатәи иурист дыррала дазыҟаҵамзаргьы, логикала зхәыцра еиқәшәамз дрымԥыхьамшәеит. Уи азирхандаз, иара рӷәӷәа-рӷәӷәа дыцәҳауан, ихымҩаԥгашьа хьанҭа азымхозшәа, иажәақәа узышьҭымхуа.
– Иахьа Аҟәаҟа узгап ҳәа акәнеи.
Леуанти иаҳаз иаҳагьы дарааԥкит, иззакәыз ихаҭагьы изеилымкаауа. Илахәмаруазшәа ибазар акәхарын.
– Ауаҩы, дзыхдырҟьо акгьы рымбаӡакәа, ас иҭакра залыршахазеи? – уи апрокурор иажәа ааиҿиԥааит. – Ус акәым уҳәар ҟамло, арахь русура жәларык ирҿагылазар ҟало…
– Узыхдырҟьо рзымдырӡакәа ҳәа зуҳәои? Угәы иаанамган аԥсуаа иаҳа иҭаркуеит ақырҭқәа раасҭа ҳәа! – аниҳәа, адәахьы инимырԥшызаргьы, Леуанти ҩныҵҟала дааҵыӷәхеит, арҭ абас аума аус шыруа ҳәа иџьеишьон. Апрокурор иациҵон:– Нас ишԥаҟасҵои, – абахҭаҿгьы зыҽзырцәгьаз акала даанкылатәын, апркурор уаҳа ишԥаҟаиҵоз, – узгоу узымгоу, уоужьра азҵаара аӡбараз? Ишԥаӡбатәу?
– Ма анс иҳаӡбап, ма арс иҳаӡбап, – иҳәеит Леуанти, зыжәлеи зыхьӡи зҵәахуаз аурыс хаҵа кьаҿгьы дындәылҵит, Вардаиагьы ателефон трубка аашьҭихуан. – Сҽеидыскылоу сҽеидысымкылоу? – маӡала апрокурор днаиазҵааит, уажәраанӡа зҽырцәгьара ахьа-ҭахыз ахылтыҿ иҿаԥхьа акәызшәа.
– Иаабап, – иҳәеит Вардаиа, зусқәа ԥхасҭартәыз иеиԥш, иқәшәацәгьаханы.
Абаандаҩы, дыҩдәылганы рҿанаархоз, Аҟәа дшыргоз агәрагаҵәҟьаны дыҟан. Акамера данааҩнаргала, игәы ҭынчцәан, уажәымзар уашьҭан изааиуеит ҳәа дшыԥшыз, хәлеит. Акрырфеит. Ишьҭалеит. Аҽны усқәак рцәеилалазар, адырҩаҽнынӡа иааԥшырц рӡбеит ҟаиҵеит. Дыцәеит. Ашьыжь инаркны, адырҩегь абыржәымзар-абыржәы аихатәы шәы ҿыж-мыжуа аҵыхәтәан акәны изаадыртуеит шиҳәоз, деибархха дышхәыцуаз, ахәымҽханра ааигәахеит. Аҟәа дыргарц ргәы иҭаҵәҟьаны, ихымҩаԥгашьа иус ԥнаргоу, иҽиԥсахырц Вардаиа дижьазу изеилыргомызт. Игәы ааихашҭыр акәын, акәымзар деилагарц агьигхомызт игәахәшәа, ашашка асра иҽазикит. Аха изхымгаҵәҟьеит. Ихәда ааҩсан, игәы уахь иҩаскьазшәа, арыӷьарахьшәа акы қшон. Иблахаҵ гьежьуан, уажәымзар-уажәы иԥсы маҷхара дазааигәаӡан. Дықәиеит, дыхбыкьыр аҵкыс игәахәызшәа. Азарбаџьан хаҵа дивагьежьуан, ачаԥшьацәа хәшәык рымихын, ииржәит.
Ихьыз шьҭа даҽакала еиликаауан иара дахьықәиаз. Иани Ингеи ракәын уажәыҵәҟьа деилазыԥсоз. Иан илхалымгацыз арбаныз, дыӡрыжәын. Аибашьраз аколнхараҿ дыбригадирын, хаҵак илымшашаз лыллыршон. Аҳәсақәа еизганы, аҭаҭын казарма лыргылахьан. Иԥсуаз рзы амаша архиараз аҳәсақәа дырхагылан. Уахыла аласалых қлаԥад жәпақәа дырҿын афронт азы. Лхаҵа аибашьра анҵәамҭаз ӷәӷәала дыхәны дхынҳәит. Хы-шықәса рыла х-ҩык ахшара шлоузгьы, аҭаҭын аарыхраҿ даԥхьагылан. Лхаҵа аҭакра аниқәшәа, рҩны ашьҭахь еилагылаз ашыц ԥҟаны илҭиуан, лхәыҷқәа амлеи ахьҭеи иалмыркырц. Сталини Бериеи рыӡбахә ҳәара иацәдыршәо аҿынӡа аамҭа аннеи, лхаҵа дгьежьит. Аусура иҽазикит. Акыр шықәса ибӷа хшыбаҩ иҭаз абомба аԥҽха ихьаауан. Қарҭ дԥырҟит. Шьҭа хар имамызт. Лара лгәамбзиара иаҳа иӷәӷәахон, аха лԥа иҭакра лхылгарын ҳәа дгәыӷуан ихаҭа. Имгәыӷкәа иԥсхьадаз.
Инга лакәын аиҳараӡак дзыцәшәоз. Аԥшқарах, ари еиԥшыз ааха анбалоухьаз. Лгәы ирҭынчрын ҳәа иацы аахыс игәы ишҭаз, дшыржьаз еиликаан, убри акәын дагьеилазыргьежьыз. Дҩагылан, ахышә ҳаракы днаҵагылан, ӷәыла еивҵырккашәа иахьеихаԥсаз усгьы алада дарԥшӡомызт, ажәҩан дҩаҵаԥшгәышьон, ииулак иҽирҭынчит. Ибжьы ныҵакшәа ашәак иҳәон. Еиҿаиртәуан иашәа,
игәаҵа иуазыр иҭнагоз ажәа рыла. Дшәаҳәон, хазгьы дхәыцуан, иҭакыз иакәын изаҵәыз, зымацара иҟаз акәымзар, адәы иқәыз рхала еицхыраарын, иԥсуазгьы дыршьрымызт, игәаҟшазгьы ддыргәаҟрымызт. Еицхыраарын! Лҩызцәа дахьрылаз, лҵара лгәы аалханаршҭрын. Иареи лареи рыбзиабара уск алырхырц рхы иадырхәарц рҽаназырклак, лаб, – абри акәын иҳагыз, – ҳәа ацҭәы даиргарц лгәы кыдихуазаргьы, уигьы иацәажәашаз, иара изеилымкааргьы, иеилзыркаашаз џьоукы ҟаларын. Абасгьы ахжьара хәшәын. Имацара дҭахар, уама ҟалозма! Узықәшәаз ухы анураалар акәхон. Наԥҳа Кьагәа ижәлар ихы рықиҵахьан. Нас иара ижәлар рзакәӡамзи иҟаиҵоз зыҟаиҵоз. Ашәа иҳәон, ибжьы ныҵакӡаны. Азарбаџьан, аиарҭа рыбжьара днабжьыс-аабжьысуан, – ухаҵами, ахаҵа дызқәымшәо егьыҟам, – дмырмыруан, – ари закәи, ухаҵами, – аха уи ииҳәоз ицҭакыз иаҳауазма, ашәа иҳәон.
– Акамера ҭшәа
Ахышә хәыҷ скылԥшуеит.
Ажәҩан ҭбаа
Иагәыҵаԥсоу аеҵә ԥхоит.
Адунеи саҟәгоуп,
Ҿыцк саҳауам.
«Арыҭәа» сҭакыуп,
Саламк соуам.
Ахьаа сымоуп,
Сыҩныҵҟа былуеит,
Сыԥсы кыуп,
Сгәы сыхәцә акуеит.
Ибыԥсҭазаашьоу сыздыруам,
Бгәырҩома, бычмазаҩума?
Бызҿу азы дырра сымам,
Бус баҿума, бгәы каҳама?
Акы збом,
Акы саҳауам.
Быӡбахәык сыздыруам,
Уажәшьҭа сызԥшуам.
Сԥсы еилахәоит,
Сыблахаҵ гьежьуа,
Сҩыза дсылабжьоит
Дысхагьежьуа.
Агәыӷра, агәыӷра…
Агәыӷра змоу
Аҵәҩан ҩыџьара
Ицәиԥсеит…
Ашәа сҳәоит,
Уигьы сазҟазам.
Еиҿасыртәуеит,
Исажәам сазыразым.
Имгәыӷкәа иԥсхьада,
Ашәа сҳәоит:
Бсызԥшыз ԥымкрада,
Бсызԥшыз ааԥсарада.
Имгәыӷкәа иԥсхьада,
Ашәа сҳәоит:
Ичҳаны быԥшыз,
Сымҩа кьаҿхараз.
Амзаҿа кыдуп.
Амзаҿа сызԥшуеит.
Уи аҿа азԥшуп,
Аҿа абоит.
Дышнеиуаз Шьасиа лыламыс лыҵахәмаруан. Иагьа умҳәан, иашьас илырҭази ланхәԥҳаи реизыҟазаашьақәа лара иаҳа илдыруан лыԥшәма иаасҭа. Џьанар акымзарак издыруамызт уҳәар – иаҳа ииашахон. Асҭандеи Баҭыри абзиабара шрыбжьаз ԥхыӡ имбацызт, лабҿаба адырра акәмызт. Ари ахьылӡоз Шьасиа дабанӡаиашаз? Ҭаха лнамҭо даақәгылеит. Аҭыԥ ишықәылҵашаз азхәыцра лызцәырҵқәахьан, аха, Асҭанда аҵыхәтәаны дааны дцазижьҭеи, амаӡа лхаҵа иҿы ишылзымҵәахӡоз лынамыс илнарбон. Ирҵаулаӡаны даназхәыцлак, лхы заҵәык бзиа илбозшәа, лгәаанагарақәа лгәы лыхдыршәон. Аиашаз, иаҳәшьеи иҩызеи абзиабара шрымаз еиликаар, диашьазма уҳәартә, рҩны иҩнагылаз ргәыла ҷкәын аиҩызара изныҟәымгазшәа лхаҵа дахәаԥшрын. Ус аамҭак дазхәыцларын, аус злаз уи иацназгоз ихымҩаԥгашьа зеиԥшрахарыз акәын. Анаҩсан еиликаарын бзиа еибабоз иара изааигәаӡаз ауаа ак шрыбжьалаз, уи амшала иаҳәшьа аԥсҭазаара лгәы ахшәарц агьлыгӡамызт. Шьасиа ланхәԥҳа аҽшьра иақәылкырҳәа длыцәшәон. Амала ус лызмырҟаҵозгьы ыҟан. Дзызгәаҟуаз ауаҩы иҽызхирҟьоз макьана еилкаамызт. Ус мацара акәызма, уажәраанӡа иара дызҿынҵәаауаз аӡӷаб шьҭа диҭахӡамызт ҳәа ихала иҿы иаимырҳәацызт. Иузеилымкаауаз акы деикәанаргьежьуан иара, изааигәазгьы еилаиргьежьуан, ихаҭа ус иҭахӡамкәан. Иашьас илырҭази ланхәԥҳаи рус ахала аҭыԥ иқәлар акәын, лара ишакәӡамыз лҽалалгалар, уи аҭышәынтәалара еилалгон, иалҵшаз лыздыруамызт. Иакәымкәан аҽалагалара лхаҵа илшон, иаалдыруаз зегь иалҳәар. Убасҟан Баҭыр иаҳагьы ицәыуадаҩхон рҩныҟа ааира. Асҭанда лакәзар – Баҭыр ибара акырӡа дацәхҟьон. Ахәыцрақәа деилаԥаҭа дрыман аҭаца ҿа. Амаӡа шмаӡаз лхаҵа изынхар шеиӷьыз лбон, нас лыламыс ҿыцҳҳараӡа лгәы иҵхахон, ҩнаҭак лара дзыцыҩнагылаз, згәараҭа лгәараҭахаз ауаҩы иҿынтә аҵәахтә ахьлымаз. Убри заҟа ҩныҵҟала еибарххараны илоуаз лара лыда уаҩы изеилкаарымызт. Иара игәы ҭыӷьӷьаа еснагь иҽаартны длацәажәон, лара ус дахьизыҟамлаз ибла анҭаԥшра дацәыԥхашьозма лҳәо днеихьан. Мышкы ахы мышкы аҵыхәан, лхаҵа зегь еиликаарын, иԥшәма ԥҳәыс амаӡа ахьлымаз лымаирҽхәарызма. Убри раԥхьаӡа акәны агәынҷыхь иҩныҵҟа изҭалыршәрын, агәрамгара абалҭахыз. Лхаҭа лыламыси лыхьымӡӷи рыхьчара лхымҩаԥгашьа шазкхоз цқьа еилкааны, Баҭыри Асҭандеи реиқәыршәара деиҭашьҭан.
– Баҭыр даҳзааугар бзиан, – Шьасиа ас лхаҵа даниҳәашаз аамҭа ҷыда алылхит, ауха Асҭанда дшаауаз лдыруан, нас аԥсшьарамшқәа еишьҭагылан.
– Иасымҳәахьази, иҽахигеит, – Џьанар андәылҵра иҽазикуан.
– Ҷыдала иҽахимгазар ҳәа агәра сымам. Ианшьцәа дрыцхраауан ҳәа ауми ишааицҳаз.
– Ус акәзаргьы, даакыдгылар даҳфозма.
– Ҿыц уиҳәеи! Асҭандагьы даар ҟалап.
– Усҟатәи дылбарц зылҭахи?
– Иуҳәашьеи! Шәеишьцылоуп, уара улбар лҭахыуп, иара дылбар лҭахыуп. Уамашәа изубеи?
– Мда… Иашагәышьоуп. Еилых ҳамаӡамызт.
– Умбои!
Џьанар иусурахь амҩа днықәылҵан, Шьасиа лышкол ахь дцеит. Аамҭа цацԥхьаӡа уахь ахалара лцәыуадаҩхон. Ус уамак лымаӡамызт, ашәҟәқәа классификациала еихылшан, еилырганы иқәҵаны далгахьан. Ашәҟәыԥхьара усгьы ирҭахӡамызт ҳәакәын ишырдыруаз, арахь аҵара зҵарц зҭахыз ирҵага шәҟәқәа дырхашәаломызт. Уамашәаҵәҟьа ирцәгьаны еиҿкаан арҵага ус. Абиблиотекахь инеиуаз аҵаҩцәа даараӡа имаҷын. Арҵаҩцәаҵәҟьа ирҭахцәамызт, русураз ирыхәоз ашәҟәқәа рҩны ирыман. Иахьцалак ашкол абиблиотека амамзар ҟалозма, иаалырҟьаны аӡә, ак иҭаххар, уа днеиуан. Ларгьы уи аус аҿы даангылозма, иаарласны адекрет ԥсшьара лгон, нас дырҵаҩхон. Шьыбжьоншьҭахь дхынҳәуан лара. Уи аҽынгьы ианлаамҭаз дхынҳәырц лгәы ишҭаз, ашкол адиректор длыԥхьеит.
– Иҟоу бдыруама, Шьасиа, – адиректор лбиблиотекар даалырӡырҩит. – Сусеилыргаҩ сынтәа дҭымҵӡеит. Даауаз џьашьа, лусқәа сара сырҿын, аха шьҭа ҩ-уск сзеилагӡом. Бара бус рацәаӡам, аусеилыргара бнапы ианысҵар сҭахыуп, анигьы аригьы брыхьӡоит. Буалафахәы иацысҵап. Усгьы баргьы харак баангылом, Анцәа беиқәиршәааит! Бахьынӡыҟоу аус бур сҭахын. Исабҳәои?
– Сақәшаҳаҭуп.
– Ус анакәха, асабша, ма амҽыша ара баароуп. Ашәҟәқәа зегьы абна ашкаф иҭоуп. Еилырга! Ашәахьа комиссиак аауеит ҳәа аарыцҳаит. Уи аҽны бмаакәа бымун! Ирҭаххо сыздыруам, бымбои, ҳара ҳаиқәшәазароуп.
– Бзиоуп.
Шьасиа аҩныҟа амҩа данылеит. Ахәы ԥшӡақәа риаҵәара шьахә лыбла хыркуан. Урҭ ирыҿгаз амҩа харартәуан, егьыс дызланагалаз аҭаацәара рынхарҭаҿынӡа уамак бжьаӡамызт. Ларгьы шьҭа дамышьцылази, лымҩа усҵәҟьа ихарамызшәа лбо днеихьан. Лара лқыҭа иашарҭан. Џьара уцеит, уааит ҳәа, џьабаа шубоз уздырӡомызт. Ара аныҟәараҵәҟьа џьабаан уашьцылақәаанӡа. Аҩны дахьааиуаз ланхәа заҵәык агәарԥ дықәын. Лыуаҩышьа бзиан, аҭаца уи илҟазшьахарыз ҳәа ахәыцхагьы лмаӡеит. Еинаалан иҩнан. Амала аԥшәма ҷкәын уахыла заҵәык иҩнра дахьаҭаауаз аҭаца илцәымӷын, изыԥшра гәыԥҵәагаҵәҟьамызт, усгьы дшаауаз лымдыруази, аха ззы даауаз ауаҩ еснагь дылбалар лҭахын умҳәозар.
– Иахьа Асҭанда даарушь? – Надшьа лгәалаҟара маҷын.
– Даап ҳәа сгәы иаанагоит, – Шьасиа ланхәа илыҵашәаз лзеилкаауамызт. – Шәызҵааи?
– Акалашәа дҟалеит, нан, лара лаԥхьа лан дыԥсааит!
– Ишәҳәо закәи?! – аҭаца ланхәа лышәишьа лгәаԥхомызт.
– Акгьы бызгәамҭаӡои? – Надшьа лԥҳа илызкны лҵаашьа лҭаца уамашәа илбоз џьылшьеит.
– Уи лҵара ус, лхатә усқәа уҳәа илхьааша лымамкәан, – Шьасиа амци аҵеи ак лзалкаауамызт, ланхәа дылжьар ахьылҭахымыз, арахь аҵабырг лымҵәахыр ахьамуаз ирыхҟьон уи.
– Ус акәым, нан, Асҭанда ак лхьаауеит, – ан ишьақәлырӷәӷәон.
– Ус шәылцәымшәан, – ланхәа илабжьалгон. – Уамак лхьаауаны збом. Зԥсы ҭоу ак имхьаар ауам умҳәозар.
– Маӡак лымоуп аха…
– Иҟалап. Маӡак змам дыжәбахьоу.
– Ус ауп ҳәа бгәы изаанагеи, нан?
– Мамоу, ус сгәы иаанагеит ҳәа акәым, – аҭаца дҟыжәбыжәуазшәа даақәхеит. – Дыӡӷабми, маӡак лымазаргьы ҟалоит.
Ааилашәиирц агьшагмыз, ақыҭа втобус рыҵаҟа иаангылан, Асҭанда длалбааит. Уи, ԥыхьа даныҟаз аасҭа, лхы лнапаҿы иааганы илыман, иаҳа длахҿыхын. Акырӡа аамҭа дмаацызшәа збоз лан Надшьа лԥҳа дышхьаалгозҵәҟьа дыҟамызшәа лбан, зҵаара мцхәы лымҭакәа, ахәымҽхан илзынамыгӡацыз лус-ҳәыс дрыхьӡарц, лырахәи лԥсаатәи рахь днеит. Ус агәалаҟазаара лоуртә лҭаца дазыҟалымҵахьази, лԥҳа лхымҩаԥгашьа уи ианацхраа, лыбаҩ иаҳа илцәыласит. Уаантәы илбон лыҷкәын данааҭалоз. Уигьы аҩныҟа длеит, уа иареи аӡӷабцәеи еибырҳәоз лаҳаӡомызт.
– Уаха умацара уаауеит ҳәа ҳаицәажәазма? – Шьасиа, лхаҵа дахьылатәаз дыԥшуа, дшашаӡа даақәгылеит.
– Уахатәиала лашьцеит, схәы архиара саҳәшьа дахьӡом иҳәан, имуит.
– Дуцны дшаауаз дузаамгану? – Шьасиа иааџьалшьеит.
– Арахь дмааӡеитеи, – Џьанар иԥшәма лгәыӷра аалымихӡеит. – Ианшьцәа рахь деиҭацеит, аусурантә дышиашаз.
– Ҳаныхәыҷқәаз аахыс ҳаизааигәақәоуп, – ҿымҭӡакәа итәаз Асҭанда, лхы шьҭымхӡакәа, дышьҭаԥшуа дцәажәон, – цхыраара ҳәа ианшьцәа рахь дцо зныкгьы иҳамбаӡеит. Сынтәа урҭ рыцхыраара иаҳа изыхҭеики?
– Сынтәа рыбзазашьа даҽакала аҽаԥсахзар ҟалоит, уамашәа избатәи, – зҳәаз Џьанар иаҵкыс, Асҭанда лызҵаара аҭак, лхаҭа ишылдыруаз еиԥш, Шьасиа иаҳа дазыҟаҵан. Аҳәса рҩыџьегь уи зыхдырҟьоз Асҭанда лакәын.
Уи иӡбахә рых-ҩык ауха уаҳа иаламцәажәеит. Џьанар даара иааԥсаз иакәны ихы ибон, иҽааиҵыхшәа ателербага дахьынӡадтәалаз, дамхацәарц агьигхомызт. Заа дцан дышьҭалеит. Асҭанда лакәзар – убасҵәҟьа дкарахахьан. Аҽны аџьабаа илбахьаз амацара акәмызт, лҭагылазаашьа дарааԥсон. Надшьа шьыбжьоншәа лхы нықәылҵахьан, диар лҭахӡамызт, аха уи азакәмызт лԥҳа длыцны лиарҭахь дзымнеиз. Ацәа иаалымнахаанӡа, уи есуаха лҭаца акырӡа длызԥшын. Данааргаз аԥхьатәи амзақәа рзы, дҿан ҳәа дыԥхьаӡаны, лымала дшыҩнагьежьуаз, анхәа дзышьҭаломызт. Ашьҭахь, лцәа шылтәымз аагәарҭазижьҭеи, маҷк длыцәшәон. Шьасиа лхаҭа,
аусурантә данааи, маҷк ихылцәаахьан азы, дышьҭамлакәан дқарбыҷ-сарбыҷуа ус ссақәак ҟаҵо дыҩнан, ашьҭахь ланхәа лааҩсан днатәан, теледырраҭарак дахәаԥшуан.
Асабша қәаԥсаташәа ак лалаган, амш аҽамырцәгьазаргьы, имаамашьын, Шьасиа ашкол ахь дымцакәа дааҭгылеит. Амш зеиԥшрахозаалакгьы, адырҩаҽны дзааҭгылаӡомызт, усгьы уаҳа ҽҳәара лымаӡамызт. Асҭандеи лареи аҩны иҩнан, афатә дырхиауан, даҽа усқәакгьы ирҿын. Надшьа лакәын агәыларагьы инеиз. Џьанар, имшьамба ихы иҭарԥаны, абжьааԥны дызхьымӡоз усқәак адәахьы инаигӡон. Уи аҽны уаҳа узызхьаашаз хҭысда убас имҩасит. Шьасиа ланхәԥҳа дахьлыхәаԥшуаз дрыцҳалшьон. Лгәаҵа иҵхоз ак лҿыҵлыршәозма, аха аҭаца илымдыруази аӡӷаб гәы зеиԥшраз. Арахь, аамҭа шьаҳаиҭхазшәа, иарбанзаалак џьара цхыраарак усгьы илызлыҭомызт. Ланхәԥҳа лус усҵәҟьа лара лҽаламгылакәа иаанлыжьуамызт, аха уажәык рҿаԥхьа икаҳаз ацаҟьа хаҳә арҵысышьак лҽылзақәыршәомызт.
Ауха амш еилгара аҽазнакхьан, ашьыжь, аҿыхьҭара шаҿазгьы, Амра каԥха-каҷҷо ишгылоз заа иубарҭан. Шьасиа, лхаҵа иаԥхьа дзымгылазаргьы, ацәылашаха амҭакәа, лшьапы дықәгылан. Илышьҭархх егьырҭ аҳәсақәа шааҩнашылоз шылдыруазгьы, шьыжьхьа лырхиеит. Џьанар, иан шьҭа ажәқәа лхьаӡомызт азын, арахә еилирган, даагьежьаанӡа аҳәсақәа шхиаз ибан, днарыдтәалеит. Асҭанда ашкол ахь лҭаца длыццарц ишақәылкызгьы, Шьасиа илымуит. Уи лхала ашәҟәқәа хәыц-хәыц еиллыргар акәын, зны аӡәы акы даҳәар, аамҭа мырӡкәа, иаҭахыз ашәҟәы згәылаз ақьаадеизга аарылылхыртә.
Ашкол азааигәара инхон хаҵеи ԥҳәыси. Лара деилыргаҩын, иара дыхьчаҩын. Ацаԥха дара ирыман. Шьасиа ахыбра ашә лзаадыртын, адкыларҭа дныҩналеит. Дмыццакӡакәа акыр аамҭа аус луан, лнапы ианыз далгаанӡа. Лус иаҳа ирацәахоз џьылшьон. Зегь раҵкыс ирацәаз аҵаҩцәа рхатә усқәа ракәын. Ирзымхоз шәҟәқәак ргәыламзар, нас есымшатәи лусураан, акакала еихырԥхьо игәалҭарын. Уи аус уи аҽны усгьы дахьӡарымызт. Шьҭа Амра лҭагьалахьан, аҩныҟа лхы анлырхоз. Ақыҭа мҩа данымлакәа, иааҩҵәаны илагаз абна мҩахәасҭа днанылеит. Иацы илеиз ақәаԥсата усҟатәи иамырцәаакит, аҽны иԥхоз Амра зегь арбан, уамак лҽымҟьашьӡакәа, данысрын. Устәиала лара дымцацызт, дмаацызт. Ус илдырбахьан амҩа ԥылҵәарц шлылшоз, ашклҷкәынцәа мҩас ишьҭырхлон. Убри амҩахәасҭала аҩныҟа днеирц аҽны гәаԥхарас илоуит, дагьахьхәымхеит. Ус акәындаз, дагьгәырӷьеит: дааиуан Баҭыр, ишәақь ихарззала.
– Ушысҭахыз ушԥазбеи! – иашьас илырҭаз дихьынҳаларц агьлыгмызт. – Иуеимҳәаӡеи?
– Исеиҳәеит. Аӡынра ааигәахеит, саншьцәа ацхыраара рҭахыуп, – иҽынкыла-ҽынкыло дгылан иара.
– Шәарыцароуп узҿу, иарбан цхыраароу узлацәажәо? – лыҵабырг хәмаршьа деиланагон иара. – Уаҳҭаарц уҭахымшәа збоит.
– Аиаша, саншьцәа срызцеит. Аха уаҟа иаҳа амш аҽарцәгьан, аус ҳзымуазшәа анызба, схынҳәит. Иахьа еилгеит, аха амҩа сықәлар, шьыбжьанӡа сызнеиуамызт, нас аус анбазуаз.
– Иахьа умнеиуаз аҩныҟа?
– Иахьа сшәарыцоит.
– Ҽнак хәлаанӡа, Баҭыр уда, аӡә дшәарыцо зымбацт, – дԥышәырччон лара.
– Акыр сабҳәар бҭахызар, абар Анцәа ҳахьеиқәиршәаз!
– Асҭандагьы аҩны дыҟоуп, уаала!
– Сшеибыҭоу ббоит, абас уахь сызланеиуеи.
– Сашьа Баҭыр, иуҳәо закәи! Ҽырбара умцозар, уа ушырбалак иуеигәырӷьоит.
– Аиаша баҳарц бҭахызар, џьара анеира сгәы алаҟаӡам иахьак. Сааихыккақәап, нас снеиуеит.
– Асҭанда улбар заҟа илҭахыз удыруандаз! Сылхьымӡар ҳәа сшәаны, заа саауеит, ашкол аҿы макьана сус заҟа ирацәаз удыруандаз.
– Даҽазны сыҽлықәсыршәап, иахьа сгәалаҟаҵәҟьам.
Изҵылгалак аҩныҟа дналгарц, дықәԥон лара, аха, шьапҿаршә ҟаҵаны, уаҳа дахьылзеиҭамгоз, лгәы лирхьит аиашаз. Уи, иара илмырбарц, ианааиԥылоз еиԥш лхаҿы лхаччон, игәы дасҵәҟьар лҭахымызт, ус ала иҵегь днаскьаганы длыргылар – аусқәа иаҳа еицәалтәрын. Арахь, маӡала диацәажәозшәа, абна илагылан, аӡәы ибар абаҭахыз, ма еицны илеиуандаз, иашьас длырҭеит, аха ан хша, аб хша лашьаҵәҟьа иакәӡамызттәа, закәытә хәацыхәаԥшьыз анаԥшцәа рхы иҭашәарыз здыруадаз. Убри аламҭалазҵәҟьа Баҭыр лашьаҵәҟьа шиакәымз шылнырыз аԥхьаҟа дақәымшәацызт.
– Аеи нас, – дивсны лҿыналхон, – ианугәаԥхо зны уҳазнеип, – маҷкгьы днаскьахьан лара, даақәҵәиуа ҿыц данааҭгылоз. – Баҭыр! – усгьы дзымҵасыцкәан илышьклаԥшуаз арԥыс даалырӡырҩит. – Избоит ишаҳҭахыу ҳзеибабом, ҳазхара ҳаицәажәартә. Ҳаилибакаартә ҳәа сҳәарц сҭахыуп. Уаҳа иаҳзеилымкааз азҵаара маҷк иадамхаргьы аҭак узаҭар сҭахын.
– Ибҭахыу сабымҳәои! – асҵәҟьа дылмыҳәар амуит акәымзар, ахызаҵә аҵәҟьа иақәлыршәар ҳәа дшәон.
– Асҭандеи уареи бзиа шәеибабон, лара слымжьазар. Аӡӷаб даара игәнылгоит лымԥан уахьықәымло, еиҳараӡак еилкаак ахьлумҭо хьааха илгәыҵоуп. Уаргьы улыцрыҵит лҳәартә акы лоумҳәацт. Арҭқәа еилкаарак шрыҭатәу уазымхәыцӡои?
– Иҟасҵара саҳәеи! Сара ԥҳәысс дызлазгои еснагь иаҳәшьаҵас избоз, зҩны снеиуаз-сааиуаз?
– Бзиа шәшеибабоз еибышәымҳәахьази. Убасҟан урҭқәа зышәгәаламшәеи?
– Еизааигәаз аиҩызцәа реиԥш ҳаибабаон, ааи, саҳәшьа лакәызшәа дысзааигәан, аха ҳаԥсҭазаара еилаҳамҵар ада ԥсыхәа ҳамамкәа ҳаҟоума?
– Иуҳәо сзеилкаауам. Бзиа дшубоз, лыда ԥсҭазаара убла ишамбоз лаумҳәахьази? Урҭқәа ухашҭызшәа ахьыҟауҵо уџьысымшьеит, сџьым.
– Иашьас сзырҭаз аҭаца ланхәԥҳа…– лара данаҿалкӡа, уаҳа хҿыхшьа имамызт азы, даҽаџьара ииаигеит, аха иахьакәӡамыз, – уигьы саҳәшьа лакәымхои. Зны ак ҳабжьазаргьы, ҿыц ҳазҭашәаз ҳазхәыцроуми, – шьҭаҵәҟьа аҿыҵга иԥшааз аҟара, дагьҭынчын иара.
– Сара сакәзаап шьҭа зегь зхароу? – лгәы дасырц шиҭахымыз, лара ас данҵаах, лгәы иалсшаз шимхаҳәаз идырит:
– Мамоу, мамоу, бара ибхари, уи ус иҟалеит, аӡәгьы ак ҳхарамкәа.
– Абзиараз? – ргәқәа еицәыхьшәашәаны, лара лымҩахәасҭа днанылеит.
Аҩны дааизар, Асҭанда лҽеидылкылақәон акәымзар, лымҩақәгыларанӡа аамҭа ыҟан. Џьанар, асураҿы аџьқәреи маҷк цәырҳәны ишьҭан, аца иҭеиԥсарц дахьаҿыз, иан дицхраауан. Шьасиа илҭаххар ланхәԥҳа ҭынч длацәажәартә аҭагылазаашьа илнаҭон. Амала Баҭыр дшылбаз лызламҳәеит. Аӡӷаб мҩак лыман, лгәы лымагәыхьха длыздәықәҵомызт. Уи лҵарахь данца ашьҭахьгьы, аҭаца аҽны Баҭыри лареи еибырҳәаз мышкы зны илызлаҳәарызу лыздыруамызт. Ааи, илымҳәар ада ԥсыхәа лмоур, илҳәарын, аха ҵаҵӷәык ҟамлакәа илызцәыргомызт. Уи ауха, адырҩаҽынгьы иашьас илырҭаз ииҳәақәоз акырӡа дрызхәыцуан. Аиҳараӡак лгәы иалан иара иашьас дзырҭаз ланхәԥҳа лбзиабара мап ацәимкыр ада ԥсыхәа имамызшәа дахьцәажәоз. Аиаша уҳәозар, ус акәын уҳәартә иубон, избанзар уаҩы изеилымкаауаз ахымҩаԥгашьа иара ишьҭихит, иашьас дзырҭаз лчара инаркны. Абри лхы иҭагьежьуанаҵ, Шьасиа агәыхь шьҭылхыр ҳәа дшәон, убасҟатәи ҩныҵҟала деибарххон. Џьанар, илыхьыз еиликаарц, знык аҟара длызҵаан, уаҳа длызҿлымҳамхацәеит, зцәа зтәымыз аԥҳәыс ҿа хьаақәак лмоур ауазма. Амала ус илаԥш лхын, лхы дааиҷаҳарц дахьлылабжьоз лара иԥхалшьацәон. Лхаҵа дылжьозшәа лгәы иахьылнаҭоз, лыламыс ҿыц илыҵахәмаруан. Зынгьы иаалдыруаз зегьы иалҳәарц иақәылкит, лыламыс лрыцқьарын убас ала, иара иакәзар – иахәҭаз мҩак иԥшаарын. Ас мацара ари аибарххара еизыҟазаашьа маӡаха иаҳәшьеи иҩызеи иабанӡарыбжьазаауаз. Убасҵәҟьа агәаӷьра анышьҭылхуаз, лусурахь амҩа данын. Аамҭа лшколаҿ ицацԥхьаӡа, лусқәа дахьынӡарҿыз, лгәы шхьаԥсуаз мацара, аҩныҟа дхынҳәит. Џьанар иԥсшьарҭа ҩны аҿынтә даанӡа, ашьыжьтәи лыгәҭакы мап ацәылкхьан. Лхаҵа акыр дҭылҵаахьан, иуаҩышьақәа лдыруан, аха дзықәгәыӷлоз иҩызеи иаҳәшьеи рымаӡа, аиҳарак уи аилабгарахь ахы шархоз ианаргамаха, Џьанар дшазнеишаз лыздыруамызт. Ус еиԥш арҭ ақәымшәацызт, лхаҵа мҩас ишьҭихрыз заа илдырыртә. Ицҭәхар зегьы зхарахоз Шьасиа лакәхон. Зегьы лхы иаақәылкрын, ацҭәы шнеиуаз абзиарахь ахы архозар. Аха араҟа ус ԥеиԥш бзиак лзаҵбаауамызт.
Ахҭысқәа еиҿылбаарц, иашьас илырҭази лареи реицәажәарақәа еиҿалырԥшуан. Аиҳараӡак илгәыҵагьежьуаз иара Асҭанда диаҳәшьаны дҟалазшәа аус ахьнеиз дазхәыцуан. Маҷк ицҭәхаҵәҟьон Баҭыр Асҭанда дигар. Асҟатәи дыззааигәахахьаз аҭаацәара ирылагылаз аӡӷаб даарылиԥаар, уҳәан-сҳәанқәа ахылҿиаарын, аха аамҭа зегь ахәшәтәуан, иазхәыцрын иарбанзаалак шьеилаҭәарак шыҟамыз, иҟалаз иашьцыларын, даҽакала еибабарын, маҷ-маҷ ҿыцла еизааигәахарын. Лара, Шьасиа, абас дрызхәыцуазар, излашәаз аҭыҵшьа амҩа лбозар, иара, Баҭыр, убасҵәҟьа дазымнеикәа дҟалозма? Шьасиа, илхатәаз анаҟә анааимыгга, лхаҭа дааилкказшәа лусураҿ ахышә дкылԥшуан, иаҳа-иаҳа аӡынра мҩа иангыланы, зҽеиԥхазырччуаз аԥсабара далаԥшуан, арахь уи лыбла цқьа изыхгыломызт. Хымԥада иашьас илырҭаз даҽаӡә бзиа дибеит! Нас Асҭанда аиаша злеимҳәози? Бзиа иибаз лахь дызхьамҳәуази? Мышкы-мышк аҵыхәан убас иҟалашт, аха иара дынкыланы дызмази? Зҵаара шәкы лызцәырҵуан, рҭак здыруаз иара аӡәзаҵәык иакәын, арахь иҿы цқьа еихыҵуамызт. Асҭанда мыжда лакәын аԥсҭазаара аҵкыс аԥсаҭа цәгьара еилаҳауаз. Цхыраарак лыҭатәын, изла? Зегь раԥхьа аиаша лаҳәатәын, уи шылхылгарыз нас лара илусхон. Дызҭашәаз дамгартә илыцхраарын. Зны иара аиаша ирҳәатәын, Шьасиа уи длыԥшаарц лӡбеит, издыруадаз диқәманшәалахар.
– Шьасиа, шьыжьбзиа! – иусурахь амҩа дананыз , лхәыцрақәа анеибарххоз, иара лгәы данҭаӡамыз, иаалырҟьаны Аԥҭа налықәҿиҭит.
– Бзиа збаша! – дааҭгылеит лара, реиқәшәара машәырӡамызт аалгәахәшәа.
– Бара усурҭак быԥшааит, – иара дагьааҭымгылаӡакәа иҿынеихеит, ларгьы днаивагылеит. – Сара соуп усурҭа ззымԥшаауа. Иаарласны џьара хандеирак уҽазумкыр, уҵара уаҟәаҳхуеит ҳәа сарҳәеит.
– Аҷкәын изы аусурҭа иахьа ианыҟамла, нас ианбаҟалои.
– Абригадирра сҽазыскыр рҭахыуп аколнхараҿ, аха сызхагылода? Быргцәақәак аҩны итәоуп, аусура ианадырцылоз аамҭа ииасит. Аҿар ақалақьқәа рахь еихеит, ма уа инхоит, ма ицо-иаауа ибжьоуп. Аӡәырҩы агаҿа ицәырҵыз аԥсшьарҭақәа рыҽрымардеит. Аус зуруада, аколнхарақәа аилаҳара ианалага нахыс? – ашкол агәарԥ агәашә хәыҷы ааиртын, Шьасиа дноуижьын, иаргьы длахҿыхӡа дналышьҭагылеит.
– Иубарц иуҭахыда? – Шьасиа ахыбра дныҩналеит, аҵара иалагахьан азы, аҩныҵҟа ҭацәыран.
– Сароу? Аӡәгьы. Банызба сбыцны сҿаасхеит, – амц иҳәаӡомызт.
– Уажәыҵәҟьа, – лара адкыларҭа дныҩнысын, ашкол аиҳабы луада дныҩналан, аусураҿ дшааиз налалҳәан, абиблиотекахь дыҩхалеит, Аԥҭа длыманы. – Утәа! – арԥыс ҭыԥк наилырбан, лхала иҿаԥхьа аҟәардә днықәтәеит. Уи ацәажәара далалыргарц лҭахымызт, шьҭа длысасызар даҩызан. – Уаҳа унапы злакыу аасаҳәеи! – убри лыҳәарала дибар зиҭахыз излырҳәоз џьылшьон.
– Усс исоурызи зыбгәахәуа. Аҩны срыцхраауеит, сҵараз шәҟәқәак сыԥшаан, срыдтәалоуп.
– Уи бзиоуп, – лара дԥышәырччон, иаалырҟьаны лхымҩаԥгашьа иашамызшәа лбан. Иагьа умҳәан, дзыдтәалаз арԥыс лан лаҳәшьаԥа иакәын, лара длашьамзи, акы дазгәаҟуа дшылзааиз ҩашьомызт, гәеихшәарак рыбжьалазшәа, инаскьа-ааскьашәа еицәажәон. Ихатә уск дашьҭазар, дыԥхашьаны иҽизаамыртуазар, лара акала дицхраар лыхәҭан. – Аԥҭа! – лхы ҩышьҭылхит. – Акы еилукаарц уҭахыушәа збоит. Иухьыз зумҳәои?
– Аеи шьҭа. Сара сызцәыԥхашьо ҳәа акгьы сымаӡам, – иара еснагь, днавҵала-аавҵала акәымкәан, игәы аартын. – Асҭанда илыхьыз еилыскаар сҭахын.
– Узҵааи?
– Акы дшаргәаҭеиуа збоижьҭеи иахьоума. Жәаха дәыӷбала данцоз, ааҭгыларҭаҿ саргьы сыԥшын, днасывсны данца, дсызгәааз џьысшьеит. Цәгьарас илзызуз агьыҟам, дысхасызгәаарыз сзеилымкааит. Лусқәак ҽеимзар сгәахәит. Дызҭалаз авагон саргьы сҭалеит. Лара лакәӡамкәан, ҭыԥк лԥшаан, днатәеит. Харантә слызԥшуан. Лхы лыкәаҽ дшыҟаз, илдыруаз џьоукы анылзааи, днарыхәлаччазшәа луит, маҷк даалҵқәеит. Иахьцалак избахьаз лакәӡамызт.
– Лааигәа узымнеии? Дуеигәырӷьар узымдырит.
– Дансывсуаз слымбаҵәҟьоу, сылбар лҭахымзу сзымдырит.
– Улбар лцәымӷын ҳәа сгәы иаанагом.
– Илыхьыз саҳәеи!
– Ишуҳәоҵәҟьа дыҟаны сыздыруам, – Шьасиа ланхәԥҳа лымаӡа лашьаҵәҟьа иҿы илзаартуамызт. – Ак еилукаарц уҭахызар, ухала улацәажәароуп
– Бара ибзымдыруа маӡак лымоуп ҳәа сгәы иаанагаӡом.
– Лымаӡа зегьы иралҳәароума. Уара улызҵаар иуалҳәо умбари.
– Сара исалҳәаӡом.
– Нас сара сҿынтә иуҭахи? Сҵаашьа угәы иалымсын аха! – игәы дамысырц днаихәлаччеит.
– Дрыцҳасшьоит.
– Избан иара?
– Избоит Баҭыри лареи ак шрыбжьаҳаз. Убри деиҵарӷәӷәа дамазар ҳәа агәра сызгом.
– Урҭ ак шрыбжьаз уара иуазҳәада?
– Бҵаашьагьы иамҳәои.
– Сызҵаара аҭак умҳәаӡеит.
– Уи аӡәгьы издырӡом, аха ус шакәу сара издыруеит.
– Аԥҭа, Асҭанда уажәгьы дуҭахыума?
– Дысҭахыуп, аха илԥырхагахаша сзыҟаҵом. Лгәы ахьылфо сзычҳауам, дрыцҳасшьоит.
– Аҷкәын аӡӷаб бзиа данибо, дицәыргар ҳәа дшәаны, дықәԥоит. Уара ухымҩаԥгашьа сзеилкааӡом.
– Сара сылҭахызар, сықәԥарын, аха зныкгьы акы сақәылмыргәыӷит. Данысцәымӷызгьы ыҟан. Аха жәаха ҽнак дызбеижьҭеи, сҭыԥ сакуам. Дзеиԥшраз ббандаз! Избацыз Асҭанда дабаҟоу! Дҵыкәкәахьеит.
– Иҟалаз сара акгьы сыздырӡом, сыгәра га! Баҭыр аҩныҟа анеира иҭахӡам. Иҵалаз Асҭандагьы илзеилкаауам.
– Убасҵәҟьоу?!
– Уи уара улацәажәароуп. Шәеиқәсыршәап?
– Сара маӡа сымоума. Ашкол ҳанҭаз, дшысҭахыз зегьы ирдыруан. Исҭахызар дахьыҟоу схала дсыԥшаауеит. Аха иласҳәои? Зегь лҵәахуеит.
– Уара узаманоуп, Аԥҭа! – Шьасиа лан лаҳәшьаԥа дагьааиеигәырӷьеит. – Убас уцала!
– Ҳы!.. – дҩагылеит иара. – Иҭабуп амҩа сахьықәыбҵаз!
Еснагь еиԥш дҵарын, иаҳаз ашьҭахьгьы деилҟьан, илахҿыхшьа ԥынгыла заиуазма, деилӷәыцәӡа индәылҟьашьа аҩныҵҟа иӷраз унарбомызт. Шьасиа уи дрыцҳалшьартә иҽылирбаӡомызт. Аха лан лаҳәшьаԥа иакәымзи, хьаас длыман. Асҭанда абри арԥыс, лара илықәлаз, илываҟәылоз иакәын дзықәнагаз, аха иара иахь лхьарҳәшьак шьҭа изыҟалаӡомызт. Издыруадаз мышкы зны лара, цқьа еилылкаар Баҭыр дышлыцәцаз, Аԥҭа дзакәыз лгәаҵан илызнеирын. Шьасиа уажәы ланхәԥҳа лԥырхагашьак лзыҟаҵомызт, ԥхьаҟа зны лан лаҳәшьаԥа дилҭарц, уи гәнаҳаран. Излауаз ала Асҭанда длыцхрааларц лгәы иҭан, уи азы илкрыз-илшьҭрыз дақәшәомызт умҳәозар.
– Аказы сбыҳәарц сҭахын, – Шьасиа рҵаҩык дналыдгылеит, уи Баҭыр изааигәара дынхон. – Ус дус ибымԥхьаӡозар, Баҭыр дызбарц шысҭахыу сызиаҳәа!
– Бхаҵеи иареи аус еицыруеит, изиамҳәаӡои? – аԥҳәызба иааџьалшьеит.
– Уаҵәы ашьыжь дысҭахыуп, иаалырҟьаны уск соуит, арҭ шьҭа ианбеибабо, – лҳәеит Шьасиа, ашьыжьӡа Аԥҭа дшылҭаз рбақәахьан, уск рызцәырҵҵәҟьеит ргәахәрын ҟалҵеит лара.
– Имаӡамзар закәытә усузеи. Аа? – дыхәмаруазшәа уи арҵаҩы иҟалаҵәҟьаз дазҿлымҳан.
– Бара дыбзыскп ҳәа сгәы иҭоуп.
– Ибҳәо закәи?!.
Арҵаҩы еилылкаауан лҩыза лыхәмаршьа, аха илаҳаз агәра лгазшәа ҟалҵан, дгәырӷьаӡазшәа дцеит. Шьасиа лусгьы башамхеит. Адырҩаҽны ашьыжь ашколаҿ заа дшаазгьы, Баҭыр уа длызԥшын. Дахьылбаз лгәы иаахәан, иашьак диҩызатәны, лызныпык ихәда иаакәлыршан, иӡамҩа днагәӡит, дахьшҳазылтәыз агәхьаа мкӡакәа. Лбиблиотекахь дналган, лбжьы ныҵак диацәажәон, ашә аартын, акоридораҿ аӡә дааиуазар, еибырҳәоз раҳар лҭахымызт.
– Иахьа сышуԥхьаз аӡәгьы издырӡом.
– Ишԥа?.. Исазҳәаз?
– Исҳәар исҭахыу аҩны ирыздырӡом. Нас исымҳәақәашеи аха… Асҭанда улбарц даараӡа илҭахыуп, аха уқәшәашьас иҟалҵара лыздыруам. Уара, ма иаахҵәаны илоумҳәо угәы иҭоу.
– Илаҳәатәу зҵаара шәкы ахылҵуеит, – дхәыцуан иара, – урҭ рҭак сызмырҳәо аус сымоуп.
– Саргьы исоумҳәаӡои?
– Исызбаҳәаӡом.
– Умбои иҟалаз, лара лгәы излаанагаз ала, уара лара бзиа дубаӡомызт, бзиа дубозшәа анлоуҳәозгьы.
– Уи иашаӡам. Сылҿынҵәаауан сҳәар – мцҳәарам.
– Еснагь лхаҵацара унахон лҳәеит.
– Аҵара дҭалар сҭахын, убри азакәын сызнахоз. Аҩны иҩнаугало ҵарак лымазар зҭахымда. Ма аплан лықәырҵон, изысҭахызи аколнхара аплан нагӡара.
– Дымҭалеи, нас узылҟәаҵи? Уазхәыци закәытә уазырроу дызҭаургылаз! Еиҳараӡак лгәы лзырхьуа – еилкаа наӡа лымам.
– Ибҳәо саҳауеит. Исзынагӡозар ббап.
– Иббап? Иухьыз ма сара исоумҳәо!
– Урҭқәа зегьы ара изаҭахыуи?
– Баҭыр, иашьас исырҭаз уара уакәӡами? Уаҳәшьа сакәзар – ухьаа схьаазароуп. Уаргьы хатәы иаҳәшьак думаӡам, нас сара сзуцәымыцхәхеи, умаӡақәа сара исцәуӡартә? Уҩыза гәакьаҵәҟьа акымзарак издырӡом, саргьы убас иҟоу атыша схықәгылоуп, аиаша иасҳәар – иалихуа сыздырӡом.
– Беилыскаауеит, аха ус ҳнеилап, иахьынӡауа…– ҳәа нациҵан, деилашәазшәа дааҭгылеит.
– Абас ухы зымҩаԥуго ҳәа Асҭанда лгәы иаанаго удыруама?
– Сыздыруам. Аха лхаҵацара зсыргәагәоз ҳәа лгәаанагара арбаныз бымҳәеи, – уи иҳәашьала уаҳа акгьы идырыр иҭахӡамызт.
– Убри зыхҟьаз ҳәа илҳәаз удыруама, – иахьцалак лара даналагах аҵыхәтәахьы иналгарц лҭахын. – Даҽаӡәы бзиа дубон, лара дужьон.
– Лара дызжьаӡомызт, – иаҳаз ашьҭахь ҿымҭкәа даатәан, минуҭк аҟара цеит ас иҳәаанӡа. Ҿыц аӡы ихәлаҵәазшәа, дтәахын. Нас:– усҟан даараӡа дысҭахын, дызжьаӡомызт. Убас иҟалеит,
иҟасҵари: даҽаӡә сылаԥш дыҵашәеит, исыхьыз сыздыруам, сылҿынҵәаауеит. Абри ауп иҟалаз. Аӡәы исызиаҳәом, Асҭандагьы лгәы дасыргар сҭахым. Даҽакалагьы иауам. – дбыжәгәаламуан иара. – Бара ибасҳәоит, уаҳа аӡәы иҿы сҿы исызҭыхуам, – дҩагыларц дҩеихеит.
– Дарбан лара? – иара, знык дааҭгылар, акы лзиҿыхуазма, илзымдыруаз иаразнак еилылкаарц лҽазылшәеит.
– Урҭқәа зегьы сызҳәаӡом, – дҩагылеит иара. – Амцхә усгьы исҳәацәеит. Саҭабымҵан! – дындәылҵит.
Иашьас илырҭаз уадаҩраӡак дышҭашәаз еилкааны, Шьасиа лнацәкьарақәа ԥыҵәҵәо дааҩнахеит. Днаскьалгарц днаишьҭалеит. Иара длыбаахьан. Ҵаҟа аӡәы диацәажәон, акәымзар дихьӡомызт. Днаццакит лара, машәырны амардуан даҿымҟьарц, лыҽгәаҭо мацара. Иара дзыдгылаз днеиԥырҵын, ахыбра дныҩныҵны, агәарԥ днықәгылахьан, лара данаадәылҵуаз.
– Баҭыр, абзиараз! – аниқәҿылҭ, иара даахьаҳәын, инапы налзиҟьеит, излауаз ала дааҿаԥхаҿаччан.
– Бсызиацәажәама? – аҵабырг аҵаҵаны длафуан лҩыза арҵаҩы.
– Бигәаԥхаӡом, бара.
– Уыыу, уыыу! Абааԥс, сара сзы уаҳа иауам, – дгәаазшәа ҟалҵон егьи.
Ахышә аҿынтә данаақәгьежь, ииарҭа днықәиан, изнапык илахь инақәҵа, ибла хҩаны дахьышьҭаз, иааиҿашәоз ажәақәа еиҿаиртәуан. Ашәа иҳәон, хазгьы дхәыцуан, деиҭахәыцуан. Дҭахозаргьы ихала дҭахарын, даҽаӡәы далеигало иҟамлар акәын. Абри азхәыцра ҿыц изцәырҵуан. Ашәа иҳәацԥхьаӡа, ишибоз гәаҭала иҽиԥсахуан. Убри аҽны иуадаҩра иреиҳаӡаз ҩаӡарак дахысит хымԥада. Уаанӡа дшыгәжәажәоз аҿынӡа дҟамло днеиуан, дымгәаҟҵәҟьакәа, дымхәыцҵәҟьакәа, дычмазаҩымхаҵәҟьакәа аха. Иус иҵегь еицәахазар ҳәагьы агәаанагара иоуан, амала иаҳа дҭынчын ҩныҵҟала, маҷӡак иадамхаргьы иԥсеибакра ааԥсыҽхон. Уажәшьҭа усгьы ицәырыргон идуховкаҿ ииҵәаххьаз иқьаадқәа, ма даҽа маҷк иааиԥеиԥшыргьы, шьҭак ирзычҳауамызт инырчҳалахьаз.
Ахәыцра дааҟәыҵқәар цәгьамызт, ас ԥсшьарак имаӡамкәан, ԥхыӡырлаҵәҟьа ахәыцра, аиҿыбаара, анализ ҟаҵара, хәыц-хәыц хшыҩла аимдара, ԥхьаҟа иҟалаша авариантқәа рышьҭазаара ааиԥымкӡакәа иауамызт. Ара дыҟазижьҭеи, ихәыцрақәа даарылҵны, агазеҭ анаҩсан, шәҟәы даҟьак дамыԥхьацызт. Адырҩаҽны гәарҭак ашәҟәқәа рымихын, аԥхьара иҽазикит. Заҟа хәыцырҭа лԥшаах усҟан аԥхьатә изцәырнагазеи, нҵамҭақәак рыҟаҵара дацәшәон. Заҟа хшыҩзцара бзиа дрыԥхьази, аха изхҩааломызт. «Шумон» аныҟарҵоз имырхыр, ихәыцрақәа еилыркаар иҭахымызт. Арахь аблокада аламҭалаз Ленинград ахәыҷқәа ирхаргоз, Пржевальски иныҟәара шәарҭақәа, Достоевски Сибра иԥсҭазаара хьанҭа, Жуковски иусура ду, Лермонтов иқәымҿиаз москватәи иԥсҭазаара, артист Топорков Станиславски ирепетициақәа ирзикыз ашәҟәы, А.Одоевски – адекабрист – иқәымҿиаз иқәԥара рҿынӡа, дызмыԥхьаз арбаныз. Есымша шәҟәык данаԥхьоз ыҟан. Игәы ихадыршҭуан, адыррагьы ирҳауан.
Игәалашәон зны Вардаиа, – уҩны иҟоу ашәҟәқәа рыла, иубарҭоуп ирацәаны ушаԥхьо, аха иузышьҭарҵаз ахырхарҭа иашам умҳәозар, – ҳәа шиеиҳәаз. Даҽа зных, – имаҷны уаԥхьоит, уаԥхьалароуп», – ҳәа иабжьеигахт. Акгьы дшамыԥхьоз ала адырра Валери Макеев ишриҭахьаз абыржәакәын ианихҭашәоз. Вардаиа зынгьы иажәа иналеиҵахьан ақырҭқәа раҵкыс иҭакыз аԥсуаа ашықәс рацәа рықәырҵаӡомызт ҳәа. Усҟан убас иара аӡәы ишиеиҳәаз игәалашәон, аха дарбаныз ҳәа ихы дазҵаауан. Валери иакәын изеиҳәаз. Уи «ивартәа» иреиҳәақәаз ҿыц игәалаиршәон, зегьы акакала. Аҵыхәтәан убарҭ ҿыц изигәалаиршәоз ззакәыз дазхәыцуан, изеилкаауамызт. Уи зыхҟьаҵәҟьоз Аԥсны апрокурор ҿыц дизаар иҭахын, иҟақәаз изиҵдыраауазар ҳәа. Иагьа умҳәан, аҵыхәтәантәи реиԥылара аиҿагылара аԥшра аман, еиҭакрақәак ҟамлакәа, ма дара рхала иҟарымҵар ауӡомызт. Знык даандаз Аԥсны апрокурор!
Иара даауамызт. Абаандаҩы дҭакын, амшқәа цон, аҵхқәа ԥшымызт. Амза ҿа есуаха ишгәылҭәаауаз ибон, аӷәқәа дыркылԥшны. Бжеиҳан амши аҵхи еилган, аеҵәақәа еилыџьџьаауан, амала Аԥсны еиԥш акәымкәан, маҷк иԥсардазшәа иԥхон. Ус Амза имбо иӡит. Имбартә игылон, иҭашәон. Данааилашәалак ибжьы ныҵак ашәа иҳәахуан. Идунеихаан жәеинраалак изеиҿамыртәацызт, уажәы иуазырра иарҿиауаз ажәеинраала ирҽеиуан, иажәақәа неидкыла-ааидкылашәа, уи ашәа ихазы еиқәиршәахьан. Абри абахҭа дыҩнаԥсуазар, иаргьы ицыԥсрын, аха макьана игәҿыхган.
Адырҩегь аԥхьара, аԥхьара. Ежи Путрамент – «Пуща», аҳәаанырцә иҟаз ашәамахь ирызкыз Сильва Капутикиан лшәҟәы, Мамин-Сибириак иповестқәа, Аугуст Иакобсон ипиесақәа, Пабло Неруда игәалашәарақәа, егьырҭ ашәҟәы рацәа, абахҭа дҭамшәаргьы, дызрыԥхьаӡомызт. Лев Мартович иповест «Суеверие», нас иажәабжьқәа данрыԥхьа, алитература асахьаркра аҽҳәара рцәиасызшәа агәаанагара шьҭихит. Убасҟатәи уи иҩымҭақәа ишимбацыз исахьаркын. Нодар Думбаӡе ироман «Закон вечности» азы аҳәынҭқарратә премиа ирҭеит, аха уи баҩхатәразма! Џьорџьи Амаду – «Луис Карлос Престес» аҿы – ареволиуционер ихеигақәаз аниирдыр, уи иҭагылазаашьази ара иҭатәаз ирҭагылазаашьази агьшеҩрымхуаз ауизымдырхуаз. Абахҭа бахҭан. Есымша иҿиауан, иҭакыз изы еицәамхозар еиӷьхаӡомызт. Есымчыбжьа иркәабон, риара маҭәа рԥсахуан уҳәа, рбзазара маҷ-саҷк еиӷьартәуазшәа ҟарҵон, рԥсихологиа еиҭаркуан, ирымҳәоз дырҳәара мариахарц азы. Ҽнак амцхә даԥхьеит. Ахыхь даргачамкуан. Иҟалаз изеилымкаауа, амгәахь изцәырҵит. Ашә днасит. Аҷаԥшьаҩ аҿхышә лыдижьылеит.
– Ашьмахьы сыжәгар сҭахын иҟалозар.
– Апараша шәымами. Убра уҭамтәо! – аҷаԥшьаҩ иабжьеигеит.
– Сымацара сыҩноума, акамера ҭшәа афҩы зласыргарызи, – уиҵәҟьа ихы изаҭәашьомызт. – Хәлаанӡа ус ҳазтәома. Иҟалозар азин сышәҭа!
– Аиҳабы сизҵаароуп, – аҷаԥшьаҩ аҿышәҭ аӷьараҳәа инаиркын, маҷк дыҟаӡамызт. Зыуаҩышьа гәарҭаз абаандаҩы азин изылырхын, ашә анаадыртуаз, иара иҽырхианы дгылан, дындәылҵит.
Знык ицарала имгәахь еиқәтәозма, аха уаҳа ииҳәоз анырмаҳа, цәгьаԥсышьала ичҳар акәхеит. Уаххьа ымфаӡакәа, ашьмахьы ианҭыргашаз дазыԥшын. Деикәаҵәиуа ииарҭа дшықәтәаз, иҩыза игәы иаго-иамго акрифашәа иуит. Ашьмахьы ҳәа анааҿырҭ, иара аԥхьа днагылт. Ашә артра, аркра хьааха изхызгалоз, знык иаадыртындаз ҳәа, дыццакуа мацара ашә дадгылан. Иԥсы ааивиган, иҿы иӡәӡәазшәа иуит. Шьҭа иԥсы ишьарын ҳәа даахынҳәызар, иуаҭәақәа ҵысуан, ихаҿы аҭыԥ изықәӡамызт, ижәҩахырқәагьы хьҭшьраны иаарыст. Амцашоура маҷк ишиоуз изымдырит акәымзар, ицәеижь қәԥон. Аухантәарак ибарџьеиуаз ашьыжьӡа ииулак маҷк дыцәеит. Ҿыӡәӡәара ианҭыргашаз ииулак дазԥшит. Имгәа усҟатәиҵәҟьа шьҭа ихьаауамызт. Уи аҽны шьыжьхьа дакьымсӡеит. Аперловка ааргалон, ахәша иарганы. Ииулак ачеиқәаҵәа сак амацара ифазшәа иуит. Аҽнынтәарак хьаа иманы ишизгәамҭазгьы, уаанӡатәи ичымазара ицәеижь арԥсыҿхьан, дшықәиаз мацара аахәлеит. Ишьақәгылара, зынӡакҵәҟьа ихы-игәы ақәыбзиаха дзыҟаломызт аха, мшқәак аҭаххеит. Урҭ ирышьҭанеиуаз амшқәа раан маҷк данеиӷьзи данеицәази еиҟаран. Зынгьы игәамбзиара убранӡа инеиуан, доурыжьырц аҳәара шьҭеиҵарц ааигәаԥхон. Иҩыга аашьҭихыр цәгьа ибомызт, амала, Анцәа ибзоураны, уи шхыдарахоз дазхәыцуа мацара, иҽиҟажеит. Ма Вардаиа даандаз, ак изеилкаауазар имбахрызи, аха егьи дагьаақәломызт. Џьара ак рӡбахуан, уи дара ирзеицәахар акәын акәымзар, иара ихәоз ҳәа акы иазхәыцуадаз.
Аԥсны апрокурор уаҳа дмааӡозшәа аниба, иахьцалак уи ихьӡала арзаҳал иҩырц, аҟәардә даахан, абӷьыц, ашәҟәы наҵаҵаны, инықәиҵеит. Дара иргәаԥхашаз аҩра ихы изақәнаргомызт. Ус ҟаимҵар, иарзаҳал лҵшәадахон. Рыуа иалихрызи?
Иарзаҳал анриҭа ашьҭахь, иҵит жәа-мшҟа. Азарбаџьан Саҭар иԥхьаны дыргеит. Убри иҟамзаара инақәыршәаны, аҷаԥшьаҩ аҿышәҭ бжьы уамагаха иааиртын, иҭакыз, ижәла ааилкааны, бӷьыцк наииркит, икьыԥхьыз текстк анҵаны. Абаандаҩы, ииарҭа дықәтәаны, дзыԥхьоз ашәҟәы нықәиҵан, изааргаз илаԥш нахигеит. Иаҳәоз цқьа изеилкааӡомызт. Убранӡа деилашит, ихшыҩ аус ауӡомызт. Аԥсны апрокурор ихьӡала ириҭаз арзаҳал аҭак акәын ари, апрокурор ихаҭа инапы аҵаҩын. Урҭқәа еилиргазшәа иуит. Вардаиа иаара иазԥшызма, бӷьыцк ианыз атекст хәыҷы идырбарц? Дара ирҩызу, иара иҩызу? Шәҟәыла аҭак зыҟаиҵеи? Абжьааԥны еиԥш диԥхьар диҿцәажәарын, ус зыҟаимҵеи? Азҵаарақәа еишьҭаргыланы рҿаархеит, аҭак уоуртә, узызҵаауадаз?! Ашәҟәы имырхыр ҳәа даашәеит, аӡы дӡааԥшылозшәа. Ашьмахьы иргоз ақьаад аҿы ахҩаалара иҽазикит, ашьҭахь игәалашәаӡомызт зегь хиҩаалазу, ма уашьҭан иҭаххарын ҳәа игәы иаанагоз акәзу ианиҵоз.
Аԥҟаԥҵақәа усҟан иабеидыруаз акәымзар, Аԥсны апрокурор хы-мзы ракәын ауаҩы иҭакра азин ахьынӡаимаз. Уи азы акәхарын даҽа мызкы ациҵазшәа аԥшра зарҭаз. Зны ҩы-мзы аҽҳәара иҭаны дааныркылазшәа зиҳәеи? Ус еиԥш дыррак ирымҭацызт, ма ауаҩы иԥсихика анырраз зегь дырмаӡозу? Арҭ зҿыз цқьа еилкаамызт. Амала иара шьҭа зегьы дрызԥшын, изацырҵаз аамҭа џьеимшьаӡеит, ааха ӷәӷәак изаҩызамхеит. Аиашаз зҵаара шәкы изцәырнагагәышьеит.
Апрокурор ииӡбаз зныз наҟ инықәиршәын, ашәҟәыԥхьара иҽыназикит. Ианихуаз ахьынӡеиликаауаз аҳәара гәаӷьыуацәан, аха илаԥш ахигон. Иаалырҟьаны ашә иалаҟаҵаз абла аӡә дышкылԥшуаз ааинырит. Уахь ихы анҩышьҭих, уи абла аҷаԥшьаҩ ишибламыз игәы еилнакаауан. Абаандаҩы ихымҩаԥгашьа ҭиҵаауазшәа, аҿышәҭ ааиртын, ҿааиҭит:
– Ашәҟәы иааргаз сыҭа!
Шамахамзар арахь дықәнаӡомызт аҷаԥшьацәа реиҳабы ашәамахь. Уи ҵаҟа дтәан. Абаандаҩы, ақьаад ахьықәиҵаз ихашҭызшәа, блала дааимданы, абӷьыц аақәиԥаан, афицар инаииркит. Аҷаԥшьацәа рафицар дзааи, ашәҟәы изаазгаз ирзымгаӡози? Иҭакыз ашәҟәы дшеиланарҩынтыз ҭҵаа-ԥшаауа афицар ихаҭа дҩарышьҭзар? Апрокурор ииӡбаз шинырыз еилыркаарц рҭахымкәа иҟаҵәҟьамызт. Уа узызхәыцқәашаз, узыцәшәашаз иагьмаҷмызт. Абаандаҩы дызхаҭаркыз аус ихараны ирԥхьаӡон, ихаҭа иҿы иқәшаҳаҭны ирбон, аҵыхәтәан аусҭҵааҩи иареи анеибабоз, иара акгьы шихарамыз гызмалрада иаартны ииҳәаз хьаасгьы ирымаӡамызт. Ма усшәа рхы аадырԥшуазу? Уаа 15–20-ҩык ашаҳаҭцәа ирызҵаарц рҭахын, урҭ иадырбоз иалидраази. Даҽа ԥыҭ-ҩык ҭаркырц ргәы иҭан, апрокурор излеиҳәаз ала, урҭ арбақәан? Азҵаарақәа даара ирацәазаргьы, ишәарҭаз ахҭысқәа зцызаашаз ԥыҭк алкааны иаарлас-аарласны изцәырҵуан.
Апрокурор иҟаиҵаз ақәҵара ашәҟәы иахьагәылеиҵаз есымша иаахиртуан, иҭиҵаауан ажәа-ажәала, ҳәоу хшыҩзцарала. Иаразнак зегьы еиликаартә, агәабзиара имаҵәҟьамызт. Уи ихала ибон, ахыхь иреицәаз чмазаран. Излауаз ала адырҩегь дазхәыцуан идырҵаз ахара изыҿцәажәоз ишьақәдырӷәӷәозар шалшоз, уа инацырҵеит ихаран ҳәа ихаҭа иахьиҿшәаз. Иҵегь ауаа ирыҿцәажәарц ргәы иахьҭаз бзиара иазкӡамызт, иалидраази ирҳәоз закәыз. Аекспертиза мҩаԥгара ахьырҭахызгьы ҽеирак аҳәаӡомызт, Кьахьыриԥа инапынҵамҭақәа, нас даҽа ҩымҭақәак равторра ихы иахьадиҵаз иҵырдыраарымызт ҳәа дгәыӷуан, аха иҟамлоз арбаныз. Аиҳараӡак игәы аакыдызхуаз даҽа џьоукы рҭакра аӡбахә ахьцәырыргоз акәын. Иҭаркрыдазшь ҳәа аҷкәынцәа еилирхуан, урҭ харас ирыдырҵарыз цқьа еилиргарц иҽԥишәон, ирыҵырдыраарыз ахҭысқәа игәалаиршәон. Издыруадаз, иара данҭарк ашьҭахь, даҽа усқәак шымҩаԥыргоз иақәыркқәазар, иаанырымкылар ада ԥсыхәа рымамызшәа рбартә аҿынӡа? Ари, аҵыхәтәан дахькылсыз, актәи авариант ҳәа дахәаԥшуан.
Иҟан аҩбатәи авариант, дыржьарц иаҿызар акәхарын ҳәа дзызхәыцуаз. Идырҵаз ахара макьана излашьақәдырӷәӷәоз акгьы ибла ихгыламызт, идырбаз адокументқәа рыӡбахә уалацәажәозар; амала ирҭаххар ари аус, аполитика изладҳәалаз ала, иалрымхрыз арбаныз. Иҟаларын ихаран ҳәа агәра идыргарц иаҿызар. Аиҳараӡак аҵыхәтәантәи аиҿцәажәараан иҭакыз ихымҩаԥгашьа злаҟаз ала, убас имныҟәар ишԥаҟарҵарыз. Ихарыртәрыз акгьы ркыҵәҟьамзар иидыруази. Даладыршәарц 15– 20-ҩык ирызҵаарц иақәыркзар ҟалон, даҽа џьоукгьы ҭаркырц ргәы иҭакызшәа изаарыцҳаит. Иарбан вариантыз иаҳа иашан ҳәа ишьҭихрыз, нас дықәныҟәартә? Иалихуаз акыр аҵанакуан, агхақәа маҷны иҟаиҵартә. Ма рыҩбагь неилаԥса-ааилаԥсатәызма? Иахьцалак гызмалрак шиҵаргалоз дацәымҩашьартә идыруан. Избанзар Валери иҿыҵымшәацызт, Саҭаргьы иҳәомызт ас идууз атекст анҵаны асанкциа рзааргоны. Абаандаҩы, иҭакра аҽҳәара ахьынӡанаскьаргаз азы, ҩ-цәаҳәак иреиҳамкәа изаарышьҭуан, иҭакыз уи дызлаԥхьаз ала инапы наниҵон. Иара инапы аниҵарцҵәҟьа иарымҳәаӡеит. Арҭ хымҩаԥгашьак шьҭырхзар ҳәа агәра изгомызт. Иаалырҟьаны иаҳагьы дзыцәшәашаз хәыцырҭак дынҭанагалеит. Азакәан дызладыркуаз рымаӡамкәан дахьҭаркыз иаҳагьы ишәарҭаҵәҟьан, закәандарыла ирҭахыз иларымгӡози. Акы еиқәдырҽаҽаҵәҟьозма ранаџьалбеит?!. Хымԥада, ари асанкциаҿ апрокурор Вардаиа… иаҳа ииашахон – ГССР апрокурор
иҭакыз иарзаҳал аҭак ҟаиҵон. Изкылԥшуа-изкылӡрҩуа, уи аҭак шиныруаз еилыркаарц иашьҭан, аха уамак агьырзеилымкаазар ҳәа иара дгәыӷуан. Иҵәахыз ашәҟәқәа?!. Убарҭ рымпыҵамшәандаз! Уахгьы-ҽынгьы ҭыԥ изымҭоз хәыцырҭан.
Ԥхыӡк ибеит. Инга илыцлацәеит, лшьапқәа дрызнымкыло. Дцәырҳаны дааԥшызар, мшаӡацызт. Лара ианакәызаалак илыгын, дшибаз еиԥш длышьцыламызт. Дычмазаҩызар? Ауазырра ҵигеит. Акраамҭа уи ихԥсаауамызт. Зныкыр аԥхыӡ агәра игахьазма, аха, агәаҟҵәаҟ данҭашәа, зыгәра имгарыз арбаныз. Даҽа уахык иаалырҟьашәа зшьа зҿықәыԥхоз лхаҿы дгәырӷьаны дахәаԥшуан, бзиа иидыруаз лхаҿакәын, абасҟаамҭа дычмазаҩын ҳәа дгәаҭеиуазижьҭеи, ас даниба дзымгәырӷьарыз, иаапатреҭхан, ахаҳә инадҷабланы иналасахан, баҟаҵас нышәынҭрак инахагылеит. Акьыжы дышҵәыуаз, ацәа даалҵит, иакәымз ак имхаҳәазар ҳәа дагьаашәеит. Аӡӷаб лысалам шәҟәқәа шымаӡаз инхазар ҳәа, дыррак иоузшәа, гәыӷра маҷк ааигәыҵашәеит. Ус анакәха, лысалам шәҟәқәа зцыз адокументқәа, анышәынҭра маӡак узаҵдыраауазар аҟара, имаӡарахын? Зыгәра имгоз агәра игарц иҭахын, убри аԥхыӡгьы акырӡа дааилнарккеит. Маӡа дыррак изылбааԥшит зумҳәарызи. Иҟалаз изымдыруа, ирлас-ырласны убри аламҭалаз аԥхыӡбара шьҭикааит. Идунеи дықәнаҵ ихамышҭышаз даҽа ԥхыӡк ибеит иара. Рҩны ашьҭахь атабырџьан лаҵараз ҭыԥк ҭакны ирыман. Убра аҽага икыхын. Маҭык пахәленцаӡа, иҵәырҵәыруа, аҳауа иалҟьа, иауӡаны, абз гәыр еихарҵәиуа, ахҭҟьа еиԥшха, иааихуан. Заҟа изааигәахоз аҟара, ижәпахон. Дасырц иҽага иҟьеит, иҟьеит, иҟьеит, аха изеҩҵәаӡомызт, дасцԥхьаӡа ишәпахон, амч алалон. Аҽага амаҭ ахи ахәамци ирыбжьакны иандәықәиҵа, ахы лахиҵҟьааит. Ахәамц кылҳаҳараӡа, аӡхыҽҽа иаҩызаха, ашҳам хыҵны аҿаанахеит. Дагьааԥшит. Дышҳазӡа дҩықәтәеит. Иԥсы анааи, днықәианы иааигәалашәеит Инга, еиҳау аҵара дҭаларц, аԥышәарақәа анылҭи ашьҭахь, х-хык зхагылаз амаҭ ишьызшәа шибаз аниҳәа, лан уаӷацәа ушьит аанагоит ҳәа шиалҳәаз. Ихы ихьчарц лҭаацәара изаарыцҳаит, дҭаркырц ашәҟәқәа еиқәдыршәон ҳәа ирзааиуаз ишраҳауаз рӡомызт азы. Иара иаҳахьан амаҭ ушьызшәа аԥхыӡ иаанагоз уцәгьаҳәацәа рҿы ушәагәартә уныҟәеит ҳәа шакәыз. Урҭқәа зегь ихашҭны дыҟан, ҿыц ԥхыӡырла амаҭ ахы инамырдырызҭгьы.
Азарбаџьан иахь днаԥшит, арҭ ирыцхраауаз аӡә иакәны дшимбозгьы. Дзусҭазаалак аӡә игәрагара аҭахны иԥхьаӡомызт. Уи, игәы аныԥҵәалак, иқьышә кылшьшь, илаӷырӡқәа хыҳәҳәыло, аиарҭақәа дрыбжьалон. Ахышә аадыртыр уаҳа иуамызт, аҳауа хьшәашәа ишьапы ааимнахрызшәа дцәажәон. Дзыцҭакыз иԥсы ҩнаҟәкуан, аха азарбаџьан дрыцҳаишьон. Изымчҳаӡо даннеи, ахышә маҷк иааиртуан, иаиркаанӡа уа дадгылан. Даҽа ԥыҭк иааидхалар, уи амшала аисрахь инеибацон. Аԥсҭазаара злеибаркыз аӡи аҳауеи рыла акәын, ҳауа цқьак албаадара даҟәыргозар, ихы шԥамҩаԥигарыз. Рҩыџьегь ҩныргеит.
Леуанти акоридор дыбжьыганы днарган, ашьмаҿы инаӡаанӡа даҽа ҩбаҟа камера аанхон, 25 ҳәа изныз ашә аадыртит. Ҷкәына цәхрыцк дҭакын. 24 шықәса ихыҵуан, ҭеиҭԥшла макьана дыԥшқан. Иааргаз уи, даныниҿаԥш нахыс, гәрамгарҭас даашьҭихит. Уи, излеиҳәаз ала, адолларқәеи асовет ԥарақәеи еиҭниԥсахлон. Иус рӡбахьан, араантәы дықәыргахьан, аха, алагер ахь амҩа дшаныз, ддырхынҳәит, даҽа џьоукы рус аҵыхәала. Ицәгьамызт илегенда ааигәахәит ҿыц иааргаз. Арџьмелашьвили дақырҭуа уриан. Ахышәқәа ҟьаҟьаӡа иаартны иман. Уахыла ахылԥа ихаҵаны дышьҭалон, амала аҳауа цқьаӡа ифон. Леуанти зегь раҵкыс убри игәаԥхон. Алимон, ақьаад бӷьыц аҟара ирпаны, иссон, ачаи ихиршәлон. Иҿаҵа ссан, ичаи маҷ-маҷ днаҿыхәон, ахаара акраамҭа далаҭхаџьуазшәа ибон. Ирлас-ырласны аҩада дыхәныргон. Ицҭаркыз иҭаарых дазҵааӡомызт. Аха, игәаӷьны зны «бзиароу узааргаз» ҳәа данизҵаа, Леуанти уи «изеиҭаҳәатәыз» акы аанимыжьит. Егьи дымӡрҩуазшәа, иаҳауаз хырҩ азимуазшәа ахьыҟаиҵоз иаҳагьы игәра инаргомызт. Ақырҭуа уриа хыхь дықәныганы ацәгьа ахьидырҳәоз ихаҭа ицәымӷын уҳәартә иҟан, имаҳашаз ицҭакыз изынхар иаҳа иеиӷьеишьон. Уи иԥшышьақәа иудырдыруан ус шакәыз. Нас, ацәгьа имҳәар ҟамло, дзықәдыршәазеи ҟадыџь?
– Узыԥхьои? – дҵааит иара, шәҟәык аашьҭихын.
– Ара абиблиотекаҿ ирымоу срыԥхьоит. «Даҭа Туташхиа» аҩны аԥхьаха смоуит. Абра аамҭа сымоуп, саԥхьап сгәахәын, ирымаӡам. Ашәҟәқәа аазго аҩнынтә иузаазгоит иҳәан, нас дахьхәит.
– Аҩнынтә аагара азин имаӡам. Усҭ абри!
Лев Лиубимов ишәҟәы – «Небо не слишком высоко». Абжьаратәи ашәышықхсақәа раантәи асахьаҭыхҩ ҟазацәа русумҭақәа аԥсуа баандаҩы даашьҭырԥааит. Уи знык данаԥхьа, аиллиустрациақәа данрыхәаԥш ашьҭахь, днаханы иқәимҵаӡеит. Даҽа шәҟәқәак дышрыԥхьозгьы, Лиубимов иусумҭа аашьҭихыхуан, ирҵауланы иҭиҵааларц.
– Иужәлеи? – аҿышәҭ аазыртыз аҷаԥшьаҩ инапы аакылиҳәан, ихыс нацәа ыртапанчаны иааиқәикит. – Уҽеилаҳәа! Уажәшьҭа усгьы ааигәа иԥхьарын ҳәа имгәыӷӡоз Леуанти ишьамхқәа ҵысуан, деилақыџьқыџьуан,
раԥхьаӡа аҿахәҿыхраз дандәылыргоз еиԥш. Ашацаҳәа аҭӡыбжьара данынбжьала, игәы ааихашҭызшәа дҟалеит. Аҩныҵҟатәи мардуанла дҩықәныргеит. Абахҭа аҿахәҿыхырҭахь дыбжьыргонаҵ, апрокурор Вардаиа убысҟаамҭа дахьыҟаз аилкаара дазгәаҟуан. Аԥыхьа зны еиԥшҵәҟьа идырҵаз ахара шидимкылоз азы иаахжәаны диҿамгыларц иҽшникылоз, аҿахәҿыхырҭа дныҩнаргалеит. Излаџьеимшьарызи Аԥсны АССР апрокурор ицынхәрас, даҽаӡә даниба. Арԥыс еинаалак иакәын иара.
– Ҳаибадыруаз! – дҿагәыбзыӷын. – Степаниан Алик! Аекспертиза ҟаҵара снапы иануп. Алҵшәақәа еидыскылақәеит.
Степаниан Леуанти иҿаԥхьа акакала иаақәиҵеит иҩны идәылыргаз ашәҟәқәа. Аекспертиза иаҳәаз дызларықәшаҳаҭыз азы абаандаҩы ана-ара инапқәа рниҵон, рҩыџьегь апротокол еиқәдыршәон. Иҭакыз иҩныҵҟа игәырӷьара маҷ иҵәахуан. Аекспертиза цеит иара ишиҭахыз. Бзыԥҭа имҩаԥыргаз жәлар реизара ақәҵара апроект анирхиа, Игор инапала ирҽеиқәаз анҵамҭақәаҵәҟьа Леуанти итәызшәа иарбан. Ус анакәха, аекспертиза ҳәа изышьҭаз зынӡак иҵабыргхоз усӡамызт. Уи акәзар ҟаларын ҳәа иазгәарҭоз лкаан. Аҵабырг шьаҭа аиураз, иҭакыз, ма шаҳаҭра зуаз аӡәы иҿы иқәшаҳаҭхар акәзаарын. Абри аҳәынҭқарраатә система шынеибакәыз инацәа иахаиргьежьыртә алшара абаандаҩы имазар аҟара гәыӷрак ааизҭашәеит. Аха, мцурас иҟалаз, атәыла ду аҿы ишьақәгылаз аимпериа диктатура аиаша ашьақәыргылара алнаршомызт, аҵабырг ус аиҳабыра рполитика иамыхәозар ҳәа дхәыцуан иара, аҿахәҿыхырҭантә акамерахь данлыбааргоз. Аҵабырг ҳәашьа мҩак иԥшаар акәын аԥсуа баандаҩы. Уи ихы иҭагьежьуан шықәсык аԥхьаҟа абра иҭакыз Гындиа Заур иусӡбара аркны ишымҩаԥыргаз. Заур излеиҳәаз ала, абахҭаҿ  ҳәа изышьҭаз еизараҟаҵарҭа ҭыԥк рыман. Убра ирӡбеит иус. Аиҳабыра ирыхәарҭамызт ԥақәашьтәи арԥыс иаартыз иусӡбара. Иаркызар еиҳа ирзеиӷьны ирбеит. Леуанти, арҭқәа зегьы дрызхәыцқәахьан, ҿыц деиҭазхәыцуан аиҳабыра, ишрыхәарҭаз рдыруазар, иара иус иаартыз аӡбараҿ ишахәаԥшуаз. Убасҟан ауаа неирц рылшон. Ус акәымкәан, иаркыз аусӡбара мҩаԥыргар, уаҩ днарышьҭуамызт. Иаартыз аусӡбара мҩаԥыргарц, иара ихаҭа игәра ргар акәын, ихаҭа иҿы иқәыԥҽыр акәхон, ижәлар рызҿлымҳарақәа шиашамыз идырҳәон, иҩызцәа инаԥхар акәхон. Иаартыз аусӡбарахь дызланеишаз даҽа мҩак ибаӡомызт.
– Иус дуӡам, сгәанала, – иҳәеит Леуанти, иара иус еидызкылоз ақьаадқәа қьаадеизга жәпакгьы ыҟаӡамызт. – Издырххои, ирласны изалымгои?
– Аԥснытәи апрокуратуреи амилициеи рҿы аӡәгьы дҳацхрааӡом абри … ида, ирлас ҳазлалгои, – Степаниан ижәлеи ихьӡи иҳәеит Гагра ақалақь апрокуратураҿ аус зуаз аӡәы, «узҭиуа дудыруаз» иҳәозшәа аԥшра аман. Зыжәлар рчарҳәарала змаҵура ҭыԥ зчаԥоз ихьӡ ҳҵәахып, иара ижәла зыжәлоу қыҭак ауаа ыҟоуп, убарҭ раҳаҭыр даҽазны иаабахп, ихаҭагьы аамҭа иафоз уаҩын.
Степаниан Алик Аԥсныҟа дцарц игәы иҭан. Уаҟагьы ак ааигақәарц иҭахын. Ҩы-мчыбжьа рашьҭахь деиҭаиҿцәажәарц дыҟан. Аекспертиза гхақәак ҟанаҵазар иара ихараӡамызт. Егьыс аҵара ӷәӷәа иман, иус идыруан уҳәартә абаандаҩы дибон. Иҭакыз игәы дызласшаз иарбанзаалак ажәак иҿыҵымшәеит. Аԥсуа аиааира игар иаҳа иеиӷьеишьозма уҳәо, длахҿыхын, зегь рҭыԥ ишықәлоз азы дыррак ииҭарц иҭахызма угәахәрын. Амала дшәамахьымзи, ихәҭаз усурҭа идыркыломызт, днарца-аарцон. Ҿыц изааигарыз дазхәыцуан акамера аҩныҵҟа. Анаиааирҭаҿ усҟатәи ихшыҩ шьҭа ирааԥсомызт, аха зынӡак аԥсшьара абаҟахыз.
– Абахҭа уанҭыҵлак, унапы злоукуеи? – иаалырҟьаны Арџьмелашьвили дҵааит, ганха дахьықәиаз.
– Сара сырҵаҩыми, абахҭа ашьҭахь уа аус сдыруоу здыруада аха.
Леуанти убри аамҭаз, ахышә дадгыланы, бжа еихаԥсаз аӷәқәа дрыбжьаԥшуа, ажәҩан даҵаԥшуан. Аеҵәа убарҭаӡамызт. Аԥшьбатәи аихагылаҿ ахышәқәа ҩба рҿы алашара аркын. Убарҭ рыҵаҟа акәзар ҳәа агәра изгомызт иара уажәраанӡа дызҭатәаз акамера ахьыҟаз. Уахыла убра иҟарҵози? Игәалашәон ахәыҷқәа змаз қырҭуа ҭаацәарак ҩнан иҳәартә рбжьы шгалоз. Уи магнитофонзар аус зуаз? Иудыруази аҩны игәаладыршәарц иаҿызар? Убри акамера ахышә данкылԥшуаз. абыржәы дахьҭакыз акамера ахангьы ҩ-хышәк рылашара шаанӡа иаркын. Изҿызи?
– Аусӡбара иахысыз ахәыҷқәа рахь днарышьҭӡом, излоуҳәо ала? – Арџьмелашьвили Леуанти ихәыцырҭа далихуан.
– Уҿаҟоуп аанагоит. Иҷыгәӡа издыруеит аҳәаанырцә уцар шамуа ухатәгәаԥхарала. Сара Ҭырқәтәыла аԥсуаа срызцар цәгьа избаӡомызт.
– Дара ргәаԥхарала уцар ҟалома?
– Атәыла уалырцар, умцои. Аусӡбара анухыуга нахыс, 70 шықәса рҿынӡа ууа, уҭынха аҳәынҭқарра амчрақәа рҿы аусура азин рырҭаӡом, – Леуанти ари азҵаара зцәыригаз, иӡырҩуазар, ма ииҳәаз «ивартәа» хыхь иҩеигозар, абахҭа ашьҭахьгьы иара иуаҩра шуаҩырымтәуаз дирдырырц
иҭахын. Иахьцалак политикатә усын дызҭашәаз, цхыраарак ахьиоушаз издыруамызт, иауазар заа усмҩаԥгатәқәак иҽрылеигаларц иҽазикуан. Ихы анижьоз аамҭакгьы ҟалалон. – Аказы сузҵаауеит, – излацәажәоз иԥсахуан иара. – Акамерақәа зырԥсахуеи?
– Ишԥа?
– Џьара ҳашҭакыу, даҽаџьара ҳзиаргои?
– Камерацԥхьаӡа иара ахатә ҵакы амоуп. Уажәы ҳахьыҟоу шьҭа аус здырулахьоу абаандаҩы дааргоит.
Уи аҵыхәтәан ииҳәаз Леуанти агәра имгаӡеит. Иара иус нырҵәаӡамызт макьана, дҭырымҵааӡакәа дынрыжьуазма. Ус зиҳәаз азы, хыхь Арџьмелашьвили изҵаар, ицҭакыз дымшәакәа иидыруаз иҳәаларц, агәашәқәа изааиртуазшәа, ихы ҿихрын. Уигьы дкәараҵалар изеиӷьын. Изҭахыдаз ицҭакыз ицәгьаҳәара. Дақәшәеит, иакәӡамыз ҭшәарак данҭарцала.
– Исаҳаз удыруама, – Леуанти ииарҭа днықәтәеит. – «Авартәацәа» ҳацҭакызаап, – аниҳәа, ақырҭуа уриа ихаҿы ааԥшқахаӡеит, иблақәа разхаӡеит. – Иалшоит убри саргьы исыдыргалар, – хыхь рхы идрымкылартә заа иазыҟаиҵон, ианамуаз дгызмалымхацәар дабацоз. – Сара сҩызцәа рыҭира сызҽзазкӡом, ма изжьалоит акәымзар.
– Уи здыркылаша даргьы дырдыруеит, иаарбалак игәра рызгома, – ҭынч дцәажәон егьи, изнапсыргәыҵак ихы иаҵаргәа дахьықәиаз.
Абахҭагьы уашьцылон. Хәы-шықәса рҿынӡа зус ҭырҵаауаз ыҟан, урҭ абра иҭакын. Дара ирныршаз здыруаз дара заҵәык ракәын. Леуанти дызҭашәаз аҭыҵраз, уахи-ҽни дхәыцуазижьҭеи, шьҭа хы-мзы ҵхьан. Макьана цәылашарак ибарҭаӡамызт. Иҩызцәа ргәы ԥҵәаны иааҭгылазар акәхарын, Аԥсни Қырҭтәылеи рпрокуратурақәа иара иҿцәажәара шаҭахыз рхашҭны инхазар. Ииарҭа дықәтәан иара адырҩаҽны шьыбжьоншәа, Алик Степаниан Аԥснынтә иааигарыз аилкаа дазгәаҟуа, аха изыԥхьаз иара иакәӡамызт, Арџьмелашьвили дрыма ицеит. Иаанхазгьы ддәылыргеит, амала уи ихы ахьдырхаз анаиааирҭахь акәын. Имала акәақьҭқәа анеимидоз, дцәыҵыԥшны илаԥш ахын ԥыхьа дызҭакыз акамереи уажәы уахыла алашара ахьибози рхышәқәа еиҵагылазар цқьа еиликаарц. Ааи, урҭ еиҵагылан ҳәа ақәиҵартә ибон. Уаҟа данҭакыз иибоз алашара зкылԥхоз ахышәи уажәы дахьҭакыз ахышәи ҿыц еиҵагылаҵәҟьан. Хырҩ ӷәӷәа изыруҵәҟьон. Иусҭҵаара иҵегь идырҵарзар акәхарын, ицҭакыз ииҳәақәоз ҵакыс ирымази акәымзар? Шьҭахьҟа данҩыхәнырга, уамак мҵыцкәан, Арџьмелашьвили дааҩнаргалеит. Иԥшҭәы ихҟьаны, дыхрааӡраауа, иблақәа ашәаҟьара рхны, аҽеиҭакра иҽазикит, арахь инапы цқьа агьакуамызт.
– Иуаҳаи? – Леуанти уи дизҿлымҳан.
– Араантәы сықәыргоит, изларҳәаз ала, иахьа.
Абахҭа дахьҭыргоз иҭахӡамызт, иара дахьчон ааугәахәыртә. Дзықәшәази ҷкәын мыжда? Алагер аҿы акәызма иаӷацәа ахьыҟаз? Уи ихы иҳәон, иҽирыцқьон, имаҭәа еидикылон. Андәылҵра иҽазыҟаиҵон. Маӡала ак Леуанти уи ицамҭаз иеиҳәозар ҳәа иԥшызма? Аԥсуа игәы иҽанын. Иагьа умҳәан, абахҭа аҵасқәак ҭиҵаақәахьан. Араҟа иҭакыз ауаҩ заа иарҳәаӡомызт данҭыргоз иарбан мшыз, сааҭыз. Аҿышәҭ илаханы, ижәлаз иазҵаауан, имаҭәақәа еидикыларц наидырҵон, минуҭкгьы даанрыжьуамызт, ашә, аҿҿа-гәгәа ахырга, иаадыртуан, дыҩдәылыргон. Уажәыҵәҟьа, ус аныҟарҵоз, иара иҽирхиахьан. Уи ицҭакыз абзиараз ҳәа иеиҳәарц иҿааихан, иҽааигәыдиршәылан, иаҳа дкьаҿымзи, инапы икәырша дааигәыдирӷәӷәалеит, иӡамҩа аҿынӡа дҩаӡан, дигәӡит. Зыбзоурала ҩбаҟа нызқь шықәса раԥхьа Иаса Қьырсеи Иудеи иреизыҟазаашьаз инарҵауланы иҭызҵаахьаз Леуанти иааигәалашәеит Иуда Иаса дшинаԥхаз.
Уахык иара имацара акамераҿ дынрыжьит. Ус зыҟарҵаз еиликаарц даҿын, аха, гәаанагарак иоузаргьы, цқьа еиликаауази. Акала дԥыршәозар акәхарын. Адырҩаҽны, шьыбжьанӡа акәын, дыҩдәылырган, хыхь дықәныргеит. Шьҭа еилкаан аҿахәҿыхырҭахь дышнаргоз. Степаниан Алик имала дтәан, ақьаадеизга гәарҭак иаԥхьа иқәҵаны. Рыжәла нҵәеит, абаандаҩы иқьаадқәа зегь еидҳәаланы иааигама, Гагра амҩа данықәла?! Ицәа дааҭахьҭшьит, уи Степаниан иимырбарц, дҿаԥхаҿаччон умҳәозар. Абаандаҩы Степаниан иҿаԥхьа днатәарц иҽыназикуан.
– Уа акәӡам, абна утәароуп, – Степаниан инапы ашә аԥхьа икҿаҟаҵаз абаандаҩы иҭыԥ ҭаҟәҷыҷ наиирбеит.
Леуанти уи уажәада ихшыҩ азимшьҭӡацызт, заҟантә ара дыҩнаргалахьаз. Илаԥш ихшәалартәгьы иҟамызт, убас ихәыҷын, уаҳәцә аарла инықәыркьакьаны, ӷәыцәмаҟьазшәа уаԥхьала атәарҭа иадҟаҵалаз акы унапы нықәуҵон. «Иумуазар иуҳарбап ҳбаандаҩра закәу!» рҳәарызшәа ибан, итәашьа игәгьы ааинархьит.
Афымцадәыӷба Гәдоуҭа иааихьан, ахышә дахьадтәалаз, Асҭанда илбон иԥшыз ауаа Аԥҭа дышрылагылаз. Лара дызҭаз авагон аԥхьатәиқәа иреиуан, иара ивсит. Уи дызҭалаз ашьҭахьтәи акәхон. Адәыӷба иаԥылоз даҽа дәыӷбак иахьынӡазԥшыз, Аԥҭа дааины лҿаԥхьа даатәеит. Еснагь еиԥш игәы алаҟан, дҿаԥхаҿаччон. Уи дахьылбоз лхаҿы маҷк аԥсы ааҭалеит. Дааҭымгылаӡакәан ак леиҳәон. Урҭқәа рыбжеиҳарак лызгәнымкылартә, лгәалаҟазаара усгьы иҽеиӡамызт. Амала лара иара диҿаԥшуан, маҷкгьы дԥышәырччон. Иагьа умҳәан дахьылбоз лгәы иаахәаӡомызт узҳәомызт. Мцхәгьы ацәажәаха изҭодаз, Амраҭашәарантә иаауаз адәыӷба анаарывала, уахь зхы хаз афымцадәыӷба наҵасит. Егьи ааҭгыларҭаҿ илбаауан рҩыџьегь. Ақыҭа втобус ааҭгыларҭахь лара лҿыналхеит.
– Ибцәымӷымзар шьапыла амҩа ҳақәлап, – дааникылеит иара.
– Хароуп, арахь аидара сымоуп.
– Уи сара искыуп, бара ибхьаам. Ҳазхарагьы ҳмеицәажәои! Ак еилыскаақәар сҭахыуп.
Илылшацыз лылзмыршоз шырацәазгьы, иаҳаҭыр баны, игәы дшасхьазгьы, гәынҷыхьа ажәак лазымҳәацыз Аԥҭа дицны, лҿыналхеит. Атәым ажәа иара дшалацәажәоз мацара, аԥсшьарҭа ҩны инавсит. Баҭыр, ма Џьанар аӡә дылбозар ҳәа, агәашә аҟнытә лара дыԥшуан, ашҭа илҭахыз уаҩы дылзықәбаауамызт. Иҩаскьахьан, ақыҭа втобус анрывсуаз. Иара дызлацәажәоз еиликаақәарц ииҭахыз ирҩызамызт, уи ус шакәыз шылбозгьы, лара дизҵааӡомызт, уамак дазҿлымҳамызт, аиашаҵәҟьа уҳәозар. Амҩа абжеиҳара иҩеихьан, игәеилгашьа аҽшеиҭанамкызгьы, даҽакала дыширӡырҩыз лыда уаҩы изгәаҭомызт.
– Сымацара сцәажәошәа, сбыцуп. Исҳәо баҳаӡом. Ибаҳауашәа ҟабҵоит, уи збоит, – ихәмаршьа аԥшра аҭаны, ҵабыргыла дцәажәон иара. – Ак быхьны бшыҟоу збоит, исабҳәар сҭахын.
– Исыхьи зугәахәуа? – иааџьалшьазшәа дҵааит лара.
– Ибыхьыз сыздырӡом, аха беилашәаны бшыҟоу зымбода? Бхала исабҳәар сҭахын.
– Иуасҳәо акгьы сымаӡам.
– Сара сыԥсы зфо еилкаа ахьсымам ауп. Џьара сызбыцхрааргьы быздыруам.
– Уахьсыцхрааша ус сымаӡам.
– Иҟоу басҳәап: Баҭыри бареи еимашәки?
– Акгьы еимаҳамкӡеит.
– Асҭанда! – илбацыз иакәӡамкәан, дааилашәеит иара. – Агьзымбо слашәума сара! Агьсмаҳауа сдагәоума! Шәҩыџьегь ак еимашәкит, иҟалаз зыбымҳәои?
– Акгьы еимаҳамкӡеит, – илҳәац лҳәахуан.
– Шәыҩныҟа анеира дзаҟәыҵи?
– Сыздырӡом.
– Бзимазҵааи?
– Аҭак иҳәаӡом. Уи уара хьаас иҟаумҵан!
– Бзиа шәеибабозижьҭеи акыр мҵуеи. Уи мап ацәыбкыргьы, ус шакәу заманала изымдыруеи.
– Ҳаибабон, – ианамуӡа даақәыԥсычҳан, дхьаҵит лара. – Уажәы сымԥан дықәлаӡом, акгьы иҳәаӡом, дзыниаз сзеилкааӡом, – лбжьы ԥшқахон, лқьышә ҵысуан, мчыла лылаӷырӡ нылкылон, инеималымҭәарц ӷәӷәала лхы дақәԥон.
– Уажәраанӡа уи зыбҵәахуази? – Аԥҭа, ииҳәарыз иҿамшәакәа, Асҭанда Баҭыр бзиа дахьылбаҵәҟьоз азныказ дааршанхеит, уи иара имдыруази, аха, лҿы иааҭыхны иахьылымҳәацыз, ус акәымзар здыруадаз ҳәа, гәыӷра маҷӡак изҭашәалон, амала лхымҩаԥгашьақәа цқьа данрызхәыцлак игәыӷра еиԥхьдырттон.
– Иудыруазар иалуршози, Аԥҭа? – иаразнак дааҿалҳәеит. – Иарбанзаалак уҿы иааҭыхны аӡәы иоуҳәар шысҭахым удыруазааит.
– Џьанар иахиҳәаауеи? Дара еиҩызцәами.
– Иарбанзаалак акгьы издырӡом. Исҳәар исҭахыу – Баҭыри сареи ак ҳабжьан ҳәа лымҳаҭаск имоуӡацт.
– Баҭыр аԥыхьақәа реиԥш дшәыҿцааӡом, убри иахиҳәаауеи?
– Иҟалаз изеилкаауам.
– Диацәажәар еилкаамхои.
– Баҭыр агьиҳәом, излеилкаахои.
Рҩыџьегь агәарԥ еицынҭалеит. Ишеинаалоз лзымҵәахуа, иаарԥылаз Шьасиа дрыхлафуа аҩныҟа илалган, аишәа еицахалыртәеит. Ланхәԥҳа дшаауаз аҭаца илымдыруази, лхәы рхианы илыман, ишаны инарымҵалыргылан, акрахьынӡарфоз ашәи акәтаӷьи еилалџьит. Аԥҭа арҭ
аҩыџьегь хаз-хазы драцәажәаны еиликаақәаз дара ирыздырӡомызт азы, рых-ҩык ирыгәхьааз азҵаатәы еицзаламцәажәеит. Аиҳараӡак заа иааны, аҳәсҭы маҷ-маҷ изрыцқьоз Џьанар даарыхҭықәгылар ҳәа ишәон. Аԥҭа акранифа мцхәы иҽнимырхеит. Агәашә дынҭырган, ианаахынҳә Асҭанда лышьҭахьҟа даахьаԥшит. Аԥҭа збӷьы каԥсахьаз аԥҳәаса аҵаҟа дшааиҵахаз лбеит. Уи, уа уамак дшааҭымгылазгьы, лара иаалгәалаиршәеит абраҟа Баҭыри лареи раԥхьаӡа акәны уахыла ишеиԥылаз, иара ихы шымҩаԥигаз. Аҽны Аԥҭа дахьлықәшәаз акыр лгәы шарԥсасиизгьы, лыбла данхыҵшаз илгәалаиршәаз аԥҳәаса аҵаҟа уахыктәи Баҭыри лареи реиԥылара аԥсҭазаара лгәы ахнаршәон. Иагьа умҳәан, адунеи еижьаган. Лҭацеи лареи амаҵурҭа иныҩналан, аишәа аадрыцқьеит. Убри иахьынӡаҿыз, иааицәажәақәеит.
– Аԥҭа Баҭыр иӡбахә далацәажәозма?
– Ааи. Исирҳәақәаз ыҟоуп.
– Баҭыр иаҳар ибанеимыжьыр ҳәа сшәоит.
– Уажәшьҭоу?! Урҭқәа хьаас имазар… Исгәалашәо бдыруама: ашкол саналгоз, сугароуп ҳәа дыскуан, иара аҵарахь сишьҭыр иҭахӡазшәа, ихирԥон. Шьасиа, убасҟангьы сиҭахӡамызт, нас сызиргәыӷуази?
– Уи сабҳәахьеит, амала сыхшыҩ иҭагьежьуа: ахаҵацара мцхәы балацәажәо мацара, игәы ихбыршәазар?
– Дышсыцәцоз сныруан, ишԥаҟасҵоз.
– Арԥарцәа урхьынҳалар рҭахӡам, бымбои. Дара кәалкәало ибышьҭазар, иаҳа бырҭаххоит.
– Иҟалап, – Асҭанда агәҭа даақәхазшәа дхәыцуан. – Шьасиа, Џьанар убас изыбума?
– Ибҳәо закәи?! – аҭаца лажәа лҿабазшәа азныказ илҳәарыз аалҿамшәеит. – Арԥыс снацәа дахасыргьежьыртә азхәыцха сымазма, сара сан лгәабзиара акәын сзыргәаҭеиуаз.
– Убасҟанҵәҟьа убасҟак дыӷәӷәан?
– Уи дшыԥсуаз здыруан, – Шьасиа лбжьы ԥшқахон, лыҽлырӷәӷәон акәымзар.
Лара ланхәԥҳа лразҟы алацәажәара дааҟәыҵит, рҩыџьегь иахьакәымз икылнагар ҳәа дацәшәан. Аиҳараӡак лан илаҳәшьаԥаз Аԥҭа ҿыц илацәажәара лҽацәылыхьчон. Лхаҭа уи диеиҷаҳауан, ланхәԥҳа лахь имаз абзиабара иқәҿионы илбаӡомызт, арахь иара иуазыршьа Асҭанда илыхәаӡомызт. Арԥыс, гәык-ԥсыкала дшылзыҟаз Асҭанда лгәы еилнакаауазар, аҭак дазԥшызаарын, издыруадаз, Баҭыри лареи реимадара арахәыц шыԥҵәоз аниба, акы дақәгәыӷны акәзар уажәтәи ихымҩаԥгашьаз зыхҟьоз. Аха лара, Асҭанда, аҭак лзыҟаҵоны аҭаца дылбаӡомызт. Нас иабаҭахыз Аԥҭа игәаҭеира? Ус акәымкәан, Асҭанда агәыхь лызҭазҵаз Баҭыр дахьирхәырц, ма рус ирманшәаларц игәы иҭазаргьы ҟалон. Шьасиа урҭқәа зегьы цқьа илзеилымкаацызт. Аԥҭа дыӷәӷәан, аха дыԥҽыр залымшо иҟазма. Еснагь еиԥшны длахҿыхын, игәы иҭажьыз агәамҵхамҵра уирбаӡомызт, аха иқәра зықәраз ирықәымҿиаз абзиабара ианакәызаалак даара иарчмазаҩуан. Ақәра маҷқәа ракәмызт, абзиабара зызкашәаз зықәра зфахьазгьы ақәра маҷ иҿынӡа дархынҳәуан. Рхы иҭашәоз иалудраази. Арахь Аԥҭа дхылҵ заҵәын. Шьасиа азныказ, ланхәԥҳа лхьаақәа аалхалыршҭын, гәыцхәрыла илзааигәаз дааизхьааит, аха Асҭанда уи дызҭашәаз далылхаанӡа акәын.
– Бгәы ишԥаанаго, Шьасиа, Баҭыр шықәсык аԥхьа сижьозма? – Асҭанда аԥхьа излацәажәоз ҿыц дазыхынҳәуан. – Сиҭахызшәа ихы зымҩаԥигози?
– Усҟан даараӡа бзиа бибон ҳәа сгәы иаанагоит.
– Ус бгәы иҭазыршәеи?
– Сгәы иҭамшәаӡеит. Сара издыруеит ус шакәыз.
– Биқәшәахьоума? – лгәы аҭҳара ишеисуазгьы, ҭынч дхәыцуан.
– Сиацәажәахьеит, – илҳәарц илҭахӡамыз аалыртуан.
– Иаша бҳәону?!. Ихала ибеиҳәама?
– Исеиҳәеит быда ӡӷабк дшылзымхәыцуаз.
– Уажәы даҽакала ихы зымҩаԥигои?
– Даҽа уск дақәшәазар ҟалап, – шьҭа илдыруаз аҵыхәанӡа илызцәыргомызт, иагьа умҳәан џьоукы реимадарақәа рхала еилдыргар иаҳа еиӷьын. – Цқьаҵәҟьа иахысҳәаара сақәшәом. Амала зны ацқьараҵәҟьа шәыбжьан, закәытә цгәы еиқәаҵәаз ишәыбжьысыз сыздыруам.
– Даҽа ӡӷабк длызхьаԥшит, – Асҭанда лгәы каҳаны дыҟан, илҳәоз агәра лгон азы. – Баргьы ибеимҳәакәа быҟам, ибҳәом акәымзар.
– Саргьы усшәа сгәы иабеит, аха аиашаҵәҟьа сыздыруам.
– Изакәи бгәы иабаз? – Асҭанда лцәа дҭақыџьқыџьуан.
– Даҽа ӡӷабк лахь дхьаԥшзар ҳәа агәра сымам.
– Ибдыруа аҵыхәанӡа исаҳәа!
– Уаҳа ҳәатәы сымам. Бара бхала биацәажәароуп. Ибеиҳәо закәу бымбари.
– Уи изымуа усуп.
– Избан изымуа шакәу?! Ианаму даҽазны бнеи иусураҿ! Ианаму, бизнеи аҩныҵәҟьа! Ҽынла.
– Иҩны неишьас иҟасҵои?
– Сара сбыцны сцоит.
– Уи изымуа усуп, – дхәыцуан Асҭанда.
– Иамуазар схала сеиҭаиацәажәоит. Иашьас дсышәымҭеи, сызцәыԥхашьода?
– Уи акы зылҵуа усым, – Асҭанда лгәы каҳаны лхы аалырԥшуан, гәыӷрак лызҭаӡамкәаҵәҟьа дшыҟаӡамызгьы.
– Аҵыхәанӡа зегь еилкаатәуп. Мҩабжа инужьыр ҟалома.
Џьанар дшааҩналоз анырба, реицәажәара ааныркылеит. Иара шьҭа имҳарахаз иуаҭах дныҩналан, иҩныҵҟатәи имаҭәа ҿыцқәа аацәыриган, аҽыкәабарҭахь иҿынеихеит. Бжеиҳан аԥсшьарҭа ҩнаҿы иҽикәабалон, уи аҽны, аусурантә данааи инаркны, аҩны аԥхӡы илихит, ӡык ара иқәимҭәар, дабацагәышьоз. Уи иашьҭахь Баҭыр иӡбахә ҿыц алацәажәара Асҭанда илцәыцәгьан. Лгәы убранӡа икыдгылахьан, лымаӡа змылдаз лҭацеи Марицеи рҿыҵәҟьа мцхәы далацәажәар, ргәы ԥылҵәар ҳәа дшәон. Бзиа илбоз еснагь иӡбахә лҳәалар лҭахын – аиҳараӡак рбзиабара дахьынӡақәгәыӷуаз. Уажәшьа, ихьааха ианлыцрыхоз, иҿкха илзааигәаз ирылалҵар лҭахӡамызт, арахь уи даламцәажәар лзычҳауамызт. Рҩыџьегь реицәажәара иацырҵар акәын, инеиҿаԥшы-ааиҿаԥшуазшәа иаақәхеит. Шьасиа лгәы иҵхоз аацәырылгеит.
– Шәҩыџьегь шәус ари иахьицәысҵәахуа сцәымӷыуп.
– Џьанар иабҳәону?!. – Асҭанда иааџьалшьаҵәҟьеит. – Ибҳәо закәи! Цҭәык алҵыргьы, изаҭахыузеи?
– Иԥхасшьоит иахьиасымҳәац. Ас ицәызӡо амаӡа ансоу азыҳәан, иареи сареи хаҵара-ԥҳәысра ҳзеилоума.
– Беилыскаауеит, уи бхы базхәыцны ауп бышцәажәо. Сара бсызхәыци!
– Башьа иоуп, иԥшәма дылжьалар бҭахыума?
– Исҭахӡам. Аха ари бара ибусума, сара соуп изусу.
– Исусымкәа, санхәԥҳа боуми. Иаргьы иусымкәа, башьа иоуми. Ҳара ҳаидҳәалоуп. Ҳамаӡеи ҳаргамеи ак акәӡамеи?
– Даҽа хьаак сызцәырбымган, сбыҳәоит! – Асҭанда ирыцҳахаз лҿаԥшылара шьҭылхыхуан.
– Ҳҩыџьегь башьа иашамкәан ҳизныҟәоит.
– Бзиоуп, иаҳҳәап, аха изырҽеиуа закәу саҳәеи! Нангьы илаҳҳәап. Иалаҳхуеи? Агәыхь раҳҭоит, уаҳа? Сара, аӡӷаб, Баҭыр сиҿынҵәаауеит, иара мап сцәикуеит, базхәыци нан дзеиԥшрахаша! Зегь раԥхьа ахьымӡӷ ҳгәараҭа иҭашәеит ҳәа, лҽылзымшьуа даақәхоит. Џьанар дызласыцхрааша уск иҽалеигалароуп, бааи ҳазхәыцп, ишьаҿеихгара зеиԥшрахо! Ҳара ҳахьӡи ҳахьымӡӷи рацәоуп азоуп иаҳҵәахуа зырацәоу.
Анхәԥҳа иҟалҵаз алкаақәа ирызԥшымыз аҭаца наҟ-наҟ илҳәарыз лҿадыршәомызт. Асҭанда лхаҭа, аҵыхәтәан илҳәаз деихәланарцәазшәа, лызҿымҭуа даатәеит, ахаҳә лызкылачызшәа, лҩныҵҟа еимаччы-хьанҭараха. Џьанар иакәзар – аҽыкәабара дҭамхацәеит, иагьа умҳәан, уаҟа ихьшәашәаран, аӡы рԥха иқәҭәо мацара, ишиҭахыҵәҟьаз иҽизыкәабозма. Аӡырԥхага ааигарц игәы иҭан, дахьымӡацызт акәымзар. Уи данырба нахыс, уаҳа дара акыр рыхәылшәозма. Аиашаз Шьасиа еилылкаарц илҭахқәаз нҵәахьазшәа лбон, Аԥҭа заҵәык иҭагылазаашьаз цқьа далацәажәарц шылҭахызгьы, ацәажәарақәа шьҭа инкылатәын. Асҭанда лакәын иааҟәымҵӡакәа Баҭыр иӡбахә змазарц зҭахыз. Џьанар амца дазааигәаны длатәеит, ателербага дахәаԥшуан. Надшьагьы данааи, уи ауха аӡә иӡбахә уаҳа ишазҿлымҳамхарыз ӡбаны, лара дааԥса дшыҟаз рлымҳа инҭылшьын, лхы нықәылҵарц, лиарҭахь днеит. Ахышә дадгылан, зны, игәырҩа усны ишылзыҟалоз данзазымхәыцуаз, Баҭыри лареи аԥҳәаса аҵаҟа ианеидгылаз ахҭыс лыбла иаахгылон. Акраамҭа ахышә дадхылеит.
Данаахынҳәуаз ҭынч лҽеилылхуан. Луаҭах хьшәашәан, иагьа умҳәан, ҭагалареи аӡынреи рҳәаа иҭагылан. Лыҽлырԥхарц дхәыҵаланы диеит. Иаразнак акәымзаргьы, лцәа-лжьы ԥхеит лҳәартә, лхаҿы аахәыҵлырҳәҳәарц лҭахын. Амала ҩныҵҟала дыԥхамызт, уи ахьшәашәашьа лгәаҭа арҵаар алшон, иара уахь акәын лԥсҭазаара ҟадыџь ахы ахьхаз. Дызлагылаз адунеи шлызҭацәыз илзааигәамхар ззамуаз лҭацаҵәҟьа илзеилкааӡомызт. Уи зны Џьанар дылхьаан, зны – Аԥҭа. Ҭацаҵас лыхьӡи лыхьымӡӷи лхьчон. Урҭқәа-егьырҭқәа ахьынӡалхьааз, ланхәԥҳа лгәырҩа зымҩа илыцәгылон. Арахь Асҭанда ҳәашьак ақәӡамкәа дгәырҩаҵәҟьон. Лымацара даанхазар аҟара, дзаҵәын. Илзааигәаз ауаа рхатә хьаақәа шрымаз лызгәынкылаӡомызт. Лхатә ус аиҿымкаашьа убасҟатәи дшьаҳаны даман. Наҟ адунеи лхы аԥырылгандаз лгәахәыртә, агәазыҳәара ҿаасҭаӡа
иаалызцәырҵуан. Лԥсҭазаара анҿаԥылҵәа нахыс, даҽа ԥсҭазаарак шлызԥшымыз еилылкаагәышьон, ацгәы абаа аҭӡамц ианаҿадыршәлак иалабаӷьа ишакуаз еиԥш, убри ак заҵәык макьана лҽылнаршьуамызт.
Уажәыҵәҟьа лгәы дҭамкәа, лхы дҭамкәа, лҿаԥхьа Марица даацәырҵит. Ашкол данҭаз, уи бзиа илбоз арԥыс изкны илалҳәақәоз лгәалашәон. Закәытә гәырҩаз уи илхылгаз! Абасҵәҟьа иҟазма лԥсҭазаара? Дагьԥсымкәан, дагьбзамкәан. Лҩыза лахь лгәы лыхон, убри леилкаа иаҳа дазыԥшын. Ашьыжь дшыҩагылалак Аҟәаҟа дымҩақәгыларц лгәы иааҭашәеит. Лаб игәараҭаҿ аҵыхәанӡа гәыла дызбоз дыҟамзар ҳәа, агәаҟҵәаҟра лызҵысуан. Аҵх агәы еиҩнашацԥхьаӡа, даҽа хәыцырҭақәак дырҭанагало мацара, адырҩаҽны ирлас ақыҭа дшалҵшаз шылыӡбаз дазхьанарԥшит, аиҳараӡак ашьыжь данааԥш лышә илагылаз лҭаца лҿаԥхаҿаччашьа лыгәҭакы аалханаршҭит.
– Шьыбжьон бцәааир аҵкыс сҳәан, баасырԥшырц сааит, баргьы быбла аахыбтит. Быцәаӡамзи?
– Сыцәамзи.
Ажәҩан ихыз аԥҭақәа Амра ашәахәа рылԥханы амшын иахьӡаалоз уазԥшыр, аус зуаз шьыбжьантәи рԥсшьара иаамҭан уҳәаҵәҟьарын. Асҭанда, агәарԥ дахьықәгылаз, ахьҭа маҷк дшакуазгьы, аӡынрахь аусқәа шнеиуазгьы, аԥсабара ухнахрын. Амала, уи цқьа илнырыртә, аԥсҭазаара лгәы алаҟазар акәын. Ҩныҵҟала дычмазаҩын лара, илбоз – илаҳауаз убранӡа имцхәын, лара лгәы зызхьаауаз аӡәызаҵәык имада, хәшәы лымамызт. Лан адәахьы усқәак дырҿын. Лҭаца аҩныҵҟа дыҩнан. Уи уа ус лмоургьы, лцәалтәымра акырӡа иаалныԥшхьан, мцхәы днықәтәар, ма днықәиар – уигьы усын. Џьанар дылбаӡомызт, аха уи дабацарыз, иахьылымбоз уск инапы алакызар акәхарын. Лара аӡәзаҵәык лакәын ус змаӡамкәан агәарԥ иқәгылаз, аҩныҟа днеиргьы зхы ззыҩнамкуаз. Лнапы злалкшаз ак ыҟаӡамкәан акәӡамызт, ауҭра-сыҭра арыцқьараз лан длыцхраалар ҟамлози, ма ажәгәари акәтыҵреи ррыцқьара аалымылдар – усымзи, ма, шьҭа шьыбжьхьаҟаҵара иаамҭазижьҭеи, лҭаца аҩныҵҟа дналывагылар акәымзи. Лашьа аҳәсҭы заа ирыцқьалон, амхы ааԥынтәи лаҵара иазыҟаиҵарц, сынтәа макьана ҟаҵоу имаӡамызт, лара уахь дынҭалар – иабаргызи! Аус маҷхәызма. Ақыҭаҿ ус ыҟаӡамкәа ҽнак зыбжьысуазма. Аус умургьы уамак иуныԥшӡомызт, зынӡак еиқәылаӡаанӡа. Аус злаз лара лнапы агьакуамызт. Ма лҵатәқәа аахлыртындаз, урҭгьы лгәы рыхшәаны, аҩныҟа данаауаз, акымзарак шьҭылымхит, аԥхьара лхы лзадкыломызт, заа илдыруан. Ибжьысуаз аӡӷаб мӡышәа дылҩызаха лхы шылбоз мацара, адунеи лхы ахылбаауан, лҭаца абарҵа данааҵагылоз:
– Бааи! Абысҭа нысҵеит.
– Џьанар дмааиӡакәа, ҳтәома? – Асҭанда днахынҳәит.
– Уажәыҵәҟьа дҟалаӡом, – Шьасиа, анаӡарантә лықәҿылымҭкәа, агәарԥ ааиҩылҵәан, аанда аҿынтә ланхәа даалыԥхьеит. Уи атабарџьан зыдҿаҳәалаз аҵәқәа еизылгон, амца аиҿакраз, шьҭа ифархьын.
– Џьанар дабаҟоу зыбҳәаз? – Асҭанда иаахынҳәыз лҭаца дналызхьаԥшит.
– Шьына дааин, машьынала дигеит. Баҭыргьы дышьҭырхрызшәа дцәажәон.
– Зны Баҭыр иакәын ишьҭыхтәызи, ара дааны, шьҭахьҟа дызцози?
– Уи алада дцахьазшәоуп ишеилыскааз.
– Ус иҟахыума?
– Ус еснагь иҟоуп, дара зыхьӡои умҳәозар, – Шьасиа лӷьырӷьыл бысҭа еиларҵәиуа мацара илухьан, ихәны анҵара лҽазылкит.
– Уажәы ирызкашәеи ҳәа сҵаар сҭахыуп.
Асҭанда лҭаца длызԥшуан, уи лбысҭа ҷыда ахаара аҭаацәара ишьҭыркаахьан. Иагьа умҳәан, абзыԥқәа аӷьырӷьыл бысҭа рхашҭырц агьрыгхомызт. Аамҭа уадаҩқәа рхаан аџьқәреи ҩ-хкыкны илаго-аҽакуа, аҭагылазаашьа абаҟаз. Игәӡаны ирлагон, ахьурӡы ашыла алаԥсаны идырҟьатҟьатуан, иара убри еиҭа иалаԥсаны идыржәпон. Аибашьра ду ашьҭахь амлакра цәырҵит. Анхацәа рыдгьыл хырҵәон, џьқәреи аарыхырҭа рмоур, рылшара зегьы аколнхара иазыркырц. Ршыла анмаҷха, аманка ҳәа аурыс қашь злырхуаз рзыҟалан, ашыла ацынхәрас ахьурӡы иҭарԥсон. Убас абысҭа цқьа ауышьа ыӡырц агьшагмыз, Анцәа иџьшьахартә, ихынҳәуан. Џьанар, аӡлагарахь данцоз, заа иалҳәон ахырӷ шыла шааигашаз.
Иудыруази, Џьанар дицны, Баҭыр даамҩахыҵхыр ҳәа, гәыӷрак Асҭанда иаалызкашәеит. Зны ахышә аҿынтә, нас абарҵа дааҵагыланы, ма агәарԥ дахьнықәс-аақәсуаз, рқыҭа мҩа лылаԥш ахын. Хәлаанӡа ҩба-хԥа машьына рыда змиасит. Урҭгьы Шьына и-«Жигули» рыламызт. Ирҵауланы данхәыцх, Шьына дааины Џьанар дшигаз, Баҭыр арахь дшықәымлаз уҳәа, ирҳәақәоз цқьа ианылгәалалыршәа, лгәыӷра ԥсыҽхон. Ус иагьа иҟазаргьы, амҩа лылаԥш лзаҟәгомызт. Шьҭа ааилахәларц агьанагмыз, аҵхагәазы иаауазар ҳәа лгәы иаанарганы, зынӡак данԥшымыз иалагӡангы, агәашә аҿаԥхьа зышә аартны игылаз амашьына Џьанар данааҭыҵуаз гәалҭеит. Аҩны дыҩдәылҵын,
даақәгылеит. Ацәылашьцара цқьа длеилнаркаауамызт амашьына аҩныҵҟа иҭатәаз руаӡә Баҭыр шиакәыз. Аха хымԥада иара иакәын, иахьынӡалдыруаз еицыз аиҩызцәа рых-ҩык ракәымзи. Аҩны дшыҟаз илырбеит, аха рҭаара ихы иаҭәеишьомызт. Деилыԥсаауан лара.
– Шәманшәалахама? – лашьа дизҵаауан, урҭ рус аилкаара анаҩсан, Баҭыр иӡбахәык иажәа иалаиршәуазарц дазгәаҟуан.
– Ҳаиқәшәақәеит, – иара иҭак кьаҿын.
– Шәыззырҭахызи? – Надшьа дҵаауан, Џьанар, ихәы изаақәдыргыларц, аишәа даннадтәыла.
– Аԥснытәи АССР апрокуратура ани бзыԥҭатәи арԥыс иҭакра аҽҳәара ирымаз ахы-мзы нҵәеит. Иара дышҭакыу дҭакыуп. Иҟоу еилаҳкаарц, гәыԥ-ҩык ҳҽеидкыланы араикомаа ҳарҭааит. Актәи амаӡаныҟәгаҩ апрокурор ателефон дизасын, еиликааз уи ауп: апрокурор Вардаиа аус имырхын, қарҭаа иргеит, изыхҟьаз издырӡом.
– Шьҭа иԥсыхәи ауама зҽалазыршәаз?
– Абыргцәа ҳрылан. Ашәахьа рҽеиқәыршәаны аобком актәи амаӡаныҟәгаҩ изцароуп. Иҟалаз цқьа еилкаатәуп.
– Иусқәа иҵегь иуадаҩхома?
– Иуадаҩхозар акәхап. Уажәраанӡа иара дызбалоз аԥсуа прокурор ҳиацәажәалон. Шьҭа еилкаатәык ҳауазар ҳәа, Қарҭ ҳазлабжьазаари.
– Иареи шәареи шәеимадара зынӡак иҟамларц акәзар аԥсуа прокурор аус зимпыҵырхыз? – лыхшыҩ цҳафырӡа Шьасиа дҵаауан.
– Ус акәзаргьы ҟамлои, – Џьанар уи длықәшаҳаҭын.
– Аҷкәынцәа аҩныҟа иааумгоз? – Шьасиа лакәын иҵаауаз, Џьанар Баҭыр изкны акы иҳәозар лгәахәшәа.
– Ирымуит, – иԥшәма иаақәлыргылаз ихәы нап аиркит. – Ҳкараха ҳаҟоуп, ҳаҩныҟақәа ҳцап рҳәеит.
Ус иҩызцәа рҩыџьегь еицҿакны еицырҳәарымызт, изҳәаҵәҟьаз дарбаныз ҳәа Асҭанда дызҵаауамызт, лҭацагьы дааҭгылеит. Амала мап зкыз Баҭыр шиакәыз агәра лгаҵәҟьон. Лгәы аҵанӡа акы ыҵхон, агәыхь шьҭылхуазар здыруадаз. Ҿымҭкәа иаатәеит аҳәсақәа, аԥшәма ҭынч акрыфаха ирҭарц. Рызынтәык рыхшыҩ ателербага иазышьҭын. Ларгьы адырраҭара дахәаԥшуан, дызхәаԥшуаз лгәы иабаӡомызт умҳәозар. Иззакәызҵәҟьа лхаҭа илзымдыркәа, аҳҭны қалақьынтә ақыҭахь, лҩныҟа, дахьааз аалцәымӷахеит. Ара даақәыԥшны, гәыхьымзар ак шьҭымхкәа, лҵарахь дымҩақәгылозижьҭеи, шьҭа шықәсык ҵырц агьагӡамызт. Лҭаацәа днарылаԥшыр лҭахымкәа дыҟамкәан, Анцәа иумҳәан, аха зегь раԥхьаӡа дзызхьуаз лықәшәара зхы иаҭәазымшьоз иакәын. Ма ихьҵәҟьаз лдыруандаз. Уахь уаҳа еилкаак лымаӡамкәан адәы дахьаақәгылоз дықәымгылар иаҳа еиӷьалшьо днеиуан. Убра дахьтәаҵәҟьаз илыӡбеит ааигәа аҩныҟа дымхынҳәырц. Ашықәс Ҿыц аҿынӡа даҽа мызкы еиҳаны инабжьан, ма убасҟан даарын. Убас дныҟәар, маҷк лԥсы ааивылгарызшәа лгәы илнаҭон. Игәаҟҵәаҟуаз аӡӷаб еснагь ԥсеивгарҭак дазыҩуан. Адырҩаҽны, ддәықәларц сааҭк аҟара шлыгыз, лан даалзааигәахеит:
– Ԥыҭрак сзымаауазар, шәысцәымшәан.
– Иҟалеи, бан дбыкәахшоуп? Зныкыр бмаакәа шамахамзар мчыбжьык нбыжьхьазма, – ан даагәаҭеит.
– Акгьы ҟамлаӡеит. Асеместр нҵәарц агьагым. Сзыԥхьақәаша сцәеиқәылеит. Абиблиотекақәа сырҭаароуп. Аҵара мшқәа ирылагӡаны, сахьӡом.
– Бзиоуп нас. Аамҭак боуны бҟалозар, баабжьҟьа!
Асҭанда аԥхьатәқәа лцәеиқәылаҵәҟьеит, уахь илҳәоз мцык алацәҟьамызт. Лҵара лнапы шадкылаз лырҵаҩцәа иргәаԥхомызт, лхаҭагьы илгәаԥхомызт. Лусқәа халырҭәаарц лгәы иҭаӡамызт, убра мцын илҳәоз. Иара ус Аҟәа алҵра дазхьаауамызт. Лыхшыҩ чмазара убас лнарҟаҵон. Лымаҭәа еидылкыларц, луаҭах даныныҩнала, длышьҭахх лҭаца дааҩналеит, лышьҭахьҟа ашә ыҵарбаҟа иаркны.
– Бызҿу сгәаԥхаӡом, – Шьасиа ланхәԥҳа даалыдгылеит.
– Избан?
– Ҳан излабҳәеи ԥыҭрак сааӡом ҳәа? Лыбла ҭраа дышбызԥшу бзымдырӡои?
– Издыруеит.
– Асҭанда, ус ӷәӷәак быманы бшаанымгыло усгьы еилкаауп, – Шьасиа акыр лзылцәыҵәахуазма. – Бхы бнапаҿы иаабгароуп, бызҿу закәи?!
– Уаҳа сылшом. Дызбар ҳәа сгәыӷны, есымша амҩа сангылоит. Иара иҽысцәиӡоит.
– Баҭыр ида уаҩ дыҟамшәа, бхы мҩаԥыбымган! Быԥсҭазаараҿ заҟаҩы бԥылаша бдыруама? Аҵара бахьынӡаҭоу егьаҩы бымҩа ркыпеи.
– Ибҳәақәо закәи, Шьасиа, исзеилкаауам.
– Баҭыр дыбхадыршҭуеит, убас абзиақәа ыҟоуп. Бара бнапы еиқәыбыԥсарц акгьы быгым.
– Абзиақәа сԥымлацт ҳәа басҳәахьазма? Аха сара уаҳа уаҩы дысҭахым.
– Бакә сакәзар, зынӡак дысхасыршҭуан.
– Ус зҳәо Шьасиа боума?! – Асҭанда лҭаца дааџьалшьаҵәҟьеит.
– Ибышьҭоу иоуп быхшыҩ ззыбшьҭыша, ибышьҭам илабхи.
– Бара бсыцхраарц бсывагылаз џьысшьон.
– Сбывагылоуп, акыр сзеилкаауазар збоит, аха ианаму аҽны бихыԥсаар сҭахым.
– Аиашаз, иаарласны сзымаар ҟалап. Ак сыхьыз џьышәымшьан.
– Баароуп! Бан лзы баароуп. Лԥсы ҭаны дахьбымоу иҭабуп ҳәала. Мышкы зны бхаҭа бхы гәыбӷан абҭо бҽыҟабымҵан!
– Шәахьцаз акыр шәзеилкаама? – Леуанти, иҽыԥсахрақәа дәахьыла иааимырԥшырц, дҿаԥхаҿаччо мацара, Степаниан дизҵааит. – Сҭаацәара шԥаҟоу, сҩызцәа-сԥызцәа? – убас ала акы изиҵбаар гәеиҭарц, иҽԥишәон.
– Рызынтәык рыгәқәа бзиоуп, – аԥыхьа данибоз аҟара деизадамызт Алик Степаниан, аҭӡамц икҿаҟаҵаз абаандаҩы иҭыԥ наирбаны данынаиртәа нахыс, Леуанти уи гәеиҭахьан, џьара ак ҟалеит, еилкаа иимҭацызт акәымзар.
– Апрокурор Вардаиа дыжәбоу?
– Уара уус даҽаӡәы инапы ианырҵеит, – абар иҟалаз ахьиҳәаз.
– Знапы ианырҵада? – Леуанти иныршьа даҽакала ишашьҭаз ааигәыҵахит.
– Уажәыҵәҟьа! – аниҳәа, ашә ашьшьыҳәа иаатын, дааҩнашылеит ҳәашьак ақәымкәа изгыз, иҳаракыз, зарԥысра инҭысхьаз хаҵак, иԥаҵа хыцә иԥынҵа аҵаҟа ас изҿарбаӷьаз уаҩы цәгьак дааугәаланаршәон, аха дарбаныз Леуанти ихахьы изаагомызт, дзусҭаз Алик иааиҳәаанӡа. – Ноӡаӡе Михаил Лавренти-иԥа!
– Мшыбзиақәа! – акабинет ҭшәа агәҭа данаақәгыла, инапы ааирххеит, абаандаҩы идунеихаан ихамшҭыртә иааизынхартә, зыплан аҟыз ԥшра даара ишьҭызхуаз уи аусҭҵааҩ ҿыц.
– Бзиа збаша! – Леуанти ииулак иҭыԥ ҭшәа дҩахыҵын,инапы ааимеихит.
Доусы рҭыԥқәа аалырхит. Степаниан иаԥхьа иқәыз қьаадеизга гәарҭак, Қырҭтәыла апрокуратура аус ҷыдақәа рыҭҵааҩы, иара усгьы аусҭҵааҩ ҿыц, ихымҩаԥгашьа уҳәа, абаандаҩы даҽакала ихы даладырԥшырц ишишьҭаз усгьы иҩашьомызт. Аусҭҵаара абыржәы иналагозшәа, ҿыц ашәҟәы ианырҵон ихьӡ, ижәла, иабхьӡ, даниз, дахьиз инадыркны, ҵарас дзылгаз, даналгаз, дзылгаз, аусқәа ахьиуаз, зегьы-зегьы. Аҭакқәа Степаниан ашәҟәы ианиҵон, Ноӡаӡе азхаз абӷа змаз аҟәардә дықәтәан, ишьамхы еиқәыршә, аусҭҵаара аҵак ҷыда шамаз наҵшьуа.
– Абри ашәҟәы зҩыз, – Ноӡаӡе ақьаадқәа иаарылеихит, – уара уакәушәа уҳәеит, аха иунапҩымҭаӡам.
– Избан? – Леуанти цқьа днахәаԥшызшәа иуит, аха аиаша уҳәозар, аекспертиза иҟанаҵаз алкаа аҵкыс рдыруан.
– Ари знапҩымҭоу Кьахьыриԥа иоуп, – Ноӡаӡе зегь здыруаз иԥшра шьҭихҵәҟьахьан. – Убас хәыҷы-хәыҷы зегь ҭаҳҵаап. Аамҭа ҳамоуп. Иҵегь иҭаҳкқәаша ҳрыхәаԥшроуп, – аниҳәа, Леуанти иҵегь дшыкҿарцалоз ааинырит. – Убарҭқәа рцынхәра, сгәаныла, шьҭа еиӷьын телехәаԥшрала уқәгылар.
– Уи иаԥсоу усны избом, – иааҿаԥиҵәазшәа иуит Леуанти.
– Уажәы сымҳәеит, уара уазхәыцны ухала уазнеироуп, акраамҭа ҳанеицәажәалак, иаҭахыу ашәҟәқәа ануҳарбалак.
– Исзыҟамҵо аусқәа ыҟоуп. Уи азы мчыла сзыхҭактәузеи.
– Умбои, зегь ҭаҳҵаарц ҳҭахым.
– Шәаԥхьа иқәуп сышәҟәқәа зегьы, – абаандаҩы иҽааирхаҵазшәа иуит, арахь иахырҳәаарызгьы даара дазҿлымҳан. – Заҟа шәҭахыу иҭышәҵаала.
– Уи ауми ҳазҿу, – Михаил Лавренти-иԥа, уамак иҭахымызшәа, инахырҟьа-аахырҟьашәа, машәыршәа иԥыхьашәазшәа, «иааицәықәшәеит» Ҭырқьба Мирон дышҭакыз зҳәоз ашәҟәы.
– Уаҳа аӡәыр ҭакыума? – Леуанти, гәырӷьаҿҳәаша идырныҳәалазшәа, иибоз ашәҟәы џьашьо, дԥышәырччон.
– Иҟалап, сара зегьы рыхьӡқәа сыздырӡом.
– Мирон имарки?
– Иҭаҳҵаароуп. Дҭазкыз аԥсуа милициа ауп. Иахьа иазхоуп. Акыр азы усыҳәар уҭахыума?
– Мамоу.
– Ак азы уиҳәарц уҭахызар, инаимыгӡои, – ҿааиҭит Степаниангьы.
– Мамоу, акгьы сҭахӡам, – зҳәаз Леуанти, иааигәалашәон Валери Макеев ишиеиҳәахьаз Вардаиа қәрала диеиҳабын азы ӡӷабк длызҵаарц диҳәартә рҵас ишаҵанамкуаз. Убригьы иазхәыцуазар акәхарын хы-шықәса рыла иеиҵбыз Ноӡаӡе иусҭҵаараз данизаарышьҭупз. Иахьцалак иареи иҵаҩи маӡа уск шрыбжьаз иҳәеижьҭеи акы алырхырц ргәы иҭамкәа иҟамызт. Убри азакәхарын ицо-иаауа акы даҳәарц зигәаладыршәоз. Аха ишыҟарҵалоз еиԥш иаахжәаны лыӡбахә ацәыргара зырцәымӷзи? Абаандаҩы изеилкаауамызт. Усгьы зыгәра имгоз «рвартәацәа» рус аргамахар ҳәа ишәозу?
Аҷаԥшьаҩ ашә ааиртын, Леуанти, ишьҭахь инапы ҟаҵа, дындәылигеит. Акамерахь длыбааргаанӡагьы, Мирон иҭакра зыхҟьаз еилиргарц иҽԥишәон, аха амҩан ихәыцрақәа цқьа изеизгомызт. Акы заҵәык игәы зызцоз, иара данҭарк ашьҭахь аизара ду ҟалазҭгьы, Бзыԥҭа аизараҿ дзыԥхьаз ақәҵара анеиқәиршәоз ихы иаирхәаз ашәҟәы ахҩаала зиҭахьаз Ҭыркьба даԥхьазар – дҭаркуан. Русқәа цәгьахон ас еиԥшыз адокументқәа ахьааргаз еилыркаарц илашьҭалар, иахьакәымз икылнагон. Убри аҭҵааразы зҵаарақәак ирҭозар, аҭак шыҟаиҵақәашаз ҳәа заа иҽшазыҟаиҵоз, акамера ашә, ацаԥха асапат иҭарҵәиуа, иаадыртын, иидыруаз азарбаџьан хаҵа кьаҿ дааҩнаргалеит, имаҭәақәа дрыҵақь. Зҿы дааргаз дшынаихәаԥшыз, амалагьы деимахәлаӡа дааҩнаргалон, днеилашәкәаӡеит.
– Ахышә аҳаркӡом.
Леуанти дахьҿаԥхаҿаччоз азарбаџьан иаҳагьы деивнагаӡон. Шӡнызгьы ахышә уахгьы-ҽынгьы иаартын. Ахышә аиркырц иҽазикит, аԥсуа имуит. Рҩыџьегь уажәаԥхьа ҩы-мзы еицҭакын, ҩы-мзы ахышә ыҵарбаҟа иаркын, Леуанти иԥсы изҭкаауамызт, егьи уи иус алаӡамызт. Ҿыц аҩнахәаҽра шьҭа ари иуамызт. Ахышә ахьаадмыртуаз аҷаԥшьацәа уамашәа ирбон, шьыжьи уахеи ашьмахьы, ма ҽынла анаиааирҭахь иргарц ианааҩнашылоз, фҩы умагак ҩнышәшәон. Убасҵәҟьа еиҭа итәахуазма?!
– Алагер аҿы унаргааит, иузаасцо убап! – иамуӡозшәа аниба, Саҭар даахьаҵын, ицәарҭа еиҵихырц иҽазикит.
– Уара уа уақәшәар уаҳаҭыр рбоит ҳәа угәы изаанагои? Уара уда уаҳа уаҩ иаша дыҟаӡам? Зегьы-зегьы грак рымоуп.
– Уҽыҟаҵаны ушԥаҟалеи!.. Иуцҭакыдаз? – Леуанти даҽакала дахьибоз зыбзоураз ицҭакыз иакәыз џьушьарын.
– Арџьмелашьвили.
– Уи дзусҭоу аадыруеит, уара дуздыруам аха.
«Двартәан» акәын иаанагоз. Азныказ Леуанти ииҳәарыз ааиҿыҵабеит, иакәымз ак имхаҳәазар, диҭиит ҳәа даазхәыцын. Иаразнак дааиԥхьхәыцхт. Уигьы Валери Макеев иеиԥш игәра игаӡомызт аханатәгьы, «хыхь» ираҳарц ииҭахыз акәын изцәыригоз. Ингеи иареи рҭаарых изеиҭеиҳәеит, «хыхь» иреиҳәарц, ицәимӡеит лара ладрес Валери ишииҭаз. Уи акыр дигәаԥхомызт, иакәымз ак леиҳәар ҳәа дышшәоз ақырҭуа уриа ицәиҵәахуамызт. Ари зегьы кәараҵаран. Ажьа мкәараҵар – ақәыџьма иамфози. Ажәакала Арџьмелашьвили ихырҟьашәа, азарбаџьан «диацәҳауан».
– Зегьы гәрамгацәоуп, уара аӡәзаҵәык уоуп аиаша уаҩ, – «хыхь» иӡырҩуан, Леуанти уи агәра игон. Амала дышны дыҟан, агәаҽанызаара маҷк ишицәыӡуаз ашьҭахь дазхәыцуан. – Сус ҿыцымҭала иҭырҵаауеит, – иҳәеит иара, анахьгьы-арахьгьы иаиумкәа. – Уахгьы-ҽынгьы иҟаҵатәуи ҳәа схәыцлароуп, ахышә аркны, сыҩнархәаҽны ишысҭахыу сзымхәыцуа сҟалар ҟалома.
Ииарҭаҿ иҽааиҵихит. Азарбаџьани иареи уаҩышьала ишзымеинаалоз бзиаӡа ирдыруан, иусқәа есааира ишеицәартәуаз еилдыркаауан, дизааргеит уи ауаҩ кьаҿ мдыр. Леуанти Ноӡаӡе ила иара дизаазышьҭыз дышхьамҵуаз дирбон. Дара ирымчыз еиликаауан, иаарҭахыз илармыгӡарыз арбаныз, ҿагылашьас иҟаиҵарызи? Иҭагылазаашьа аруадаҩӡон иара, Ҭырқьба Мирон, даҽа џьоукы ҭаркқәазар. Заур Гындиа дышҭаркыз аниаҳа, Ԥақәашь дахьҩеиз ауаа рыгага заҟа иацәшәоз ааигәалашәеит. Уажәы, гәыԥ-ҩык рылыргазар, ажәлар рхы шԥамҩаԥыргоз? Ирҵауланы данхәыцлак, иҩызцәа шхьамҵуаз дазааиуан. Амала, ашәарҭараҵәҟьа ианҭагылалак, зхы зымҵәахуаз аԥыза дырмоуа еилахон, убри дацәшәон иара, имацара иакәмызт, усгьы ишәарҭаҵәҟьан. Борис маӡала урҭ драԥгылазаарын, аха еизарак ҟалар, даҽа уск цәырҵыр, ауаа мҩақәиҵартә, аргама аԥхьа дгылацәомызт, ихаҭа аҭшәара дшыкҿарцалоз имбозар. Убарҭқәа рбон аиҳабыра, акәымзар Леуанти иаҳа дызхаҭаркрызи.
Акамераҿ Саҭари иареи уамак еицәажәаӡомызт, иус азхәыцра хҭакны иман. Аиҳараӡак аусҭҵааҩ ҿыц дизыркзар, аԥыхьа еиԥш акәымкәан, зегь ҿыцла имҩақәҵатәхон. Ноӡаӡе излеиҳәаз
ала, акыр аамҭа ианеицәажәалак, дызҿқәаз абаандаҩы цқьа даназхәыцлак ихала иҿиқәшаҳаҭра иҩуан. «Ухаҭа ушҭамтәац ҩашьом», – Леуанти убас игәы иааҭеикит. Аусҭҵааҩ изеилкааҵәҟьомызт абаандаҩы абахҭа дшеиҭанамкуаз, уи мчыла ак иурҟаҵар улшон, аха хаала иауамызт. «Уазыҟасҵазшәа ухы анрааланы, уҿуқәшаҳаҭра иҩы акәзар иаанагоз Михаил Лавренти-иԥа ииҳәаз?» –ихы дазҵаауан зынгьы, анаиааирҭахь ианлыбааргоз аламҭалаз. Иаалырҟьаны аҭҵааҩы иаб Лаврент шихьӡыз ааихҭашәеит Леуанти, Саҭари иареи анаиааирҭа акәақәҭқәа еимдо ианааивысуаз. Бериеи Ноӡаӡеи рхаҿқәа еиԥшыҵәҟьан.
Аԥсны апрокурор аусҭҵаара зхаимырхыз акраамҭа дазхәыцуан, иззакәҵәҟьаз иагьизеилкаауамызт, аиаша иазҳәодаз, аха ихазы џьара дкылсырц дашьҭан. Вардаиа аказы даҟәыргеит, џьара акала дыргәамԥхеит. Убриҵәҟьа иара изы еилкаан, нас иарбан ҽеимраз идырбалаз? Иара апрокурорҵәҟьа ари аус инапы изанызи? Степаниан зны излеиҳәаз ала, аԥсуа прокуратуреи амилициеи аус рыцырур рҭахӡамызт иҭакыз иусҭҵаараҿ. Ус анакәха, апрокурор ихы иадиҵар акәхеит? Ақырҭқәа ари аус уажәшьҭа имырхызар, акала Вардаиа игәра рымгеит. Уи дахдырҟьартә иҟаиҵарызи? Зны, игәалашәон абаандаҩы, абахҭа дҭыҵыртә, анҭыҵ имҩаԥысуаз закәытә усыз идыруазма ҳәа апрокурор шиҿыҵҟьахьаз. Аҿахәҿыхырҭаҿ маӡала амикрофон алаҟаҵазар, ииҳәаз раҳаит. Ма Леуанти данлыбаарга уи аӡбахә Валери Макеев иеиҳәеит, уи игәра шигоз рдыруазарц. Ихала иусҭҵааҩ дичарҳәаҩхазар? Абарҭ ахәыцрақәа иара дзырхыԥомызт. Амала аԥҟаԥҵа ахаҭеи иацыз аинструкциақәеи ахьизымдыруаз ирхырҟьаны, иара дыршьа имамызт аԥсуа прокурор ацәгьара зуз ҳәа ирԥхьаӡаз иаанкылара хы-мзы иреиҳахар азин шимамыз. Нас аҭакра аҽҳәара иацҵахон Қырҭтәыла апрокурор иақәшаҳаҭхарала. Вардаиеи иареи аҵыхәтәан ианеибадырба, Леуанти иҭакра изакәанымкәа ишыҟалаз анцәырига, ақырҭуа еиҳабыра уи зхараз аԥсуа прокурор шиакәыз иазнеит, избанзар уаанӡа уи абаандаҩы иеиҳәахьан доурышьҭраз анҭыҵ ақәԥара шцоз.
Лавренти Ноӡаӡе иԥа Михаил! Леуанти абахҭаҿ иҟазаара хы-мзы ҵхьан, иара изы шықәсы рацәахеит. Уаҳа изнымҵәаӡоз џьамыӷәа ахьихигоз уазыр аамҭан. Аҿыц ҭҵааҩ иаара изаанагеит иҵегь иҵаулаз агәаҟҵәаҟра, агәаҭеи мыжда изканаршәит. Ирлас-ырласны диԥхьон, иҿахәҿыхра рацәак ақәирӡуамызт, есымша маҷк диныруан, заҟа иҽеиҭеикуаз ҭиҵаауан. Уи иеиҳабыра ирҭаз аҳасабтә зламҩақәиҵашаз дашьҭан дымццакӡакәа, иамуазшәа анибалак, иҽырӷәӷәа дцәажәон, абаандаҩы иара иҳәатәы дацымныҟәар, дызлаиршәашаз аацәыригарызшәа иҽазыҟаҵаны дтәан.
– Зегьы уҳәоит, баша аамҭа зугои? – аҟыз ԥшра змаз ауаҩ ҩызмалақь иблақәа ааҭылашьцон.
– Аҳәара саҿыми, исҵәахыз акыр ыҟаны избада? – ишаҵәышаҵәра иҵәахларц ихы дақәымчуан, иауазар дԥышәырччон, уи акәын дызҿатәаз деилазгоз.
– Ус акәӡам, зегьы, зегьы уҳәоит. Даҽа ԥыҭ-ҩык ҭаҳкыр – нас иубап. Аиҳараӡак Кьахьыриԥа. Уи иҟаиҵахьеит цәгьара уск. Иаҳзымдыруа џьишьоит.
– Иҟаиҵеи?
– Ианцәыраагалак иумбари.
– Шәцо-шәаауа убри иӡбахә шәҳәоит, џьара дышԥакҿаҳамцалареи ҳәа шәишьҭоушәа збоит.
– Уи снапаҿы дыҟоуп. Хара дызцо џьушьома. Иусқәа зегьы цәыҵыттарц дыҟоуп. Ауаа зиҿамԥшуа дҟаҵаноуп дышҳарӡуа.
– Иҿашәкуа иарбанзаалак акгьы шәымам, – Леуанти уи дихашшаауан. – Ус ак ыҟазар – зегь раԥхьа сара издыруан. Ааи, дҭашәкыр ҟалоит, акгьы ихараӡамкәа. Ус уажәы мацароума рҽаназыркхьоу.
– Зегьы цәыраагар – нас иубап.
– Аеи, аамҭа зегь ҳнарбоит. Амала уи аҳәынҵәа игәыдҭәалара усҵәҟьа имариахом.
– Ҳара аинформациа ӷәӷәа ҳамоуп. Уи игыу-ибзоу заманала иаадыруеит. Иҩызцәа ркомпроматқәа хианы ишьҭоуп. Компроматк змам уаҩ дыҟаӡам. Уара ухаҭагьы ишумоу умдыруеи? – аниҳәа, ииҳәоз шизеилымкаауаз иирбарц, Леуанти ижәҩахырқәа ааирҵасит. – Баша исҳәаӡом. Убри азын еиӷьуп ухала уҿы шуқәшаҳаҭхаз гәыкала иаартны иуҩыр.
– Аӡбарҭаҿ сҿы сықәшаҳаҭхоит, уаанӡа акгьы зҩӡом.
– Иуҩыр иаҳа еиӷьуп, уазхәыц!
Аҵыхәтәан Лавренти-иԥа, ҿыц абаандаҩы ибла дыхгылан Лавренти Бериа, ииҳәаз – «иуҩыр иаҳа еиӷьуп» – дазхәыцҵәҟьон. Акамера дакуамызт, анеиааирҭа ицәыҭшәахаӡеит, аҽыкәабарҭаҿ аӡы цацәан. Иԥсы армаҷуан. Амала аӡы ца акәӡамызт иԥсы зырмаҷуаз, уаҟа иҩназ аҳауа бахҭа ҳауан иахьабалак еиԥшҵәҟьа, изычҳауамызт. Вардаиа аусҭҵаара инапы аналакыз, уи знык данбаарыз ҳәа, аԥсуа баандаҩы дыԥшын. Ма жәабжь ҿыцк изиҵбаауазар алымшози. Ноӡаӡе диԥхьар иҭахӡамызт, дибар аҵкыс димбар иаҳа иеиӷьын. Аԥхьатәи ақырҭқәа дрымҵақьақьон, аха мышкы зны ишакәымз аԥсуаа ихцәажәар зиҭахызи. Уажәтәи иакәзар – инапы ианыз аус аҭҵаарада
усгьы имаӡамызт, зны иҟалашаз здыруадаз аха. Абарҭқәа еиликаауанаҵ, абаандаҩы дашьҭазма иусҭҵааҩ иқәшәара. Иара иҭахы-иҭахым Ноӡаӡе диԥхьон, аҷаԥшьаҩгьы дхеигалон.
– Сажәалагала уазхәыцма? – иҭиҵаашаз зҵаара имамызшәа, ианааицәажәақәа аусҭҵааҩ абаандаҩы дааирӡырҩит.
– Иарбан жәалагалоу? – ари ҽымдыр ҟаиҵон.
– Уҿуқәшаҳаҭ уҩыроуп сымҳәази, – шьҭа идицаларц игәы иҭан, хаала ишамуаз аниба.
– Ус еиԥш сҿысықҿшаҳаҭ аасыртуеит аӡбарҭаҿ, – уажәраанӡа ишиҳәацыз еиԥш иаацәыригахт Леуанти.
– Уа иуҳәо заа иаадыруазароуп. Убри азы иуҩыроуп.
– Аҩра макьана сазымхәыцӡацт.
– Аамҭа ҳацәцоит, ушԥазымхәыцӡаци?
– Аӡбарҭаҿ сҿысықҿшаҳаҭхоит сҳәеит, уажәы изҩуа уахь исыманы снеирц ауми изышәҭахыу.
– Заа иуҩыр зҭахыу сымацара соума, ус ЦК иаҭахыуп.
– Уи аҩышьа сыздырӡом. Абахҭаҿ даара схы сыхьуеит, аҩышьа сҽысзақәыршәаӡом.
– Иуҭахызар иуҩуеит.
– Иаабап, – Леуанти дышхьаҵуаз ааинырит, ииҳәазгьы игәаԥхомызт, аха ус ада уажәы аусҭҵааҩ иԥырҵшьа имамызт.
Уи иҿаԥшра ицәымӷҵәҟьан, знык днаиԥырыргар шиҭахыз, аҷаԥшьаҩ ашә ааиртын, дындәылигеит. Гәык-ԥсыкала иҿиқәшаҳаҭ ҳәа изышьҭаз иара ииҭахыз документхомызт, дара ирҭахыз акәхон, мчыла иҿырхшаз шәҟәын, аха ихатәгәаԥхарала иҩызшәа имҩақәырҵон, ажәларқәа рҿаԥхьа рхы аладырқьиарц иашьҭан. Ус уажәакәызма ианыҟарҵоз, ареволиуциа ҟалазижьҭеи, акоммунистцәа амч ргазижьҭеи, аԥсҭазаараҿ имҩаԥыргоз ақәымчра ус абахҭахь, аиҳараӡак абахҭахь, имиасыр ауамызт. Цқьа иҭҵаазар, атәыла зегь бахҭа ԥшран иамаз, СССР концлагерын. Уи еилызкаауаз маҷӡамызт, аха ажәлар рхыԥхьаӡарала иазгәоуҭар – даараӡа имаҷхон, нацәала иуԥхьаӡарын, егьырҭ акоммунист пропагандеи агитациеи иарҩашьахьан. Ажәлар шынеибакәыз излагаз аԥсҭазаараз рыбла хтырц акырӡа шықәсқәа аҭахын. Леуанти идыргалаз анагӡара дагьазхәыцуамызт. Илахь еиқәҵаны абахҭа дҭакын. Рыдҵа наимыгӡаргьы, иус ианҵәашьахарыз издыруамызт. Избанзар иаркыз аусеилыргара мҩаԥыргар, иара иажәахә аҭаххаӡомызт, абахҭа идәылҵуамызт азы. Иаартыз аусеилыргарахь днаргарц, игәра ргар акәын, убра дҟьантазӡа ихала шҽеилихуаз заа ирдыруазар акәын. Дышԥаныҟәарыз? Ижьарц ирҭахыз ашәҟәы иҩрын, аха нас уи азхоны ирԥхьаӡар? Аусеилыргара аадмыртыкәа иаркны имҩаԥыргар? Даҽазны аусҭҵааҩ даниԥхьалак, убасҟантәи аҭагылазаашьа акәзар ҟаларын, иудыруази игәы иҭаӡамыз иҿыҵшәазаргьы, уи ус иҳәеит:
– Сара абри аус аӡбарҭаҿ инамгакәа инсырҵәар сҭахыуп.
– Изла? – ихала ииӡбашаз усызшәа даналацәажәоз, Леуанти еиликаауан уи дышмаҵуарыз.
– Уҿуқәшаҳаҭ гәык-ԥсыкала иуҩыр, уи аус аҟаҵара мариахоит.
– Иаабап, – Леуанти иаҳаз макьана аҵыхәанӡа дазымхәыцӡацызт акәын иаанагоз, ус анакәха уажәы уи аус анагӡара дақәшаҳаҭмызт.
– Шьҭа саргьы сдырццакуеит, – Михаил Лавренти-иԥа ииҳәоз шиашаз шьҭа еилкаан, избанзар абаандаҩы идыруан рҩыџьегь иааибырҳәоз зегьы гәыԥ-ҩык, апартиеи аҳәынҭқарреи русзуҩцәа, еилатәаны ишалацәажәоз, Ноӡаӡе дшымҩақәырҵоз. – Уаҳа аԥшыха сымаӡам. ЦК ахаҭа уҿуқәшаҳаҭ иазҿлымҳауп. Иуаҳама исҳәаз?
– Исаҳаит. Амала сара аӡбарҭаҿ ауп сгәы иҭоу ахьысҳәо.
– Уара ишуҭахыу мацара иауама. Уаанӡа иуҩыроуп, идсырбароуп ҳәа уасымҳәеи, – ибжьы шҭимгозгьы иӷәӷәан.
– Сара ус исзыҩӡом.
– Снапаҿы уҟоуп, иаасҭахыу уласыгӡоит, иузеилымкааӡои? Абахҭа ду ахь усышьҭыр, уаҟа ахатәы закәанқәа шьақәыргылоуп, абаандацәа рнапала зегь ҟаҳҵоит.
Леуанти иаҳаз дыззымхәыцшаз акәӡамызт, дызҵаз аидара изацланы, икамерахь длыбааргон. Иааибырҳәаз ажәак бжьамыжькәа игәалаиршәон, хшыҩзцара ҿыцк цәыригацԥхьаӡа аусҭҵааҩ ихаҿы ԥсахшьақәа ибла иаахиргылон. Аҵыхәтәан имацара иакәзар иалаӡуаз, далаӡааит нас ҳәа дазааит. Дара рхы дырқьиарц изырмурыз арбаныз.
– Акьыԥхь аҿы убас уанаҳҵап, уаҳа уқыҭа гәакьахь ахынҳәра улымшартә, – даҽа знык даниԥхьа, уажәраанӡа иирҳахьаз дшырцәымшәаз аниба, Ноӡаӡе иаахҵәаны абас иҳәеит. – Дзусҭазаалак дызҟьашьуа аус имоуп, уаргьы иумоуп, иумдыруеи? – адырҩегь ак игәалаиршәарц иҽԥишәон. – Еихаргыла-еиҵаргыла, сахьарк агымкәа, уус ҳкьыԥхьуеит.
Зегь раҵкыс аҵыхәтәан иаҳаз дацәшәаҵәҟьеит. Амала иркьыԥхьуаз иарбан материалыз, убасҟатәи сахьаркла еиҿадыртәрыз? Дхәыцуан, деиҭахәыцуан, дахькылсрыз издыруамызт. Издыруадаз Инга лысалам шәҟәқәа ҭыӡшәак рылырхырц иаҿызар? Аԥыхьа Вардаиа иҿыҵшәахьан идокументқәа антисоветчинахь икылыргар шрылшоз. Убас ак рымпыҵашәаҵәҟьазар, идмырбакәа ирҵәахызар, ианаарҭаххоз иаламақарларц? Акгьы рымпыҵакымзаргьы, ауама идырбалазшәа, еиқәдырҽаҽарын, ЦК адҵа ҟанаҵар, иназмыгӡоз иарбан редакциаз? Дарбан журналистыз аиашеи акариереи еиҭнызыԥсахларыз? Шықәсык аԥхьа Кьахьыриԥа ицәа ихыхны «Труд» дшанырҵаз еиԥш, уажәы иара изныҟәарын иҵегь еицәаны, уаҳа иарбаныз! Аҵыхәтәантәи аамҭаз, ибаандаҩы диԥхьацԥхьаӡа, Ноӡаӡе убри аус аӡбахә аацәыригон.
– Иухамшҭын ҳаамҭа шааигәахаз! Гәык-ԥсыкала иаарту уҿуқәшаҳаҭ ианырҭахыу ианырмоу азы, акьыԥхь уматериал абарц азырхиара иаҿуп. Уареи сареи убарҭ раԥхьа аԥыжәара ҳауроуп. Укомпромат шрымоу умдыруеи?
– Убас акырынтә ишәҳәахьеит, – иамуазшәа аниба, Леуанти иусҭҵааҩ дааиҿагылеит, – иарбану исымоу сашәҳәеи!
– Урҭ ашәҟәқәа саргьы исыдмырбаӡацт, исмазҵааӡакәан ауп ишыркьыԥхьуа, амала ЦК-аа ирласны ироуроуп унапы зну ашәҟәы.
Акьыԥхь ала аҳәынҵәа игәыдырҭәалар, ижәлар агәра шԥаргари ҳәа, Леуанти дыццакцәомызт. Михаил Лавренти-иԥа дыццакуан, абахҭа иҭаирԥсырц дзызгәышьуазгьы дирццакуан.
– Иахьа даҽа проблемак сызцәырыргеит, – иҳәеит иара ҽнак, «даараӡа илахь еиқәҵаны», закәытә бџьарзеи изырԥшаахыз ҳәа абаандаҩы дааизҿлымҳаитәын. – Аизараҿ узыԥхьаз ақәҵара апартиеи аиҳабыреи изларҿагылаз ала, антисоветчина астатиа удызгаларц исацәажәеит. Аиаша уасҳәап, сара маҷӡак сааԥшырц сықәԥоит, аха иҟасымҵар уус даҽаӡәы инапы ианырҵар ҟалоит. Ҳазынтәыкгьы апартиеи аҳәынҭқарреи рзы ҳсалдаҭцәоуп, иумдыруеи? Уара узы лахь сырҭар абасҭахыу!
Вардаиа зны иҿыҵшәахьаз акәымзи. Ари азҵаара иҿадыргылар, ажәлар дырзекилкаауамызт. Акьыԥхь аасҭагьы абри иаҳа дацәшәаӡеит. Несҭор Лакоба, Владимир Ладариа, Кәаҵиа Инал-иԥа уҳәа ҩажәеижәабатәи ашықәсқәа аҩбатәи азбжаз рхы иҭадырԥаз абри акәын. Аӡбарҭаҿ ижьаны ирхаразшәа ддырҳәон, нас маӡала инкыдҵаны иршьуан. Уажәы Леуанти дыршьрымызт, аха 1937 шықәсазы иқәыргаз аԥсуа ҵеицәа рымацара ракәӡамызт иаҟьашьыз. Урҭ зегьы ашьҭахьқәа ареабилитациа шроузгьы, иахьа уажәраанӡа аԥсуаа уи иарӷьацомызт. Уажәых, ас еиԥш иҟаз аус ала иус анырӡба, аԥсуаа аҳәынҵәы ргәыдҭәаланы иабанӡыҟазаарыз?! Дзыдҳәалази идҳәалази усгьы бӷеиҵыхрак рырҭашамызт. Уи адагьы Ноӡаӡе даазқәылаз «адокументқәа зегьы цәыраагаанӡа!» ҳәа ирлас-ырласны иҿыҵакын. Адуховка иҭаз изцәырыргаҵәҟьар аасҭа, антисоветчинагьы нацҵаны ирхадырԥар аҵкыс, еиӷьаимшьарыз арбаныз. Урҭ зеилаҳауаз ашәҟәы зны ириҭар, нас дышнеиуаз изхырбгалар здыруадаз ҳәа игәаҵа иааҭашәеит, анаиааирҭаҿ, ажәҩан даҵаԥшуа, арымӡ дахьықәтәаз. Рханы иқәгылаз асалдаҭ длаҩеиуан, иҟарҵоз амацара акәымкәан, рхәыцрақәагьы ҭиҵаауазшәа. Ус акәымкәан, инапы зҵаҩуаз ашәҟәы ахырбгалара илымшар, ма имацара дагарын. Арахь уи ашәҟәы аҩра инап аиркырц игәы иҭашәомызт.
– Ҳаамҭа цаӡеит, – ҿааиҭит Ноӡаӡе, уамак игәы иҽанӡамкәа, Леуанти даныхәнырга. – ЦК-аа уаҳа изԥшуам. Даҽа мшқәак сырҭарц срыҳәеит, акәымзар иузкыу астатиа акьыԥхьраз идәықәырҵахьазаарын. Уҿыхны узмоу удыруандаз: Шеварднаӡе ихаҭа ушәҟәы иаҳа дазҿлымҳауп.
– Исызкыу аматериал ркьыԥхьыр акәу, ма ишәҭахыу ашәҟәы снапы аҵазҩыр акәу иаҳа иеиӷьу здыруада.
– ЦК-аа, ирҭахыу ашәҟәы руҭар, абахҭа уҭыргоит, нас, ахақәиҭра анурҭа, ушьапықәгылараз иуцхраауеит. Уи шԥаузеилымкаауаз?
– Уи ашәҟәаҿы изҩуагьы сыздырӡом, излазҩуеи, – ҽыргаӡара ҟаиҵар иаҳа иеиӷьын. – Аполитикатә документ аиқәыршәара ус имариам. Арахь абахҭа ишысҭахыу сархәыцуам.
– Ақәҵара заманала ианеиқәуршәоз, ус умҳәаӡеит. Ажәакала, даҽазны ҳанеиқәшәо, апроект рхианы иумазароуп, – иқәикӡеит.
Ихы имагәыхьха ддырхынҳәызар, абаандаҩы, амца дшалагылахьаз еилкааны, аӡыршы шыҟаз дыԥар, анахьгьы арахьгьы дышрыбжьахоз гәеиҭан, дуазыруан. Абас даныгәаҭеиуаз акәхарын, иҭакыз аусҭҵааҩцәа ирцәиҵәахуаз «авартәа» иҿы анааиртуаз. Абахҭа аԥсихиатрцәа хымԥада иадҳәалан. Уахыки-ҽнаки ирзынаԥшуа Ноӡаӡе иеиҳәақәаз нықәиҵон, иаақәихуан. Аҿышәҭ днас-насын, аҷаԥшьаҩ дааиԥхьан, ақьаади ҩыгаки дрыҳәеит. Иҟәардә даахан инықәиҵан, ихаҭа аиарҭа днықәтәеит. Аусҭҵааҩ Ноӡаӡе Михаил Лавренти-иԥа ихьӡала арзаҳал иҩырц иҽыназикын, иҩыга ажәақәа еиԥшьуа ақьаад инықәхәмарит.
Иқьаад рҽны иҩныҵҟа џьыба инҭеиҵеит, дахьыргалак имазарц, акәымзар «шумон» анымҩаԥыргоз, иара акамераҿ дыҟамзар ҟалон, ирԥыхьашәар иҭахӡамызт. Ааи, аӡбара аан иҟаиҵарын ииҭахыз аҳәамҭа, аха иарбаныз? Уи Ноӡаӡе заа изидыррыз? Ишиҭахыз имҩақәиҵарц азакәызма? Абаандаҩы иҽырҭынчны дтәан. Шьҭа дхәыцырц иҽԥишәаӡомызт. Убри аҽны, уамак мҵыцкәа, аҷаԥшьаҩ аҿышәҭ ааимирҟьан, иҽеилеиҳәарц наидиҵеит. Иҽанеилеиҳәа нахыс аҿахәҿыхраз дыргон, уи еилкаан. Иԥсгьы ифомызт, иарзаҳал иџьыба иҭан, убри аус аур акәын. Амала изеилымкаауаз ыҟан: аусҭҵааҩ дыԥшны дтәазма, иҭакыз ак иҩны даалгозар ҳәа? Уи апроект ҟаҵараз идҵа нагӡан ҳәа игәы иаанагазар?
Леуанти ихаҿы зеиԥшраз здыруадаз, иара игәы излаанагоз ала, акгьы зымҳәакәа, зегь ззеиԥшыз ахаҿсахьа шьҭыхны, аҿахәҿыхырҭа дныҩналеит, итәала бџьарла деиқәных. Ноӡаӡе дҿаԥхаҿаччозшәа аниба, игәы аахьаԥсит. Аусҭҵааҩ дҟәандаӡа аԥсшәа иҳәеит, абаандаҩы инапы имхны, ауа ҿыц дирҳаз џьушьарын. Дрылацәажәон иуҭахыз зегьы, аха дзызхьаауаз аӡбахәҵәҟьа цәыригаӡомызт. Абаандаҩы иакәзар – дҿагәыбзыӷшәа ҟаиҵан, атәым ус далацәажәон, дзыҿцәажәоз дзызгәаҟуаз днаҩс-ааҩсны. Аамҭа цеит. Леуанти дыԥшын, шьҭа длыбааргарц, Ноӡаӡе адҵа ҟаиҵарын ҳәа. Аха уаҳа умԥсит.
– Изысҳәаз уазхәыцхьазар ҳәа сгәыӷуеит, – ҿааиҭит уи.
– Сазхәыцит, – Леуанти иусҭҵааҩ диргәырӷьазар ҟаларын, даанҿасшәа инациҵаз акәымзар. – Аӡбараҿ иназгоит уи ашәҟәы.
– Ус иҟалаӡом, – ихы ааирҵасит Ноӡаӡе. – Ҭыркьба иҩхьеит. Уара изуҭахыми?
– Ишәҭахыу ашәҟәы зеиԥшроуи? Сара исзыҩӡом араҟа, схы еибгам. Ишәҳәалар ианысҵалап, – иҽааирхиеит абаандаҩы.
Ланхәԥҳа Аҟаҟа данцоз, илалҳәақәаз лхахьы иаалгазар ҳәа длызгәыӷны, Шьасиа акыр лгәы лырҭынчхьан, уи есымчыбжьа дшаац дааларын лгәахәшәа. Акырынтә лҽазылкхьан ицәыҵылхыз амаӡа лыԥшәма иалҳәарц, амала, шьҭа ианлықәманшәалахалак, лҽаанылкылон. Ишԥа цәырылгарыз ҩыџьа рымаӡа? Аиҳараӡак Џьанар иаҳәшьа асҟаамҭа илҵәахуаз дшазнеирыз аҳәара уадаҩын, арахь диашьазма уҳәо изааигәаӡаз, еснагь иҩны иҩнагылаз иҩыза бзиахә иааи-инеи зыхҟьоз Асҭанда шлакәыз еиликаар – иақәиҵарыз здыруадаз. Ирҵасхәымз ацәыргашьа цқьа дақәымшәар ҳәа дшәон лара. Рус ахала аҭыԥ иқәлар иаҳа еиӷьалшьон, аха лхаҵа иҿаԥхьа аҭамзаара зны ишьҭалҵартә лхы ахьымҩаԥылгоз иахьцалак илықәыӷәӷәон. Лхаҵа – лхаҵа иакәын, асҟатәи маӡа анлоух иланаижьрызма. Ланхәԥҳаи лареи иара днартәаны иҟақәаз иарҳәар зегьы иреиӷьын ҳәа аалыӡбан, Асҭанда даанӡа дааԥшырц иақәылкит. Амчыбжь анҵәамҭаз уи иахьцалак даарын ҳәа дышгәыӷуаз, данаашаз амш ааилахәлан, лашьцеит. Ари аҭаца иаалгәамԥхазт, дагьаалыцәшәеит.
– Асҭанда улышьҭаланы уцар цәгьамызт, – адырҩаҽны ашьыжь лхаҵа дныҵҵаанӡа днаидгылеит.
– Избан?
– Дахьзымааз умбаӡои.
– Уи лҟазшьақәа нан илгәаԥхом, уажәы дзымаарызшәа далацәажәон лҳәеитеи.
– Саргьы исалҳәеит дшымаауаз, лшәҟәыԥхьарақәа дзырхьымӡошәа лҳәеит, аха иахьцалак лҽылыԥсахқәаҵәҟьеит, ухаҭа иумбаӡои?
– Маҷк дысгәаԥхаҵәҟьом, аха дыӡӷабми, лгәы иалсшаз ыҟазар акәхап, аамҭа цар илыхнагозар аабап. Акыр балҳәама? – лара дзыцәшәоз азҵаара аҿааирхеит.
– Цқьаҵәҟьа исзеилкаауам, аха ҷкәына усзар ҳәа агәра сымам, – амци аҵеи ирыбжьагылан лҭак.
– Ишәарҭоу қәрак дҭагылоуп, лхы ак азылымундаз! – Шьасиа дзызԥшӡамыз хәыцрак Џьанар иаацәыригеит.
– Ус аӡә бзиа дылбон ҳәа уаҳахьазма? – лара лхаҵа иаҳәшьа дшылзыҟаз иҵаулаз хәыцрала акәзар лдырырц дашьҭан. Иагьа умҳәан аишьцәа ианакәызаалак раҳәшьцәа рус иалацәажәаӡомызт, иагьрызхәыццәаӡомызт, аиҳараӡак иреиҵбацәазар. Амала аӡӷабцәа ургәаар рашьцәа рхы иадырҵон.
– Иахьынӡаздыруа ашкол ианҭаз Аԥҭа дылҿыԥсаауан, лара уи дылҭахызу дылҭахымзу узеилкаауамызт. Сгәаныла ҩызаҵас даара дизааигәоуп иахьагьы, аха ак рыбжьалап ҳәа сгәы иаанагаӡом.
– Уаҳа уаҩ длышьҭаӡамзеи? – Шьасиа Џьанар, Баҭыр иӡбахә иҿ-ыҵиршәозар ҳәа, лхы изкыдын.
– Аҷкәынцәа лышьҭақәан ашкол данҭаз, лара лхахьы уаҩ даалымгеит. Уажәы илыхьрыз? Дыҷкәынамзар илхьаауа?
– Нас улызцома?.
– Сҩеит ҳәа, илыхьыз аартны исалҳәома, уажәраанӡа бара ак балымҳәацзар.
Лымала данаанха, рҩыџьегь еибырҳәаз ашьҭахь, Шьасиа ланхәԥҳа лыӡбахә даламцәажәаӡар еиӷьалшьон, аиҳараӡак лыԥшәма лара ак лзымдырӡозшәа лыгәра ахьигаз амшала. Лыламыс иаҳа-иаҳа лгәы лыҵанарӷәӷәон. Џьанар мышкы зны амаӡа ахьицәылҵәахуаз ҽԥныҳәас илиҭар лҭахымызт, аха иахьцалак лыуаҩ иашара иаҳа ҭаха шылнамҭоз, ланхәа агәарԥ шааиҩылҵәоз дналыхьԥшит. Аҵыхәтәантәи аамҭаз Надшьа дхарахаԥшуазшәа иажәуаз лхаҿы лассы иҩышьҭылхуан. Лҭаца агәраганы дыҟан лԥҳа данылхҭашәалак шакәыз убасҟатәи лҽанеиҭалкуаз. Шьасиа гха лмыхьит, ланхәа аанда ҵәымаӷқәак алаҵо иадгылаз лԥа иахь дымнеикәа, лҭаца лахь дааҩналеит.
– Асҭанда сгәы дыҵаланы, сыԥсуеит. Шьасиа, ак лмыхькәа дыҟам.
– Дзымаауазар шәылцәымшәарц шәалымҳәеи.
– Ус акәгәышьоуп, аха слыцәшәоит. Избац лакәӡам.
– Дыӡӷабуп, гәалсрақәак лымазар ҟалоит. Аҵара цәгьоуп, узыхьӡо анаҩсан, узхьымӡо маҷӡам.
– Уигьы иашамкәан, аха лҵара еснагь илықәманшәалан, ҩысҭаак длышьҭоуп акәымзар.
– Урҭқәа зегь рҳәара цәгьоуп, аха шәара шәызлалыцәшәаша ак збом. Иахьа дмаазар, мчыбжьык аҿынӡа дмаауеи. Дахьыгәхьаажәго шәгәы рацәа илзыбылуеит, убри азоуп шәызлыцәшәацәо.
Иажәуаз Надшьа, лҭаца дыздыз агәараҭа шазлырҳашаз ахьылбоз, лхаҿы аԥсҭазаара ықәлашон. Ма лԥа иразҟы нагӡахандаз! Лыӡӷаб макьана дхәыҷын, нас дышнеиуаз разҟык шԥалызԥшымхарыз. Хаҵада, анышә наԥхыцла ирпыпны, зыхшара зааӡаз аԥҳәыс, лхәыҷқәа лгәы ахьрызхьаауаз анаҩсангьы, иуаӷоу иааԥсара баша иӡааит. Лаԥшыла лҭаца длаҭабуа, анхәа дындәылҵын, адәныҟа лусқәа шьыжьнатә лҽынарзылкит.
Шьасиа дыздылаз ауаа рхьаа лхьаан, арахь рызынтәык, ирыбжьгатәыз лызцәырымго, дрыбжьагылан. Ас хара ишылзымгоз еилылкаауан, аха руаӡә длыргәаар аасҭа, аус ахала аҭыԥ азылнахуазар ҳәа дыԥшын, арахь есааира амаӡа ҵауламхозар ԥсыҽхара азыԥшӡамызт. Мышкы зны аӡкыра иазнымкылаз амш цәгьа ашьҭахь арҩаш реилалара еиԥшхар, ишынҭаацәаз реизыҟазаашьа ықәнаӡәӡәаар алшон. Аус злаз уажәы иара Баҭыр ихаҭа иакәын. Ианиҭахха иҟаҵәҟьаз азы Асҭанда гәаартла длацәажәар, хаҵаҵас Џьанар иҿаԥхьа иҿы иқәшаҳаҭхар, реибарххара мҩак иқәимҵози. Ихала иусқәа еилаирхеит, дызлагылаз ауаагьы мҩак димырбеит. Даҽа ӡӷабк бзиа дибазар, ма убри лаагара иҽазикыр, Асҭандагьы лҭыԥ дшықәларыз лимырдыррызи. Ихаҭа изымхәназ, изымлыбааз иҽиҩызеитәит, иҩызцәагьы ирура-ирҳәара изақәымшәо иаақәирхеит. Лара, Шьасиа, ҿыц диацәажәарц шахәҭаз дазааихуан. Ауаҩы дызқәымшәоз иҟази, ахаҵа аниакәха хаҵаҵас иԥынгыла днадгыларц дыхиазар акәӡамзи. Дышиашаз иашьас илырҭаз иҩны дызнеиуамызт, ихьыз уаҳа илзеилкаауамызт, кәтык ахәда аахҵәаны, ҽнак лара илыԥхьар рыхәҭамзи. Иара дзазымхәыцзаргьы, иан илыхьи? Ԥыхьа ашкол аҿы дшаалгаз еиԥш, диԥхьар бзиан. Уи злырҟаҵодаз, зны изылшьҭыз арҵаҩы ӡӷаб лыда ҳәа дышхәыцуаз, лгәы лҽанӡамкәа Аԥҭа ргәашә дазааигәахон. Уи Асҭанда даазар дибарц иҭахын лгәахәит, аха иара дзышьҭаз даҽа усын.
– Нан былбарц лҭахын, – иҳәеит иара.
– Бзиароу?
– Ахьҭа лылалан мчыбжьык аԥхьаҟа.
– Жәаха уаныҟаз изсаумҳәеи?
– Агәхьаа басыргар сҭахымызт. Уажәы данханарҟьацәа былбар цәгьа илымбазт.
– Усҟатәи дыӷәӷәоума, уара?
– Лымч армаҷит, акәымзар шьҭа хар лымаӡам.
Лҭаца дахьцоз анлаҳа, Надшьа ирлас ачымазаҩ лхәы ҳәа акы ааидылкылақәан, макәан бзиак инҭаҵаны, Аԥҭа инеилыркит. Занацәа еиҳәшьцәаз Шьасиеи Аԥҭеи еицны агәарԥ инҭыҵит. Знык ақәа анаба, ӡнымзи, адгьыл ацәаакыра амӡаауамызт. Амҩахәасҭала амҩа шкьаҿызгьы, џьара-џьара аҳәынҵәа маҷӡамызт азы, уи данымлакәа, Аԥҭа агәарбжьарала Шьасиа дигон. Лара ирлас дызныҟәомызт, заҟа лхы деиҷаҳауаз аҟара, илыхшашаз длыхьчон.
– Асҭанда дмааӡеи? – арԥыс дылзымҵаакәа иааизымчҳаит.
– Дмааӡеит.
Амҩан уаҳа уи лыӡбахә иара даламцәажәазт, ларгьы ақәҿылымҭит. Лгәы иҭаӡамыз, лхы иҭаӡамыз ажәабжь ссақәак еиҭеиҳәон, урҭ игәылацәа, иҭынхацәа ирызкын. Ажәабжьқәа усҟатәи удырччарымызт, иара ишеиҭеиҳәоз акәын аус злаз. Рҵакы дацныҟәаны, ихаҿы еиҭакшьа иаҵишьуан. Ибжьы аларҟәышьа, аҳаракышьа дақәшәон. Лара ҭынч дныҟәон, иара дыццакыр иҭахын, лҿаԥхьа анахь-арахь дкаԥон. Заҟа лара дҿаԥхаҿаччоз аҟара нацҵаны, иара дгәырӷьон. Иахьнеишаз инеирц уамак рыгӡамызт, иқьачақьуаз лан лаҳәшьаԥа дахьихәаԥшуаз, лара лгәалаҟазаара хҽырц агьлыгмызт, уи иара илырбарц лҭахӡамызт умҳәозар. Аԥҭа дрыцҳалшьон, уи зегь шидыруазгьы, дызҿынҵәаауаз, Џьанар иҳәашьала, лымаӡа игәыҵаҵәах, амҩақәа дырнын, иҿы иааҭыхны заҟа аӡә ак иеимҳәарыз. Ус мацара акәындаз, згәы ак алаз иҽиеиԥшитәуазма, амшын ишьамхы иахымсрызшәа, дџыхӡа адәы дықәгылан.
Шьасиа лан лаҳәшьа аарла дҩагылақәон. Ишырҳәоз еиԥш лӡы нҭылгагәышьон. Амала аиӷьхарахь лхы шхаз лыбла ирныԥшуан. Лхаҿы иацыччон. Лаҳәшьаԥҳа дзеиԥшраз анылба, иаҳагьы деиӷьхазшәа лхы лбон. Лаҳәшьа лԥсҭазаара далҵзижьҭеи, уи лыхшара лара илбаларц лгәазыҳәон, ибзиашәа аиҳабы, лара уи даарак аԥыхьақәа илҭахымзаргьы, лааигәа даанаган, лҩны дахьылбоз леиҵбацәагьы аԥсшәа наралҳәазшәа, лгәалаҟан. Уи ахәымҽханынӡа дылҭан, лызхара дылбеит, иаамариақәаз ҩын усқәак лзыҟалҵеит. Аҩныҟа данцоз, чмазаҩбара иаалгаз аҵкыс инеиҳаны, Надшьа аҩны илымамыз зылгәахәуаз, Аԥҭа днаҵалҵеит, иаҳәшьаду лԥҳа днаскьеигарц. Уи, ауама иақәшәаз иакәызшәа нараҳәаны, аҳәсақәа ирччан, днаԥхьагылеит.
– Хәлабзиақәа! – ишәақь ихарззала, амҩа бжара еиҩырҵәахьан еиԥш, амҩахәасҭа даангылеит Баҭыр.
– Бзиа збаша, Баҭыр! Убара сеигәырӷьоит! – лыблақәа амца рхын. – Узбар шысҭахыз, Анцәа усзааимышьҭи.
– Акыр бҭахызар, иҳәала! Абар сахьыхиоу!
– Аԥҭа, – даақәҵәит лара дааскьазгоз иахь. – Уара иахьантәарак агәхьаа уасыргеит, уоусышьҭып? Баҭыр снаскьеимгои.
– Аеи нас, – Аԥҭа ишәыра Баҭыр инаииҭан, Шьасиа лӡамҩа днагәӡны, днагьежьит.
– Ибҭахи? – арԥыс иаразнак длызҵааит, избанзар лара лҿыналхеит, аҩны днаӡаанӡа лҳәатәы налмыгӡар, иара Џьанар диҭаар акәхон.
– Аҩныҟа ҳнеит ҳәа агьамаӡам, – Шьасиа иаразнак лхы азцеит иашьас илырҭаз ихьыз. – Асҭанда дмааӡеит.
– Шьасиа, иаабдыруа зегьы Џьанар иабҳәахьоума?
– Исызиамҳәацт, убри ауми сыҵазырбго.
– Ианиабҳәа – сыбшьит.
– Сызҿу закәу уазхәыци!
– Иахьцалак бҿы акы анааҭыбх, ҳанеиааи зынӡак иаҳцәыӡуеит.
– Уеилыскаауеит, саргьы сеилкаа! Иаҳәшьеи уареи ишәыбжьоу…
– Ҳарҭ уажәыҵәҟьа акгьы шҳабжьам заманала ибдыруеит.
– Аеи… зны ишшәыбжьаз, уажәы аибарххара шшәыбжьоу шыздыруа еиликаар, иҭабуп ҳәа сеиҳәома, угәы ишԥаанаго?
– Аибарххара ҳәа бызҿу закәу сзеилкаауам, Асҭандеи сареи акымзарак ҳабжьаӡам.
– Иуҳәо закәи, Баҭырхеит, Асҭанда дыӡҭырц агьлыгӡам. Узлацәажәақәо акгьы цқьа илыздырӡом. Макьана гәыӷрак лызҭоупеи.
– Исыхьыз жәаха ибасымҳәеи. Лара иламҳәаӡакәа баанхоит ҳәа сҟамлаӡеит.
– Сара соума уи зурҳәо? – Шьасиа иааџьалшьаҵәҟьеит. – Ухала зегь лоуҳәароуп. Ак лыхьыр, ухаҭа ухы иузанажьрым.
– Сазхәыцп, – Баҭыр иашьас дзырҭаз длықәшаҳаҭын, ихы абыржәы иааилыкказшәа.
– Аҩныҟа ҳлеип! – Шьасиа агәашә аалыртит, иара дшааҭгылаз ангәалҭа.
– Иҭабуп, аха сара сцап.
– Иуасҳәашаз уасымҳәаӡацт, ҳаицлеип?
– Ара исабҳәар ҟамлаӡои?
– Аҩныҟа улеир, иҟалои? Абра ҳаицәажәо, ҳашԥеидгылазаауеи? Аҩныҟа дызлабымгеи рҳәар, ҭакс ирысҭои? Аидарагьы лоумгаӡои?
Иара аԥхьа агәарԥ дҭаларц, лара дгылан, аха иара илагараз длышьҭалыргылар иаҳа ишеиӷьхоз лбон, дынҭалеит. Лашьҭахьҟа агәашә шаиркуаз лаҳауан азы, дагьхьамԥшкәа аҩны дазааигәахон. Надшьа дгәырӷьаҵәа даадәылҵын, дшырцәыӡыз мӡакәа инаиалҳәеит. Аҩныҟа дларган, сас дахьк
иеиԥш, ихаҵкы ицо дладыртәеит. Иара ишәақь инаҩсан аҭӡамц инадиргылан, дыԥшын, Џьанар данбааири ҳәа. Надшьа иҟаз-ианыз ааилылкаақәан, лҭаца ахьурӡы шнақәлыргылаз ангәалҭа, лырахә рҭыԥ иқәылҵарц, дындәылҵит. Ахьурӡы еилашаанӡа, дхынҳәыр лҭахын, лҭаца абысҭа ура дадылмыргыларц. Илзеицәахар ҳәа дшәон. Ус иагьараан длыцәшәо дындәылҵны даахынҳәаанӡа, Шьасиа абысҭа лухьан. Уажәы даныхынҳәгьы, аҭаца илымукәа лхала, амҳаԥ ырҵәиуа, ачуан дахагылан.
– Џьанар дахьыҟоу сзеилымкааит, – иџьеишьон Баҭыр.
– Шьына иҿынӡа дцеит. Ихаҭа дааины дигеит, уардын ҿыцк ҟаиҵазаарын, имала агьежьқәеи абарбали изаҵаҵомызт. Шьҭа уа иржәны данааигаша здыруада, ҳизԥшӡом. Абысҭа хәны инҵа! – лҭаца лахь днаԥшит. – Ҳхала ҳаибабақәар акәхеит.
– Бымшәан, Надшьа, уамак сзыжәӡом, – Баҭыр ччаԥшьк иҿықәӡамкәа, длафыр цәгьа ибомызт. – Аӡәаӡәала шәныҳәаҿақәа аасбыркуеит ауп.
– Саумыршьыхи, – Надшьа дыччон. – Унапы ӡык нақәҭәеи!
Баҭыри аԥшәма ԥҳәыси аишәа инадтәалеит. Иара ихала аныҳәаҿа икуан акәымзар, Надшьа ҵәыцак лжәыр имуит, иара иныҳәаҿа аашьҭылхит умҳәозар. Иҩныҵҟатә ҽыԥсахрақәа лимырбарц, аԥыхьақәа ихымҩаԥгашьаз иҽақәиршәақәон. Зегь акакәын акыр иаҳа дҭынчын, ажәа мцхәы иҿамызт, ииҳәоз азы ихы дақәиҭымызт, аҭаца иашьас длыман, арахь лныҳәаҿа аникуаз, иажәа ҟәнушьарын. Арҭқәа Надшьа илызгәамҭо дыҟазма. Акы игәы иалан хымԥада, аха, ицәыригашаз агьимамызшәа, агьиҳәомызт. Акранифа уамак даанымхеит, Џьанар даауазар ҳәа, дааԥшыр ҟамлози аха. Лара дицдәылҵыр имуит, абарҵаҿ аԥсшәа леиҳәан, ишәақь ижәҩахыр ихшьны, агәарԥ днықәгылеит. Шьасиа уи днаскьалгарц днаишьҭагылеит.
– Баргьы бхынҳәы, Шьасиа, схала сҭымҵуеи, – ииҭахымыз акы лара далацәажәар ҳәа дшәон.
– Иауазеи унаскьазымгакәа, аказы сузҵаақәаргьы сҭахыупеи, – Шьасиа илзеилымкааӡеит иара игәазыҳәара закәыз.
– Сымӡырҩуеи! – ихатә ус алацәажәара иагьа иҭахымзаргьы, Шьасиа дзыҳәоз мап изацәкуамызт.
– Иахьцалак исаҳәеи Асҭанда уналыгәҭамсыр амуа уназгаз аӡӷаб дарбану?
– Усҵәҟьа инҭкааны лыӡбахә ҳамҳәап!
– Сыгәра умгоу, иухьи? Лыхьӡ зсоумҳәои?
– Быгәра сызгом ҳәа акәӡам. Лыӡбахә салацәажәар сҭахӡам.
– Имааибуа закәытә хәыцрақәоузеи! Лыӡбахә уалацәажәар уҭахӡам, арахь улҿынҵәаауеит.
– Сҭагылазаашьа убас иҟалеит.
– Сара дыздыруама?
– Дыбдыруазаргьы ҟалап, – ас аҭак иаразнак изымҳәеит, лхаҭа дыбжьажьо дықәирхарц.
– Иуҭахымзар иумҳәан, Баҭырхеит, аха аӡәы улышьҭаны аабаӡом, дҵәахны дызумеи?
– Уи ус дузыҵәахӡом, – илахь шеиқәызгьы дааԥышәырччазшәа иуит.
– Узлышьҭами? Аиаша уҳәаӡом ҳәа сыҟоуп.
– Аиаша сҳәоит.
– Узлышьҭами ҳәа сҵааит, уара!
– Слышьҭалартә дыҟам.
– Избан?! – илаҳауаз зџьалымшьарызи.
– Лхахьы сналгартә дыҟам.
– Иухьзеи? Уԥшра ыҟа, ухшыҩ ыҟа, уҵара уҳәару, унхара уҳәару, зегь рыла уҽеибыҭа аԥсҭазаара уалагылоуп, ухы зхьымӡӷыушьозеи?
– Схы хьымӡӷысшьоит ҳәа базҳәада? Лара иаҳа дҳаракны дықәгылоуп, сахь дызхьаԥшуам.
– Уи азын улацәажәахьоума?
– Мамоу.
– Умбои иуҳәо! Зны улацәажәар акәын, нас иумдыруеи дҳаракцәаны лхы лбоу илымбоу.
– Сылмацәажәаргьы издыруеит дахьынӡаҳаракыу.
– Аказы сузҵаашан: издыруада лара дқалақь ӡӷабзар? Ақыҭа данымаалар ҳәа ушәозар?
– Сара дыснаалом, – лызҵаара аҭак шиашаз иҟаиҵаӡомызт.
– Сара сузлацәажәап, дшыҟоу-дшану узеилыскаап?
– Иаҭахӡам.
– Уԥсҭазаара ублырц уаҿума? Исзеилымкааит. Лара акы дузаԥсаны думбазар, даҽаӡәы улышьҭамло, аӡӷабцәа нҵәама?
– Убранӡа сымнеицт.
– Уаргьы сабиак уакәым, шьҭа ухы уазхәыцыр акәымзи.
– Сашьа Мамсыр ицәажәашьа шьҭыбхуеит.
– Дузхьаауеит азоуп ус зиҳәо. Аамҭа умырӡын, аиаша уасҳәоит. Ӡӷабкгьы агәырҩа дзаургои?
– Ибҳәақәаз срызхәыцроуп, иаразнак аҭак сзыҟаҵаӡом. Абзиараз! – иҿынеихеит, агәашә ааиртырц.
– Иуасҳәарц исҭахыз даҽак ыҟоуп, – даанылкылеит. – Ашықәс Ҿыц иазкны ахәылԥаз мҩаԥыргар рҭахыуп. Ашкол иалгахьаны, ааигәа-сигәа иҟоу зегь ааԥхьара рырҭарц ргәы иҭоуп. Унеиуама?
– Сзахьӡозар збап.
– Унеир даара исҭахын. Уҩыза дсыманы снеир сҭахыуп. Баҭыр, сузԥшуп.
– Еибаҳҳәаз бҿы иааҭыхны аӡәы ибырҳар сҭахӡам. Абзиараз! – уаҳа еилкаак цқьа илзынмыжьӡакәа дынҭыҵын, алашьцара дналаӡҭит.
Иашьас илырҭаз ауаҩы зынӡак дшылзымдыруаз аалныран, иагьааԥхалшьеит хәыҷҵас дбажәҟалеиуа, агәарԥ дықәыргыланы, игәы иҭаз илырҳәарц дахькҿалцалацәаз. Аус злаз лыҽԥышәарақәа зегьы макьана илҵшәадан. Уи иеилкаара акырӡа шаҭаххоз лбеит, амала ԥуҭк аџьыка шырзеицымфоз ҩашьомызт. Иҵалазеи, ианаџьалбеимт, деиқәымаӡаха? Лара аҩныҟа даахынҳәын, ланхәа лааҩсан ателербага днадтәалеит. Ақәчага еиллыргахьан, Баҭыр дахьынӡыҟазгьы, ҩын ус лымаӡамызт. Асҭандеи Баҭыри рус акәын илхьааз. Урҭ мышкы зны изеинаалартә лбаӡомызт, аиашаз, иҟамлоз егьыҟамызт аха. Даҽа ӡӷабк лҿы инасыԥ иԥшаартәгьы дизақәмыргәыӷит. Изыхәлабгаз диҩызан ицәажәашьала. Иара ианамуӡах дхаҵан. Асҭанда лакәзар – уи иҭагылазаашьа аасҭа еицәаз дҭаҿаҳәан. Изыниазеи рҩыџьегь?! Уаҳа ԥсыхәа змамыз ус убахьазма! Аԥсрада хәшәы змауз ҟамлацызт. Ари амаӡа Џьанар изаарттәын. Хаҵаҵас иҩыза диҿцәажәарын, џьара дизкылгозар ибарын. Амала лара илдыруаз зегь лхаҭа лхаҵа иалымҳәар, Баҭыр иҿынтә еиликаарыз маҷхон. Арахь Баҭыр ихаҭа длыҳәеит рҩыџьегь еибырҳәаз маӡазарц. Лхаҭа дызҭашәаз закәызеи?! Џьанар ицәылҵәахуаз лоур ҟалозма! Аиашаз, Баҭыр имаӡа лара илхатәыҵәҟьазма? – лхы злаҿылхшаз риашашьак дашьҭан. Уи лԥшаазшәа анылбоз, агәашә абжьы аагеит, иааҭалаз аԥшәма шиакәыз мҩашьахуа, алагьы шуамызт.
– Акрыфа-акрыжә сыҟоуп, – ҿааиҭит иара, данылатәа ашьҭахь Шьасиа аишәа излырхиауазшәа аниба.
– Нан, амцхә умжәцәаландаз! – наиабжьалгеит иан. – Зны ушыҟанаҵалоз умдыруеи.
– Усҟан чмазарак сыман. Салгазшәа сымуи, – аҭак ҟаиҵон иара. – Амцхәгьы сымжәит, сқьаф ҟасҵеит умҳәозар.
– Уқьаф ауми сзыцәшәо, – дҩагылеит лара. – Шьҭа сышьҭалапи.
– Усҟан счымазара сыхәеит, уажәгьы исхьааха исымоу џьылшьоит нан, – акҿаҩраҿынтә иааиуаз Шьасиа лахь ихы наирхеит.
– Избан изухәаз?
– Ирлас-ырлас бара бзымбози, счымазара аха змадаз, – иқьаф аныҟамыз иҿыҵымшәацыз ала дцәажәон.
– Сан данышьҭазу?
– Саҭабымҵан! – гәыкала дналҿаԥшит. – Усшәа иҟалазаргьы, бгәы цәысҟьарц сгәы иҭамызт.
– Аказы суҳәар сҭахын! – лыԥшәма игәы дамысырц, аҟәардә даахан, инаҩсшәа днатәеит, лхаҭагьы ателербага цқьа дзахәаԥшыртә.
– Сымӡырҩуеи!
– Асҭанда дахьымааз сгәаԥхом.
– Избан? Дшымаауаз шәалымҳәеи!
– Иҳалҳәеит. Иахьцалак улызцар сҭахын, – ашьыжь иабжьалгахьаз ҿыц иаацәырылгеит.
– Бызлыцәшәои?
– Лҟәиҭ-миҭшьа сгәаԥхаӡом.
– Слызцар сызлалыцхраауеи?
– Дшыҟоу убап, лгәы ааурӷәӷәап.
– Маҷк ҳааԥшып, сзааӡом анылҳәах, – иаргьы ииҳәац иҳәон.
– Ишуҭахыу, аха дубар цәгьамызт, – лҳәан, лҽаалырҭынчит. – Иахьа, саҳәшьа ду дбаны сшаауаз, ишәарыцоз Баҭыр дсықәшәан, аҩнынӡа сааигеит, – излацәажәоз лԥсахит лара. – Абыржәҟәароуп данцаз.
– Излеигәаӷьи?
– Агәашә аҿынӡа сеидара има санааскьеига, аҩныҟа дҩазымгар зуазма.
– Ҳазлашәаз сзеилкаауам, – ԥыҭрак ҿымҭӡакәа дыштәаз, акы дазхәыцызшәа, ҿааиҭит иара. – Иааҳакәыршоу ҳзеилымкаауа рҽырыԥсахуеит, еибыҳәаны иҟоушәа. Баҭыр ҳаицәымӷахазшәа
иҽыԥхьеикуеит, изаауз сзеилкаауам. Асҭанда лакәзар, маӡарахк деиҷаҳауашәа лҽыҟаҵаны, дцоит, даауеит, ак лҳәаӡом. Дахьцаз аӡә лхы дҭалазар? Изылҵәахуеи, мчыла днызкылода? Усгьы зны хаҵа дцоит.
– Абри Баҭыр цқьа уиацәажәар сҭахын.
– Симацәажәар ада ԥсыхәак имамкәан дзыҟалеи?
– Ицәажәашьақәа рыла аӡә бзиа дибозар ҟалап.
– Бара санбышьҭаз, даараӡа ицәысҵәахит. Уажәы ишьа иуашәа ибоит, акымзарак сеиҳәаӡом.
– Уҩыза иакәымзи, изицәуҵәахи?
– Сыздыруам, сымала исымаӡазар сҭахын, – амц иҳәон иара, иус зирмаӡаз бзиаҵәҟьаны идыруан, аха иҩыза иӡбахә ҽеимкәан иԥшәма лҿы далацәажәар иҭахӡамызт. – Иахьа, Шьына иҿы снеижьҭеи, ауардын еиқәыршәара ҳаҿыз џьыбшьома, – дхәыцуа данаатәа ашьҭахь, излацәажәоз даҽак ашҟа ииаигеит.
– Уажәы ауардын змоу дмаҷуп, иалихи?
– Имхы акыр инаароуп. Машьынала џьаргьы дызнеиуам. Ацәқәа иаҳа иманшәалоуп.
– Иуҳәарц иуҭахыз уи акәӡамызт.
– Бзыԥҭа автобазаҿ аидарамҩангага иақәтәоу Лахәыҭ ҳәа гәылак димоуп. Убригьы дҳақәшәеит. Аԥсуараз уск ҟаҳҵо џьаҳшьоит, зны Аҟәанӡа цатәыс иҳаур. Леуанти иҩызцәа ааҟәымҵӡакәа амҩақәа ирнызаап. Аныҟәцаҩцәагьы рус иаладырхәлоит.
– Ишәылшо ҟашәымҵои.
– Иааиԥмырҟьаӡакәа Москваҟа ателеграммақәа ршьҭуазаап, – зус ҟәнызшьаӡоз иԥшра ааихәан, дҟәиҭшәа данаатәа, иԥшәма ԥҳәыс илбоз иахылҳәаара дзақәымшәеит. – Схы сгәахшәаноуп сшыҟоу, – нациҵеит иара. – Ҳус-ҳҳәыс ҳарҿуп, ҳанхоит, ҳанҵуеит, заҟа ҳҭахыу ҳфоит, иаажәуеит, арахь аӡә дҭакны дҳамоуп, даҳзоужьуам. Ҳамшала дҭаркит.
– Уа даҽаӡәгьы дицҭакыуп рымҳәази.
– Ҭырқьба Мирон.
– Умбои, имацара иакәым иҭакыу, – игәы маҷк илызҭаҵозар лгәахәуан.
– Нас ҩыџьегьы ракәзааит. Уа закәытә қәԥароу иҟоу здыруада. Ҳара ҳазҿи?
– Ус зуҳәои? Зегь шәҭакызар акәызма? Ишәылшо ҟашәымҵои.
– Сқьаф ҭаҵаны сааит. Дара?
– Умацара акгьы ухараӡам. Баша уԥсахы ԥумжәагәыӷшьан.
– Аӡәы, ҩыџьа ҳзы иҭакыуп. Убарҭ аурыжьраз жәларык акгьы ҳаԥсаӡам. Нас иҳалоухи?
– Амч знапаҿы иҟоу ирҭахыу ҟарҵоит. Ус иҟоуп ҳҳәынҭқарра ашьақәгылазаашьа. Убри азоуми шәзықәԥо. Даҽакала иҟазар шәықәԥара аҭаххозма?
– Абыржәы ибҳәаз иеиԥшқәаз иаргьы иҳаиҳәақәахьан, бдыруама?
– Уи?..
– Леуанти. Ҳҳәынҭқарра даҿагылоуп ҳәа изырҳәарц рҭахымзи. Уажәгьы убри астатиа изцәырыргарц агәазыҳәара рымоушәа ицәажәақәоит. Шәҟәқәак идырбалазшәа рҳәон. Ус акы ихьындырҳалар, ҳаихашшаартә ак ҳзымҳәо ҳҟаиҵоит ҳәа иԥхьаӡа.
– Ус ак рымазар, уажәраанӡа изцәырыргахьазаарын. Идырххон ҳәа угәы иаанагома?
– Иҟамло егьыҟам, – иҳәан, дҩагылан, дышьҭаларц иҿынеихеит.
Аҵыхәтәан излацәажәоз дазхәыцуа, Шьасиа, ателербага дахәаԥшуа, лымала дтәан. Лхаҵа игәалсра еилылкаауан, дызлагылаз ихы ахьырхибаауаз изџьумшьартә дылбомызт. Илцәыцәгьан даҽа хәыцырҭак аҽалагалара, аха ариабжьарак хьаас илымаз дазымхынҳәырц лылшомызт. Ус иагьа иҟалҵақәашаз ҳәа усқәак лхаҿы ишьақәлыргылақәозаргьы, Баҭыри Асҭандеи ирзылӡбашаз дзақәшәомызт.
Қырҭтәылатәи апрокуратура аус ҷыдақәа рыҭҵааҩы Ноӡаӡе ииҳәоз, ажәак аабжьамыжьӡакәа, Леуанти аҩра даҿын. Изышьҭаҵәҟьаз аҵакы ус ада еилкаашьак амамызт. Иҭакыз ихала аполитикатә документ изыҩрын ҳәа иҟамзар акәхарын, Михаил Лавренти-иԥа иҽазыҟаҵаҵәҟьаны дзааз. Убас акәын аԥсуа баандаҩы дааҭаркижьҭеи ихы шааирԥшуаз. Дара, аусҭҵааҩцәа, рҿы ихы ааимырԥшуазаргьы, идыррақәа ахьынӡабеиаз, илшарақәа ахьынӡыҟаз абахҭа аҩныҵҟа,акамераҿ ицҭакыз рхы иархәаны, еилыркаарц иашьҭан. Дара данрыҿцаауази, абахҭа ицҭакыз данрацәажәози, еиҳаз даҽакы далаҟаны анырымба, иара излазгәеиҭаз ала, дҽадаӡаз џьыршьеит. Ноӡаӡе Михаил
Лавренти-иԥа ииҭахыз атекст иҳәон, иара, иҭакыз, аҩра даҿын, абри ахҭыс зны аусҭҵааҩ ишиҿаиргылоз агәра ганы.
– Ари еиԥш адокумент анапанҵара сылшом, – Леуанти иикыз атекст убасҟатәи иҽеимкуәа еиқәыршәан.
– Ишуҭахыу, сара уадысцалома, – ҭынч дцәажәон иара. – Иуҭахызар ицәыҵҳарттап зегьы.
Ицәыҵдырттоз закәыз ихы еиланагон, еиҳараӡак дзыцәшәоз адуховка иҭаз рбазар, зегьы акакәын мышкы зны рхы иадмырхәакәа иаанрыжьуазма. Ма абыржәы ирҵәахындаз, нас – нас ибарын. Иҟалашаз цқьа ахәшьара изамҭо, иԥсы анеибак ихы ихьуан, цқьаҵәҟьа дзымхәыцуа, абжьажьарақәа деимаркуа, ибӷьыцқәа иманы, длалбааргеит. Зегьы еиҿаирԥшуан, анализ излауаз ала иҟаиҵон, ԥхьаҟа иус дахькылнагашаз иӡбарц ихы дазықәԥон. Уи адокумент аамҭала акәзаргьы дақәшаҳаҭымхар амуазшәа дахәаԥшуан, аха мапҵәҟьа ацәикыртә данбаҟалоз? Ауаа рахь дцәырҵаанӡа, зегьы дрықәшаҳаҭхалар акәхон. Аха инапынҵа зцыз ашәҟәы ааимхны, иаркыз аӡбара изымҩаԥыргар? Ма, Вардаиа ишиҳәахьаз еиԥш, иус мыӡбакәа, иҿы иқәшаҳаҭхеит ҳәа инаҵганы, доурыжьыр? Усшәақәа Ноӡаӡе ихаҭа ак иҿыҵшәақәахьан. Ус анакәха, убас иныҟәартә, вариантқәак хыхь ирылацәажәахьан? Иԥсы ахьынӡаҭаз дшәиизаауан. Уигьы иреиӷьыз мҩазар. Дахькылсрыз цқьа изыӡбаӡомызт.
Иааигәалашәеит ауриа Арџьмелашьвилии иареи реицәажәарак. Ҽнак «издыруази сгәы иҭази иаразнак ирысҭеит» ҳәа аԥсуа ианиҳәаз, Вардаиа ихаантәи иҿиқәшаҳаҭ азы, «маҷ-маҷ ухьаҵлар акәын, иаразнак, иаарласны зегьы зҳаиҳәеи ҳәа ргәы иаанагар ҟалоит, – иҳәеит арԥыс, – насгьы убас ухы мҩаԥугароуп, иуҳәаз агәра ргартә, амц уҳәа, аҵа уҳәа зегьакоуп, агәра дургароуп».Абарҭ ажәақәа ауриа ҷкәын хыхьынтә излыбааигазшәа игәы инаҭон. Ноӡаӡе ириҩыз адиктант ицқьаны ахҩаалара иҽазикит. Иахьынӡахиҩаалоз иаҳагьы инарҵауланы аҵакы еиликаауан. Уаҟа игәы зҟажоз, ари атекст џьара ирызцәыргарымызт ҳәа игәы иззаанагоз, аԥхьатәи абзац аҿы иаҳәон ЦК КПСС Аԥсны азы иҟанаҵаз ақәҵара аԥсҭазаарахь анагараз ЦК КПГ анапы иахьаныз агәрамгара иҟаиҵази, Аԥсны Қырҭтәылатәи ССР алҵра азҵаара ахьцәыргази, насгьы аизарақәа раҟәыхраз ЦК КПГ 1978 шықса сентиабр 5-зы иҟанаҵаз ақәҵара мап ацәкреи ахьцәыригаз дахьхәны дыҟан ҳәа ахьаҳәоз. Абарҭ ах-зҵаарак аҳәонаҵы ари адокумент ауаа рахь ирызцәыргомызт. Анаҩсан иаҳәон иҭаркыз уаанӡа иҟаиҵаз шҽеимыз шеиликааз (иаба?) абахҭаҿ. Аҟырҟырҳәа узырхымччарызи. Убригьы Шеварднаӡе Гагра иқәгылара даназхәыцх акәхын цқьа ианеиликааз. Иааҟаиҵаз зегьы амилаҭқәа ацәымӷра рыбжьаҵареи аҳәынҭқарра аҳаҭыр акаҳареи ракәзаарын изызкыхыз. Урҭқәа зегьы закәан еилагаран. Амилаҭ зҵаара иазкыз аиҿыхарақәа иара ихы рылаирхәо даналагоз, 1978 шықәса инаркны акәын, Кьахьыриԥа даниацәажәа ашьҭахь. Кьаразаа рбаҟагьы иашамкәан имыргылеи, ус ҟаимҵарц ишихьынҳалазгьы. Иара иеиԥш иашамкәан ихәыцуаз Аԥсны ирацәазаарын, урҭгьы ирыхәҭаз иақәыршәатәызаарын. Аҵыхәтәан Қырҭтәыла апрокуратура апрокурор хада Барабаӡе диҳәахуан, абри иарзаҳал иманы, ауаа рахь дкылсратә иҟаларц аҭагылазаашьа иԥшаарц.
Аԥсуа баандаҩы, «иарзаҳал» иазиурыз изымдыруа, акамера ҭшәаҟынџь дааҩнахеит. Анаиааирҭахь данлыбааргоз, иҳаракыз аҭӡамцқәа иҩархыкны иқәгылаз аҷаԥшьаҩ-салдаҭ инаҩсан ажәҩан гәы ҭбаара ааԥшуан. Иҭакыз убригьы иқәыӷәӷәозшәа аҽыланарҟәуан, адунеи изыҭшәарахартә. Иахьцалак уа заҟа ихы дақәиҭны ибоз ҿыц акамерахь данҩаргалак акәын ианеиликаауаз. Убасҟатәи иааикәыршаз аҭӡы, аҭуан, адашьма реизааигәацәара дахәаҽуан, аиҳараӡак, аихатәы шәы аартны, адәахьы ихала анҭыҵшьа шимамыз иныруанаҵ. «Иарзаҳал» даахан, иара «итәны» иҟаиҵарц иҽыназикит. Излауаз ала ирԥшқатәын. Кьахьыриԥа иӡбахә зынӡак ианихит. Иара иеиԥш ихәыцуазгьы иахәҭаз аилкаара роурц акуәын ҳәа иаирбеит, урҭ иахәҭаз иақәыршәатәын ҳәа иахьаныз иахьишьит. Иарзаҳал иманы ауаа рахь дкылсырц шиҭахыз зынӡа иамихит. Аҵыхәтәантәи ахшыҩҵак акәын дара зышьҭаӡаз. Уи амамызшәа анырбалак, хыхь ирдадақәаз, ирԥсыҽқәаз, иамихыз рханаршҭрын игәахәит. Ус иагьыҟалеит, Ноӡаӡе дыҳәҳәеит.
– Уи азакәзаапеи абрысҟатәи шәхы аџьа зашәырбо? – Леуанти дԥышәырччон.
– Уи аупеи аус злоу! – ицәаргамахеит аусҭҵааҩ, ииҳәаз азныказ иааицәымӷахеит, аха уи ахшыҩҵак ацимҵар имуит.
Ибзиашәа изхиҩаалаз заа иԥыжәжәаны ашьыжь ашьмахьы ианцоз игахьан, иалихқәаз дара рыхшыҩзцарақәа рбар ҳәа дшәаны. Ганкахьала зны уи дахьхәрын, урҭ нас имамзаауази, зегь абеигәалашәарыз. Иахьцалак, дчарҳәаҩны ихы ԥхьаӡо, длалбааит. Аԥсахра акгьы аҭахымзаарын. Деихәлаччызшәа дыҟан. Даҽакала дышныҟәарыз издыруамызт, арахь аиԥхьхәыцра дықәнахуан. Имырхыз ашәҟәы рхы ишԥадырхәарыз? Иара ида идокумент ажәлар рахь икылыргар? Агазеҭ ианырҵар рылшон. Ма, адиктор дарԥхьаны, ателехәаԥшрала идәықәырҵон. Усҟан хҿыхшьас имази?!. Акымзарак. Ихала ииашаз аефир ахь ицоз адырраҭара иаҭәаршьар, фразак ала акәзаргьы,
изыруз иҿыҵиршәарын. Данстудентыз Асовет Еидгыла астудентцәа реизара ду иалахәыз Қарҭ еизырган, ииашаны аефир ахь иоурышьҭыз адырраҭара далахәын. Убас азин уажәы изҭодаз?! Ихы ахькыдиҟьарыз дақәымшәо, акамера дыҩнан. Дара шьҭа, иарзаҳал анроу, ишизныҟәозаалак, иаартыз аӡбарҭахь ма днаргандаз! Ус аныҟарҵа, амала, асенсациаҵәҟьа роурын! Даалахҿыххеит азныказ. Дук хара имгакәа, дааихәлаччыхт. Иара иичаԥоз амҩала ауаа дрызкылыргозма. Иагьа умҳәан, знапы ԥахны иҿаҳәаз иаасҭа, дара заҟа маншәалара иалаҟази? Угәы царын. Уамашәа иубарын џьара кылаарак дахьақәгәыӷҵәҟьоз.
– Шәҩыџьегь шәымаҭәақәа шәыманы!
Ма руаӡә дыргар, аӡә даанымхози, аус злаз усҟан дара еиҟәыргон. Изеинымаалоз уааԥсыран. Аха 25–тәи акамера иаадәылырган, иаадыртхьаз 24–тәи иныҩнарҵеит. Иаҳагьы иҭшәахон. Х-иарҭак гылан. Арҭ, акака ааныркыларц, рымаҭәа нықәырҵеит. Акамерақәа ӡырҩыга еибыҭашьала еиԥшымзар акәхарын, акәымзар аҭӡы зыбжьаз ауаҭахқәа руак аҿынтә даҽак ашҟа изиаргарызи. Иахьцалак агәаҽанызаара аҭахын. Аихатәы шәы аӷьараҳәа ианаадырт, дааҩнаргылеит зыуаҩра инҭысуаз хаҵа аукы, иԥаҵа хыцә кьаҿқәа еиқәаҵәан, ихы ашлара иаманакуан. Шьҭа ркомплект наӡан.
– Ҳаибадыруаз! – даахьаҳәит Леуанти, иҭыԥ ахьеиҭаркыз акәзу здыруадаз, ахаҵа илахь еиқәын, уажәи-уажәи илаӷырӡ ааиҿамҳәҳәындаз угәахәуа, ибла цәаакын, дзықәшәаз ахьымӡӷ, аларҟәра дзашьцыломызт, иагьизычҳауамызт.
– Бераӡе сыжәлоуп, Қарҭтәуп, сҭаркаанӡа ашампан ҩқәа рзауад адиректор хадас сыҟан.
– Ҟоҳ! Цәгьарас иҟашәҵеи? – қәрала Леуанти иаасҭа акырӡа деиҳабын, «шәара» ҳәа ада дызиацәажәомызт, аҳәынҭқарра дара еиҟаранатәыр шаҭаххазгьы.
– Ашьҭаҵарҭа аиҳабы жә-миллионк аԥара лыдырбалеит. Иашьҭаланы ианҭырҵаа, иҳацәԥҽуаз абаҭлыкақәа еибгаз рылаҵаны ашәҟәы ианылхуан, нас еибгаз лҭиуан. Убас мацара миллионла аԥара лырҳаит. Уи амшала сара сҭаркит, саԥхьа директорс иҟаз, нас Самтрест иахадыргылазгьы дҭаркит. Ҳазынтәык ҳаицҭакыуп, ҳаибадырбом акәымзар. Схаҭа, уи аус иалҵны, капеик сџьыба иҭасымҵеит, исыцҭакыугьы ус рҳәоит, аха изаҳауада. Уара иухьи?
– Амилаҭ зҵаароуп.
– Уи ҽеим. Иухароума?
– Исхароуп. Сҿы сықәшаҳаҭхеит.
Иӡырҩуан, дхәыцуан иара, ҿыц иааргаз даниацәажәоз ииҳәоз раҳарц иашьҭан. Уи азакәымзи дзааргаз. Адәахьы асы аҿыҵышәшәон. Ашықәс Ҿыц Адунеи иаԥылон. Иахьабалак гәырӷьаразар акәхарын. Иара изааигәаз ауаа ааихҭашәон. Ишыҟалалак ҳәа аныҳәа иаԥымлакәа. Иусҭҵааҩ ҩыџьа ихәыҷқәа рзы аԥсаӡ имырхиакәа дыҟамызт. Убасҟанҵәҟьа иҭакыз аԥсуа баандаҩы иус иқәманшәалаханы далгар акәын Ноӡаӡе изы ианныҳәаҵәҟьахоз. Уи изанааҭ ус иҟан – зус инапы ианырҵаз ауаҩ заҟа иус ирцәгьоз иара дҳаранакуан. Аныҳәа аниасра дахыццакуан. Усура мшӡамызт Ажьырныҳәа ҩба аҽны. Аҿахәҿыхырҭа уадахь дыхәныргеит дызҭашәаз аҭыҵшьа ззымдыруаз Леуанти. Иибазеи?! Еицәаз аус идырҟаҵон. Арԥыс заманак акамера еиқәиршәон. Абаандаҩы аԥсшәагьы имҳәеит. Изԥылахьаз Ашықәс Ҿыц игәалаҟазаара ланарҟәӡазшәа, илахь еимырџьахәны, испаниатәи ацәаӷь аба ҟаԥшь ианазыҭрысуа иҽеиԥшытәны иҽаақәирхеит.
– Ҳдырццакуеит, – дыхәмаруазу аус убасҵәҟьа иццакырҭазу здыруадаз, Ноӡаӡе Леуанти иарзаҳал иаԥхьа иаақәиҵеит. – Ушәҟәы ушаԥхьо авидеонҵамҭа ҟаҵатәуп.
– Уи закәыхи?! – еиҳагьы иԥшра ааирцәгьан, Леуанти аусҭҵааҩ днеиҿаԥшит.
– Ус иаҭахыуп, даҽакала иауам, – Ноӡаӡе иҽырхааны дыццакуан. – Уԥшра сгәаԥхаӡом, угәы бзиаӡами? – дҵаауан иара, Леуанти аҭакс инапы неиҟьеит. – Уаалахҿыхха!
Арҭ зҿыз аҽалархәра хшьыган. Арахь игәра аҵыхәанӡа иргартә, изцәыррымгацыз документ рымазар ирҵәахырц, даҽакала хымҩаԥгашьак издыруамызт. Изымдыруаз арԥыс икамера ааирхиан, аҭыхра иҽыназикит. Леуанти ихы икәаирҽын, ибла дымҩахаӡакәа, арзаҳал даԥхьон. Ԥыҭк длеихьан, аусҭҵааҩ дааникылеит:
– Иухьи уара?! Убла аӡә дҭаԥшыр ҳәа ушәошәа, ас анҵамҭа акыр иаԥсахома. Ҳалагап аханатә! Убла ақьаад иааҟәганы, аобиектив унахәаԥшла, уааԥышәырчча!
Ҿыц иҭырхуан. Леуанти ихы ҩышьҭихызшәа иуит, ақәыџьма бла ихаҵаны. Даргьы ирбон аҽны даҽакала ҭыхшьак шырзамҭоз. Аҷаԥшьацәа дрырҭан, длыбааргеит. Ицҭакыз драцәажәаӡомызт. Акрифаӡомызт. Днаҳәны дахьнықәиаз, дааҳәӡомызт. Згәалаҟазаара ыӡыз ауаҩы ироль дыхәмарыр акәын уи аҽны хәлаанӡа. Иара усгьы ахәмарра-аччара зҭахыдаз. Камерақәак рҿынтә аччабжь ааҩлон, аҷаԥшьацәа урҭ рҽеиқәыркырц адырра рырҭаанӡа. Иагьа умҳәан, иҟарҵаз анҵамҭа иалырхуаз здыруадаз. Иара итәала, ателехәаԥшра апрограмма иаларҵарц иашьҭан. Амала ус ҟарымҵартә дзықәгәыӷуаз ыҟамызкәа. Астудиахь инаргаанӡа, уи Шеварднаӡе, ма иарӷьажәҩак
идырбар акәын. Гәык-ԥсыкала иҿиқәшаҳаҭ иақәшаҳаҭхозма, зхәамц еилаҳаны иҟаз ауаҩы иблақәа цәырқшаԥаны ателербага аекран данылозар? Аԥсуаа ирҳәаша рнаҭарын, дара рахь дкылыргар, ихала дықәгылар – ииҳәоз рымбози. Ас аԥсуа жәлар аацәырҵыр аҵкыс, авидеонҵамҭа наҟ ихәыҵаршәзар еиӷьымхози. Издыруадаҵәҟьаз анҵамҭа ателехәаԥшрала иаурыжьыр еиӷьҵәҟьазар?! Иҟаларыз здыруадаз?
Ихшыҩ аилаԥаҭара еилиргарц иҽишәонаҵ, азарбаџьан Саҭар даадәылганы дыргеит. Иаанхаз Бераӡеи иареи ҿыц 25–тәи акамерахь еиҭаиаргеит. Ас аиҭакрақәа зыҟарҵоз акы иазҳәан, аха аилыргара уадаҩын. Уажәы иахьааргаз акамера иаҳа агәра игаӡомызт, цқьа данхәыцх, 24–тәи аҿы дшыҟаз анҵамҭа ҟарҵеит. Нас рыуа иарбаныз рылаԥш иаҳа иахьихыз? Иахьабалак агәаҽанызаара аҭахын хымԥада.
– Усҭ! Макьана ныҳәами, – х-карамельк иаԥхьа инықәиԥсеит зус назыгӡаны изыԥхьаӡоз Ноӡаӡе, даҽазны ианеибабоз. – Ига, ига! – абаандаҩы, дакьымсуазшәа аниба, инаиабжьеигеит. – Шәара шәҿы иаарласны хьачхәама мҩаԥырымгои.
Даниҟәамҵ, аканфеҭ аақәихын, иџьыба инҭеиԥсеит. Ашҳам алаҵаны ииҭазар ааигәахәт азныказ, нас ихәынгеишьон аус ҷыдақәа рыҭҵааҩы иҿынтә иоуз ахаатә.
– Уареи сареи аусӡбарахь ҳнеиуеит убас еиԥш иҟоу ашәҟәы ҳаманы, дарбанзаалак адвокат даҳҭахымкәаны.
– Иласхи адвокат! – гәыҩбарак знымԥшуаз аҿаҭахьа змаз абаандаҩы дхәыцуан: «Ижәла нҵәеит, акы дацәшәоит зегь зымчу Лавренти иԥа Михаил Ноӡаӡе».
– Сара сыжәла Ноӡаӡе зыжәлоу Аԥсынгьы иҟазаап, – даҽаџьара реицәажәара ирхон. – Амала Қарҭ инхо Ноӡаӡе ақырҭқәоуп, Аԥсны инхо Ноӡаӡе аԥсыуазаап.
«Ақырҭуа жәла змоу Аԥсны дынхоит ҳәа даԥсуоуп аҳәара аԥыхьа изышьҭхуазма. Ихьзеи абри Ноӡаӡе? Сгәыҟаҵара мацара иазкыума?»
– Иҟоу удыруама, абри Ҭырқьба Мирон изызура сыздыруам. Арзаҳал аҩра иҭахӡам.
– Иҩит ҳәа акәымзи ишәҳәаз, – Леуанти дҭынчын.
– Иуам. Дзакәытә уаҩы бааԥсу аҳәара цәгьоуп. Ас унапаҿы имааиуа агыгшәыг-уаҩы дубахьоума!
– Игәшәымшәҳәара уадаҩзаап, аха дуаҩы цәгьам ҳәоуп ишыздыруа.
– Иҟасҵара сыздыруам, санхәыцлак камерак шәеицҭакызар еиӷьызма сгәахәуеит.
– Сара иҟасҵаз ҟасҵеит, иара ишиҭахыу дныҟәааит.
– Иуҳәо иашазаргьы ҟалап, – Ноӡаӡе абаандаҩы аказы диқәшаҳаҭхеит. – Уара даҽа уаҩуп, – уажәшьҭа иҭакыз игәыҟаҵара дашьҭаҵәҟьан. – Ухшыҩ еиҳа ибзиоуп, уҵара ӷәӷәоуп, – дцо-даауа дызлаирҽхәашаз ак иԥшаауан. – Ҭырқьба иакәзар – акалашәа дыҟоуп, уара, – Мирон дызлаирџьашаз дагьашьҭаломызт. – Абзиара узура аԥсаны избоит, – иҳәеит иара ҽнак. – Уҭаацәа убар уҭахӡамеи? – ҳәагьы дизҵааит.
– Мамоу! – Леуанти иааҿахиҵәеит.
– Избан?! – Ноӡаӡе иџьеишьаҵәҟьон.
– Исыцҭакыу изласарҳәахьоу ала, иузааигәоу данубалак, еиҳагьы уеицәахоит, – иаҿыҵигеит абаандаҩы.
– Нас бзиарас иузыҟасҵареи? – «дгәаҟҵәаҟуан» аусҭҵааҩ.
– Акгьы, – иҳәеит Леуанти, усҟан иара иҭагылазаашьахоз уи усс имазма ҳәа диҿаԥшуан, иагьа умҳәан, аҳәагәаҵәа зызҭаз аусҭҵааҩ иусқәа ракәын дзышьҭаз.
Адвокат иӡбахә Ноӡаӡе иахьцәыригаз игәы ишҭаз, Леуанти икамерахь длыбааргон. Абаандаҩы изҿлымҳара зхьчашаз мап ицәикырц аусҭҵааҩ ианиҭахха, уи аусаҿ иҿаԥиҽрыз ыҟан. Аиуриспруденциа ахәҭақәак ракәзаргьы ҭҵааны иахьимамыз игәы иалан. Напышьашәла иус далан, цқьа аҭҵаашьа дақәшәомызт. Ашә ишьҭахьҟа аӷьараҳәа ианкыдрыжьыла, ашәхымс дахьаахыҵхьаз дыззаӡа даақәхеит. Ашҳам ҭихуазшәа, ашьшьыҳәа иџьыба инапы нҭишьын, акарамель ааҭихын, апараша инҭеиԥсеит. Уи иаразнак Бераӡе игәеиҭеит, уамашәа иубартә, илаԥш кыдырхаланы, ихатә усқәа хәыцырҭас ишьҭыхны, аҭӡамц ахь дшыԥшуазгьы:
– Иҟауҵеи? Аканфеҭқәа кауршәма?
– Ахаатә бзиа избаӡом, – уаҳа ииҳәарызи изқәыркыз, ииарҭахь днеины даннықәиауаз.
Иахьцалак изиҭаххазеи Қырҭтәыла КП а-ЦК рлашәарыцага Ноӡаӡе абаандаҩы иҭаацәа дыдирбар? Уи аказы дашьҭан. Зегь раԥхьа дзыцәшәоз ак иман. Уи ицәажәашьа, иааҭгылашьақәа ирныԥшуан. Дцо-даауа аҳәатәхамҵа Мирон дирџьон, иара, зызҿлымҳарақәа ззымхьчаз дирҽхәон. Уи иқәҿиарақәа шьақәирӷәӷәон, еилкаамзи, аха уаҳа игәы иҭази? Абаандаҩы ахыԥҽыга иаԥхьа ишьҭан, иахьирхарыз изымдыруа. Иара иҭаацәа днарацәажәар иҭахымкәа дауҟахыз, иҟаз-ианыз ирыҵидыраашаз ҟамлози, аиҳараӡак адуховка иҭаз ақьаад еилаҳәара жәпа иалахьынҵахаз. Ҳаит, уи
аӡбахәык идыруандаз, аха иабаҟаз! Рыниара мап ацәикит, избанзар данырбалак иакәымз ак рҿыҵшәар ҳәа дшәон. Ирымхаҳәарыз иалудраази. Иара еиликаарц дзышьҭаз ҭиҵаартә абахҭаҿ аҭагылазаашьа ҟарҵозма. Дзышьҭаз иаӷацәагьы еилырымкаауази, иусқәа башамхози. Еибадмырбар хараӡа еиӷьын.
– Иужәлеи! – аҷаԥшьаҩ аҿышәҭ длахан, инапы ҩызӡа иаакылиҳәан, ихыснацәа наиқәикит. – Уҽеилаҳәа!
Икьаҿ ааишәхаирԥан, ашә шаадыртыз, ишьҭахь инапы ҟаҵа, дындәылҵит. Уажәраанӡа хыхь дызлахәныргоз амардуан шыҟаз арыӷьарахь ацаха имҭакәа, арымарахьла иҿынадырхеит. Актәи аихагылахь длыбаарган, раԥхьа данааргоз дзыҩнаргылаз адкыларҭа ааҩсантәи уаҭахк дныҩнарҵеит. Ноӡаӡе уа дыԥшын.
– Уаби уаҳәшьеи ааит. Иубар уҭахӡамеи?
– Исҭахӡам.
– Абранӡа ианаа, удмырбаӡакәа шьҭахьҟа изладәықәысҵои?
– Иаажәымган ҳәа шәасҳәахьан.
– Дара урбар рҭахыуп. Уа иҟоу зегьы раҳауеит. Уаҳшьит ҳәа ауп ишырдыруа. Ушеибгоу дырба!
– Ианаажәгах илажәга нас, – иҳәеит абаандаҩы, иҽырлахҿыхны «убри акәзаап иҟалаз» ҳәа дхәыцуа. Убри аламҭалаз хаҵа кьаҿк дааҩнаргалеит. Уи исигареҭ инацәақәа рыла икын, «абри ацәхьандабаа ида уаҩ дырзымԥшааӡеи?» –ҳәа гәаныла иҵаауаз абаандаҩы иахь дыԥшӡомызт уи. – Ари даԥсыуоуп, – ҿааиҭит Леуанти, даргьы џых-џыхӡа иааиҿаԥшит.
– Илудрааи?! – Ноӡаӡе иҟалаз изеилымкааит.
– Издыруеит ус. Ишәҭахым ак еибаҳҳәозар гәашәҭоит, – ибз иҿы иахьизҭамыргылаз ааицәымӷахеит.
– Уара угәабзиара уҳәа уҭагылазаашьа роуҳәоит, – Ноӡаӡе иаҳаз ашьҭахь ихы инапаҿы иааигеит. – Аҩны ишыҟоу атәы урызҵаақәар ҟалоит. Аус шәалацәажәар ҟалаӡом. Аԥсышәала ак еибышәымҳәан. Улахҿыхыуп, убас уҽыдурбароуп.
– Даҽакала санбаҟаз? – Леуанти дԥышәырччон.
Иааҩнаргалеит иаби иаҳәшьеи. Ноӡаӡе азин аныҟаиҵа, иаагәыдикылақәеит. Иаҳәшьа дҵәыуан азы лгәы ааҟаиҵеит. Илеицтәақәеит. Иара иарбанзаалак акы згәы иалаз иакәны иҽыдимырбеит.
– Згәы иаанагодаз абри абахҭа дҭашәоит ҳәа, аа? – иаб ихы Ноӡаӡе иахь инаирхеит. – Уҩызцәа зегьы аушьҭуп, уара ухы заҿауршәи?
– Зегь еиԥшны рхы мҩаԥыргар аума, – реицәажәара Леуанти даҽаџьара ииаигон. – Уи иалаҳхи, аҩны шәышԥаҟақәоу?
– Ҳарҭ хар ҳамаӡам, – лҳәеит иаҳәшьа. – Аус злоу – уара ушԥаҟоу?
– Абахҭа иҭакыу еиԥш сыҟоуп. Уамак хьаа сымаӡам. Сгәабзиара сахашшаартә схы збом, – амц иҳәон. – Ателехәаԥшрала сықәгылара иахышәҳәаауеи?
– Уи закәи?! – аб иааџьеишьеит.
– Аус шәалацәажәар сҭахӡамызт, – ҭынч, ргәы днамырхьыртә, ҿааиҭит Михаил Лавренти-иԥа.
– Аусҭҵаара ацашьа еилазгашаз, акгьы сазымҵааӡеити, – иҳәеит Леуанти. – Нанду дышԥаҟоу? – даҽаџьара иниаигеит.
– Хар лымаӡам, уи дыӷәӷәоуп еснагь, – лҳәеит иаҳәшьа.
– Сыҟамижьҭеи аԥсрақәа ҟалахьоума? – дҵаауан, арахь дзызхәыцуаз Ноӡаӡеи КГБ аусзуҩи иҟарҵаз авидеонҵамҭа ишырҭахыз рхы ишадмырхәацыз акәын. Издыруадаз аӡбараҿгьы дықәыргыланы, нас зегьы еицҵаны телехәаԥшрала иоурыжьырц ргәы иҭазар? Ус анакәха, иара аамҭа иман.
– Иаҳзааигәоу – аӡәгьы, – иҳәеит иаб.
– Уа иакәқәам ажәабжьқәа гәароуп ҳәа саҳаит, – Ноӡаӡе иҽынрылеигалеит.
– Ааи, иҟоу зегьы рҳәоит, – аб дақәшаҳаҭын.
– Абар иара дахьтәоу, – ҿааиҭыхт аусҭҵааҩ. – Ихала ишәеиҳәааит дысԥҟазар, ма дысшьуазар, ма мчыла арзаҳал исырыҩзар.
– Аӡәгьы игәра шәымган!
Ноӡаӡе иажәа ҩбамтәкәа, Леуанти ҿааиҭит, уи амцхә уаҳа иалацәажәар иҭахӡамызт, шьҭа усгьы еилкаан иҭакыз иҟаиҵоз зегьы ихала дшаҿыз дирдырырц иаби иаҳәшьеи аусҭҵааҩ ихаҭа ишааигаз, иангьежьлак ирбаз, ираҳаз ауаа ирарҳәарц дашьҭан. Ус анакәха, еилкаан иҩызцәа аус шыруаз, дахьҭакыз зегьы шәыхәҵәы нирҵәеит, иҿы иқәшаҳаҭхеит, агәырқәа аниларҵа, уаҳа ишԥаҟаиҵарыз, дрыԥҟеит, мчыла ашәҟәқәа идырҩуан ҳәа идәықәырҵоз аинформациа иаҿадыргылашаз аиҳабыра аус адырулон. Убас иҟазар акәхарын ҳәа ихы иааҭашәаз игәы иаахәеит, аиашаз. Амала иҩызцәа
ргәаанагараҵәҟьа здыруадаз, ринформациа аус аурц еиқәдыршәазу, уи иаҳәоз рхаҭа агәра ргаҵәҟьозу? Ноӡаӡе акы дшацәшәоз аҟара абаандаҩы идырит. Иҩызцәа русура иахҟьа-ԥҟьоз акәын, уаҳа иарбанхоз? Уи иаҵкыс, иара, Леуанти, ихаҭа дзыцәшәоз иман, аха уи, адуховка иҭаз, азы ҵаашьак изыҟаҵомызт. Аусҭҵааҩ ак еиликаар иҭахымызт. Аԥсышәала ак иҿыҵиршәо дыҟамызт, аԥсуа ҷкәын цәхрыц уа дтәан.
– Аҩныҟа акы уаҳцәымшәан, – иҳәеит аб, иԥҳаи иареи рцара аамҭа анааи. – Уахь уҳацәшәо ҳаҟаӡам. Адвокат дузаҳԥшааит, ирласны дузаауеит.
– Дысҭахӡам, – уи мап ицәикуан, ус Ноӡаӡе иҭахын азы.
– Избан?
– Уи иқәшәырӡыша аԥара абаҟоу? – уажәы ииҳәаз иазхәыцрын иҭаацәеи иҩызцәеи.
Аб «уахь уҳацәшәо ҳаҟаӡам» ҳәа ииҳәаз Леуанти цқьа изеилкаауамызт. Иани иандуи ргәабзиара далацәажәозу, адуховка иҭаз ашәҟәқәа иахьшәарҭамыз аҭыԥ рзылхын иҳәарц иҭахызу еилыргашьак изаҭозар ҳәа, хәыцран дызҿӡаз, дзызкылсрыз изалхуамызт. Иаалырҟьаны аҩны иақәланы аимдара рҽазыркзар, амилициеи КГБ-еи рылаԥш ақәымшәакәа, ашәҟәқәа дәылзгодаз, уи ҟаҵашьас иамази?
– Уҩны ирбаз аԥарақәа уаб изсырхынҳәит, – иҳәеит Ноӡаӡе.
Уи шьҭа аби аԥеи ргәыҟаҵара акәын изынхоз, урҭ рыла ажәлар иара иахь ихьаирҳәырц иҭахын ҳәа Леуанти игәы иааҭашәеит. Иаб дындәылҵхьан. Уи инаишьҭаларц згәы иҭаз иаҳәшьа дааникылан, Ноӡаӡеи аԥсуа ҷкәыни ишраҳауаз ус леиҳәеит:
– Сԥарақәа ԥыҭк аҷкәынцәа ирышәҭа!
Даҽакала игәы иҭаз ҳәашьак изаҭомызт. Лара лакәзар – илзеилымкаакәа ддәылҵзаарын. Аҩны ирбаз иԥарақәа рҿынтә ахәҭак Инга илырҭарц иҭахын. Уи дҳәаны дышизтәаз уаҩы изымдыркәа уажәгьы иҟан ҳәа агәра згодаз. Аха ирзымаӡазаарын. Ҿыц изԥшын акамера. Дхәыцуан, деиҭахәыцуан, реиԥылара ихаҭа иалеигашаз изыԥшаауазар ҳәа. Урҭқәа зегьы иахьынӡеидтәалаз ихы иҭашәақәаз ҭынч ирҭбаауан акәымзар, иҿыцыз уаҳа изцәыргомызт. Амала Ноӡаӡе иалеигашаз иаҳа ирацәазар акәхарын. Зегь раԥхьа, аԥсуаа ари аусҭҵаараз рхәыцшьа аиҭакраз акырӡа ҟаҵан. Леуанти иҿала имҳәеи «аӡәгьы игәра шәымган!» ҳәа. Ақырҭуа прокуратура ицәырнагоз адокументқәа иара инапы рыҵаҩын, ауаа агәра ргар акәын. Авидеонҵамҭа телехәаԥшрала иаурмыжькәа изынхаз – аусҭҵаараз иҟаз уҳәан-сҳәан еиҵымҵырц азакәзар? Иахьцалак, ЦК ақәыршаҳаҭны, иани иаҳәшьеи Ноӡаӡе изааигаз, иара абахҭа, аҩныҵҟа еиқәиршәоз аус еиқәырҽаҽа аасҭа, анҭыҵ иаҳа иуадаҩыз аус иман. Абахҭаҿ иҟаиҵашазгьы изацларын. Убри ашьҭахьтәи реибабараз, ибаандаҩы дизҵааит:
– Уаҳәшьа илоуҳәаз иаанагои?
– Аԥарақәа ӡӷабк илырҭарц ласҳәеит, – уи аус дзацәымшәоз шьҭа ирдырҵәҟьар акәын.
– Уаҳәшьа ладрес нлыжьит. Илоуҳәаз лзеилымкааит. Иуҭахызар сара илзысыцҳауеит.
– Иаҭахӡам. Иҟалымҵаша акәны иҟаӡам, – закәытә бзамыҟәраз иҽызлеигалаз шьҭа еиликаауан.
Инга лахь дкылсыр шиҭахыз ҩашьомызт, уи лтәы изымдырӡозшәа ҽырҩашьа-ҽырдагәа шыҟаиҵозгьы. Зус инапы ианыз рыла длызкылсыр, «авартәацәа» ҿнахуан. Абахҭа амаӡақәа ихьчар акәын ԥымкрыда уахь инеирц зылшоз аусҭҵааҩ. Ихаҭагьы азинқәа зегьы инапы ианӡамызт хымԥада. Иалшаҵәҟьон, аиаша уҳәозар, шьҭа бзиарак ҟаиҵаҵәҟьар иҭахызаргьы. Иагьа умҳәан, иеиҳабыра ирҭахыз арзаҳал абаандаҩы имиххьан, инапы анҵаны. Убри ашьҭахьгьы Ноӡаӡе акырынтә ицәыригахьан абаандаҩы иаҳәшьа ладрес шынлыжьыз, Леуанти инахга-аахго дааиуан.
– Ашьауӷатә харадҵара ҩ-статиак ахьудкылоу иудысныҳәалоит! – агызмалра аҵаҵаны, ҽнак Ноӡаӡе ииҳәаз Леуанти дышҳазӡа дааиҿанарԥшит. – Иухьыз сзеилымкааит, – аусҭҵааҩ «иааџьеишьеит» уи иԥшышьа.
Абаандаҩы иҽааиԥсахын, ак згәы иалаӡамыз иҽааиеиԥшеитәит, аусҭҵааҩгьы иҽааирҭынчит, иџьеишьаз азы ажәала аҭак шимоузгьы. Леуанти лабҿаба ибон анационализм иазкыз астатиа ихадырԥарц имырхыз арзаҳал рхы ишадырхәоз. Убри ашьҭахь, хара имгакәа, даҽазны аусҭҵааҩ дыҽхәон:
– Сара, Михаил Лавренти-иԥа Ноӡаӡе сакәзар, аӡбарахь унамгаӡакәа уоурышьҭыртә иҟасҵоит.
– Ус ишәзыҟаҵаӡом.
Арҭ еилацәажәарақәак рымазар акәхарын, доурмыжьыр амуа Аԥсны аҭагылазаашьа ҟалазар ҳәа дхәыцуан Леуанти. Ма дизааигәатәны даҽа документк, аԥхьатәи иеицәаз, имихырц игәы иҭазу? Ма, дара рхала иеицәаз ԥылҳаҭк иалашәаанӡа, абаандаҩы иҿиқәшаҳаҭ рхы иархәаны, доурыжьырц рыӡбозу? Мҩак дықәлаанӡа игәахәын, реицәажәара даҽак ахь иниаигеит. Шьҭа, издыруадаз аамҭала акәзаргьы, Ноӡаӡе инапы хәымга ианырҵаз ауаҩ мчыла уск идигалар иҭахӡамызт. Зегьы уи ихатә гәаԥхарала «ишеиқәиршәаз» ицар иаҳа еиӷьын. Арҭ апарақәа абаандаҩы иаразнак иныруан.
Аха ашьҭахь уи иеиҳәаз заҟа дацәшәази! Аус злаз аусҭҵааҩ абаандаҩы ихаҿы убри анимбалар акәын умҳәозар.
– Аԥсныҟа командировка сцап ҳәа сгәы иҭоуп. Иаарласӡаны уа сыҟазароуп. Еилкаатәқәак сымоуп. Џьоук збақәароуп. Шәҟәқәак сԥшаароуп. Излаарыцҳаз ала, изымбац документқәак сдырбарц рҭахыуп.
Иааркьаҿ-ааркьаҿны, иҟаиҵақәашаз днарыцрас-аарыцрасны, хәыцра жәпакы узцәырызгашаз, узыршәашаз иҳәан, абаандаҩы длыбааргарц, адырра нариҭеит. Иара Аԥсныҟа дцаҵәҟьазар, иҭакыз дзырқыџьқыџьшаз, дзырӡыӡашаз ахәыцрақәа ихапапаны, амшқәа уазыррыла, гәаҟҵәаҟрыла, гәаҭеирала ихигон. Ноӡаӡе алааԥк иԥшәмацәа дҵас ирҭаз здыруадаз. Зҿахәы зҿихшаз иҩызцәа арбақәаныз? Инга лахь амҩа дашьҭазма? Лара илҳәашази, илымҳшәашази цқьа дрызхәыцқәахьазма? Леуанти уи ашкол дышҭаз имаӡаз аусқәа лнапы иананиҵоз ыҟамзи. Иарбан документыз идырбарц ирҭахыз? Иабаҟаз адуховка иҭаз аилаҳәара? Убри акәын аиҳараӡак ихшыҩ зыршаҟәоз.
– Зегьы еилыскааит! – Ноӡаӡе, Аԥснынтә данаа, дгәырӷьаҵәа аҿахәҿыхырҭа дыҩнатәан. – Ахаҳә нҵамҭа шәыззырхиазгьы деилыскааит. Уи дсахьаҭыхҩуп. Иаразнак изумҳәеи? Ижәлеи иара? Исхамшҭи… Иҳәалеи аԥсуа сахьаҭыхҩцәа рыжәлақәа.
– Аҩӡба… Мықәба… Иванба… Џьениа… Валери Гамгиа…
Абаандаҩы ицәа иалан аусҭҵааҩ ар ихадаз шусмыз Аԥсныҟа амҩа дықәызгалаз. Ахаҳә нҵамҭа еиқәзыршәашаз ҳәа аӡә ихьӡ иаҳазар алшон, издыруадаз КГБ-аа рагент, асахьаҭыхҩцәа рыҩныҵҟа аус зуаз, информациак рызнеигазаргьы, аха аҵабырг макьана ишьақәыргыламзар алшон. Аус злаз асахьаҭыхҩ ижәла Леуанти иҳәар, убри шакәыз Ноӡаӡе иҵабыргитәрын, дақәшаҳаҭызшәа ҟаиҵарын. Аха абаандаҩы уи иҿыҵшәомызт. Ииҭахыз аҭак ахьимаҳаз азы ишьа иуазшәа, иаалырҟьаҵәҟьаны иқьаадеизга иаацәыҵихын, аусҭҵааҩ жәабаҟа фото абаандаҩы иҿаԥхьа иаақәиԥсеит. Ҿымҭӡакәа дтәан, иҿатәаз иибоз шилҵәраауаз дазԥшуа. Арҭ рызынтәык Леуанти идуховка иҭаз иеилаҳәара иагәылан. Уажәык аус злаз иҩныҵҟатәи ибылра ихаҿы иаанимырԥшыр акәын, дԥышәырччон. Афотоқәа кьаразаа рбаҟа андыргылоз Симон Адлеибеи Денис Чачхалиеи иҭырхит, ашьҭахь рхала инапаҿы
идыркхьан. Аԥхьатәи афото аҿы абаҟа аартра аан амитинг мҩаԥигон. Даҽа гәыԥ-ҩыуаак арбан. Рызынтәык ацифрақәа рыҵаҩын. Иара актәи иакәын. Аҩбатәи ҳәа дарбан инаҩсан игылаз Инга. Убри аарылихын иҭиҵаауазшәа икын.
– Абри збахьеит, – акала Ноӡаӡе дирбжьажьарц иҭахын, џьара ак шԥахимҳәаарызи ҳәа дыԥшын, егьи иибоз-иаҳауаз рылаҿиҭуамызт. – Арҭгьы збахьеит ҳәа сыҟоуп, – инхаз ааилирхит.
Уаҟа ирылаз даҽакы, аҩызцәа реиԥш, ԥшҭәыла иҭыхын. Араҟа иԥшҭәыдан?!. Иудыруази аҩны ирзымгазар?!. Гәыӷрак ааизкашәахт, зҵаара шәкы ацраҳәаны. Иахиҳәаашаз рбарц, абри иԥшҭәыз ԥшҭәыдартәызар? Идуховка иҭаз ракәымзар, иҩызцәа ирҭаз афото ркопиақәа иара иҿы иабаанагоз? Аԥсныҟа данца ашьҭахь акәын ианцәыригаз, уаантәы иааимгеи? Аимдараз идәылыргаз иус иагәылан, арҭ абаҵәахыз? Ицәыррымгацыз ашантаж ҟаҵараз ирзыҵәахрызу? Ихала имацақәа заа изааиртрызи?
– Абри уажәы шәанца иҭышәхзар акәхап? – руак изнапык аҿы икын, егьырҭ – егьи инапаҿы, дҵааит иара, аусҭҵааҩ иарбаҵәҟьаныз цқьа изеилмырго.
– Уажәы абаҟақәа ыҟаӡам, иқәыргахьеит, – ас Ноӡаӡе ианышьақәирӷәӷәа, Леуанти даакәанызанит, амала ӷәӷәала ихы гәеиҭон, дәахьыла иҽырԥсыҽ– ҽырдадазшәа ихы шааирԥшуазгьы, амала аусҭҵааҩ дгазҽазуа дшаақәирхаз изымҵәахит, уи абаандаҩы илаԥш иҵашәеит. – Аа, иҵегь заҟа сымоу! – Михаил Лавренти-иԥа гәарҭак афото зҭаз, уажәраанӡа иимбацыз конверт ҿыцк иҭаҵаны иқьаадқәа иаарылихит. Аусҭҵааҩцәа ржәытә метод акәын ари, уа еизгаз афото Леуанти ишитәымз еилкаан. Аха абарҭ, иаԥхьа иқәыԥсаз?!.
– Уаҳа шәрацәажәартә ижәбада? – излацәажәоз инахигеит Леуанти, ус ала даҽа зҵаарақәак изеилкаауазар ҳәа.
– Исҭахыз рызынтәык збеит.
– Кьахьыриԥагьу?
– Уигьы дызбеит.
– Ииҳәеи?
– Ииҳәаз исырбап изакәу! Зегь раҵкыс иҟәыӷоу иакәу џьимшьои.
Ноӡаӡе уаҳа иҳәарц иҭахӡамызт, аха Леуанти иабеидыруаз уи Кьахьыриԥа иҿы дышнеиҵәҟьаз. Ак ҟамлаӡазшәа, Борис дидикылеит Михаил Лавренти-иԥа сасҵас. Икабинет аҿы длаиртәан, ҩба-хԥа сааҭ диацәажәон, алаф иҳәон, дыхәмаруан, ишиҟазшьаз еиԥш инхҵаны дыччон, иарбан дызламцәажәоз, аха иарбанзаалак ажәак иҿыҵымшәеит абаандаҩы изкны. Уи ихәмаршьа
дацхәмаруан аҷыда усқәа русҭҵааҩ Ноӡаӡе, дзышьҭаз аус иазкны акы иҳәомызт. Ара дабанӡатәазаауаз нас Қарҭынтә иааз, дцар акәымзи, аҵыхәтәан дҩагылеит дызҭааз абзиараз ҳәа иеиҳәарц. Борис, исас днаскьеигарц, дҩагылеит.
– Акгьы соуҳәарц уҭахӡамеи? – аҵыхәтәантәи ишьаҿа ашәхымс ианхигашаз, Ноӡаӡе иааизымчҳаит.
– Исаҳәеи игәабзиара шыҟоу!
– Хар имаӡам.
– Убри ак акәын еилыскаарц исҭахыз. Егьирахь иҟаиҵаша иара идыруеит.
Аусҭҵааҩ иаҳаз алаҿимҭит, аха дыԥжәаны даман. Борис аҵыхәтәантәи иҳәамҭа дархәыцрын иара дук хара имгакәан.
Аҩныҟа дцар лҭахыҵәҟьамызт уҳәар – иашахомызт. Амала уанӡа днаӡар – дхәылашьӡа дшаанхоз Асҭанда илдыруан, Баҭыр заҟа дизааигәахоз ихарашьа иаҳа ишынаскьоз лныруанаҵы. Уигьы егьигьы дрызԥшӡамкәа, азеиԥшынхарҭаҿ даангылон. Лҵара лгәы лзақәкуамызт. Аԥсшьара мшқәа рзы, анхарҭа ҩны анҭацәлак, лымацара агәҿыӷь дамгарц, Марица дылзаауан, акинотетрахь еиццарц, ма аԥшаҳәахьы ԥшахьырсра инықәлон. Угәы ухашырзҭшаз арахь мыҷхәызма. Уи аҽны, заа лҩыза данылымба, лхала лыҩныҟа длызцеит. Рҩызцәа Ашықәс Ҿыц рҽазыҟарҵон. Активла аҽалархәра рҩыџьегь ргәы азцомызт, иахьцалак аныҳәа рхы аладырхәырц ргәы иҭан. Уанӡа ҩы-мшҟа набжьан. Марица, лхаҭа Ашықәс Ҿыц ааира даԥылон убранӡа лгәы алаҟаӡамкәа, лҩыза ӡӷаб агәарԥ лааҭалара лызгәамҭеит, уи акәындаз амаҵурҭахь лааираз, ашә ахьаалыртыз лызгәаамыгӡакәа, луаҭах дыҩнан.
– Марица! – аҩны ашә аркӡамкәан инрыжьуазма, аӡә даанымхакәа ҳәа ихәыцуаз Асҭанда лҩыза налықәҿылҭит. – Акыр ҟалама? – дҵааит лара, аԥшәма ӡӷаб амаҵурҭахь лааҩналашьа збаз. Уи лхәамц аиашашьеи, ак зымҳәоз лхаҿи здыруаз ас длызҵаауамызт, аха Асҭанда уи, шьҭа ибзианы дызлалдыруаз ала, лыбла зегь ирызгәамҭоз ԥхарак ааҵалалон, лҩыза гәакьа длеигәырӷьаны.
– Иҟалараны иҟази зыбгәахәуа?
– Шьҭа сыбмыргәаҟын! – Асҭанда акресла днантәалан, адәахьы ихьшәашәахьаз лнацәкьарақәа лырԥхарц днарыҭәҳәа-аарыҭәҳәеит
– Саҭбеи абыржәоуп дааины данцаз. Иҭакыу иӡбахә ҽеимкәан иалацәажәоит иҳәеит.
– Иҟалахи?
– Уҳәан-сҳәан рацәоуп. Ҳаиҭиит, ҳақәихит, иара иакәын ҳазхьыԥшыз ҳәа игәаразаап.
– Уи ҵакыс иамеи?
– Ус сзимазҵаацәеит. Иаргьы иидыруа уҳәан-сҳәануп. Амца ахьыҟам алҩа ҩеиуам, бымбои.
– Цқьа агьрыздыруам.
– Иҿы иқәшаҳаҭхеит рҳәеит.
– Ус уажәы мацара ирҳәома. Раԥхьа данҭарк, ишихараз ала иҿы иқәшаҳаҭхеит, зегь иҳәеит ҳәа иҩызцәа дыршәон, ибхашҭма? Ашьҭахь усҵәҟьа акәмызшәа иалацәажәон. Ус ирҳәоз заҟантә еиҭаркхьази. Уажәы ҿыц ак цәырыргахт.
– Ибҳәо иашам узҳәом, аха иҟаҵәҟьоу цқьа издыргәышьода. Жәабжь ҽеик иара изкны иааҩӡом.
– Ицәа ихырхырц дҭакны дрымами. Ихы дызлахашшаауеи?
– Ихы дахашшаартә аамҭак иоундаз! – Марица цқьа илзымдыруаз ауаҩы гәыкала абзиара изеиӷьалшьон. – Ҳиқәгәыӷлап. Жәларык изԥшушәа збоит.
– Жәларык изԥшымкәа, уажәоума ианыбдыруа!
– Аеи шьҭа…
Марица ҿымҭӡакәа арԥхага даадтәалеит. Уи илныруаз лхаҭагьы илыздыруамызт. Лцәажәашьала убас акәын лҩыза дшылбоз. Асҭанда еснагь лхатә бзиабара, шьҭа уамак узқәымгәыӷшаз лыбзиабара акәын хәыцырҭас, лацәажәатәыс илымаз. Марица лгәы ԥылҵәахьазаргьы здыруадаз, аха ус ала лхы аалмырԥшӡацызт. Аӡә дшылҭахыз ала аԥшәма ӡӷаб ӡбахәык усгьы далацәажәаӡомызт, арԥарцәа шыналышьҭа-аалышьҭашәарыцозгьы. Ардасоу убарҭ дреиӷьны, лхаҭагьы длаҭәаны дылбон Асҭанда, аха лара лхахьы даалгаӡомызт. Дахьзымнеишаз лҽаԥылшьуазшәа, иҭакыз Леуанти лгәы далан егьараан дубаргьы. Ауха уигьы бзиа дылбон уҳәартә знык илҿыҵылмыршәацызт. Уи дзакәыз, иԥсҭазаараз, аӡәы длышьҭазар, ма дҳәаны дизтәазар лыздырӡомызт, еилылкаарц дашьҭамызт, амала иара дизхәыцлон, иззакәыз Асҭанда цқьа илзеилкаауамызт. Иара ус аԥсуара иҽахьақәирӡуаз азакәзар усҟатәи лхәыцырҭа дзалаз? Усҵәҟьа
акәзар, нас уамашәа ибатәӡамызт, иагьа умҳәан, уажәыҵәҟьа иара дызҭахыз абзиара изеиӷьаршьон, дызцәымӷыз – ацәгьара. Аиааира згашаз арбаныз? Жәларык реиҳара зықәгәыӷуаз ҟамлакәа, уаҳа ишԥаҟаларыз?
– Агәашә аӡә дадгылоуп, – Марица дҩаҵҟьан, дындәылҵит. – Бзиала уаабеит! Улеи арахь!
– Асҭанда уа дыҟами? – Асҭанда еилылкаауан лашьа ибжьы.
– Дыҟоуп, – аԥшәма ӡӷаб, Џьанар длыма, дааиуан.
– Уабаҟаз? – Асҭанда лашьа дҩеихаҵгылеит. – Бзиароу? – лгәы аҭҳара иааисит.
– Хар ҳамаӡам, – Марица аҟәардә дизаахан, длалыртәон. – Бара боуп хьаас иҳауз.
– Сынхоит сымҳәеи.
– Асҟаамҭоу? Арахь Ашықәс Ҿыц ааҳахҭықәгылеит. Ашкол аҿы аныҳәа мҩаԥыргоит. Уа бырбар рҭахыуп.
– Ианба?
– Уаха!
– Аныҳәа араагьы иҳамоуп. Сҩызцәа саарылҵны, сышԥалеира.
– Нас уи бара ишыбҭахыу. Аха шәныҳәа ашьҭахь блеироуп, аԥышәарақәа бҽырзыҟабҵошәа, ҿыҵгак ԥшааны, баанымгылан. Марица! – ачысҟаҵарҭахь инеиз аԥшәма ӡӷаб налықәҿылҭит. – Акрыф-акрыжә сыҟоуп. Акы баламган, сбыҳәоит! Каҳуак сақәшаҳаҭуп.
– Хықәкыла сара сзы мацара уаама? – Асҭанда лашьа дизҿлымҳан. – Даҽа ускгьы умоу?
– Иарбан даҽа усу?!. Банаҳамбаӡа хьаас броуит нхәеи ҭацеи. Смаар рымуит. Арахь ашкол аҿынтә ааԥхьара анааи, исзымчҳазт, амҩа сықәлеит.
– Уаҳа изыԥхьада?
– Нан лыда, аҩны ҳазынтәык ҳамцои.
– Уаҳа?
– Уаҳа изыԥхьаз сыздырӡом, аха, ашкол иалганы, ааигәа иҟоу зегьы ирмыԥхьои.
– Шьасиа уахыла уахь дцар лылшома? – Асҭанда лҭаца длызҵаауан, лгәы иҵхоз маҷк анеилылкаақәа.
– Ҳазынтәык ҳаицымзаауеи. Баргьы баалар сҭахын.
– Џьанар, сара суцны сызцаӡом, – даҽа зныкгьы мап лкит
– Бзиоуп нас, – даҽа зныкгьы лашьа длықәшаҳаҭхеит. – Бҩызцәа баарылҵны бзымаалаҵәҟьозар, беилаҳкаап, – Марица иаалгаз акаҳуа аалымихын, днаҿыхәан инықәиргылеит, аваза хәыҷы ианԥсаланы лара иаақәлыргылаз ашоколад аанихырц. – Иҭабуп, Марица! – иҳәеит иара, аԥшәма-ӡӷаб Асҭанда акаҳуа налыркны, лхала ахԥатәи аақәхны данылатәоз инақәыршәаны. Ҿымҭӡакәа итәан, ркаҳуажәра аанҵәаанӡа. – Сара уаҳа саангылом, – дҩагылеит иара. – Марица, бчеиџьыка ҭбаахааит!
– Усхыччома? – Марица лхалагьы дԥышәырччон, дызхьигӡаз ҟәыншьаны.
Уи днаскьаганы данаахынҳә, Марица ачысҟаҵарҭа дыҩнан. Асҭанда лхы лымагәыхьха дтәан, лашьа дахьимыццаз иахьцалак лгәы иалан. Ааигәа аҩныҟа дымцарц ӡбаны ишлымазгьы, лгәы уахь илыхон, иагьа умҳәан, илзааигәаз рызынтәык уа иҟан. Лашьа лҽахьылирбаз маҷк дааунашьҭызшәа лгәы ишылнаҭозгьы, иаҳа деицәанатәуан. Марица даалацәажәар цәгьа илбомызт, егьи ҿылҭуамызт, наҟ дахьыҩназ, арахь данааихгьы, ажәак лыхәлымшәаӡакәа, лҩыза лахьгьы дымԥшӡакәан, дтәан.
– Зҿыбымҭуеи? – Асҭанда иаалзымчҳаҵәҟьеит.
– Ибасҳәар ибҭахи? – Марица лхы ҩышьҭылхит.
– Сыздыруам исҭахыу, аха баасацәажәар сҭахыуп.
– Бааи цәгьарак ҟаҳҵап! – Марица дагьԥышәырччомызт.
– Нас?! – иааџьалшьеит Асҭанда, арахь лҩыза илҳәаз лақәҿҭышьа уахәаԥшыр, цәгьарак анагӡара иазхиаҵәҟьаз лыԥшран.
– Иагьараан ҳаубаргьы, иашак ҳалацәажәоит. Уаҳа цәгьарак злам дубахьоума. Бааи, цәгьарак мҩаԥаагап.
– Зныкыр ас бцәажәахьоума, ибыҵалеи?..
– Ҳгәы иаахәаны ҳазхара ҳмыччари.
– Нас иҟаҳҵареи бтәала?
– Акрыздыруоу. Ма ҳандәықәланы ҳаиҳа зымчу аӡә дҳаԥҟап.
– Баҟәыҵ, џьыбышьт! Аӡә иԥҟаха ҳамоума.
– Уаҳа иҟаҳҵои нас?!. Башьа дыбзаан, бицны бымцаӡеит. Уа бнеир, џьоукы бырԥырхагахар ҳәа бшәоит.
– Избан сызшәо? Сызԥырхагахода!..
– Бгәы шалаҟам дбырбар бҭахым.
– Уи иашоуп.
– Бицны бцар акәын! Џьоукы бырбар рҭахымзар ҟалашт, аха бызбар зҭахыу рацәами. Быгәхьаазго бымами.
– Сцаҵәҟьар акәын.
– Уажәгьы бызԥшуи?.. Уажәраанӡа Џьанар дааны бигалозма? Бхала амҩа банын, бца бхала?
– Ус аҭаххару сыздыруам.
– Ишԥаҭахым?! Ахәылԥаз аҿы Баҭыр дҟамлар ауӡом. Убра шәеибабоит.
– Иаҳагьы сгәы сбырхьуеит. Уа дымнеир ҟалом зҳәада. Убра сышнеиуа анидыр, днеиӡом.
– Иалыбдыраауеи? Арахь бшымнеиуа быцҳахьеит.
– Нас сцар еиӷьума? – Асҭанда лҩыза лықәшаҳаҭ лҭахын.
– Исҳәо арбану!
Асҭанда иаразнак дзымгылеит. Иҟалҵашаз ашырҳәа илзымӡбеит, аиашаҵәҟьа уҳәозар. Лҩныҵҟала лҽеизылгацәон, амҩа дықәларызу дықәымларызу ҳәа деилахацәеит. Лзеиԥшынхарҭахь данцоз, ақыҭахь амҩа дшықәгылоз иааилырганы лҩыза цқьа илалымҳәаӡацызт. Дыццакӡомызт. Амала, аныҳәа дахьӡарц шахәҭаз, ҩныҵҟала аӡә длацәажәон. Убра Баҭыр дҟамлар иуамызт ҳәа, дгәыӷуан.
Џьанар излеиҳәаз ала, уаҳа изыԥхьақәаз издыруамызт, аха, ашкол иалганы, ааигәа иҟаз зегьы ирыԥхьон. Лара дцо-даауа лашьа дҭылҵаауан, ааигәа иҟаз зегьы ишрыԥхьоз еилылкаарц.
Уамашәа иубартә, убри еиликаарц дҵаауан Баҭыр ихаҭагьы. Џьанар, дышиашаз иусураҿ данлеи, иҩыза диԥшаан, Шьасиа илҭахьаз ааԥхьара наииркит. Уи ҿымҭӡакәа даатәеит, ахәылԥахь анеира игәы иҭамызт угәахәыртә. Џьанар, иибоз цқьа ишизеилымкаауазгьы, иҩыза ааԥхьара ак ахымҳәааӡакәан иахьынижьуаз игәаԥхозма. Ашықәс Ҿыц рықәлацәеи реиҵбацәеи дрыланы ҵыԥхгьы дзаԥымлеит, Џьанар уи бзиаҵәҟьаны игәалашәон. Сынтәагьы иҟазшьақәа акалашәа иҽеиӡамызт.
– Аныҳәа уамыргәырӷьеит, иухьи?
– Сароу?!. Исыхьуази, џьушьт.
– Ашықәс Ҿыц аҽазыҟаҵара уадаҩуп, иумдыруеи. Ахәыҷқәа зегьы алахәуп. Убас – аҭаацәара. Аиҳабыра классқәа рныҳәахь еснагь иҳаԥхьоит. Ухшыҩ рзушьҭырц ахьуҭахым сгәаԥхом.
– Иаарыцҳазар – ҳашԥамнеиуеи, – иҳәеит Баҭыр, аха Џьанар уи ииҳәаз агәра игацәомызт.
– Умнеир схаҭа сгәы иалсуеит. Уаҳәшьагьы дузԥшуп.
– Аеи, џьушьт, – Баҭыр иаҳауаз ҵәымаӷны игәаҵа иаланаркьакьон. – Уаҳа изыԥхьада?
– Уаҳа? – Џьанар уи аҽны иаҳахьаз азҵаара ҿыц аҭак ҟаиҵон ишыҟаиҵахьаз еиԥш:– Ашкол иалганы, ааигәа иҟоу зегьы ирмыԥхьои. Абыржәы Аҟәантә сааит. Асҭанда дзымаар ҟалап ҳәа сыҟоуп. Ус ауп ишсалҳәаз. Убас иақәымшәақәо ҟамлозар, егьырҭ рхы аладырхәуеит.
– Асҭанда даар акәын, дзымаауеи зылҳәаз? – Баҭыр иҟаҵәҟьаз аҵыхәанӡа еиликаарц дашьҭан. уи ус шакәыз ихаҭагьы иааџьеишьон.
– Даргьы ахәылԥаз рҽазыҟарҵоит. Деиԥхьхәыцаар сҭахгәышьан, аха исҭахыу амацара абаҟоу.
Ашықәс Ҿыц имбар иаҳа иеиӷьеишьо мацара, Баҭыр имала дтәан, Џьанар данца ашьҭахьгьы. Лашьцаанӡа иусура дыҟан. Шьына аекскурсиантә дмааӡацызт. Аԥсшьацәа уаххьа иахьигӡар акәын. Знык дкылсыр, аҩныҟа еиццарын. Ишьапы ааиҵихырц, дындәылҵит. Агәарԥ асфальт ықәын, акәымзар амшцәгьақәа рашьҭахь дгьылк ахьыҟаз узықәгыломызт. Иара, асфальт аиашарҭақәа рҿы аӡы ықәыжж иахьибоз, игәалаҟазаара иаҳа иԥхасҭанатәуан. Еиҳараӡак деиларшәаны дызмаз аныҳәа амҩаԥгарахь иахьиԥхьаз акәын. Уахь дцар иҭахӡамызт, дымнеиргьы гәыбӷан изҭодаз, ааԥхьара изаазышьҭыз иара дҟаларызу, дҟамларызу ҳәа изкылԥшуазма. Ус акәзаргьы, гәынхәҵысҭала иҩныҵҟа аҽинардыруан, аныҳәахь дцарц ишьамхы ихон игәҩарамкәа. Асҭанда уа дҟамлозар, дзымцарызи. Шьасиа ахәылԥаз аҽалархәраз хымԥада днеиуан. Гҩара лымамкәан, гәыкала ааԥхьара иқәшәартә дныҟәеит лара. Иара уа дақәшәарц анылҭахха, иаргьы дналҿаԥшырц длызгәаҟуан, иҽзагирхарызи. Усгьы реиқәшәарақәа анҵыхәтәантәихашаз издыруамызт. Иахьынӡалшоз, изхара дизбомызт аха, еиқәшәақәаларын. Ибза гәырҩазу изеилкаауамызт иара дызҭагылаз аамҭа.
– Баҭыр! – игәы иҽанӡамкәа ишьҭахьҟала ҿааиҭит Важьа, ибжьала дидырт акәымзар, алашьцара динардыруамызт, агәарԥаҿ алашарақәа иахьабалак иаркӡамызт, амшцәгьақәа ҟалеижьҭеи. – Иуаҳау иҟалаз?
– Исаҳауа закәи? – аныҳәаҽха идиныҳәалоз арбаныз издыруамызт збжьала зхаҿы лашоз аиҳабы.
– Аҵыхәтәан иҵабыргны Леуанти гәыкала иҿы иқәшаҳаҭхеит ҳәа адырра соуит.
– Усшәақәа саргьы ак саҳақәеит.
– Умбои! – Важьа ихаҿы лашаҵәҟьон, Баҭыр уи дизааигәахазар. – Изласаҳақәаз рыла, Леуанти ателехәаԥшрахь днарышьҭыр иҭахыуп. Цқьа уазхәыц ҳәа иабжьаргазаап. Ишәҭахызар арзаҳал зҩуеит иҳәан, умццакын, Ашықәс Ҿыц ниасп рҳәеит.
– Аус идырулартә рнапаҿы дыҟами, – Баҭыр дҭынчын. – Сара исумырҩуа!
– Аныҳәаҽха аиҿыхара заҳҭахыузеи, еимаҳкуеи ԥсҭазаара заҵәык цқьа изаҭәашьам ауаа?
– Иуҳәан еиԥш еимаҳкуазеи, иҳамоу аиҟарамра ҳзымхошәа.
– Аныҳәа ааигәахоит, Баҭыр, ҽаанбзиала! – Важьа, Баҭыр дныжьны, наҟ дныҩналарц, иҿынеихеит.
«Заагьы исыдиныҳәаларц иӡбеит, усашәа ихы иадиныҳәалааит!» –дгәамҵхамҵуан гәаныла Баҭыр. А-«Икарус» ааҭалеит. Аԥсшьарҭа аҿаԥхьа аԥсшьацәа лалбааит. Амашьына агараж шыҟаз инеит. Шьына уа уамак дынхомызт, аҽны аҳасабеилыргацәа рҩныҟақәа ицахьан, адырҩаҽны ашьыжьынӡа ишәҟәқәа риҭаӡашамызт. Имашьына хәыҷы аақәирҵәиин, иҿааихеит, Баҭыр даашьҭихырц.
– Аныҳәахь аҵаҩцәа умыԥхьеи? – дҵаауан Баҭыр.
– Исыԥхьеит, аха ахәыҷы игәы бзиамызт, хәшәқәак аазгеит.
– Ус акәзар, сара зны аҩны снеиуеит.
Баҭыр рыҵыҟа длалбаан, инхарҭа шыҟаз днеит. Иан лус-ҳәыс рҭыԥ иқәҵаны, ателербага дадтәалан. Иаргьы иҭыԥ ылихын, иааигәахоз аныҳәа зныԥшуаз иааҟәымҵӡакәа агәырӷьаратә концерт программа дахәаԥшырц, иҽааиқәикызшәа иуит. Имаҷымкәа аамҭа цеит, арахь дызхәаԥшуаз игәы аарҿыхартә иарбанзаалак ак игәалашәомызт. Дырраҭара дук иазкыз ауаа рааԥсара шынеибакәыз иара иаҩсуан. Шьына аныҳәахь дышзымцоз иҳәазижьҭеи, ихаҭагьы уи аҽалархәра зынӡак игәы ахӡамызт. Амала уахь игәы ихартә дҟазҵоз ыҟан. Асҭанда дҟамлар – гәыбӷан изҭоз лылаԥш иҟәгазаауан. Убри адагьы, дибарын Шьасиа даҽа знык. Уи дылзааигәахарымызт. Лылаԥш дахьыҵамшәацәашаз џьоукы днарыдгыла-аарыдгыларын. Лцәа лтәымкәан дахьибоз иҭахӡамызт, аха лара дҭаацәаран, лԥсҭазаара здылҵаз ауаҩи лареи аҵеи дырҭахын. Иара дымцхәын. Уажәраанӡа ишыҟаиҵалацыз еиԥш, лааигәа дцәырымҵыкәа, ила дхымгылартә, ахара дгылазар уажәы анаҩсангьы иаҳа ишеиӷьыз дазхәыцуан, амала игәы иҭеикуаз акәымкәан иҟаиҵоз, ашьшьыҳәа дҩагылан, адәахьы ахьҭа дамкыртә иҽааилеиҳәеит.
– Сара ашкол аҿынӡа снеиуеит.
– Избан? – ан илцәымӷын заҳаиҭеи маҷхаз лԥа уахыла амҩа дахьықәлоз, дахьцоз усҟатәи шыхарамзгьы.
– Уаха аныҳәа ахьрымоу исыԥхьеит.
– Бзиоуп, нан, – дгәыбзыӷын лара, убас ала дызицхраауаз џьашьаны.
Ашкол аҩныҵҟа алашара каххаа иаркын. Амузыка абжьы гон. Акоридор ҭбааҿы аӡәырҩы ахышәқәа ирыдгылан, икәашоз ирызԥшуан. Уажәгьы иара деилаххуан, аԥсҭазаара дзадыбзиамхалакәа адәы дахьықәхаз игәы иалан, аныҳәахь алеира игәы ахӡамкәа, агәарԥ дынҭалеит. Имацара иакәымзар, зегьы аҩныҵҟа иҟан. Акоридор хәхәа агәҭаншәа аԥсаӡ еилыԥхаауан. Аиллиуминациа иакуа-ицәо еилыџьџьаауан. Зегь ргәалаҟазма, иара мыжда ида. Абза гәырҩа адәы дықәхар аҵкыс деиламхаӡакәа иҽанирӡаар иаҳа иеиӷьын. Иааихәыдхадыршәызшәа дыззаӡа агәарԥ агәҭаны дгылан. Ахышәқәа рзааигәа Џьанар дибомызт, дыҟамызт ааигәа Шьасиа. Уи иаразнак илаԥш дааҵашәар, даахынҳәны дцаргьы здыруадаз. Аԥыхьақәа, илаԥш дыҵамшәарц, лара дыҟан ахьигәахәуаз иара дцәырҵуамызт. Ихьыз цқьа изеилыргомызт, аҵыхәтәанқәа рзы дналыхьԥшларц длызгәаҟуан. Даҽаӡә ила лцәалтәымрагьы дазхьаԥшуамызт. «Даҽаӡә ила?!.» –ихы дахыччон иара, иагьа умҳәан даҽаӡәы ҳәа ииԥхьаӡаз ауаа ирбо-ираҳауа аргамаҵәҟьа илхаҵахаз иакәын. Ихы ишәиуан. Ихы ҟәнишьон. Ихы хьымӡӷишьон. Длаҟәын. Дҿаасҭан. Разҟык зқәашьамхаз. «Уаангыла!» Маҷк даалҵырц ихы дазымиааир, зынӡак иҽанихуан.
Ишьҭахьҟа аӡә дааиуазшәа игәы ианинаҭа, дыззаӡа агәарԥ дахьықәгылаз, дкылԥш-кылӡрҩуазшәа аԥшра ахьамаз ааигәамԥхазт, ашә шыҟаз дҩыхәнеит. Наҟ дныҩналеит. Аишәа еицарсақәа, ԥшьба-ԥшьба ҟәардә рыдыргыланы, чыс хаала ирхианы, хара-хара еилагылан, акәашара ҭыԥқәа ааныжьны. Инахьытәи акәақьҭ аҿынтә дҩагылан, Шьасиа лҿаалхеит, иара иааҩналара дшазԥшыз мҩашьо. Дааидгылан, иҵысуаз имахцә нылкылан, дрылганы дылган, Аԥҭеи лареи зыдтәалаз аишәаҿ дналыртәеит. Џьанар урҭ рнаҩсшәа арԥарцәақәак дрыдтәалан. Рнапсыргәыҵа рҟьаҟьа иҩышьҭхны, рҭыԥқәа рҿынтә ҿымҭ аԥсшәа еибырҳәеит. Баҭыр Шьасиеи Аԥҭеи дрыдтәалан. Ҭыԥк ҭацәын, уажәраанӡа уа аӡәыр тәазу итәамзу издыруамызт. Арҭ рҩыџьегь иара изԥшызшәа иҟалеит. Шьасиа дгәырӷьон, иашьас илырҭаз аныҳәаҿ лааигәара дахьылбоз. Аԥҭа иара иахь ааԥшра игәаԥхомызт, ауха уа димбар шеиӷьеишьоз изыҵәахуамызт. Баҭыр, уи дахьибоз, зегь рыбла дҭәыцны дхыршәлазшәа ихы иԥхьаӡон.
Иаалырҟьаны, иҭагылазаашәа усгьы игәаԥхомызт, ихы ҭырҟьазшәа, иааикәыршаны дызлагылаз амузыка бжьы ау-уы ахга ихы ҭнаҟьон, иблахаҵ аагьежьызма иҳәо, дныҵакка дцеит. Деиқәышәҭха адәахьынтә дааҩналеит лара, Асҭанда! Иара, агәарԥ данықәгылаз, ишьҭахьҟа иааиуаз лара лакәзаарын. Дмаауазшәа ралҳәахьан, аха иахьцалак дмаар лгәы иамуит. Шьасиа ланхәԥҳа дахьылбоз дамхагәырӷьон. Џьанар иаҳәшьа дахьибоз, иахиҳәаарыз шизымдыруазгьы, игәаԥхеит. Аԥҭа иакәзар – уи дшибазҵәҟьа дҩаҵҟьан дналԥылеит, диманы иҭацәыз аҭыԥ ахь даахынҳәырц. Баҭыр Шьасиа диԥыло, Асҭанда – Аԥҭа, арҭ заа еибырҳәахьазшәа игәы иааинаҭеит, аха Џьанар аҽны иаҳәшьа дышлызцаз, ауха дышзымаауаз еиликааижьҭеи, иара уаҩы дшимжьаз агәра игон. Шьҭа иҟалашаз ҟалеит. Дҩалхаҵгылан, аԥсшәа леиҳәазшәа иуит. Аԥҭа Асҭанда уамак днимырхеит, ишылҭахцәамыз кәашара диган, рҩыџьегь шыхынҳәрыз уамак иргәалашәомызт.
– Асҭанда, санхәԥҳа ахьлакәу азакәым, даара дысгәаԥхоит. Дыӡӷаб бзиами? – уи лыӡбахә адац злалкшаз уамак дманшәаламкәа илԥшаазшәа, Шьасиа дахьтәаз дыҳәҵымҵуан. – Аԥҭа даара диҭахыуп, улхымбааӡои? – зынӡак илгәамԥхоз даҽак наԥылшьит.
– Зынӡакгьы.
– Убри дузызԥсахуа дызбандаз ҳәа сгәаҟуеит, аиаша уасҳәап.
– Уи дзыԥсахуа уаҩ дзыҟалаӡом. Аиаша саҳәеи: уаха еибыҳәаны ҳаиқәшәыршәама?
– Мамоу. Асҭанда даауеит ҳәа ҳагьгәыӷуамызт. Амала дзыԥсахуа дышԥаҟам? Исзеилымкааит. Аӡәы улҿынҵәаауазшәа уцәажәонеи.
– Уи сара дсымаҭәам.
– Дызумаҭәами? Сара дыздыруама?
– Дыбдыруеит.
– Ара уаха дҳалагылоума?
– Ааи, – рымацара иахьтәаз, дышлызгәаҟуаз лирдырырц ибжьы ҳареикырц агәазыҳәара ду иман. Игәазыҳәара абанӡаиӷреиҽларыз. Аха уи заҭахызи, агьызлымҵуаз усын. Амала иҟаҵәҟьаз налаҳәаны, наҟ наӡаӡа дналԥырҵырц игәы иҵхон.
– Иуҳәо закәи?!. – иаразнак зҿы ззеихымхыз Шьасиа азҿлымҳара дуҵәҟьа лызкаиршәит, днаԥшы-ааԥшқәеит, аҳәсахәыҷқәа маҷӡамызт, иашьас илырҭаз зыӡбахә иҳәоз дарбаныз?! Иара даалгарц зны изылкыз ани аӡӷабгьы лылаԥш налықәшәеит, уи лхаҭагьы дцәыҵаччо арахь дааԥшуан. – Уанаџьалбеит, Баҭыр, уццара заҭәазымшьара дарбану! Уааи, цқьа ҳаицәажәап! Џьанаргьы далаагалап!
– Асҭанда ишԥалзаҳуа? Ҳаиликаақәар Џьанар иахиҳәаари? – лызҿымҭуа даақәирхеит.
– Шәҩыџьегь шәгәаҟҵәаҟуа шәаанхар иаҳа еиӷьума? – дҵаауан лара нас. – Иаҳа еиӷьми иҟоу шыҟоу цқьа илаҳәазар. Ушылцәыӡхьоу ларгьы еилылкаахьеит.
– Урҭқәа акгьы сара исыхәом.
– Избан, уара? – амузыка уаҩы инарҳауамызт акәымзар, Шьасиа дыҩныҵәаарц агьлыгмызт.
– Уи хаҵа дыҟоуп.
– Иуҳәо закәи?!. – Шьасиа дааихәлашәеит. – Хаҵа ицахьоу бзиа дубаҵәҟьама? – днаԥшы-ааԥшуан, Баҭыр зсахьа ҭихуаз ааигәа џьара дылбозар ҳәа. – Ишԥаҟалеи, уара?! – илаҳауаз џьалшьаҵәҟьон.
– Ашарамша мӡышәа убас дақәшәалоит.
– Ус ухы уаламцәажәан, иҟалаз ҟалеит, шьҭа иҟаҳҵари, – дхәыцуан лара лылахь ааиқәҵаҵәҟьаны.
– Дзусҭоу бдырҵәҟьозар, ибҳәо збарын.
– Иумҳәо дзусҭоу, ԥсыхәа змам ыҟам.
– Шьасиа, уи хаҵа дыҟоуп, – ахага ԥшра ааихәозма уҳәартә, иблақәа цырцыруан, ихаҿы ишьа ықәлацәон, амцашоура дарбыжәуазшәа. – Лцәа лтәым. Уаҳа ишԥасҳәареи? Дзусҭоу уажәгьы ибзеилымкааци?
– Аа?!. – лԥсы лылшәшәарызшәа Шьасиа дцәышхон.
– Зегь рыла атыша ҳабжьажьуп, ибзеилымкааӡои? – дҩаҵҟьан, ирлас-ырлас дрылсуа, дындәылҟьеит, ашәгьы шьҭахьҟа иаакыдҳалеит.
Уи ицашьақәа рыбла ихымҳаларц зыҟаломызт, аиҳараӡак Асҭанда, Аԥҭа. Уаҩы уамак рыхшыҩ рзимшьҭырц, дара маҷк рҽаанкыло, акәашара иааҟәыҵны, инарылс-аарылс иаахынҳәаанӡа, Шьасиа Џьанар даалыдтәалеит.
– Бгәы бзиами? – иҩыза иҟазшьа шигәамԥхақәазгьы, уи ила даламгакәа, зны лара дналызҵааит.
– Акымзарак, уажәы исыхгоит, – ӡык нҭалҭәан, иҭабоз лҿы аалырбааӡарц, ҿамҩақәак рмаҷ-рмаҷ илжәит.
– Баҭыр иакәымз беиҳәама? – дҵаауан Аԥҭа, Асҭандеи иареи анаарыдтәала.
– Иакәымз акгьы сеимҳәеит, – Шьасиа макьана ацәажәара лцәыуадаҩын.
– Нас дзыргәааи? – Асҭанда дзызҵаауаз аҭак даара дазҿлымҳан.
– Ихьыз сзеилкаауам.
– Еибышәҳәаз бгәаламшәаӡои, Шьасиа, ибыхьи? – Асҭанда лхы лнапаҿы иааганы ишлымаз аалхашҭит.
– Сыздыруам, шәанаџьалбеит. Ԥҳәыс дшааигаша-егьиҳәа силабжьо стәан, иаразнак дҩаҵҟьан, дцеит.
– Ыҳы!.. – Асҭанда, лҭаца иакәымз ллырҳәазшәа, дагьаашәеит.
– Уажәы дзыхҭашәки?! – Џьанар иԥҳәыс дылхашшаауан. – Аҵыхәтәантәи аамҭаз иҟазшьа уаҩы изеилкаауам, иҟаҳҵареи. Аҩныҟа бызгап бҭахызар? – Шьасиа лахь ихы наирхеит.
– Иауазеи, ҳазынтәык ҳаицны ҳамцои, – лҳәеит Шьасиа, Асҭанда лымала длызныжьуамызт, длыцны дцарц лҭахызугьы лыздыруамызт.
– Атәара былымшозар, ҳамцои, – Асҭанда уажәшьҭа аныҳәаҿ аангылара иаԥсаны илбаӡомызт.
– Даҽа маҷк ҳааԥшып, – лҳәеит Шьасиа, лыбла хааӡа рых-ҩык инархьылгӡан.
Рызынтәык Баҭыр хәыцырҭас дрыман, амала иҟалаҵәҟьаз аӡә иаасҭа даҽаӡә иаҳа имаҷны идыруан Шьасиа лыда. Уи илымаз амаӡақәа иаҳа ирацәан, иҳаракын, иашьас илырҭахьаз иҵылдырааз маҷӡамызт, уаҩы иҿы илызцәыргомызт акәымзар. Маҷк лԥсы анаалшьа, дналыдҵаанӡа Баҭыр илеиҳәақәаз цқьа иаалгәалалыршәеит. Иҳәашьаз ала иара дызҿынҵәаауаз лара лакәын. Уи Асҭанда лаҳәашьас иҟалҵози? Џьанар ишԥаиалҳәарыз? Урҭ ираҳар ҳәа иара дымшәозар акәхарын, иаартны зегь зиҳәаз. Шьҭа игәы ԥҵәаӡызар здыруадаз. Абас ахәыцрақәа дышрымҽхакыз, дызцыз ауаа дыҩдәылыргеит. Џьанар аԥхьа дгыланы длыбаауан. Шьасиа Асҭандеи Аԥҭеи дрыбжьагылан, дара рмахәарқәа кны. Уамак еицәажәомызт, азы, лара лхәыцырҭа дҭаршәын. Аԥҭа данрыцрыҵ, уи иҭыԥан Џьанар даагылеит. Ицәӡаны маӡала дахьхәыцуаз лыламыс лыҵахәмаруан. Аҩны ишынаӡалак зегь иалҳәарц лгәы иааҭалкит. Амала уаагьы лызҿымҭит, Баҭыр иӡбахә иара даламцәажәеит, лара лхала илызцәырымгеит. Уи лгәы иаахәеит, лажәабжь ҿыцла аныҳәаҽха аӡәы игәы нлырхар зылҭахызи. Адырҩаҽны даалысны длылаԥс дызкыз Асҭанда лакәын, аха аҭаца лхы лцәылгеит, зҵаарала дахьыкҿалцалаз игәамԥхакәа Баҭыр ддәылҵызшәа налалҳәан.
Ашықәс Ҿыц ииасхьан. Асҭанда асессиахь дыҟан.
– Баҭыр ихьыз шьҭа исаҳәеи! – ҽнак Џьанар даақәгылеит, уи иҽызхирҟьоз лара ишылдыруаз хьаҳәхьачрада иара игәы шазҩахьаз лырдыруа.
– Иуҳәарц иуҭахи?! – Шьасиа лгәы лҽанӡамкәа илаҳаз лшьара дықәнарҟьон.
– Аныҳәаҿ шәҩыџьегь шәгәы нибархеит, уи дырми?
– Ҳгәы нибамырхаӡеит. Амала исеиҳәаз сызуаҳәаӡом макьана.
– Макьана – уи ианбанӡа?
– Баҭыри сареи еибаҳҳәаз аҿы исзеилымкаақәаз ыҟоуп. Убарҭқҵәа цқьа еилыскаар, нас иуцәызӡо ус смоур ҟалап.
– Биацәажәарц анбабҭахыу?
– Даҽазны данызбо. Аныҳәа, Ажьырныҳәа, ниасыр дызбароуп сгәахәуеит.
Аамҭа цацԥхьаӡа, Шьасиа ллымҳа дажьазшәа лгәы иабон. Лара бзиа дшибаҵәҟьоз Баҭыр имҳәеит. Инықәҳәа-аақәҳәашәа иҿыҵшәақәаз лара лахь ихазшәа иҟан, аха агха лыхьызшәа дазааиуан. Ҿыц хәыц-хәыц илгәалалыршәон, абра аҩнаҭа дыҩнанагалеижьҭеи, иара ихымҩаԥгашьақәа. Иахьлырхарыз цқьа дақәшәомызт, гәыҩбарак лысуан.
Аиха каҭа ацынхәрас, аиха цәаҳәақәа хәба-фба зныԥсалаз аиарҭа ҭшәа, ацәарҭа шықәызгьы, дахьықәиаз дардысуан. Анахь днаҳәыргьы, арахь дааҳәыргьы аиха кьакьа ишиҭахыз дзықәиаӡомызт, дҭаркижьҭеи уаҳа дзашьцыломызт. Арахь ихыхь ишиҭахыз дархәыцуамызт, зегь анизеилалалак ддырцәаӡомызт. Хьаас имаз афото ракәын. Урҭ рызынтәык, иеилаҳәара иагәылаҵаны, адуховка ишҭаз анааигәалашәалак, зҵаарак акәын ҭаха изымҭоз: «Ирбама?.. Иргама?» Уи рбазар – иусқәа зегьы даараӡа иуадаҩхон. Уа иагәылаз ашәҟәқәа ахьцәыррымгоз акырӡа иџьеишьон. Иалырхырц ирҭахызи? Иааигәалашәон афотоқәа ҩба шыԥшҭәыдаз!.. Дара иара имаз иреиуан, аха ԥшҭәыла иҭыхын. Иахьцалак иара иҿы акәымзар арҭ ахьырыԥшааз? Гәыҩбарак иоурц, иԥшҭәыз афото ԥшҭәыданы изааргарымызт. Ус изныҟәарызи? Арҭ азҵаарақәа рӷьырак еимга-мацәысрыла ихшыҩ еимырдахьан, урҭ асахьақәа иаԥхьа Ноӡаӡе ишаақәиԥсаҵәҟьаз. Уажәы рыхшыҩҵак еиҵихуан, арахь рҭак ԥҵәаны изыԥшааӡомызт. Иабааргеи афото гәарҭак, нас иара
имаз иреиԥшыз? Инапаҿы усҟан изыркыз Семион Адлеибеи Денис Чачхалиеи ркопиақәа амилициа, ма КГБ рахь инаргарымызт. Урҭ иушьуазар ус иныҟәашаз уаамызт. Семион Адлеиба иусура дамырхын, Ԥсҳәы дыршьҭит ашкол адиректорс. Актәи амаӡаныҟәгаҩ иашьа аӡы дхиҵит ҳәа, иҩызцәа алаф рҳәалон. Издыруадаз Семиони Дениси рнегативқәа еиқәдыршәарц алабораториаҿ ирырҭазар, уа аус зуаз афотокопиақәа амчратә усбарҭақәа ирзишьҭзар? Амилициа русзуҩ иахьабалак дрымами? Аҵыхәтәан абаандаҩы абас ааихәыцуан еиԥш, игәалаҟазаарагьы ҽеимкәан дшыҟаз, дыҩдәылганы, хыхь дыхәнырымгакәан, ҵаҟа длыбааргеит, абахҭа аиҳабы икабинет ҭшәа шыҟаз.
– Адвокат амҩа дықәларц дшыҟоу адырра соуит, – Ноӡаӡе дыццакуан, қьаадқәак дышгылаз еилирхуан. – Уажәы апротокол ҟасҵароуп, адвокат дызлауҭахым ала.
– Саб иасымҳәахьази адвокат дысҭахӡам ҳәа, – Леуанти уамашәа ибеит уи иаара зыхҟьоз.
– Саргьы исзеилыргом иҟалаз, – Ноӡаӡе иԥсахы еибакуан. – Уаб дызлагылоу ауаа иреиҳәашаз цқьа иахьреимҳәаз зыхҟьои? – иҭакыз аусҭҵааҩ ашәара иныԥшуазшәа ибон. – Ма мчыла уск усырҟаҵама, ма усԥҟама?! Иҟалеи?!
«Абарҭ сдуховка рызгәамҭеит ҳәа сыҟоуп, – Леуанти игәы дҭахәыцуан, изыхҟьаз изеилымкаауа, ицәа дҭахьыҭшьуан. – Акәымзар аҟыз ԥшра змаз ауаҩы фархь, иикуа-иишьҭуа иманы, абас дзыҟаларыз?»
– Иухьи, уара? – Ноӡаӡе апротокол анапаҵаҩраз Леуанти иаԥхьа иаақәиҵеит. – Учмазаҩума? Асҟатәи улахь зеиқәуҵеи?
– Ус, – абаандаҩы ижәҩахыр ааирҵысын, инапы апротокол инаҵаиҩит, дагьыҩагылеит, уаҳа уаҟа ус имамызт, ддәылыргар иаҳа ишеиӷьыз дирдыруан.
Аладара данҭарҵа, даанҿасырц уаҳа ҽазышәарак ҟамҵаӡакәа, ахылаӷьара дахьагоз дагарц, иҽеиуижьызшәа игәы иабон. Дахьнанагалак шьҭа изеиԥшызшәа, уамак иԥсы ифаӡомызт, илахь шеиқәызгьы, аиашаз, игәалаҟазаара ҳәашьак ақәымкәа ишыԥхасҭазгьы. Ицҭакыз Бераӡе дуаҩ бзиан, шамахамзар ихала ацәажәара химыртуазар, аԥсуа ҿиҭцәомызт. Агызмалрақәа еиҵеиҟәаҟәозшәа игәы ишабоз, иус ахькылыргашаз уаҳа дзазнеиуамызт. Адвокат даауазар – иҩызцәа-иԥызцәа ирҭаххеит ирыцәҭаркыз акала ицхраарц, уи иаагаразы ԥарақәак еизыргеит, акәымзар усҟатәи аҟәрышь иаб имацара дахәашамызт. Арахь иара, абаандаҩы, изҿлымҳарахьчаҩ мап ицәикыр акәхон, акәымзар иҟаиҵақәарц игәы иҭаз акымзарак идырҟаҵомызт. Иаркыз аус еилыргара анаԥшьарга, иҿаҭахьа ажәлар рахь икылрымгарц акәхон рыҽзышәара зызкхоз. Уа дагьзырцәажәодаз, иагьизыӡрҩуадаз. Уаанӡа днарымгаргьы аурылымшахуаз, Ноӡаӡе заҟантә иҳәахьази ақалақь бахҭахь ддәықәырҵар шрылшоз, уаҟа абахҭа ахатәы закәанқәа шамаз. Ма убас еиԥш иара изкны аинформациа ателехәаԥшрала идәықәырҵарын, ма акьыԥхь адырбарын, иқыҭахь ахынҳәра иҭахымкәан. Сталин иашьҭахь аԥхара зҵаз аполитика аԥсҭазаара иазцәырҵызшәа иҟалеит, аха зегьакакәын асистема шыҟаз иаанхон, абахҭақәа иҭадырбаауаз маҷӡамызт, аԥсихиатртә хәшәтәырҭақәа рҿы идырхагоз рхыԥхьаӡара иаҳа иауеиҵахыз. Леуанти иеиԥшызма урҭ ауаа. Абарҭқәа иҵегь инарҵауланы дрызхәыцырц игәы ишҭаз, адырҩаҽны ҿыц длыбааргеит абахҭа аиҳабы аподполковник Делибазашьвили икабинет ахь. Аиҳабы Делибазаров, дазарбаџьанын, аха аиҳабыра иоурц иҽақырҭуеитәыр акәхеит. Делибазашьвили иааҩсан дтәан Ноӡаӡе.
– Адвокат амҩа дықәлеит, – иҳәеит иара, – сгәыӷуеит, иагьыздыруеит уара ушџьентельмену, уимацәҳакәа ашьшьыҳәа иауҳәароуп адвокат мап шицәукхьоу, – ижьцәагьы лалбааидеит, зурок цқьа иззымҳәаз аҵаҩы дааиеҩсуа.
Уи ахыхьчара дашьҭазшәа ибон Леуанти, уаҳа ак ацымҵакәа, ак имырҳәакәа, даадырхынҳәит. «Дзыцәшәозеи аус ҷыдақәа рыҭҵааҩы Ноӡаӡе?» –ари азҵаара Леуанти ҭаха инаҭомызт. Адуховка иҭаз ашәҟәқәа инапаҿы икызар, абаандаҩы диеигӡозма, зегь цәыҵиҳәарын. Аха КГБ иҵәахны ирымазар, иамуӡозшәа анырбалак, иаацәыҵырҳәарц? Ишәҟәқәа рлахьынҵа идыруандаз, уаҳа ииҭахызи, дҭадырхарын ҳәа дымшәаӡакәа, хаха дырҿагылазаауан. Уагьҭадырхо, аҳәынҵәагьы угәыдырҭәало, ажәлар уршәиуа унанагар узычҳауазма. Аха, дааиԥхьхәыцхон иара, ишәҟәқәа рымбаӡаргьы, дҭадырхарц рҭаххар, дызлаҟамз далаҟазшәа, акьыԥхь аҿы ицәа ихырхыр, азин рызымҭодаз, дара рыда амч знапаҿы изкыз даныҟамыз? Иаарҭахыз иларыгӡарын. Изоуҳәодаз акәымзар, еицәаз адиктатортә система зхәыцхьадаз, иабаҟалахьаз?
– Уҽеилаҳәа! – ахы-мшы рзы аҿышәҭ аҿынтә аниқәҿырҭ, идырт адвокат дшааз. Икәырткажә ааишәиҵан, иацы дшыҟаз еиԥш акәымкәан, деимахәланы, ибӷа изеиҵымхуазшәа иааиреиџьын, инапқәа ишьҭахь иҟаҵа, дыҩдәылҵын, аҷаԥшьаҩ иаԥхьаҟа даахәарԥхәарԥит. Абахҭаҿ даараӡа дшыдражәыз адвокат ибарц иҭахын.
– Иухьи уара?! – аиԥыларҭа ҭыԥ аҿы дахьлыбааргаз, Ноӡаӡе иибаз дигәамԥхаҵәҟьеит. – Иуҵалаз сзеилымкааит. Уаалахҿыхыз! Иакәымз ала ҳузныҟәазшәа, уҽиумырбан! Ма ус ҳузныҟәазшәа угәы иабаҵәҟьоу?
– Мамоу, џьышәышьт! – иҳәазшәа иуит абаандаҩы.
– Нас ас узлаисырбои. Игәы иаанагарызеи?
Ахышә быргк дышнавсуаз ибарҭан. Аусҭҵааҩи абаандаҩи уаҳа аицәажәаха рымаӡамызт, еибырҳәашаз абаҟахыз. Дҳаракымкәа, дагькьаҿымкәа, зықәра неихьаз хаҵа хышк дааҩнаргалеит. Уи ииҳәаз аԥсшәа Леуанти деимахәланы аҭак ҟаиҵазшәа иуит. «Илабақәа иҽрынҵаны, изакәызеи, ишьапыдоу ида уаҩы дырзымԥшааӡеи?!.» –игәы иалан иара, иааиз изшьапык апротез ахьаҵаз, изнапык алаба ахьакыз. Егьи иџьыба дынҭалан, ибласаркьа аацәыриган, инаимхаиҵеит.
– Москватәи адвокатцәа рколлегиа адвокат Семионов Александр Павлович соуп сара. Шәызҿлымҳарақәа схьчарц саашьҭуп.
– Сара адвокат дысҭахӡам, – ччаԥшьк зынӡак иааиҿықәымҵаӡакәа, деимахәланы, икәаҽыз ихы шьҭымхӡакәа иҽеилажьны, уаҳа назҭахымкәа згәы кыдгылаӡахьаз иҽиеиԥштәны, Москвантә изааз иадвокатра мап ацәикит. – Саб ара даныҟаз иасымҳәеи.
– Уазхәыцыр иаҳа иеиӷьзар?
– Сара сазхәыцхьеит, сҿызхуа адвокат дзыҟалом.
– Ус акәзар бзиоуп, – иеибгаз изшьапыки илабеи иҽрынҵаны, дҩеихан, Семионов ишьапыҟаҵа днықәгылеит, дагьындәылҵит.
Инапы иашьҭахь иҟаҵа, абаандаҩы дыҩхаргалеит. Иара иҭагылазаашьа заҟа иуадаҩыз ҳәа адвокат аӡәы иеимҳәар ауӡашамызт, нас ауаа ирылаҵәарын рыҷкәын иааилгеит ҳәа. Аиашаз, қыҭак аҿы иара ижәлантәқәак ашәҟәы роуит, ираҳауаз ахарымҵаларц, иҭакыз иахәҭамз агәыр иларҵозшәа, иаарҭахыз зегь иларыгӡозшәа, шьҭа дуаҩны дрымԥхьаӡаларц уҳәа, акаамеҭ анын. Изауз ирҵәахит умҳәозар. Уи адагьы, уҳәан-сҳәан еиуеиԥшымкәа ирылан, абаандаҩы урҭқәа-егьырҭқәа цқьа иабеидыруаз акәымзар. Амала адвокати иареи реиқәыршәареи уи иахылҵшаз аусқәеи Леуанти ихы иахьаирхәашаз убасҟанҵәҟьа издыруамызт, аха ихы ишаирхәоз агәраганы дыҟан. Аҽнынтәарак, адырҩаҽынгьы акамераҿ дцәажәаӡомызт, деимахәланы дтәан, ихы кны, дықәиан, аҭуан дҟәызгаӡа даҵаԥшуан, игәалаҟацәҟьамызт, ихьзеи ҳәа хыхь рхы иазҵаартә. Ианаҭахыз артистра илшозаарын абжьааԥны акада ззымдыруаз ауаҩы.
– Уҽеилаҳәа! – ҩы-мшҟа ааҵхьан, адҵа ирҭеит.
Аҷаԥшьаҩ дыҩдәылиган, длалбааиган, уажәраанӡа дахьнарымгацыз камерак дныҩнеиҵеит. Ноӡаӡе уа дтәан. Леуанти изеилкаауамызт иаазқәылаз, хыхь ихәныгара иаҟәыҵны, ҵаҟа илбаагара заԥшьыргаз. Издыруадаз шьҭа КГБ иаргьы иусҭҵааҩгьы рызкылԥшра мцхәны ирбозар?
– Аус зеиԥшроу усырдырроуп. Абар иахьыҟоу!
Леуанти иҿаԥхьа иаақәиҵаз ақьаадеизга аахитын, аԥхьара шилымшозгьы, илаԥш нахигарц, иҽааидикылақәеит. Фразақәак хиҩаалон. Ҭырқьба Мирон иҿахәы ахьиҿырхуаз џьара иҳәон жәлар реизара Бзыԥҭа ианымҩаԥыргоз Леуанти ирыдигалаз аҳәамҭақәа иашан ҳәа ишиԥхьаӡоз, ихаҭагьы дышрыдгылаз. Абааԥс, уи иааишьа бзиан! Убас уцала, Мирон! Уи иҳәамҭа ахьимԥсахыз азакәын доумышьҭыкәа дҭакны дызрымаз. Леуанти зажәа иеижьаз зажәа иамеижьаз Мирон ицәа ԥиҽрын, аус убас аиқәырҽаҽашьа рбон азакәын рҩыџьегь русқәа зеидырҵаз ҳәа дхәыцуан иара, уамак хшыҩ ззумкшаз қьаадқәак ахьынӡанаирҳәы-ааирҳәуаз.
– Ари зегьы уаԥхьарц угәы иҭоума? – иааизымчҳаит Ноӡаӡе.
– Аамҭа сымаӡамеи?
– Иалоухи ари зегьы? Уара иуҭахыу сара иусырбоит, – иалиҟәшәаашаз ихшыҩ рзишьҭырц, ақьаадеизга днагәылаԥшырц иҽазикуан иара.
– Сус иагәылоу здыруазааит, – иҳәеит Леуанти. – Мышкы зны сҭыҵыр, абарҭ ауаа ирҳәаз ахьынӡаиашоу еилыркаарц идсмырбои.
– Ее, – Ноӡаӡе иаҳауаз игәы иаамыхәеит, аха «инапаҿы иааигахьаз» диргәаар иҭахымызт, азԥшра игәы ԥнаҵәан, маҷкгьы дамхацәеит.
Леуанти џьара иҳәарын ҳәа фразақәак хиҩаалон, иахьихәашаз цқьа ишизымдыруазгьы. Днапыршьышьуан. Днапыршьышьыҵәҟьон. Арахь дзыԥхьоз аус аҿы иара дызкышаз ҳәа уамак агьибомызт, аусҭҵааҩи уи дымҩақәызҵози иалырхышаз аилкаара гәаӷьыуацәан умҳәозар. Адиктатура иҟанамҵашаз арбаныз. Қарҭаа зыцәшәашаз Москва ҳәа уамак ыҟан. Москва рнапы анроу қарҭаа иҟарымҵарыз арбаныз.
– Шьҭа салгеит, – абаандаҩы иусҭҵааҩ ацәа даалихит.
– Бзиоуп, – Ноӡаӡе иқьаадеизга наҟ ипартфель инҭеиҵеит, Леуанти ианҵамҭақәа гәамҭаӡакәа, аусҭҵаара иаԥырхагахашаз уа акы агәыламызт ҳәа дгәыӷцәозар акәхарын.
Леуанти, игәра ргарц дшашьҭаз, дара рыгәрагара ирҳан, ицәымшәо инеизар ҳәа дхәыцуа мацара, акамерахь дҩықәныргеит. Агазеҭқәа рҿынтә ихиҩаалоз КПГ XXVI аизара дуи КПСС XXVI аизара дуи рматериалқәа рҿынтә ацыԥҵәахақәа аагәеиҭеит. Адлеиба, Шеварднаӡе, Брежнев ражәақәа рыла ҳара, аԥсуаа, ҳиааира зҳәоз ацитатақәа дрышьҭан. Иалидраази иахьихәашаз ҟалар. Ах, убри идуховка иҭаз шымаӡахаҵәҟьаз идыруандаз! Дзыцәшәашаз акыр иоуазма. Иқьаадқәа наҟ инықәиҵеит. Иаашьҭихит Степан Тудор ироман, уи урысшәала даԥхьон, – . Уаанӡа акырантә дрыҳәахьан «Даҭа Туташхиа» изааргарц. Уи ара ирымаӡамызт, аха ашәҟәқәа знапы ианыз аҷаԥшьаҩ аҩнынтә ишааигоз азы дақәиргәыӷит. Дышнеиуаз аҩнгьы имамызшәа ҟаиҵеит. Ара рбиблиотека иаламыз ашәҟәы ааргар ҟалаӡомызт. «Даҭа Туташхиа» аусҭҵаара амаӡақәа цәырнагар ҟалон, абаандаҩы ирҭозма. Амала, Леуанти агәраганы дыҟан, Тудор ироман араҟа ишамыԥхьацыз, акәымзар зус ҭырҵаауаз ауаҩы инапахьы инеир руазма. 187–тәи адаҟьаҿ ибеит иахьа уажәраанӡа дызларжьоз аметод еиԥшыз аусҭҵааратә мҩа рхы иадырхәозижьҭеи даараӡа акырӡа шҵуаз.
Дгәырӷьаны дҩаҵҟьахьан. Аинквизициеи апрокуратуреи рхаҿы ак шакәыз еилкаан, аамҭа рацәа рыбжьаӡон акәымзар. Ихадаз абра – адуховка иҭаз иеилаҳәара рзымгеит ҳәа агәыӷра ахьизацлаз акәын, дара акы рбазшәа, ак раҳазшәа, ак ҵәахны ирымазшәа инықәырԥшны ддыршәон акәымзар. Абри акәын зегь ирыцкыз! Амала хәыҷы-хәыҷла игәалаҟазаара еицәахон, избанзар, мчыла имырхызаргьы, ицәыргаз арзаҳал анаԥхара инарҟаҵеит акәын иаанагоз. Уи хирбгаларц дгәыӷуан, аха усҵәҟьа ҟаҵашьас иамази?! Иҭагылазаашьа даараӡа иуадаҩӡан. Даҽа ганкахьалагьы, убас иҟаз амҩа данымгылар, акьыԥхь, ателехәаԥшра рхы иадырхәар, ма антисоветчина ирҭар, ижәлар дырзеилкаарызу? Ижәлар ракәымзи мчыс имаз. Иаҳа еиӷьзи – иҟаиҵахьаз акәзу, иҟалараны иҟаз акәзу? Аха урҭқәа ус баша дрыцәдыршәаҵәҟьазар? Амца иацәшәаны, аӡыршы иҭаԥалаз диҩызамзи.
– Уаазқәылаз акалашәа уҟалеит, – уи иҽыԥсахшьақәа Бераӡе игәеиҭеит.
– Исыцҭаркыз гәык-ԥсыкала иҿиқәшаҳаҭра имҩӡеит, сгәы иалоуп, – Леуанти ихы-игәы иҭамыз иҳәар акәын, хыхь иӡрҩуаз игәра ргаҵәҟьарц. – Сара ус арзаҳал анызҩ, иаргьы ишиҩшаз шԥеизеилымкаауаз?
– Уаазызҿлымҳахаша усуп, – Бераӡе аӡә иус амцхә аҽалагалара иҭахӡамызт.
– Иухьӡи? – аҿышәҭ угәы ҭнаҟьартә аӷьараҳәа иааиртын, аҷаԥшьаҩ ихыснацәа ааиқәеикит зшьамхы ҵысра дыԥсардызтәуаз абахҭауаҩ.
– Леуанти…
– Уҽеилаҳәа!
Дындәылырган, уажәраанӡа дзыҩнамлацыз камера-кабинетк дныҩнарҵеит. Абахҭа аиҳабы ихаҭыԥуаҩ иакәын. Ҩажәаҟа бӷьыц згәылаз қьаадеизгак абаандаҩы иаԥхьа инықәиҵеит. Уа иақәҩын: «Обвинительное заключение».
– Ари аекземплиар уара иумазарц ухәҭоуп. Ига! Март 5 рзы аусӡбара мҩаԥгахоит.
Уаанӡа мшқәак набжьан. Шьҭахьҟа иҿаадырхеит. Иалихызи ирҭаз адокумент ҳәа ихы дазҵаауан. Шьҭа усгьы ишаарҭахыз аус рӡбарын, иара ииҭахыз ҳәа изҵаауадаз. Аусӡбара аартхарызу иаркхарызу?! Ари ихадаз зҵааран шьҭа. Ус иагьа иҟазаргьы, акамера дшааҩнадыршылазҵәҟьа, ииарҭа днықәтәан, аԥхьара иҽыназикит. Ирлас илаԥш нахигеит. Иибазеи?! Закәытә гаӡаразеи? Азакәан дызлакышаз, Миронгьы дызкышаз ҳәа материалкгьы хҭыскгьы рымаӡамкәа, рҩыџьегь аус иарҭарц ргәы иҭан. Иеилаҳәара рԥыхьашәаҵәҟьазар – абас инрыжьуазма?! Аӡы иаанахәаз аҭәыц дазыҭрысуан, арҭ аҭәыцгьы ркӡамызт. Леуанти «ишәхароу абри ауп, ишәықәаҳҵогьы абри ауп» ҳәа, ишаарҭахыу ирҭахыу рзыруеит шаҳаҭрак ҟамҵаӡакәан ҳәа игәы иаанагон. Дара, аиҳабыра мчрақәа, арҭ ирхарамз шырхараз ала ишьақәдырӷәӷәарц, анапи ашьапи ахьырзаҵамҵоз иаҵарҵарц иаҿын. Убри азакәын апрокуратуреи КГБ-еи цо-иаауа иарзаҳал зиҿырхыз. Ииҳәарыз изымдыруа, ашьыжь, ашәҟәы анирҭаз инаркны, хәмҽханынӡа дтәан, иҩ-напык рыла ихы еимлагәаны. Иҽыззикрыз дақәшәомызт. Адырҩегь деиҭаԥхьон, шьҭа излаилшоз ала ирҵаулаӡаны. Ихыхь ишиҭахыҵәҟьаз еилнаркаауамызт, аха ичымазара дақәԥон. Адокумент нҵәон абас:
Дааҟәымҵӡакәа дхәыцуан, инапы злеикшаз ихахьы изаагомызт. Аус аӡбарҭахь идәықәырҵеит, иарбан ӡбарахоз – иаартызу иаартымзу? Уи аӡбахә аҳәаӡомызт. Иара анигьы аригьы дырзыҟаҵазар акәын. Иаартхар ҳәа иаҳа дақәгәыӷуан. Ус еибаркын ахарадҵаратә лкаа. Иаркхар алшон изыхҟьозаалак. Ус акәзаргьы егьыс акәзаргьы, аӡбараҿ иара дықәгылар ахәҭаны ибон. Убраҟа гәык-ԥсыкала иара иуазҵәҟьа цәыригарц ихәҭан. Иара дҭакызижьҭеи ак ҩны иҵәахуан, шумон анымҩаԥыргоз ирзеилмыргартә, ашәҟәқәа рҿынтә ихиҩаалоз ацитатақәа ирыбжьаиргылон, ида уаҩы изеилмыргартә; ихы иҭакны имаз маҷӡамызт, ианааиҭахыз зегь еилфаҷа ичымазара цқьа ишигәаланамыршәозгьы, ицҭакыз иреиҳәашази иреимҳәашази ираӡон. Усқәак мҩаԥигон ас акәзу, анс акәзу, абахҭа ҭагылазаашьа излауаз ала. Арахь ашьауӷахь икылгара дазыҟаҵаӡамкәа даарымпыҵахон. Убри акәымзи даргьы ирҭахыз: дгаӡазар, амала иҟәыӷара абзоурала дахькылыргоз ихала днеиуазшәа. Иаалырҟьаны ихшыҩ азишьҭит аус аӡбарахь ишкылыргаҵәҟьоз, – , – ишырҳәалоз еиԥш, иеиқәа ааишьырхӡарц, Миронгьы иан дшаалыхшаз дыддырбарц азы, Леуанти ихаҭа дрыцхраарц. Иаартыз аусӡбара шымҩаԥыргоз агәра изымгеит. Иаалырҟьаӡаны иаамҭа шааиз идырт. Иҭакра шихарамз азы дықәгыларц ааиӡбеит. Адвокатгьы дааиԥхьар акәын, иара, ичымазара амшала деилахозар, ииҳәашаз адвокат иирҳәарц. Абахҭа аиҳабы Делибазашьвили Т.И. ихьӡала арзаҳал иҩит.
– Иҟоу удыруама? – Делибазашьвили икабинет-камерахь Леуанти диԥхьан, дааирӡрҩит. – Иахьа сабшоуп. Апрокуратураҿ уаҩы дыҟаӡам. Егьирахьгьы аӡәы дубаӡом. Уара уаалаганы исзуҩыз аҵакы аҭаны, арзаҳал изыҩҩ Қырҭтәыла ССР Иреиҳаӡоу Аӡбара Апрезидиум ахантәаҩы Каранаӡе А., ашәахьа иахьаҭыԥу инаҳашьҭратә.
Убас иҟаз арзаҳал Каранаӡе ихьӡала еиқәиршәан, аҷаԥшьацәа ианриҭа инаркны, Леуанти аара злаирҭоз ашәҟәы абзац-абзацла иҿаԥиҽырц длатәеит, игәаанагарақәа иҩуан имаҷымкәан ашәҟәқәа рҿынтә ихиҩаалахьаз ацитата цәаҳәа рыбжьара. Урҭ ақьаадқәа иџьыба иҭан еснагь, ашьыжьи ахәымҽхани ашьмахьы ианнаргоз, ма анаиааирҭахь ианлыбааргоз, ркамера ааимырдар, зегь хыла-гәыла еиларҵон, аусҭҵаара иаԥырхагаз ак рзыԥшаауазар ҳәа. Иаарҭаххар иџьыба иааҭырымхуази аха, убарҭ амшқәа рзы «шумон» мҩаԥырымгеит. Аусҭҵаара ианалгалак, апрокуратура аус аӡбарҭахь идәықәнаҵон. Убри инаркны, абаандаҩы Иреиҳаӡоу Аӡбара анапаҵаҟа дыҟан. Апрокуратура иҭакыз иахь ус рымаӡамызт. Аусҭҵааҩ, Иреиҳаӡоу Аӡбара Апрезидиум рымада
имамкәан, иҭакыз иқәшәара азин ирҭомызт, шамахамзар дагьидырбаӡомызт. Арҭ агәаҟрақәа иҭакыз иабеидыруаз, уи уажәгьы дшәон Ноӡаӡе диԥхьар ҳәа. Даргьы аԥҟарақәа ирықәныҟәозшәа аԥшра арҭар акәын, иахьцалак Москваҟа зашшрақәак ҟарҵар, комиссиак рзаар алшон, уи аҭыԥ иқәырҵарын, аха арххарақәа абарҭахыз. Убри азакәын адвокат дышьҭихыр зырҭахымыз. Аха уи, даар шалшоз еиԥш, дмааргьы илшон. Дааны Леуанти ишиҭахыз ихы дизамырхәар ҟалон. Еиӷьын ихала иӷәӷәаны иҽазыҟаиҵар. Асабшеи амҽышеи ирылагӡаны, ииҭахыз азхәыцрақәа рыла ацитата рцәаҳәақәа бжьаирҭәааит. Амала аӡбараҿ иқьаадқәа реилыргара ицәыцәгьахар ҳәа дшәон, иара усгьы уаҟа аԥсахеибакреи агәҭынчымреи дрыниар, ихы ачымазара наизацлар, еилиргашаз ицәеилататарын. Иқәгылара ацқьахь ииҩыр иаҳа изеиӷьын. Амҽыша уаҳа илшомызт азы, уи аус анагӡара ашәахьа далагарц иӡбеит. Ашәахьа ашьыжь иаразнак аҩра дзалагомызт, ихыхь аҽарҿыцуан, иԥсы ааиҭакны, ихыхь еиқәиртәарц иҽԥишәон, ихьӡ ҳәаны, дыҩдәылыргеит. Длыбааргахт аиԥыларақәа ркамера-кабинет ахь. Уа дтәан хылԥаиаҵәак. Дааҩнаргалеит иаб.
– Аӡбара ааигәа иалагоит ҳәа анҳарҳәа, иҭакыу ишәҭахыу џьара ак ҟалазар ҳгәахәшәа, Мирон ианшьа Иасон Гыцбеи сареи ҳааит. Ҳахьааиз адвокат уиҳәеит ҳәа ҳарҳәан, узбарц шысҭахыз анрасҳәа, мап сцәырымкит.
– Адвокат дысзаартә адырра узиҭома? – дҵааит Леуанти, иус знапы алакыз абасҟатәи иԥсышәаха изхаҟалаз изеилымкаауа.
– Дысҭахӡам умҳәази, уажәы иаалырҟьаны дзуҭаххеи? – аб иаҳауаз шџьеишьоз изыҵәахуамызт.
– Ус иаҭахын, аха шьҭа дысҭахыуп, уи азы уаҳа умҵаан!
– Адырра иаҳҭап.
– Март 5 рзы даартә дахьӡару?
– Аӡбара аамҭа хдырԥеит, адвокат духьӡарц.
– Аимдараан снапҩымҭақәа зегь ргама? – дҵааит Леуанти, ииҳәаз зҿлымҳарас иркыр, жәлар рҳәамҭақәа, алитературатә ҩымҭақәа реилыргара уҳәа имаз еиқәхазар идырырц иҭахызшәа ҟаиҵарын, аха аб иаҳаз изеилымкааит. Ианаҭахыз иаҭахыз рдыруа иҟандаз, ибаргызи. – Иҵәахыз сқьаадқәа еиқәхама? – ианамуӡа иааҭырҟьаны дизҵааит.
– Аԥсышәала шәцәажәар ҟалаӡом, – иҳәеит ахылԥаиаҵәа.
– 50 мааҭ рзоуми изуҳәо? – абгьы иҽааиргызмалит. – Уахь уал умаӡам. Уԥарақәа зтәыз изҳаргьежьит.
Леуанти уаҳа иҭахызма!
Дшаадырхынҳәызҵәҟьа иқьаадқәа рҿы ацәаҳәақәа ирыбжьаиргылақәаз азхәыцрақәа реилыргара деиҭарызҿлымҳахеит. Ихалаҵәҟьа ихы ихьчарц иӡбеит, излеихьчашаз иара иеиԥш уаҩ далаҟаны ибаӡомызт. Данықәгылалак ашьҭахь адвокат иԥшаарын абаандаҩы изҿлымҳарақәа злеихьчашаз астатиақәа, аусҭҵаара еиқәнарҽаҽаз ԥыргахартә еиԥш. Март 6 рзакәын. Аус еилыргара амш ҳәа иазгәарҭаз хыԥахьан. Иара дтәан ихыхь иазиурыз изымдыруа. Дызхәыцӡомызт. Ахәымҽханшәа ианҵамҭақәа еилиргарц иаагәеиҭақәеит. Дхәыцыртә дшыҟаз аниба, уажәраанӡа дықәгыларц ирхиауаз аплан иԥсахырц иӡбеит. Аусҭҵаара ишьақәнаргылаз ашәҟәы еиԥкаауа мацара иԥиргарц иақәикит. Адвокат иара изҿлымҳара ишиҭахыз ихьчарын, ианаамҭаз дзаар. Аус злаз иҭакыз ихала ахыхьчара дшақәшәоз, дшазыҟаҵаз, хшыҩла дшыриааиуаз рбар акәын. Аиашаз, аусӡбаҩцәа иара ихыхьчашьа рымбазшәа ҟарҵарын, ашьауӷ еиҿыркаарын, аха аус злаз иара иқәгылара ажәлар рлымҳа аҿынӡа инеир акәын. Уажәгьы дшәон иара иаартыз аусӡбара амур ҳәа. Убри даназхәыцуаз деиҵалон, деиҵыҵуан, изхдырҟьарыз издыруамызт. Адвокат дахьиԥхьаз акәзар? Акамера ҭшәа уанҭакыз, ԥсеивгарҭа анумамыз, адәахьы иҟаз анузымдыруаз, узцәымшәарыз арбаныз. Иқьаадқәа иҵәахын, дхәыҵаланы диеит, амҽыша аҽны ихәыцрақәа ацқьахь ииаигон. Амала уи цқьаҵәҟьан узҳәомызт, еилажәжәа-еилаԥԥы, ариашарақәа даараӡа ирацәаны, аха ихаҭа ибзианы еилиргартә иҩын. Арҭ абӷьыц цәышқәа «шумон» мҩаԥганы ицәыргаргьы, ашьмахьы ианцоз ирымаз ақьаадқәа рҿы ацитатақәа ирыбжьаргылақәаз изаанхон.
Ашәахьа аҽны ус имаӡамызшәа дтәан. Степан Тудор ироман аҿы аб Соика ихшыҩрҵара деиҭаԥхьон. Иааигәалашәахт адуховкаҿ ииҵәахыз. Аб излеиҳәаз ала, уал имаӡамызт. Иахьцалак иара дацәшәон, дызҿқәаз хыхь еилыркаар, ҿыц еимдарак аԥшьыргар, аусӡбара аҽҳәара ҿыц ааиаанӡа. Уара уда амч даҽаӡә данзахыламԥшуаз, иҟаумҵарыз арбаныз. Убри адуховка иҭеиҵәахыз амшала, иааихигази?! Закәытә гәаҟҵәаҟрази, уазыррази, гәаҭеирази!.. Ганкахьала, ус ахьихьыз иаҳа иеиӷьзар? Ари ԥсҿыхраны дақәшәазар?!. Иқьаад маӡа гәарҭак рнапаҿы ишзымнеиҵәҟьаз бзианы идыруазҭгьы, иара иуаҩышьа злаҟаз ала, ихы данақәиҭҵәҟьаз дшырҿагылаз еиԥшҵәҟьа, абахҭа аҩныҵҟа дырыԥгылар, изаарцарызи?!.
Аҩаша аҽны ихьӡ ҳәаны иԥхьан, дышдәылыргоз аниаҳа, адвокат дизаазар игәахәшәа, иқьаадқәа иманы, дындәылҵит. Урҭ шикыз рбон, иахьимрымхоз џьеишьон. Аиԥыларҭа камераҿ днадыртәан, адвокат дшааиз наиарҳәеит. Ԥыхьақәа реиԥш Ноӡаӡе дыҟамызт, Семионов деиқәылабаха данааҩнашыла, егьырҭ уаҩ даанымхаӡакәа иныҩныҵит. Иҟалаз абаандаҩы изеилыргаҵәҟьомызт. Семионов дааргарц Москва изцахьан, иара дмаарц иақәикит, иахьиҳәаз-иахьичазгьы гәхьаас иоуамызт, абаандаҩы ихала ишааицҳаз иарымҳәар. Усҟангьы иара ирцәимӡеит иҭакыз иҿала ишиҳәаз адвокат дшиҭахымыз. Акраамҭа данеиладырԥш, ддәықәлеит иара Қарҭҟа. Урҭқәа зегьы ара изҳәомызт, ихаҭа ацәгьаҳәара дацәшәозар акәхарын, аха игәы иҵхоз дазымҵаар изымчҳаит:
– Раԥхьа санузаа мап зысцәуки?
– Ус ирҭахын дара, – ибжьы ныҵакӡаны, аҭӡқәаҵәҟьа ирмаҳартә, днеиҿахәыҭхәыҭит.
– Ухыхьчараз иуҳәарц иуҭахи? Излоухароу ала уҿахәы уҿырхит изласаҳаз ала.
– Ара имӡрҩӡои?
– Акыр здыруама. Ҩба-хԥа камера еиқәыршәа ирымамкәа иҟам.
– Аус еилыргара ианбалаго?
– Сыздыруам. Уи сарымҳәеит. Уаҵәы иалагаргьы ҟалоит. Хыхьчагас иумоу саҳәеи!
Ибжьы аарла иаҳауан адвокат, зны-зынла изнапык ргәаҩаны илымҳа инадикыло мацара, даара бзиа дизыӡрҩит.
– Даара исгәаԥхеит. Уаҳа акы ацуҵо иҟаӡам, удыруама? Амала изнуҵаз ақьаад зеиԥшреи? Ихыуҩаалароуп ацқьахь.
– Иаласхи?
– Ухыхьчага иҩны ируҭар бзиан.
– Исымырхыр ҳәа сшәоит.
– Сара сышуацәажәо рдыруеит. Уара ишуҳәаҵәҟьо ишаарҭаххалак иузныҟәарц рылшаӡом шьҭаҵәҟьа.
– Иаркыу аӡбара мҩаԥыргар?
– Шьҭа ус иамур ҟалап.
– Шәара шәықәымгылаӡои? Аус шәаԥхьахьоума?
– Саԥхьахьеит. Ахәҭак зҩхьеит. Иаанхаз иахьа сахьӡоит.
– Аус ӡбара ианбалагои? – Леуанти деиҭаҵаауан.
– Сыздырӡом, аха уаҵәы акәхаргьы ҟалоит, – адвокат абаандаҩы игәы иҽаниҵон.
Аамҭа ықәҳа ицон, аныҳәақәа ракәзар – ииасит. Шьасиа, Баҭыр диацәажәартә, уаҳа деиқәымшәеит. Лхаҭа ашкол ахь аныҟәара даҟәырхит, лыҽҳәара ааигәахон азы. Асҭанда лҭаца ак еилкаатәқәаны ишлымаз гәалымҭеи, лԥышәарақәа рыбжьара аҩныҟа даабжьысуан, ҩы-мшы, хы-мшы даангылон, лҵара аҵкыс лыхшыҩ ахькыдыз уаҳа дырра ҿыцк лоуамызт. Ус акәындаз, актәи аԥышәара лзамҭеит, ашьҭахьтәиқәа рзы лҽылмырӷәӷәар шамуаз лхала илбеит, амала хәшьара бзиак лоурц дашьҭаӡамызт. Дҭырымцандаз ҳәа мацара, лԥышәарақәа лҽырзыҟалҵон. Аҵыхәтәан илзамҭазгьы ҿыц илҭиирц азин лырҭан, зегь рыла лҽеиқәлыршәазшәа, аӡын ԥсшьарақәа рзы дааит. Уи Шьасиа ак лҳәозар ҳәа лылаԥш лызлыҟәгомызт, аҭаца лакәзар, ланхәԥҳа дзызԥшыз лымдыруази, рылаԥш еиқәшәара лҽацәылыхьчон. Илдыруан лхаҵа дшыԥшыз, Баҭыр дылбар, зҵаарақәак еилылкаараны дшыҟаз иалымҳәахьази. Џьанар иԥҳәыс лымаӡа лыҵидыраарц иҭахымкәа дауҟахыз, ҿиҭуамызт умҳәозар. Иԥшәма ԥҳәыс лцәалтәымызт, уи раԥхьа акәын, лԥсахы еибаркра дацәихьчон, лхала акыр цәырылгозар ҳәа длызԥшын, иаҳәшьа лԥсшьара мшқәа рнаҩсан лҵарахь даныхынҳә ашьҭахьгьы.
– Иахьцалак, – игәаӷьит иара уахык, иҽирԥхарц дхәыҵала дахьиаз, ихаҿы аахәыҵирҳәҳәан, – Баҭыр Ашықәс Ҿыц аан ихьыз уаҳа исабымҳәеит.
– Умбои, еилкаа цқьа сымам зҵаарак аҿы, – иаразнак аҭак лзыҟамҵеит лара. – Уаҳа дсықәымшәеит, ҭынч сиацәажәартә. Нас иуасҳәоз цқьа изымдыруази. Егьыс иуасҳәо уҳәан-сҳәанхар сҭахымызт.
– Иареи сареи Шьына имашьынала уаҵәы Кьахьыриԥа иҿынӡа ҳлабжьысыр ҳҭахыуп. Ҳаныхынҳәуа дысзаагозар збап.
– Ибзиан убас узыҟаҵар! – дақәшаҳаҭын лара, ишылбоз лгәеисра шацнаҵазгьы.
Адырҩа хәымҽхан Џьанар усурантә дымхынҳәӡеит. Лашьцаанӡа данылымба, урҭ, иҩызцәеи иареи, Гаграҟа рхы шдырхаз дымҩашьахуа илдыруан. Дыԥшын, иашьас илырҭаз ауха дылҭаауеит ҳәа. Баҭыр иакәзар – ус ала ажәак инырҵарын ҳәа игәы иҭамшәаӡакәа, иҩызцәа иманы, макьана ашкол аҿы иҟаз Кьахьыриԥа диҭааит.
– Ҳара ҳаззааз, – ҿааиҭит Баҭыр, – Леуанти иус аӡбара аамҭа арҭеит ҳәа ҳаҳаит. Уахь ицаша рыхьӡынҵа зегьы ҳашәзанҵом, аха ма аӡә иаҟара дҳашьҭыр ҳҭахыуп.
– Иуҳәо закәи! – ҿааиҭит Борис Кьахьыриԥа. – Сара исызҵаауада. Уи аус ақалақь комитет рнапы ианырҵан, ашаҳаҭцәа ҳәа апрокуратурала ирыԥхьо рнаҩсан, иршьҭуа ҳақәԥара иалахәымзгьы рацәоуп. Ааԥхьарақәа рнапаҿы ирырҭоит, дара апартиа иалоу, маҵурак змоу, нас еиҳараӡак Леуанти игәылоу, ма еиқыҭантәиқәоу роуп зыгәра рго.
– Ус зыҟарҵеи?! – Џьанар иџьеишьон. – Нас дара зыгәра рго мацара иаҵанакуеи?
– Саргьы сазхәыцуеит изҿқәоу закәу. Цқьа исзеилыргом. Аха сахьазааиуа умбои: изларҳәо ала, иара гәыкала иҿы иқәшаҳаҭхеит дахьҭаркыз злеихароу ала. Убри иарзаҳал иманы аӡбарҭахь днеиуеит рҳәеит. Иеиқәа шишьихуа ауаа ирбар рҭахыуп, нас дара рыҩныҟа ианыхынҳәлак иҟоу абри акәзаап ҳәа ажәлар ирыладырҵәарц.
– Шәарҭ шәҩызцәа аӡәгьы дышәзышьҭӡом? – дҵаауан Баҭыр.
– Зыгәра зго цоит, аинформациа иашаҵәҟьа сзааргап ҳәа сгәыӷуеит.
– Иара дшыҟаҵәҟьоу цқьа издыруада?
– Аҳәара уадаҩуп. Ирҭахыу ҟаимҵозар, асҟатәи ауаа ирыханы аус ӡбарахь изыргои? Егьи аганахь ала, иара адвокат мап ицәикит, иҟалаз ҳзымдыруа ҳшеилауаҭыруаз, иаалырҟьаны, аӡбара иалагарц агьшыбжьамыз, адвокат дизнаҳгарц иҭахыуп ҳәа ҳаҳаит. Изыхҟьо сзеилкаауам. Арахь адвокат иԥшаара закәыз жәдыруама? Иаҳаԥшааз дзусҭоу жәдыруама?
– Адвокат ҿыц даама?
– Макьана дыҟаӡам. Иахьа аҷкәынцәа Москва иҟаларц иҟан. Шьҭа иацәажәахьазар ҳәа сгәы иаанагоит. Иара дақәшаҳаҭхару здыруада.
– Џьаракыр ҳазшәыцхраауама?
– Аӡбара анцо аламҭалаз, иаҳа еиӷьуп ианалаго аҽныҵәҟьа Гудоуҭа араиком аԥхьа ауаа рацәаны еизар. Убра ацхыраара ҳашәҭа!
– Аизара мҩаԥгахома?
– Мамоу. Ауаа рҽеидыркылоит, Қарҭ иҟоу раҳарц. Аӡәы даақәгыланы дцәажәарц аҭахӡам. Аӡәыр дшәазҵаауазар, иҟоу аилкаа шәымазар шәҭахыуп, уаҳа акгьы. Аӡбара ҽнак ала инҵәоу сыздыруам. Иахьынӡацо убас еизалар цәгьамызт.
– Араион аҿы абра ишәзааиз иҳалшап ҳәа шәҳақәгәыӷуама?
– Уи знапы иану ыҟоуп. Шәарҭ шәрыцхраа! Дшәыԥшаа Агырба Вова. Ма Гыцба Шьалуа, ахирург, шәыҽиқәшәыршәа. Шәхала шәқыҭа аҿынтә ауаа азыҟашәҵоит, шәымч ақәымхои?
– Иҳаҳаит.
– Зегьы маӡазароуп. Ауаа анааизалак ауп аиҳабыра ианырбаша. Акәымзар рыуаа рыларҵоит ишәиааирц.
– Еилкаауп.
Адиректор Кьахьыриԥа иҭааз ах-ҩык рышьҭахьҟа амҩа ишықәыз, ааилахәлеит. Ааԥынра инҭагыларцы агьагмызт, амшқәа цқьаҵәҟьа ишеилымгозгьы. Иахьцалак ираҩсхьаз ашықәсқәа рзы уажәааны амшцәгьақәа иҟаз иреиԥшӡамызт, ҽынла Амра иарԥхоз аҳауа уахыла цқьа изыхьшәашәомызт. Амашьына ақыҭа мҩа иныбжьалахьан еиԥш, Џьанар ҿааиҭит:
– Заа ишәасҳәоит, раԥхьа сынхарҭа ҳашнадгыло. Аҩныҟа ҳнеиуеит.
– Саҭамыз! – иҳәеит Шьына. – Схәыҷы дшыҟоу аилкаа сазгәаҟуеит. Хар имаӡамкәа дшааиуаз, иахьа аԥша илалахт.
– Уара уусқәа урхашәалом, – Џьанар игәы иалан, – арахь ҳаргьы ҭаха уаҳҭом.
– Шәара ишәхареи, ари зеиԥш усми, – иҳәеит Шьына. – Амҩа сахьшәыцану сгәы иалоу џьышәымшьан.
– Сара Жьакәа иҿы сынкыдгылароуп, – Баҭыр ихы ҿихуан.
– Уи закәыхи! Баҭыр, иашьас узырҭаз улбар лҭахыуп, аҩныҟа усыцнеи! – Џьанар иҩыза диҳәаҵәҟьон.
– Жьакәа иҿы сахьынӡанхо сыздырӡом, уаантәы сузнеип.
– Ҳааузԥшып? – Жьакәа игәашә аԥхьа Шьына имашьына ааникылеит.
– Ус ирласны сзааиӡом. Шәарҭ шәца!
Џьанар игәыӷрақәа ааимпыҵхны, Баҭыр Жьакәа игәарԥ дынҭалеит. Аӡә иааира, дааидыртәаланы иацәажәара еснагь иазгәаҟуаз Жьакәа дгәырӷьаҵәа изааиз диԥылан, иҭакәажә
иаақәлыргылаз днадиртәалан, иахьцаз-иахьааз зегь еиликаан, ԥыҭрак ииржәаанӡа, изхараҵәҟьа диацәажәеит. Баҭыр иҩныҟа дкаҳа-бӷало амҩа данымызт, аха иқьаф акырӡа иӷәӷәан, дызҭахыз дибар – ицәа аазна ыжәны, иалихызи аҵхагәазы иҳәартә еиԥш. Џьанар, инхарҭа данавсуаз, уахь днеирц дыширгәыӷхьаз ихамшҭӡеит, аха, нымҩахыҵшьак шимамыз игәаламшәо, ихшыҩ ыжәны амҩа данӡамызт. Игәы хьыухьыуан, Шьасиа дналҿаԥшырц длызгәаҟуан, амала ихы-иԥсы иаҭахқәаз нагӡашьак шрымамыз дрызхәыцны, агәашә днавсын, днеиуан ихатә ҩны шыҟаз, уахь анаӡараҵәҟьагьы уамаӡак дазхьаамкәа. Игәашә дшынҭалазҵәҟьа, иашьа имашьына агәарԥ ишҭагылаз днахьыԥшит. О-о-ис! Уажәы Мамсыр, игәамԥхақәоз аацәыригахыр, дзычҳауадаз! Амаҵурҭа шыҟаз дымнеикәа, иуаҭах дазнеирц, амардуан днаҿагылон еиԥш, иашьҭахьҟа збжьы ицәымӷахаз ааиқәҿиҭит:
– Баҭыр, уаама?
– Сшааз умбеи, узҵаауеи? – аиашьа еиҵбы хаарак иҵаӡамызт.
– Ушааз зымбакәа, изымбо сыҟазар иаҳа еиӷьымзи. Арахь улеи, нан дузԥшуп.
– Ижәны сыҟоуп, уахь слеиуа сыҟам.
– Уҽылмырбаӡакәа ушьҭалома?
– Ԥыҭк ааҵыр сааип.
– Уааи уажәы! – Мамсыр ибжьы мчын.
– Усыдызцалеи?
– Иҟалазеи, нан? – Нуца ашә даалагылеит, дрыбжьаҟазарц лҭахызшәа. – Шәмеицәҳан! – уахь рхы шдырхоз гәалҭеит. – Мамсыр, уиҟәамҵуеи, нан, игәы ахьбзиам умбаӡои.
– Игәы шԥабзиам? Иҽарганы дааит. Арахь улеи сҳәеит! – Баҭыр наиқәҿиҭыхт. – Ҳаицәажәап!
– Уажәы ҳзеицәажәаӡом.
– Нас ҳанбеицәажәо? Сара уаха сцароуп.
– Уца! Умаауеи.
– Арахь улеии! – Мамсыр Баҭыр имахәар данкны аҩныҵҟа длеигарц иҭахын.
– Усҟәаҵ! – егьи инапы иашьа иааимеижәеит, дықшарц агьигымхо, иҭачкәым ҩышьҭихит.
– Нан, иҟауҵо уазхәыцуама?! – Баҭыр иан иҿаԥхьа даагылеит. – Уашьа уиеисуама, уанаџьалбеит! Сажәымҭаҽха сыԥсаанӡа ҳәа схы сурҵәыуашама?! Уҩеи ушьҭаларҭахь, уԥсы ушьап! Мамсыр, уан дузӡатәуп, аҩныҵҟахь унахынҳәы! – лԥа еиҳабы дишьҭагыланы дныҩналан, ашә ҩалыркит. – Иҟоу умбаӡои, нан! – адәахьы уаҩы имаҳартә, лԥа диацәажәон. – Баша иуасҳәозма, аҷкәын дычмазаҩхеит, аиҳараӡак ианижәлак иуҳәо иаҳауа џьушьома.
– Дыбжьысит, дычмазаҩымхеит аха.
– Дычмазаҩхеит, убаашәт. Иблақәа зеиԥшрахаз умбаӡои. Зхы ҭырҟьаз диҩызахан, иблагә аҽаԥсахит. Уаҳа иоумҳәан, уан дузӡатәуп!
«Уан дузӡатәуп!» Иан аҩныҵҟа илҳәоз иаҳауамызт, аха иашьеи иареи данрыбжьагылаз, Мамсыр иахь лхы нарханы, убасҵәҟьа шылҳәаз Баҭыр игәы иҭахәхәа ишҭаз иҭан. Уаҩы диҭахымкәа, зегьы дырцәымӷызшәа, ихшыҩ ҭшәахан, иааикәыршаз рахь изцәырҵыз ацәымӷра зҳауан, аԥсыԥ ззымчҳаз ампышт еиԥш иԥжәарызшәа. Ихы изымдыруа днеиртә, иҵегь ижәырц иҭахын. Мамсыр ицынхәрас сасык диҭаар иаҳа иеиӷьеишьон. Ус иагьа иҟазаргьы, иашьа ибла дамбарц, данышьҭала ԥхыӡгьы ибомызт, убасҟатәи дынҭаҳа дыцәеит.
Ашьыжь дангылоз, Амра ҩкыдлахьан. Иусура усгьы дагхахьан, алада алыбаара игәгьы ахӡамызт. Аҽны Џьанар дааиҿаҳар абеиҭахыз, иацы дахьиҭымааз гәыбӷан ииҭар, аҭакс иеиҳәоз ахеиҵаӡомызт усгьы. Усура димбар, акы дшақәшәаҵәҟьаз дазхәыцрын. Важьа игәы иалсрын, агараж знапы ианыз аҽны илаԥш дахьыҵамшәаз, аха Баҭыр ихаҭа уи гәхьаас димаӡамызт, аусура акәзар, аӡынраха еилахарак иақәымшәацызт. Рмашьынақәа аиҳараӡак рышьақәыргыларақәа ирҿын.
Аус злаз – Мамсыр имашьына агәарԥ аҿы игылаӡамызт. Уи дықәҵхьан. Баҭыр длалбаан, ҿаҵақәак ифазшәа иуит. Чаик рцаны ижәын, ихыхь маҷк еиқәтәазшәа аниба, ишәақь еимҿаԥа аашьҭихын, иҟанҭаруаз имӷаҵо, ала даԥхьан, агәашә дынҭыҵит. Абнара дылан, аҳәсҭқәа днарҭыс-аарҭысит, рдәынақәак нылԥраа-аалԥраауан, кәатақәак аӡы ишыхтәалаз ибеит, ииасны ицоз аԥсаатә ажәҩан ҳаракы иаҵибаауан, аха ианаҭахыз аума, ианаҭахымз аума, знык ишәақь ҭирҟьарц иааимырхиеит, ижәҩахыр ишыхшьыз ихшьын. Ила иаԥхьа игылан, иҵнарԥраауази илнарԥраауази инарзыҭрысуа, ианаахынҳәлак аԥшәма дызҿыз азеилымкаауа ихәаԥшуан, нас иаԥхьа инагылахуан, даҽазынгьы еиламхаӡакәа инаҭрысырц.
Амҩахәасҭала ахәы дықәын, иакәыршаны длыбаанӡа, аамҭа мҩасырц. Ҵаҟа ақыҭа мҩа шыҟаз длалбаан, устәиала дышиашаз аҩныҟа дҩеирц игәы иҭан. Џьанар инхарҭа днавсуан, аха аӡә илаԥш дыҵашәарын ҳәа игәы иҭашәомызт. Аԥшәма усура дыҟан. Шьасиа аҵыхәтәантәи лымз акәын, лыҽҳәара ааигәахон, ахьҭаха шамахамзар ддәылҵуамызт. Асҭанда лҵарахь дыҟан. Аканикулқәа
ахьынӡалымаз дылҿамҳарц ихы ихьчон, шьҭа ԥыҭрак еибабарымызт. Надшьа ашьыжьтәи лус-ҳәыс аныналыгӡалак, адәахьы дузырбодаз, хәымҽхантәи лусқәа раамҭа лзааигәахаанӡа. Абас мацара дышхәыцуаз, иҽызцәихьчоз анхарҭа днадгылаанӡа, иааира дазԥшызшәа, ихы анҩышьҭих, уамак инаскьагамкәа, дадырсызшәа дгылан Асҭанда. Ихаҭагьы даашҳазхеит. Ахәыҷқәа реиԥш хаха дасны иҽанизымҵәах, илымариашаны иҿынеихахт.
– Бгәабзиара шԥаҟоу, Асҭанда, бзымбеижьҭеи? – хаарак иҵаӡамкәан даалзааигәахеит.
– Хар сымаӡам. Уара?
– Исыбаргыузеи, – иҳәеит, иҭеиҭԥш ицнаҳәомызт акәымзар. – Ара бабаҟаз иахьа?
– Ус санаало ыҟоуп.
– Ус акәзаргьы, мҩабжара баанхеитеи.
– Машьынала саауан, уанызба абра слыбааит, узбар сҭахын.
– Амашьына арбану? – ԥыхьатәи реизыҟазаашьақәа дрылацәажәар аҵкыс, зыӡбахә лымаз амашьына дазҿлымҳазар еиӷьын.
– Амҩан иухьӡаз.
– Иарбан машьыноу исыхьӡаз? – азныказ уамашәа ибеит ихьӡаны ибла иамбаз иарбан машьыназ, нас дылжьоз џьишьеит.
– Иухьи, Баҭыр? Абыржәы амашьына шувсыз гәоумҭану?
– Исывсҵәҟьама?! – дагьааиҵаӷәӷәеит иара.
– Иувсит, – лҿыналхеит, иаргьы дналывагыларц.
– Аҩныҟа анеира узаҟәыҵи?
– Сышԥаҟәыҵ. Санақәшәо сымнеиуеи. Аԥыхьақәа реиԥшҵәҟьа сызнеиӡом, аиашаҵәҟьа уҳәозар.
– Баҭыр, уҽызхурҟьо зумҳәои? – лбжьы ҵысуан.
– Акы сҽахсырҟьоит ҳәа базҳәада, – ргәашә азааигәара дааҭгылт иара, аӡӷаб длыцны дымҩахымҵырц.
– Сара изымбои уеилашәаны ушыҟоу. Уааи, аҩныҟа ҳнеип! Шьасиагьы улбар лҭахызшәа збон.
– Иахьа џьара снеиуа сыҟам. Ус сааҭыҵит, аха сгәы бзиамызт. Аусурагьы слымбааӡеит, бымбаӡои.
– Уаҳа ак соуҳәарц угәы иҭаӡамеи? Ҳаҵәах шымаӡаз иаанхар аума? Ма уара узы иԥсу? Зегь ухашҭит, узықәшәеи?
– Ишԥа схашҭуаз, – иҳәеит, аиашаз, рбзиабара убранӡа ирҵәахуан, цәгьоурак иаҩызазшәа. Иҵаулаз ацәанырра рҩыџьегь ирыбжьамлар акәын, уи шьҭа иара агәра игаҵәҟьеит. – Саҭамыз, Асҭанда! Гәыбӷан сыбҭартәҵәҟьа быҟоуп, – даақәҵәиин, иҿынеихеит, уаҳа дхьамԥшӡакәа, инижьуаз аӡӷаб лылаӷырӡ лҿыкәкәар изымчҳар ҳәа дшәон.
– Баҭыр!..
Лылаӷырӡ цәыкәбарқәа ирылыжж ихьӡ ҳәаны дахьиԥхьоз «уу-у» зыхгоз илымҳахь инеиуамызт, игәы иаҳаӡомызт. Уи ахьылбоз лара лымч лылнарӡӡаауан, лшьамхы ҳадҳадон. Агәашә даадхылеит дзеиҭамҵуа. Дзырлашәызи Баҭыр? Дуазыруан, маҷк дгәынқьуан. Ааигәа уаҩы дахьыҟамыз, лгәаҟҵәаҟра лнарҵәахуамызт. Лхымҩаԥгашьа лымаӡа зҭаӡаз лгәаҵа аанартуан зынӡак илызгәамҭаӡакәа. Илыӷралшьуаз аӷызбжьы шьҭа илзыҵәахуамызт.
– Ибыхьзеи? Ибыхьша бан илықәшәааит! – лгәы цаны Надшьа дааиуан. – Бгәы нирхама? – илҳәарыз лҿашәомызт, агәашә данааҭыҵ, анаӡара иҩеиуаз дымҩашьахуа Баҭыр шиакәыз анылдыр. – Уи Баҭыр иоуп, бгәы нирхарымызт, нас ибыхьзеи, бан рыцҳа?
– Иара иоуп, нан, иара иоуп.
– Ишәыҵалазеи? Закәытә хлымӡаахроузеи ҳзыниаз?! – ан дшәан, еилкаак лоурц, лхы ахькыдылҟьарыз лыздыруамызт. – Аҩныҟа ҳлеипи, ақәаԥсата алагеит, – Надшьа, агәылацәа рылаԥш дацәылхьчарц, лԥҳа длыма, агәарԥ дынҭалеит.
Абарҵа иааҵагылаз Шьасиа, илҳәарыз лҿамшәо, ланхәԥҳа дналԥыланы аҩныҟа дшаалгашаз лҽылзақәмыршәеит. Дналыдххылар дылԥылылцар лҭахымызт, иудыруази, Асҭанда Баҭыр дзыниаҵәҟьаз еилылкаазар. Аӡӷаб, аҩныҵҟа данынадыртәоз, лгәы еивҵаханы аиацәкьысрахь диасхьан. Ан лҽылзымшьуа дныҵагылан дыҳәҳәарц агьлыгмызт, лыбла шааԥшуаз лыԥҳа дыԥсыр ҳәа дшәаны, дуазыруан. Лыхшыҩ аусура ианаҟәыҵлак, арҵәааҳәа дзыҳәҳәар – ауаҩы деиқәнархоз џьылымшьози. Аҭаца дныҩнысын, аҵәыцак азна аӡы кәеикәеиуа ланхәԥҳа илзаалган, таблеткак лҿы инҭаршәны, ҿамҩақәак ллыржәит. Асҭанда, леицәкьысра аҽармаҷцԥхьаӡа, лхаҭа дҟәызгаӡа даанхон. Лан длывагьежьуан, илыхҭашәаз лалҳәарц, лара ҿылҭуамызт. Шьасиа лнапы ланхәа иллырбеит, аӡӷаб даалҟәаҵырц. Лхаҭагьы ланхәԥҳа дналыдгылан, лыхәда аҳәынҵәрақәа ааԥлыртын, ампахьшьы аӡырԥхала илырбааӡан, илҿылшьуан, лыхәда иҵылшьуан. Асҭанда лҭаца
лызмахәарк дасны иаанылкылан, илгәыҵалырӷәӷәеит. Шьасиа, ҳамҭакы уа дшаалыдхалазгьы, лыгәшәымшә ҳәаны, адиван днықәлыриан, ахьҭа лыламларц, ахыза ԥшқа налықәлыршәын, амца амҿы бзианы инақәылҵеит. Ақыҭа мҩеи аҩни дрыбжьысаанӡа, Асҭанда убасҟатәи дкарауарахеит, маҷӡак лыбла нцәынҭааит. Ус ԥсшьарак дақәымшәазҭгьы, даазықәшәаз лгәабзиара иазышьҭымхыр здыруадаз.
– Банаџьалбеит, илеиҳәаз сыздыруам, ишааидыҵыз убартә иара дцон, лара дгылан, – аԥҳа иахьылмаҳашаз аҭаца дныҩналгалан, ан дыгәжәажәон. – Ҳаҩнаҭа дааӡазшәа, ара дааиуан, дцон. Иаҳәшьа димаӡамызт, иаҳәшьаҵас бзиа дибон. Илеиҳәарызи? Лара усгьы лакәӡамкәа дыҟанеи.
– Дааԥшыр акыр лызҳәозар аабап, – Шьасиа ланхәа длырҭынчызшәа луит.
Илеиҳәазеи? Аҭаца аҩны дааҩналеит, Баҭыр иҿыҵшәарыз лзеилымкаауа. Азныказ лара илызкны ак иҳәаз џьылшьеит. Нас илгәалашәон ланхәԥҳа лнапы дшахьынҳалаз, цәымӷрак лыҵаӡамкәа, лҭаца лыда гәыӷырҭак лымамызшәа. Ус анакәха, дхәыцуан лара, Баҭыр бзиа иибоз лара лакәымзар ҳәа дгәыӷуан. Лара шԥалакәхарыз, уамашәа иубашаз, хаҵа иҟаз, зцәа зтәымыз, усҟан иланхәԥҳахараны иҟаз дизҳәаны дтәан, уи лашьа иҩыза гәакьа иакәын, ачара анаанҵәоз лара, аҭаца, иашьас илырҭаз. Зегь рыла ус ахьимыхьшаз ашьацҳәа дакрымызт. Лхаҭа иаарласны илзеилымкаацыз ҭылҵаар акәын. Диԥхьар арахь иара дааӡомызт, уи дырын. Иҽиқәыршәара мариамызт. Иахьа, уаҵәы ҳәа лыҽҳәара иазԥшын. Аха ичҳаны иара дизцар иаҳа иеиӷьын. Лымала дызцомызт, ма Аԥҭа диԥхьандаз! Ргәылара жәабаҟа шықәса зхыҵуаз ҷкәына хәыҷык дыҟан, ма убри лан лаҳәшьаԥа дизылшьҭындаз. Аха, дааиԥхьхәыцит лара, Асҭанда дшыҟаз идыруанаҵ иара дшыҟанаҵарыз здыруадаз. Дламаны Баҭыр иҿы днеир, рҩыџьегь ргәқәа нибархар абалҭахыз. Зҽыззылкрызи? Џьанар иусурантә дхынҳәаанӡа, Баҭыр диҿцәажәар еиӷьын, илҳәашаз-илушаз лымдыруази. Ауха дааир, иара усгьы иан илдыруаз ицәылӡарымызт, уажәраанӡа иԥшәма ԥҳәыс дыхҭеимкуазаргьы, шьҭа илдыруаз еиликаарц иҽышԥазимкуаз.
– Нан, сара Баҭыр иҿынӡа сцар сҭахыуп, – аҭаца ланхәа дналыдгылеит, уи лԥеи лԥҳаи «нан» ҳәа илышьҭан азы, ларгьы хәыҷы-хәыҷы дашьцылон, Надшьагьы уи лгәы иаахәон.
– Бан дбыкәахшандаз, уа бнеип, аха иабҳәози?
– Илеиҳәаз еилыскаар сҭахыми. Арҭ рҩыџьегь акы еимаркит, ижәымбаӡои.
– Лара ҳалмазҵаауеи.
– Лара ҳалхьымӡар ҳәа шәшәома, аха дшыҟоу ала дҳазхҭакуам. Иахьцалак иара сиацәажәар сҭахыуп, иҩны снеир акыр амоума?
– Ҳазҭашәаз уахәаԥшыр, иамагәышьеи, аха бара бшыҟоу ала уаанӡа бымала бысзышьҭуам, – лҳәан, ижыцәыз ргәыла ҷкәын диԥхьарц, дындәылҵит.
Шьыбжьонын. Ашоурагьы ахьҭагьы лзеиԥшхартә лҽеилалҳәан, агәыла ҷкәын длыма, Шьасиа амҩа данын. Маҷк ишыҩадаразгьы, дымццакӡакәа, дынҭгыла-ааҭгыло амҩа дахьықәыз, усҵәҟьа илцәыцәгьахарымызт ҳәа дгәыӷуамызт. Даҽа усзар, ас амҩа дангыларымызт, аха иашьас илырҭази ланхәԥҳаи рус еилыргашьак аҭатәын, арахь аилаԥаҭара зхараз лара лакәхар ҳәа дшәон. Ус лгәы иабон, аха лгәи-лгәи еилаԥшыхуан, усҵәҟьа акәхарымызт ҳәа гәыӷрак аалызцәырҵуан. Усҟан ацәанырра ҵаулаӡа илашәха ауаҩ ҿа дшьақәзырҟьоз акәӡамызт лара аиҳараӡак дзызхәыцуаз, ауаҩы иԥсҭазаара ламысла еибаркын, аиҿцаара бзиаӡа змаз ҩ-ҭаацәарак ирыбжьалаз аԥырсал абаҭаххоз. Уи адагьы, иашьас илырҭаз ауаҩы длашьамзи, даҽакы дазхәыцуазар, ихы ахәац ҭашәар еиӷьымзи, акәымзар ламысхозма.
Ақыҭа мҩа аҿынтә агәарбжьара дананыла нахыс, зҿы дцоз иҩни игәарԥи иаҳа-иаҳа дазааигәахацԥхьаӡа, лымч акырӡа икаԥсозшәа лбон, лгәеисра ццакцәон. Аҩадара акәӡамызт илзышьҭымхуаз, иашьас илымаз ауаҩы, илеиҳәарыз макьана иахьылзымдыруаз ҩныҵҟала даршуан. Агәашә днадгылеит. Илыцыз аҷкәын аҿҭыха имоукәа, аԥшәма ла ааҵҟьан, агәашә иаадгылеит ахаԥыц рӷыӷкны. Баҭыр даадәылҵит. Иангьы дишьҭагылан. Иара ала ахьынӡаԥхеиҵоз, Нуца иааиз длеигәырӷьаны аԥсшәа карҵәаны илалҳәеит. Иагьа умҳәан, уажәраанӡа дааргахьазар акәымзи, Баҭыр иҽармаиншәаломызт умҳәозар. Лара лхала даазар – акы дшаанацаз ҩашьомызт, ус акәзаргьы – дааизааит, цхыраара лыгхар ҟалозма. Шьасиеи аҷкәыни амцахь иларган, иладыртәеит. Зцәа зтәымыз аԥсааиҭакра лҭахын, даатәеит, аԥшәма ԥҳәыси лареи ихьаамз жәабжьқәак еимырдарц.
– Баҭыр снаиацәажәар сҭахын, – дҩагылеит Шьасиа, индәылҵыз аԥшәма рԥыс днаишьҭаларц.
– Уа баангыли! – Нуца Шьасиа лаԥхьа ашә днылаххит. – Уа Баҭыр! – лԥа иқәҿылҭит. – Уаҳәшьа дуацәажәар лҭахыуп, арахь уааҩнали! – Баҭыр длыргьежьит, лхаҭа Шьасиа илыцыз аҷкәын дааиԥхьан, асурахьы дналган, аџьынџьыӷәи арасеи изылԥшаан, аҩныҟа ишыҟаз, аҵара шиҵоз уҳәа, дизҵаауан, игәы лмырҿыӷьырц.
– Маӡала суацәажәарц шысҭахыз уан ишԥалдыри, – Шьасиа дҿаԥхаҿаччацәон.
– Ус акәхап, – Баҭыр ибон Шьасиа лҭынчшьа аасҭа лхаҿы лашара иара даахнахӡартә иаҳа ишылнаалоз. – Сыбзыӡырҩуеит.
– Асҭанда лԥсы маҷхо днеит, еибышәҳәеи? Ҵаара ԥхашьарам, – Шьасиа ус дук змаз лыԥшра лхаҿы иаанахәахьан.
– Еибаҳҳәаз ҳәа акыр лҳәама?
– Ус лҳәо дыҟоума, лԥсы лылшәшәо даныҟала, дықәҳариеит, нас дшыцәаз арахь сдәықәлеит.
– Сызлалыхәо ҳәа акыр бдыруама?
– Сыздырӡом, аха лан дҵаауеит, иҟалаз лдырыр лҭахыуп. Лхала даарц ақәылкызшәа анызба, сара сдәықәлеит, – Шьасиа амц ахьылҳәаз аалцәымӷахан, дзымцәажәо даақәхеит.
– Сабашәыхәари?
– Асҭанда лашьа дааир – иҟалаз еиликаарц далагашт. Иасҳәои? Сызқәуҵои?
– Иҟаҵәҟьоу иаҳәа!
– Абас иааԥҵәану?
– Шьҭа акы сҵәахып ҳәа сгәы иҭоума, агәхьаа скыума!
– Убасҵәҟьа уҵабгартә, иухьзеи?
– Исыхьыз уажәгьы еилыбымкааӡаци?
– Еилыскааит, – лҳәан, ишаалцәымӷахаз лхаҿы иааныԥшит. – Исзеилымкааӡацт, – нацылҵеит, ибла цқьа дныхԥшылеит. Иблагә лгәаԥхомызт. Ихаҿы амыркыџьы иакызшәа, еиҵалан еибарххон.
– Ибзеилымкааи? Еилыкка ибасымҳәеи Асҭанда лаҵкыс бзиа избаз дҟалеит ҳәа. Сцәанырра сзаиааиуам. Сатәнатәӡеит. Схы жьаны, Асҭанда джьаны сеиҭалышьҭалар ауама? Ус иауам.
– Убасҟатәи узҿынҵәаауа дыздыруандаз! – аҵыхәтәан Шьасиа цқьа еилылкаарц изықәкны илымаз дазкылсит, иагьа умҳәан, араҟа еицәажәозижьҭеи, иара зыӡбахә имаз лара макьана дылзымдыруазшәа лгәы илнаҭон.
– Шьасиа, уи бара боуп, бара! Уаҳа ишԥабзеилымкаауа?!
– Баҭыр, иуҳәо закәи?! – арыцҳа ԥшра аашьҭылхуан. – Иашьас усырҭеит. Ус сара исоуҳәар ҟалозма?
– Бымбои ибҳәо!
– Уҩыза иҩнаҭа сыҩнагылоуп.
– Убри ауми исыхьыз.
– Изакәи иуҳәаз? Санхәԥҳа дҳәаны дузтәанеи.
– Бымбои зегь шыбдыруа, амала дсызҳәамызт, аха бзиа ҳаибабон.
– Нас ус зухьи?
– Изхасыхьыз здырхуандаз!
– Шьҭа ишԥаҟаҳҵо?
– Бсыцны бызцозар, ҳҩыџьегь ҳақәҵып!
– Иуҳәо закәи?!. Зегь еилаҳгома?
– Зегь ҳзеилагом. Бара еиҳараӡак ибзеилагом. Саргьы… Убри ауми исыхьыз.
– Баҭыр! – дныҩныҵәаарц агьлыгмызт. – Ухы унапаҿы иаага!
– Сара сызҿи бара бтәала?
– Уа уаҩы дызуцхрааӡом.
Иблақәа лгәаԥхаӡомызт. Илеиҳәаз ашьҭахь, уи дазхәыцратә дыҟаӡамызт, ихы еивысыр ҳәа дымшәозар, убранӡа иблагә рҽырыԥсаххьан. Ирлас абарҵахь дындәылҵит. Лшьамхы ҵысуан. Уи уаҩы ибарҭамызт, аха лыц ахьеихамгылоз Нуца игәалҭар лҭахымызт. Дымкаҳарц лыҽгәаҭо, алада лҿылалхеит, иаалгаз аҷкәын длыхьӡарц наиқәҿыҭуа. Нуца, аҷкәын длыма, даадәылҵын, Шьасиа дналыхьӡеит, бысҭак лзылуаанӡа дахьлыцәцоз лгәы иаланы. Шьасиа уи, лгәы иакәымз ак ҭамшәарц, ажәа хаала длацәажәон. Агәашә дынҭысны, ԥыҭрак дласкьахьан, дызҭаз анхарҭа лымбо данлеи, дааҭгылан, аандак лыҽнадылҵеит. Ацара лылшомызт, лымҩа шылбааразгьы. Лыхәда маҷк иааԥлыртлеит.
– Ӡык сзуԥшаандаз! – аџьынџьыӷәфара иахамшәалоз аҷкәын гәарԥк дынҭалан, аӡы рымхны илзааигеит. Ихьшәашәаӡа ианылжә ашьҭахь, – уԥсынҵры духааит! – аҷкәын днаиқәныҳәан, даҽа ԥыҭрак лԥсы ааиҭалкит, иара аӡы злааигаз иргьежьаанӡа. – Усҵәҟьа иҟаларым! – лҳәеит, аҷкәын ишиаҳауаз. Аҽны еилылкааз, ԥхыӡырла илбазшәа, ишлабҿабаз агәра лгаӡомызт. Баҭыр иаҳагьы иаҳаҭыр лбозшәа лгәы илнаҭон, зынӡак цәымӷрак лызҵысуамызт, амала дрыцҳалшьон, лара дшақәгәыӷуаз реибабарақәа шьҭа изыҟаломызт. Ус ахьакәхаз лцәымӷын.
Адвокат даниԥылаз ашьҭахьҵәҟьа, Леуанти иажәахә цқьаны аҩра иҽазикит. Абӷьыц цқьақәа аҷаԥшьацәа ирымихыр, иалихыз еилыркаарц рҽазыркыр ҳәа дшәан, Бераӡе диҳәеит. Уи иԥҳәыс адәқьан ишаақәылхыз қьаад гәарҭак изаалгахьан. Леуанти дҩамгылаӡакәа дтәан, игәабзиара ииҭахыз цқьа ишинамҭозгьы, жәабаҟа даҟьа цқьаӡа ихиҩаалеит. Уаҟа ахара злаидырԥхьаӡалоз актәи астатиа ԥыххаа иқәиҵон. Убас азутәын аҩбатәи астатиа. Уи аҽны дахьӡомызт. Уамашәа ибон аҷаԥшьацәа ицәгьа ҳәаны иусура дахьаҟәырымхоз. Мамзар шьҭа усгьы агьизыҟаҵарым ҳәа ихылаԥшцәара гәагәҭрыжьзу?
Адырҩаҽны ашьыжьнатә деиҭанатәеит, уажәы-уашьҭан дналагарц. Макьана ашьмахьы ирымгацызт, чаик рымжәӡацызт, иара аусура ас зааҵәҟьа ишилымшоз ибеит. Аҿышәҭ аартны, ифымцадалақь аақәырҵеит. Уажәыҵәҟьа аӡбарахь дыргон, уи еилкаан. Рхаҿы анамырхуаз аҽны акәӡамызт. Ахаҿрыцқьага ааргазар, аусӡбарахь удәықәыргаларц уазыҟарҵон. Иԥсахы ааибакызаргьы, иҽамариашаны, ихаҿы ирыцқьеит. Бераӡеи иареи, ашьмахьы инаргарц, иҩдәылыргеит. Даҽа камерак аҿы аҿышәҭ анаадыртуаз иҟьаҟьаӡа изкуаз аҿы фымцадалақьк аҭра иаҵәаны илаԥш нақәшәеит. Убри Ҭырқьба Мирон ишитәыз, убраҵәҟьагьы дышҭакыз агәра изымгеит. Уигьы аӡбарахь игара дазыҟарҵон. Ишаахынҳәыҵәҟьаз шьыжьхьак инацҳазшәа руит. Леуанти иҽааибиҭан, иқьаадқәа ааидикылан, дыԥшын.
Дындәылыргеит. Мирон дыҟаӡамызт. Абахҭа агәарԥ ҭшәахь днарган, данҭаркуаз дызлааргаз амашьына дынҭадыртәеит. Уаҟа ԥыҭ-ҩык рҭыԥқәа ҭачаԥан, аӡәи-аӡәи зеибамбартә, изымеицәажәартә еиҩкаан. Ҩыџьа асалдаҭ ааҭалеит. Егьи дааргарц иааԥшырц аӡәы ҿааиҭит. Леуанти дзымқәацо, иҭалоз-иҭыҵуаз уаҩ димбо, дҭакын. Егьи ҳәа зыӡбахә рымаз Мирон шиакәыз идырын, уажәы-уашьҭан дааҭаргаларын ҳәа дшыԥшыз, амашьына аҿынанахеит. Асалдаҭцәа руаӡә, – «рҩыџьегь ҳзымгаӡои?» –ҳәа ааиҿыҵҟьеит. Абаандаҩы идырт, амашьына аҩныҵҟа дицҭадыртәар, Мирон «дхихыр» ҳәа ишшәаз. Ргәырҽанын, еиӷьын ҩынтә рыла хаз-хазы ибжьыргар. Аӡбарҭа ахыбра аҵаҟа аҵаӡҩа ду, аҩкаарақәа аҭаны, иаман. Леуанти уахь дахьыныҩнаргылаз, асалдаҭ еикәшаны игылан, иара рыгәҭа дналаҳаит. Камерак ашә аадыртын, дныҩнаркит. Маҷк анааҵ, асалдаҭ ҩаҵдырҟьан, дааҩнаргылеит Мирон, аруаа рыгәҭа дналаҳартә. Абаандаҩы иԥсихика ишақәыӷәӷәоз ҩашьомызт ар рхымҩаԥгашьала. Мирон дуаҩ кьаҿызма уҳәо ишәага ыҟан, дҩарҿаԥшын:
– Арԥарцәа, ашьма абаҟоу? – дҵааит.
– Абар! – рҳәан, инаидырбеит, иаргьы деиҵамхаӡакәа дныҩналеит.
Акамерахь днаргеит уҳәартә, ашә ҩадыркхьан, деиҭаадәылыргеит. Леуантигьы иааиԥхьеит. Салдаҭк аԥхьа днагылеит, Леуанти уи днаишьҭаргалеит, даҽа салдаҭк даагылеит, нас – Мирон, ашьҭахьӡа аҭыԥ аанызкылаз асалдаҭ дишьҭан афицар, ибла ҵархәны, адунеи шынеибакәыз дазгәааны дыҟазшәа. Адгьыл иҵгаз амҩала ишнеиуаз, амардуан еикәарҵәи иҩаҿагылан, уадак аҿы иҩыхәнеит. Уаантәы зал еиҵҳәак ашҟа иааргеит. Аӡбарҭа даара иҭбааӡан, иауӡан. Уахьԥшра уздыруамызт. Азал аҵыхәан иҳаракны аобиектив ықәгылан. Аҭӡы икҿаҟаҵаз аҭыԥ аҿы ладеи ҩадеи абаандацәа ныкҿадыртәеит, ажәак еибырҳәар амуа.
– Шәҩыџьегь шәеицәажәо зымбароуп! – асалдаҭгьы рҭыԥ анаалырх, аурыс фицар лаԥшы цәгьа, ихаҿы ырҵәины, абаандаҩцәа даарызхьаԥшит. – Еилышәкаама?
– Еилаҳкааит, – рҳәагәышьеит.
Азал макьана иҭацәын. Леуанти инапы Мирон иирбарц иҭахын, дықәгыланы ажәа иҳәарц. Егьи ари диҿаԥшуамызт, дизгәааны дыҟан уҳәартә, диқәцәажәар иҭахӡамызт. «Уара ҳауԥсахит, уареи сареи ҳус акакәым», – абас ицәажәон Мирон ихымҩаԥгашьа. Иааҩналеит адвокатцәа. Апрокуратура аҿынтә иаарышьҭыз даурысын. Ус зыҟарҵаз еилкаан. Уи иҭыԥ аналихуаз, амаӡаныҟәгаҩгьы дааҩнашылан, иҭыԥ аҿы днатәеит. Уи дазарбаџьанын, Леуанти излеиликаауаз ала. Уамашәа иубашаз, ақырҭқәа џьаргьы рхы адырбаӡомызт, даҽа милаҭк иаиууз ауаа рыла амилаҭ зҵаара иазкыз аус «еилдыргарц» рҭахын. Аӡбаҩцәа ааиуеит. Аӡбаҩ лхаҭа дыԥҳәыс ҿан, уамакала дыԥшӡан. Алатәаҩцәа руаӡә дхаҵан, рҩыџьегь рыжәлақәа қырҭуа жәлаӡамызт. Ахаҵа дагыруазар здыруадаз. Аӡбаҩ лакәзар – Бежанова лыжәлан. Аӡбара апроцедура иалагеит.
– Ахара зду, акыр шәаҳәома, ма жәалагала шәымоума? – дҵаауан Бежанова.
– Сара исымоуп, – Леуанти дҩагылеит. – Исзеилкаауам иаркыу аусӡбара зхамҩаԥысуа.
Абри азҵаара Мирон аҭыԥ иқәиҵарц Леуанти иҭахын. Убасҟан иара имаӡа иҵдыраара рылшаӡомызт. Иара, иҭагылазаашьа зеиԥшраз ала, иаркыз аусӡбара цар иаҳа ишизеиӷьыз Қырҭтәыла аиҳабыра ирзеилымкаауа иҟазма. Аха игәы иҭаз Мирон иабеидыруаз, ҿиҭӡомызт.
– Иаркыу аусӡбара мҩаԥысуеит зҳәада? – дҵаауан Қырҭтәыла ССР Иреиҳаӡаз Аӡбара иалахәыз Бежанова.
– Сара издыруеит сҭаацәа, сҩызцәа амҩан ишгылоу, илеирц рҭахны, аха арахь иахьзымлеиуа иманшәалам.
– Ҳаргьы ҳаурышьҭӡомызт, цәгьала ҳлеит, – аҳәаха рибамҭо, иааҵҟьеит адвокатцәа. – МВД аҿынтә аподполковник дгылоуп, иуаа иманы, ариказ ус иҟоуп иҳәеит.
– Уажәыҵәҟьа уи азҵаара аҭыԥ иқәҵахоит, – Бежанова агәра длыргон.
Леаунти аҵыхәтәантәи ихымҩаԥгашьақәа рзеилымкаацзар, аусӡбара алагамҭа ацашьала, «анапаршьышьра» ауазар гәарҭарц рыҽԥыршәон. Ашьҭахь, иахәҭаны ирбозар, ауаагьы иҩнарҵарын ҳәа иибоз игәы дҭанархәыцуан иара. Ԥсахрак ҳәа уаҳа акгьы ҟамлаӡеит. Аӡбаҩ алатәацәа днарҿахәыҭхәыҭын, лқьаадқәа бӷьыцк ааргәылалхын, шаҳаҭцәас иааԥхьаз рыхьӡынҵа даԥхьеит.
– Уаҳа аӡәыр ҳаарыԥхьарц шәҭахыума? – дҵаауан лара.
– Сара исҭахыуп, – Леуанти иадвокат ипротез иҽанҵаны дҩагылан, ԥыҭ-ҩык рхьӡқәа иҳәеит.
– Саргьы исҭахыуп шәрыԥхьарц…– Леуанти дҩагылан, ҩыџьа рыхьӡқәа наниҵеит, нас инациҵахт:– Ԥыхьа аҳәара иҟасҵаз сеиҭазыхынҳәуеит: иҟалозар ауаа азал ахь илашәышьҭ!
– Илаҳашьҭуеит ҳамҳәеи?!.
– Иабаҟоу, азал аҿы уаҩы дыҟаӡамеи.
Азал аҵыхәан иҿаз ашә ала дааҩналеит Леуанти иаб, Мирон ианшьа Гыцба Иасон, иашьа Заур. Урҭ аԥхьатәи аҟәардәқәа рҿы инатәеит. Апроцедура цахуан.
– Уаҳа даҽа жәалагалақәак змада? – дҵаахуан аԥҳәыс ԥшӡа, ара акәымкәан, даҽа џьара шылҭыԥыз ззымдырыз.
– Ауаа азал ахь илашәышьҭырц сеиҭашәыҳәоит, – дҩагылахт Леуанти дҿагәыбзыӷӡа.
– Илаҳмышьҭи?! – Бежанова илаҳауаз «уамашәа илбон».
– Урҭ рыдагьы иҵегь шыԥшу здыруеит.
– Уа иҟоу жәдыруама?! – маҷк изгыз илымҳа инапсыргәыҵа ргәаҩа адкыла иӡрҩуаз Иасон Гыцба дҩаҵҟьан, ԥхьаҟагьы дааскьеит. – Ауаа рацәаны иааит, иҟоу рбарц-ираҳарц рҭахыуп, аха МВД аподполковник дгылоуп, имилициа иманы, уаҩы дларышьҭуам.
– Уажәыҵәҟьа иларышьҭуеит…
Агәараҳәа ауаа рҿаархан, азал ду қазықазуа иаадырҭәит, Леуанти уаҳа акгьы иҭахӡамызт. Уҳ, гәышьа!!! Бежанова даԥхьон Қырҭтәыла апрокуратура хада еиҵанарҟәаҟәаз аус.
– Леуанти… шәҩагыла! – Бежанова лхы Леуанти инаиқәылкит. – Ахара ишәыду азы шәҿы шәықәшаҳаҭума?
– Ма-ап!!! – Леуанти дыҳәҳәеит, азал аҵыхәанӡа имнаӡар ҳәа дшәаны, арахь иҳәҳәабжь аҭӡамцқәа ишрылҟьаз абеидыруаз.
Аӡбаҩи апрокурор Шашкини неиҿаԥшы-ааиҿаԥшит. Мирон иаҳауаз агәра изымго ихы ҩышьҭихын, Леуанти дахьтәахьаз лаԥшыла дааимидеит. Бежанова деиламхаӡакәа, наҟ-ааҟ илыватәаз алатәаҩцәа днарҿахәыҭхәыҭызшәа, аамҭа лгон, ахара здыз ииҳәаз цқьа дазлырхәыцуазу здыруадаз. Уи усҵәҟьа шакәыз лырҵабыргуазшәа, абаандаҩы деиҭалыргылеит.
– Ахара ишәыду азы шәҿы шәықәшаҳаҭума?
– Ма-аа-ап!!! – ԥыхьа аҵкыс деиҭаҳәҳәеит, зегьы рлымҳа ҭнашьаартә ираҳарц дазгәаҟуа, усҟан ибжьы азал идәылҩны, аиҳабырақәа рлымҳа шарыцқьоз (урҭ ирҭахымызт аха), ма амҩаҿ амҩасцәа ишрыхьӡоз абеидыруаз умҳәозар.
Амҵ ԥыруазар иуаҳартә, ҭынчрацәан. Аӡбара иалахәыз, рсценари бганы ианрымпыҵаха, инеиҿаԥшы-ааиҿаԥшуан. Бежанова иҟалаз лнапаҿы иаалгар акәын, Мирон дҩалыргылеит.
– Ахара ишәыду азы шәҿы шәықәшаҳаҭума?
– Леуанти данҭарк ашьҭахь, Гагра иҟалаз ахҭысқәа рзы маҷк сиашам ҳәа сҿы сықәшаҳаҭуп. Егьирахь – мап.
Уи маҷк иҿы иқәшаҳаҭхарын ҳәа Леуанти зынӡак игәы иаанагаӡомызт, иара иадвокат дирблаҟьеит умҳәозар. Урҭ адвокатцәа рыцәгьеи рыбзиеи еиҟарамзи, дгәамҵуан ахара хада здырҵоз ауаҩы.
– Иҳашәҳәа нас шәхы злашәырқьиаша акыр шәымазар, – даахьаҳәит аӡбаҩ, Леуанти лхы наиқәылкын, иаргьы дҩагылеит.
– Сара сиит 1945 шықәсазы, саԥсыуоуп. КПСС салоуп, Бзыԥҭатәи абжьаратә школ №1аҿы сырҵаҩуп, 1980 шықәса сентиабр 8 рзы сҭаркит, ҚырҭтәылаССР ашьауӷатә Кодекс (УК) аҿы иарбоу астатиақәа 75, 206– 3 ирыҵаркәа ацәгьоурақәа рыла ахара сыдҵаны, – иқьаадқәа еиԥхьытта иаацәыригеит. – Исыдыркылаз ахара мап ацәыскуеит. Аӡбараҿ сықәгылара салагар сҭахыуп 1980 шықәса маи 8 рзы Риҵаҟа ицо амҩала, Бзыԥ аԥсҭа уахьыҩҭагыло «агенерал Леселиӡе К.М. акоманда зиҭоз 46 – Ар иҭахаз аибашьцәа наӡаӡа рхамшҭраз» амемориал шықәыргылахаз ала.
Амемориал ықәыргылан ҭоурыхла ирҵабыргымыз, иахьиашамыз аҭыԥ аҿы. Арантә иарбан архәҭазаалак ахыҵырҭахь имцаӡеит. Аиашаз аԥхынраз Пицундеи Гагреи Ар ахәҭақәа гылан, аха усҟан Ар ркомандаҟаҵара знапы ианыз агенерал Леселиӡе К.Н. иакәӡамызт. Иазгәаҭатәуп маи 8 рзы ашьыжь амемориал гылан. Официала иаартымызт, ари аиҵаҟәаҟәара еиҿызкааз рыҵрымҳәарра жәаҳәарада ирдыруан.
Ииасхьаз аамҭа аԥышәа ӷәӷәа иалаҟаз аԥсуаа, ари анеилыркаа, агәҭынчымра рызнарҵасит. Абри афакт ак шаҵәахуаз, ԥхьаҟа планқәак шазгәаҭаз еилкаан. Дара ирдырхьан ҳара, хәҭакахьала сара схаҭа, Асовет мчы Аԥсны аагараз ианықәԥоз абраҵәҟьа акырынтә ашьа казҭәоз кьаразаа ирызкны, иоригиналу баҟак аргылараз аиҳабыра рахь жәалагалақәак ҳаманы ҳашнеихьаз. Ҳагәҭакы анеилкааха иԥдыргеит. Убасҵәҟьа иҟарҵахьан аҳабла Леселиӡе, аԥыхьа Ламрышь ҳәа изышьҭаз, еицырдыруаз ареволиуционер, апартиеи Асовет ҳәынҭқарреи русзуҩ Н.А.Лакоба ибаҟа аргылара анрабжьаага ашьҭахь. Иахьыдҳарбаз аҭыԥаҿ идыргылеит агенерал Леселиӡе ибаҟа, ашҭа уи ихьӡ ахырҵеит. Аиашаҵәҟьа уашьҭалар, иара ибаҟа ақыҭа Бзыԥҭа иргылахоит амемориал ахьықәгылоу аҭыԥ аҿыҵәҟьа, иреиӷьӡоу иагьыԥшӡаӡоу атрасса ихьӡ ахҵахоит. Ирҳәоит аҳаблақәа Леселиӡеи Ганҭиадии еидҵаны Леселиӡе араион еиҿкаахоит ҳәа. Ишнеиуа, моментк рхы иархәаны, аҭоурыхтә Гагра ахьӡ ԥсаххоит, убри ҟалоит, ҳара зныкымкәа Аԥсны атопонимика азҵаатәы аҭыԥ ишықәҵатәу ҳаназгәаҟуа, уамак иҽеим ауаа планла рымҩа ылырхуеит.
– Уи иуҳәо акәӡам ҳара ҳзышьҭоу, – аӡбаҩ ахара здыз даанылкылеит. – Уара иааркьаҿны иуҳәароуп ҳазлацәажәо азҵаара аҭак.
– Инаҵшьны исҳәар сҭахыуп, сара схаҭа иҟалаз аӡбахә азы Гагра ақалақьтә комитет апропагандеи агитациеи рҟәша аиҳабы Лакербаиа Л.И. адырра шисҭаз, – Леуанти аӡ баҩ илҳәаз имаҳаӡазшәа ибжьы рдуны, анаӡара итәаз ажәак иаҩымшәартә, дмыццакӡакәа дцәажәон, – аха лҵшәа ыҟаӡамызт, аҭынчра аҳра ауан, аӡәгьы ибаӡомызт, ибарцгьы иҭахӡамызт аԥсуаа ирнырҵаз ахәра. Асовет Еидгыла ахьынӡанаӡааӡо дырдыруеит агенерал Леселиӡе, уи ихьӡ зыхьӡ нагаз ауаа ирыдҳәалан, ир рҿы еибашьуан ажәлар дуи ажәлар хәыҷи рхаҭарнакцәа, уи икомандаҟаҵараҿ деибашьуан сара саб Борис Михаил-иԥа. Амала ашовинист хныҟәгашьала ихьӡ зыларҟәтәузеи, ауаагьы ргәы зыԥҽтәуи?
Ара исымҳәарц сылшом абарҭқәа зегьы Аԥсны АССР апрокурор Вардаиа В.В. ихьӡала сарзаҳал аҿы ишызҩыз, иахьынӡасгәалашәо 1980 шықәса сентиабр 21-зы. Аусҭҵаара ари аилыргара ахәҭамкәан иаԥхьаӡеит, избанзар иара азҿлымҳара иақәшәомызт. Уи азы ахарадҵаратә лкааҿы зныкымкәа (шәрыхәаԥш ад.-қәа 1, 2, 6, 16, 23, 24, 25) иазгәаҭан инаҵшьны ахара зду «ажәлар реиҿажьра хықәкыс иҟаҵаны апропагандеи агитациеи дырҿын» ҳәа, ад. 24-ҿ напҟазарыла ицәыригоит – «…агенерал Леселиӡе икомандаҟаҵарала 46–тәи Ар иаланы иҭахаз аибашьцәа рыхьӡ камыршәраз 1980 шықәса маи 8 рзы иргылаз амемориалтә ӷәы анаҩсан кьаразаа, ақырҭуа меншевикцәа ирҿагыланы Аԥсны Асовет мчы аагараз иқәԥоз рыхьӡ зҳәоз амемориалтә ӷәы ақәыргылара еиҿикааит.»
– Ахара зду Леуанти…– аӡбаҩ абаандаҩы даанылкылахт. – Шәара шәызҿу акәӡам иахьа иҭаҳҵаауа. Ишәыду ахара еилышәымкааи? Конкретла убри шәалацәажәа!
– Ахарадҵаратә лкаа аҭак ауп сызҿу, уаҳа имцхәны сызлацәажәои? – Леуанти аӡбаҩ дналҿаԥшын, иқьаадқәа даарзыхынҳәит.
– Ма шәбжьы шәмырдуцәан, ҳдагәоума, ибзианы иҳаҳауеитеи.
– Сара исзеиилкаауам, избан Асовет мчы Аԥсны аагараз ақырҭуа меншевикцәа ирҿагыланы иқәԥоз рмемориал агенерал Леселиӡе ир ирызкыз амемориал анаҩсан иахьықәыргылаз амилаҭ реиҿагылара хықәкыс изаиурыз? Избан? Сара сызлазхәыцуала, ас еиԥш иҟаз агәаанагара арцыхцыхра зыхҟьо ақырҭуа меншевикцәа ирҿагыланы ақәԥаҩцәа рыхьӡ акамыршәара иҽеим аҵызбаауа ашовинистә гәалаҟазаара иалаҟоу шракәу ҿыц еилкаауп, ҿырымҭыр иаҳа ирзеиӷьын, ақырҭуа меншевизм ахьчарала рхаҿы аадыртыр аҵкыс, еиланхо ажәларқәа реиӷара рыбжьанаҵар ҟалошәа ахыхьчара иаламгакәа. Даҽа лкаак цәырҵуеит: ақырҭқәа ақырҭуа генерал изы амемориал ықәдыргылазаап, аха асовет генерал изакәымкәа, кьаразаа рбаҟа амилаҭ еиӷара ақырҭқәеи аԥсуааи ирыбжьанаҵозар, убас ауп ушазхәыцуа, избанзар аҵыхәтәантәи ақырҭуа генерал иеибашьцәа ирызкыу амемориал анаҩсан иқәыргылан. Анапхгарақәа рҩныҵҟа ишьақәгылаз ашовинисттә гәалаҟазаарақәа роуп ари зегьы зыдҳәалоу. Ус акәымзар, аиҳабыра амемориал аҿы изадмырбазеи аԥхынраз ар хәҭақәак аӡиас Бзыԥ ихыу ацҳа ианықәсуаз 46–тәи Ар акмандаҟаҵара азҭоз агенерал Сергацков шиакәыз, ашьҭахь диҿасны Бериа зус иамихыз?
– Сахьӡаӡом, – иааԥсаз амаӡаныҟәгаҩ инапы ҿыҵуазшәа уажәи-уажәи иҟьон.
– Шәмыццакӡакәа шәцәажәароуп, ишәҳәо зегь аниҵалартә, – Леуанти ибжьы зхы ҭнаҟьоз Бежанова лылахь лнапсыргәыҵа аадылхит.
– Сыбӷьыцқәа нас ишәысҭоит, акәымзар ҳадхылаӡоит, – Леуанти иналабжьеигеит.
– Ус иҟалаӡом, иануҳәо аламҭалаз амаӡаныҟәгаҩ анҵара дахьӡалароуп.
– Сара исҵәахып ҳәа сгәы иҭаӡам кьаразаа ирызкыз амемориал актәи амемориал анаҩсан иахьықәыргылоу азы схықәкы, – ажәеидҳәалақәа хаз-хазы иҳәон, амаӡаныҟәгаҩ зегьакакәын дахьӡомызт, инапы иҟьахуан, уажәи-уажәи Бежанова дылҿаԥшуан, абри аидара даҵылхыртә ҟазышьак алҭарц. – Аҭыԥқәа, амҩақәа рыхьӡ ԥсахрақәа, ҭоурыхла иҵабыргымыз аҭыԥаҿ абаҟа ргылара уҳәа ашовинисттә планқәа ԥсыргарц сашьҭан, асабрада рыҿҳәара сықәҿиазар ҳәа сгәыӷуеит; убри анаҩсан аԥсуаа рӡышара хҽызар акәын, актәи амемориал џьоукы иԥырымжәакәа еиқәхарц, уиала аҭакрақәа аанкылахарц; аҵыхәтәан – ари аҭыԥ ҭоурыхла кьаразаа ишрыдҳәалаз ырҵабыргтәын, рбаҟа нас иргылахарц. Аусҭҵаара анымҩаԥысуаз зҵаарак цәырҵит: избан аҩбатәи амемориал актәи анаҩсан изыргылаз, амилаҭ рӷыӷибагара иазкымзар, иаҳҳәап, актәи аҿынтә 100– метрак инаханы иргылазар ҟамлози? Ахара зду ус еиԥш иҟоу азҵаара аақәиргыларгьы илшоит. Актәи амемориал араҟа изықәыргылеи даҽа џьара акәымкәан? Сара исырҭаз азҵаара аҭак ҟаҵара сылшоит: даҽа ҳаракырак ара иҟаӡамызт, аҩбатәи амемориал аиҿкаашьа злаҟаз ала иқәдыргылартә, иаҭахыз амыругақәагьы абаҳамаз.
– Убас ҳаицәажәап нас, – Бежанова алатәаҩцәа днарҿахәыҭхәыҭын, зхыхьчара ҵызгаз иажәа «хьыла иԥылҟит», амаӡаныҟәгаҩ ихымҩаԥгашьа данамыхәа, ахара здызгьы аҵыхәтәантәи ихшыҩҵакқәа шьҭа сааҭбжак ҵуан дрыԥхьозижьҭеи, ас иқәгылара анбанҵәоз. – Шәара ишышәҭахыу шәаԥхьа! Шәықәгылара нас исышәҭар, апротокол иагәылаҳҵап.
– Бзиоуп, – Леуанти дақәшаҳаҭын.
– Шәбжьы шәырмаҷыр сҭахын.
– Ахарадҵара лкаа ад. 12-ҿы Ԥилиа В.Д. ииҳәаз аагоуп, – Леуанти ибжьы уаҳа илаирҟәуамызт, аӡбаҩ илҳәозгьы иаҳауан:
– Дзырҟаауеи? Исзеилкаауам. Шьҭа схы сыхьуеит, – дхәаҽызшәа лхы лалырҟәын, нас лмашьхәылҵ нықәыргыланы, лхы лнапсыргәыҵа инанылҵеит.
– …Ԥилиа В.Д. ииҳәаз аагоуп, – Леуанти лара дылзынкыломызт, уажәшьҭа дзыцәшәози иара?! Ауаа иажәахә раҳар, телеграммала Москваҟа адырра ҟарҵарын, ажәларгьы иҟаз еилыркаарын. – «Аԥсны АССР Аминистрцәа р-Совет аҿы еиҿкаау аветеранцәа р-Совет аҳәарала, Гагра ақалақь анагӡком анапхгара, апартиа ақалақь комитет ақәыршаҳаҭны, ақәҵара шьҭнахит Аиааира амш, маи 9 аҽны, ақыҭа Бзыԥҭа иқәыргылазарц агенерал К.Леселиӡе и-46–тәи Ар аибашьцәа ирызкыз амемориалтә ӷәы». Шәыхшыҩ азысышьҭырц сҭахыуп ақалақь анагӡаратә комитет ақәҵара анышьҭнахуаз аҩбатәи амемориал анықәҳаргыла ашьҭахь шакәыз, уи аиқәырхараз ақәԥара анышьҭыҵ, – 1980 шықәса ииун 13 азы, даҽакала иуҳәозар, актәи амемориал анықәыргылаха ашьҭахь ибжьысит хәы-мчыбжьа, ақәҵара акәзар – ишьҭыхын, изҭашәаз аҿаԥхьа рхы дырқьиарц, избанзар рмемориал ҭоурыхла ирҵабыргымыз аҭыԥ аҿы иргылан, уи ажәлар ирцәырҵәахит, апартиа ақалақь комитет аҿы уи рыздырӡомызт, схала аидеологиеи агитациеи рҟәша аиҳабы Лакербаиа Л.И. ателефон сизамыси, уи уамашәа ибаны игәы иалсит иахьиарымҳәаз.
– Даҽа зныкгьы иуасҳәарц сҭахыуп конкретла уқәгыларц, – Бежанова иауазар ҳәа иаанкылараз лыҽԥылшәахт.
– Сара ус баша схы аҭӡы ианысҟьозма? Уи ҵаҵӷәык амамзи, – аҵыхәтәан аӡбаҩ дирҭынчырц налықәҿиҭит, лара ажәлар ахьтәаз, амилаҭ зҵаара иазкыз аус анеиллыргоз, даҽакала лхы лзаарԥшуамызт. Иара иакәзар – ажәлар ракәын еснагь бџьарс имаз, шьҭа днызкылодаз. – Аҵаҵӷәы аарԥшраз аҭагылазаашьа сышәҭа! Ус акәымкәан, даҽакала хыхьчашьас исымоузеи? Иацысҵоит. Ԥилиа В.Д. излаирбаз ала, кьаразаа ирызкыз амемориал ықәыргарц рӡбеит, аха Леуанти Бзыԥҭа ақыҭауаа еизиган, амч ахаҭарнакцәа дырҿагылан. Ари ақәҵара анагӡаха римҭеит (ахарадҵаратә лкаа, ад.-қәа 12, 3 атом, аус ад. 125–126). Ааи, сара сырԥырхагахеит, ақалақь комитет актәи амаӡаныҟәгаҩ амемориалқәа рықәгараз амчрақәа рықәҵара сирбарц сиҳәеит, наҟ-наҟтәи апровокациақәа ҳҽырцәаҳахьчарц. Ус еиԥш адокумент ыҟаӡамызт. Сара иашаны сныҟәеит. Амаӡаныҟәгаҩ иусура дамырхит. Аха сара Бзыԥҭа ақыҭауаа еизызгазшәа гәыбӷанс изсырҭои? Амемориалқәа рықәгараз ашьыжь шаанӡа иааит. Уаҟа машәыршәа сақәшәеит уҳәар – игхам. Уи еиԥкааны апрокурор Вардаиа В.В. ихьӡала арзаҳал зҩит. Ауаа раҳәашьас иҟасҵози? Аиаша уҳәозар, убри аамҭаз уа рацәаҩык ыҟаӡамызт, ақалақь комитет анагӡаратә комитети аусзуҩцәа ирыцны иаази, машәырла иақәшәази рыда.
Аусҭҵаара, Лакербаиа Л.И. иаирбаз алҵшәала, ишьақәнаргылеит иара, апартиа Гагра ақалақь комитет ахаҭарнак иаҳасабла, зныкымкәа Леуанти диацәажәахьан апартиа Гагра ақалақь комитет ахьӡала, иагьиабжьеигахьан амемориал ықәигарц (ад. 11). Уи аӡбахә ала ҿыц еиҭасҳәахуеит, Лакербаиа Л.И. ихаҭа дгәааны дшыҟаз, апартиа ақалақь комитет аидеологиеи агитациеи рҟәша
аиҳабы имырдырӡакәа 46–тәи Ар аибашьцәа ирызкыз амемориал ахьдыргылаз азы, убри амшала акыр аамҭа аиҿыхара иҽалеигалаӡомызт. Ҳахьгьы даауамызт, дҳацәажәарц шидырҵалозгьы. Данаагьы кьаразаа ирызкыз амемолриал ықәаагарц ҳабжьеимгаӡеит, дҳаҳәеит ажәалагалақәа ҟаҳҵарц, урҭ рцынхра сара снапхгарала иқәыргылаз абаҟа ықәгахарц. Ас еиԥш аспекулиациа сара сшақәшаҳаҭымхаз шәасҳәарц сылшоит, ашаҳаҭгьы, аиаша иҳәарц иҭахызар, исҳәо ирҵабыргыроуп.
Иазгәаҭатәуп, сара сышрылатәаз, Бзыԥҭа ақыҭсовет иалоу ргәаанагара шырҳәаз абри ахҭыс азы, рызынтәык еиқәшаҳаҭны иазгәарҭеит кьаразаа ирызкыз амемориал атекст аҿы политикала ииашамыз акгьы шанымыз, иқәгылазарц иақәшаҳаҭын. Уаҟа иахәҭамз акы шыҟамыз Гагра ақалақьтә нагӡком ахантәаҩы актәи ихаҭыԥуаҩ Ԥилиа В.Д. ихала иҿы иаирҳәеит. Убас шакәыз ргәаанагара рҳәеит аҵарауаа рацәаҩны, Гәдоуҭа апартакетив иалаз, аха ҳмемориал закәан формала ишьақәыргыламызт ҳәа иаҵганы, анапхгарақәа иаарылшоз зегь ҟарҵон амемориал ақәгараз, иҟалап ирзымдырӡакәа акәзар, аха рхымҩаԥгашьала амилаҭ еиӷара ҩ-жәларык ирыбжьарҵон. Ҳара ҳбаҟа ықәыргылан, ааи, иахәҭаз қәҵарак амаӡамкәан, актәи шықәыргылаз еиԥшҵәцҟьа. Араҟа цәгьоурас иҟаҳҵаз ҳәа акгьы збом.
Абаҟақәа реиқәырхараз ақәԥара цон. Абаҟақәа рыҩбагь реиқәырхараз сара сгылан. Иахәҭамз шыҟарҵаз еилкааны, анапхгаҩцәа абаҟақәа рыҩбагь рықәгара иақәыркит. Ауаа абаҟақәа рхьчон. Провокациак ҳзырур ҳәа сшәаны, абаҟақәа рыхьчара сара мап ацәыскӡомызт, сгәы иҭаз телеграммала ЦК КПСС а-Политбиуро адырра асҭон.
Аимак аҵыхәтәан убранӡа инеит, згәы намӡоз аԥсуаа, усгьы аҵаҵӷәы рацәа рыман, 1980 шықәса ииуль 5 рзы еизарц рӡбеит. Уи шыҟалаз сара сарзаҳал аҿы Аԥсны апрокурор аинформациа исҭеит, аха конкретла сара исыздырӡом уи аӡәыр ирыӡбу стихиала иҟалоу. Еиҳараӡак сгәы излаанаго ала, стихиала иҟалеит. Аусҭҵаара абри азҵаара аарԥшра обиективла иазнеит ҳәа агәаанагара сымоуп. Аха даҽа џьарах аусҭҵаара иазгәанаҭоит сара аиҿкааҩцәа сыруаӡәкыуп ҳәа, избанзар аизара амш ашьыжь инаркны арезолиуциа зҩуан. Аизара активла схы аласырхәырц сҽазыҟасҵон, уи иаанагаӡом гәыԥла аиҿкаара иҟалаз салахәызшәа ахара сыдҵара иашахоит ҳәа. Аизара сахьахантәаҩызгьы активла аҽалархәра ауп иаанаго. Абасала, аусҭҵаара аизара аиҿкаара азхәыцраҿ ҳәаак азышьақәмыргылеит.
Шьҭа ҳазхәыцп «гәыԥла аусура ауажәларратә пориадок ӷәӷәала иԥхасҭазтәуа, убри иалагӡаны амчра ахаҭарнакцәа закәанла иҟарҵо адҵа анагӡара мап ацәкра» захьӡу (ад. 1). Даҽа знык инаҵшьны иазгәасҭарц сҭахыуп иарбан хәыцразаалак ҳәаак-ҳәаак шрымоу, «ауажәларратә пориадок ӷәӷәала иԥхасҭазтәуа» аҵакгьы убасҵәҟьа иҟоуп. 1980 шықәса ииуль 5 рзы атранспорт аныҟәара, аҳәынҭқарра, ауажәларратә наплакқәа, аусҳәарҭақәа русура еилазгоз ҟамлеит, ус иҟоу ацәгьоураҳәа УК ГССР астатиа 206– 3 иарбоуп, ус иҟаз фактгьы аусҭҵаара иазымԥшааит. «Ахулиган цәырҵракгьы ыҟамызт» ҳәа иазгәеиҭарц ахәҭаны иԥхьаӡеит ашаҳаҭ Микаӡе В.А. (1 атом, абӷьыц 13, 19, 32), амала аусҭҵаара ахара зду ибзарӡы зҳәашаз ашаҳаҭ иааԥхьара ахәҭаны иамԥхьаӡеит.
Шьҭа ҳазхәыцп ауажәларратә пориадок аилагара – «амчра ахаҭарнакцәа закәанла иҟарҵо адҵа анагӡара мап ацәкра» захьӡу. Аиҳабыра рыдҵала иааз Иоселиани В.Ч. уи азҵаараз аусҭҵаара аҭак аиҭеит: «Амчра ахаҭарнакцәа еилыҵырц ажәалагала аныҟарҵа, дара (аԥсуаа) ирҳәон иӡырҩырц ишааз, аиҳабырагьы ишрызԥшу (1 атом, ад. 11).
Урҭқәа зегьы сара изымбеит, исмаҳаит. Ақыҭсовет ашҭаҿ снеит сара асааҭ ҩба ҟалахьан еиԥш, зқьы-ҩыла ауаа анеизахьаз. Жәалагалак иманы аӡәгьы дмааицызт. Сара аизара ахантәаҩыс саналырх ашьҭахь, ажәлар рыҳәарала апартиа ақалақь комитет ахь иҳацҳаит автономтә республика анапхгара аизара иалахәзарц шырҭахыз. Амала иааз урҭ рхаҭарнакцәа – апартиа Гәдоуҭа араиком амаӡаныҟәгаҩ К.К.Озгани апартиа Гагра ақалақь комитет амаӡаныҟәгаҩ Е.Е.Капбеи аԥхьа инаргыланы, урҭ изларҳәаз ала, Аԥсны аиҳабыра ирхаҭарнакцәан, ацәажәара зҭахыу ирзыӡырҩырц адҵа рыман, џьоукы ишырҳәо ауаа реилцара азакәӡамызт изааз. Дара ауаа еилыҵырц рымҳәеит, аҭагылазаашьа злаҟаз ала, ҳәашьагьы рымамызт. Ажәлар ирҭахын ареспублика анапхгара хаҭала иаарц, изӡом, саргьы убасҵәҟьа расҳәеит. Урҭ цеит. Сааҭк аҟара ҵу сыздыруам, ареспублика анапхгара ааит, аизарагьы иацаҳҵеит. Абас ала, ашаҳаҭцәа Ӡкәуа В.А., Гыцба Ш.Г. (ахарадҵаратә лкаа ад. 14; 3атом аус ад. 129–130, 131–132) иашамкәан иадырбоит, анапхгацәа ауаа еилыҵырц анрыларҳәа, аизара нрыжьызшәа, уаҳагьы уахь иқәымлазшәа. Уи аҵыхәала, сара зҵаарақәак дара ирысҭарц сеилыблаауеит, сыбла ишҭаԥшуа аҭак сырҭарц, аӡбара азин снаҭозар.
Убас даараӡа исҭахын акоммунист Богачиов Н.Н. снаиҿаԥшыр, уи ҩ-дырраҭарак ҟаиҵеит. Иашамкәан ҳаизараҿ дахьықәгылаз згәы иалаз ауаҩы иаалырҟьаны игәы ааӷәӷәахан, иҳәоит, еизаз рахь ихы нарханы, ас ақәгыларақәа Асовет ҳәынҭқарра аҳаҭыр ладырҟәуеит, насгьы ҳҳәынҭқарра
ашьақәгылашьа ианаалом ҳәа. «Сықәгылара ргәы иаамыхәакәа ирыдыркылеит. Администрациатә органқәа рхаҭарнакцәа, егьырҭ анапхгаҩцәа еизаз ирарҳәеит еилыҵырц, избанзар ари закәан еилагаран, аха аӡәгьы иаҳаз идимкылеит» (ахарадҵаратә лкаа ад. 14, 1 атом, аус ад. 138–139, 3 атом, аус ад. 135–136).
Ааи, сара сиеигәырӷьаны ажәа исҭеит атрест  анапхгаҩы ҿыц Богачиов Н.Н. Аха иара иажәахә ааизакны изызкыз – араҟа ауаа аусура рҭахӡам, убри азоуп иқәгылара зыргәамԥхаз. Ашаҳаҭ Богачиов Н.Н. дуаҩ ҿыцуп, ҳҭагылазаашьа издырӡом, дықәгыларц дзеихеи? Уи даара азхәыцра аҭахыуп! Уи амацара акәым, ааигәаӡа иара иеиҿкараҿынтә аԥсуаа аусураҿынтә иԥхарҵон, ирыцхрааӡомызт, ҩажәа миллион ацәыӡ аиуит атрест. Анапхгаҩы ҿыц, амилаҭ зҵаара инапы алаимкыкәан, амилаҭ еилаԥса рҿынтә акадр ҿыцқәа рааӡара илшом, леишәак изышьақәыргылом. Убри убраҵәҟьа иаҳҳәеит. Богачиов Н.Н. аизараҿ данааи, иара амҩаԥгара нап адыркхьан, 20– 30 минуҭ рышьҭахь ажәа ирҭеит. Аха узцәыԥхашьашаз иқәгылара ашьҭахь, Бзыԥҭатәи ДСК аиҳабы Гвасалиа дықәганы дигеит, иара убри иакәын инапхгаҩы даазгазгьы. Уамашәа иубаша, Богачиов Н.Н. ианбаиаҳаи «административтә органқәа рхаҭарнакцәа, егьырҭ анапхгацәа еизаз еилыҵырц анрарҳәоз», аҵыхәтәантәиқәа ракәзар «ираҳаз анрыдрымкылоз» Ҵаҵӷәы змам амц!
Аусҭҵаара, 1 атом, аус ад. 25–26, 37–44, 74–77 (ахарадҵаратә лкаа ад. 15) шьаҭас иҟаҵаны, алкаа шьҭнахит «Аԥсны АССР Аминистрцәа р-Совет ахантәаҩы аҩ. Убилава Иу.Д. иқәгыларала аизара нҵәеит ҳәа, уи ауаа еилыҵырц дрылабжьон» ҳәа. Ус еиԥш иҟаз Убилава Иу.Д. акгьы имҳәеит. Аекономикатә ҿиара далацәажәон иара, ашьҭахь Аԥсны егьырҭ анапхгаҩцәа дрылаҵаны ааԥхьара ахьирҭаз иҭабуп ҳәа реиҳәеит, убриала иажәа хиркәшеит. Амала уи ала аизара нымҵәеит, апартиа Аԥсны аобком актәи амаӡаныҟәгаҩ Адлеиба Б.В. аҵыхәтәан ажәа иман.
– Баҭыр ҩы-мшы раахыс усура дызбаӡом, дахьцаз удыруазар? – шьҭа ахәымҽханра ааигәахон, Важьа, агараж аҿынтә даныхынҳәуаз, Џьанар изҿиҭит.
– Иацжәацы ҳаицын, иацтәиала дсымбаӡеит, аилатәара ара иҳамаз ашьҭахь, заа аҩныҟа сзымҩеит, Баҭыр сизҿлымҳахартә, аха уаха сизҩеип сгәахәуеит, – дынҭгыла-ааҭгыло, зынӡак дымццакӡакәа, Џьанар аҭак наӡа иҳәон, имцхәыз зҵаарак иоура иҽацәихьчозшәа.
– Дызбар сҭахын, – дҳәыҵәыҳәыҵәуан Важьа. – Шәҩыџьегь шәысҭахын, аиаша уасҳәап.
– Иҟалеи? – Џьанар имаҳацыз уамак шиаҳауаз Важьа иҟазшьа агәра инаргомызт.
– Иҟалаз умаҳаӡаци?! – Важьа ибжьы ҭигацәомызт. – Цасҳәа иузымдыруашәа ҽысурбоу? Баҭыр ихаҭа Қарҭҟа дцазар?
– Иҟаиҵои?
– Иахьа абни, Леуанти ҳәа зҿы шәцалоз, иусӡбара иаламгеи?
– Иус шԥарӡбо? Изласаҳаз ала адвокат дизынарышьҭырц аҳәара ҟаиҵеит.
– Иацы иадвокати иареи еибабеит, – Важьа аинформациа бзиа иман. – Иахьа аусеилыргара рҽазыркит.
– Урҭқәа Баҭыр цқьа издырӡом, аӡбарахь ааԥхьарагьы имаӡамызт. Қарҭ дцо дыҟаӡамызт.
– Ирҳәаз уаҳау? Леуанти аусҭҵаара даҿагыланы дықәгылеит рҳәеит, – Важьа игәы иалан.
– Ишԥа? – Џьанар иааџьеишьеит. – Изласаҳауаз ала, Леуанти излаихараз ала иҿы иқәшаҳаҭхахьан.
– Иуҳәо закәи! Телефонла абыржәоуп Қарҭынтәи сҩыза сиацәажәозижьҭеи. Иахьа ашьыжь аӡбарҭаҿ иҟаз каамеҭын. Уаанӡа исымаз аинформациа закәыз удыруама? Иахьа зегьы хыла-гәыла иааҳәит.
– Иаахҵәаны иҟалеи зырҳәа?
– Усҟатәи телефонла изымҳәеит, аха аусҭҵаара еилаирбгеит, аиҳабыра ирура рзымдыруа еилаирхеит.
– Усҟатәи ииҳәарызеи?
– Сыздыруам, аха ахара шихарамыз азы иҿы иқәшаҳаҭхеит, ихы ихьчеит иҳәеит.
Важьа иажәабжь ҿыц еиҳабырақәак ракәымзар макьана аӡәгьы издырӡомызт. Иара ихаҭа иаҳаз хәдахҽыран, ихы ахькыдиҟьарыз изымдыруа, Баҭыри Џьанари ирҳәарыз иаҳарц дазгәаҟуан, уажәы ихьаа зымхҽыкәа, акорпус дныҩналарц дыццакуан. Амардуан дҩаҿагылаанӡа, аусзуҩцәа руаӡәк, уск иманы дахьааидгылаз, диацәҳаит. Уи дизԥшуан Џьанар. Еилкаан Важьеи иҩызцәеи иҭакыз иус иазылырхыз амҩа шырдыруаз, аха, иазырӡбашаз аҿы ианнеи, ишьақәҟьеит. Адырҩаҽны Гәдоуҭа
араиком аҿы еизақәарц ргәы иҭан, иаргьы, Баҭыр дима, длеирц иҭахын, арахь иҩыза дибомызт. Шьына иаара дазымԥшыкәа, иара амҩа дықәлеит.
– Баҭыр усура дыҟаӡам, ихьыз еилыскаап ҳәа сизцашт, – аҩны даннеи, уамак даанымхакәа, ҿыц иҽааибиҭақәарц дҩагылеит. – Бара ибыхьыз саҳәеи! – амца иҽҳәатәаз Асҭанда лхы лыкәаҽышьа игәаԥхомызт иара. – Иахьа бҵарахь бзыҟами?
– Сзымцеит, сгәы бзиам, – иаҳәшьа лхы шьҭылхӡомызт.
– Уаҵәы ҳақьымцәак быдҳарбарыма?
– Усҟатәи сычмазаҩума, сгәы аабзиамхазар – исыхгеит, – Асҭанда илҵәахуан иацы аахыс аҩны дшыҟаз. Иаха заа дышьҭалеит, лашьа даанӡа. Аҽны ирбаз-ираҳаз иангьы иԥҳәысгьы ицәырҵәахуан.
– Аранӡа уааи! – иашьас илырҭаз иахь амҩа дшықәлоз анылба, иацы аахыс зхаҵа маӡас иҩны иҩназ иазҳәарц иашьҭаз, аха изақәымшәоз Шьасиа амҳарахьы Џьанар дналыԥхьеит. Лхаҵа иалҳәарц илҭахыз даараӡа акыр зҵазкуаз усны, изнагашьа ҷыдала дазхәыцны, зегьы еиԥкааны ишлымаз, акы данынацәхас зегь аалханаршҭызшәа, днапырҟәыҷуа, дшьапырҟәыҷуа дааидхалеит.
– Иҟалаз зыбымҳәои? – ҳәа дымҩақәимҵар, убас дышҳазӡа даанхарын, лԥсы злаҭаз ишаҟьоз лыблақәеи иԥылыҵәҵәоз лнацәкьарақәеи ракәын иузырдыруаз.
– Ичҳаны узыӡырҩуама? – аҵыхәтәан зегь раҵкыс зҭак дацәшәоз азҵаара илҭеит.
– Сыҵҟьаны санбаббахьаз?
– Иузычҳауа лацәажәатә сымаӡам, умбои исыхьыз.
– Иҳахәлабгазшәа иҟалеи?
– Ажәа суҭароуп иуаҳауа зегьы ҭынч ушазнеиуа! Угәы иалсӡаша уаҳаргьы, сҭагылазаашьа еилкааны, саҳаҭыр убароуп.
– Иҟалеи? Исзеилымкааит.
– Сара иуцәызӡашаз сыман. Иуасҳәар цҭәыла уазнеиуазу, еилкаарыла иудукылозу сыздыруамызт. Арахь иҵегь еилкаатәқәак сыман иацынӡа. Цқьа еилымкаакәа исызцәыргомызт.
– Ибҳәо ахы ахьцо здыруеит ҳәа бсызжьом, аха бажәалагала аухеит, арахь бызҿу аҿынӡа бзымнеицт. Иааԥҵәаны исабҳәар! Баҭыр иҿгьы сцароупеи.
– Уахь уизцар ҟалаӡом, – лбжьы шышьҭылымхызгьы, Шьасиа рӷәӷәа даацәажәеит.
Џьанар Шьасиа дҳәозу, адҵа ҟалҵозу изеилкаауамызт. Арахь лара, лхы ларҟәны дахьтәаз, аҵәыуара дакуан уҳәартә, лбжьы ԥшқахон, иҵысҵысуан. Маҷк лԥсы ааивылгарц, ҿымҭкәа иара дааҭгылеит. Лԥсы еибакыр лгәабзиара иазеицәахар иҭахымызт, уаха-уаҵәы ззырҳәоз аамҭа дҭагылан, ариабжьарак длеиҷаҳауан уажәраанӡа аасҭа, ак лҳәақәарц шылҭахыз ауимбоз, аха лхалаҭа дазнеиаанӡа ҳәа длызԥшын. Шьҭа димырццакыр иаҳа иеиӷьын, усгьы лхала зегь цәырлымгарызи.
– Уара иудыруазма Баҭыри Асҭандеи бзиа ишеибабоз? – Шьасиа лхы изҩышьҭылхит, иара уаҳа ҿимҭуазшәа анылба. – Мамзар зынӡак лаԥшҵашәаракгьы аарыдумбалоу?
– Ибҳәо закәи?! – дҩаҵԥарц агьигымхеит. – Ишԥыкәу иара?! – уажәык иҟаиҵаз азҵаара иаҵанакуаз рацәаӡан: зыгәра игоз иҩыза гәакьа, Надшьа лԥазаҵә иашьак дизкашәеит ҳәа дызхәаԥшуаз, рҩны-ргәара иахырымбаауаз, длашьан ада уҳәан-сҳәанк здырымкылоз арԥыс амаӡа игәыҵаҵәахны дрыбжьазар – цәгьоурак ирзаҩызан; лара аӡӷаб лхаҭа бзиа дышԥалбоз асҟатәи дырзааигәаны ирԥхьаӡоз аҩыза гәакьа?
– Араҟа сара цәгьарак рыҵаны избом, – Шьасиа лыԥшәма иихәыцуаз илахь ианылхуан. – Иузымчҳауазар уацәажәара сшаламгоз заа иуасҳәахьан, – игәы иҽанылҵон.
– Баҭыр иҵигаз ихымҩаԥгашьа акәзар Асҭанда абза гәырҩара зышьҭылхыз? – Џьанар, ихшыҩ еилкказшәа, хәыцрак дҭанаршәит.
– Убасҵәҟьа иҟалеит.
– Избан иара аҵ лашә дҭашәазшәа ихы зымҩаԥиго? Уи азҵаара аҭак лдыруама?
– Макьана илыздырӡом.
– Абри аус бдыруеижьҭеи иҵуеи?
– Ара санаа ашьҭахь, дук хара имгакәа.
– Лхала ибалҳәама?
– Сара илыҵыздырааит.
– Бышԥаҳиааи! – Џьанар ихы ишәиуан. – Абра ҩнык ҳаицыҩноуп, лара адунеи даақәнагалеижьҭеи. Илыӷраз ҳзеилымкааит.
– Уи уара иухараны ухы уԥхьаӡома?
– Иахысҳәаара сыздыруам.
– Аиашаҵәҟьа уҳәозар, – Шьасиа иара ихшыҩ аалырҵарыхт, – уаҳәшьа лҭагылазаашьа зеиԥшраз иҵегь уазҿлымҳазар акәын, ганкахьала убас ауп. Егьи аганахь ала уахәаԥшуазар, дара реизыҟазаашьа рҵәахуан, избанзар ирнаҭомызт ҩызарыла асҟатәи еизааигәаз ауаа иашьа-иаҳәшьарамзар даҽа бзиабарак рыбжьалар. Уани уареи ижәдырыр изеибамго иҟашәҵон, убри иацәшәаны, рус рӡеит.
– Бара изысцәыбӡеи?
– Ишеилышәхуаз здыруан сымҳәеи. Ааи, шьҭа дара агьшрыбжьамло анеилкааха, аиҳараӡак уи иара ибзоурала ианыҟала, хьымӡӷыс ишәкыр ҟалоит, ҳаӡӷаб дзужьеи ҳәа шәаақәгылашт. Шәеиӷацәахоит, аиҳараӡак иузааигәаӡаз уҩызеи уареи. Аха уи шьҭа акгьы шәзалхоны збаӡом.
– Избан убасҟатәи ҳамчыданы ҳзыббо?
– Уажәшьҭа нахыстәи ҳаицәажәароуп исызхымго.
Лыгәҭынчымра иакәымз лгәабзиара иазцәырнагар ҳәа дшәаны, ихы ҩышьҭиԥаан, лхаҿы ааимидеит. Лыблақәа лзышьҭхуамызт, илцәымӷыз маӡак аалмыртыр ԥсыхәа лмоуа дшааҭагылаз идырын, лԥсы ааивылгарц, лықәҿимҭит, зҵаарак лыҭара усгьы изыгәаӷьуамызт. Днеин, ахышә днадгылеит. Аҳауа аԥхара иаиуз адгьыл иаҵанаҵахьан, аҵла рымахә апатҟәырқәа шԥытра иԥшын. Иара ибла шҳазӡа зегьы дрыхәаԥшуан, амала ааԥын иаанагоз аԥсҭаҵага ҿыц ибарҭаӡамызт, игәы ҵызблаауаз ахәыцырҭақәа иԥшәма изцәырылгеит азын. Еиликаашаз рацәаӡан, игәаӷьны зҵаара лиҭомызт акәымзар, амала лхала деиҭалырӡырҩуан умҳәозар:
– Баҭыр даҽаӡәы бзиа дибеит.
– Ишԥа? – даақәгьежьит иара, ишьҭахь ала ашәақь, ахымца аҭҟьара иазхианы, иқәкызшәа. – Ус анакәха, Асҭанда дижьон диҭахызшәа.
– Амц дижьаӡомызт, – илҳәаз агәра гаҵәҟьаны, лхаҵа днаизԥшит. – Иара излеиҳәо ала даараӡа бзиа дибон, аха нас даҽаӡәы дибан… Ишыҟалаз сыздыруам, аха ус дақәшәеит.
– Зегь еилыбкаарц, биацәажәахьеит?
– Уазхәыци – иашьас исырҭаз иакәымзи. Уи иразҟы сара сазҿлымҳамзар иашахарызма.
– Иҵуеи биҿцәажәеижьҭеи?
– Иахьа ҩы-мшуп иҵуа…
– Ҩы-мшы раахыс исабымҳәакәану? Амала иҵегь ҵуашәа збоит, сгәы сажьоу?
– Ҭынч иуасҳәартә сзыҟамлеит акәымзар, иацы Баҭыр иҿы сцеит, Асҭанда даараӡа лгәы еиҟарамкәа данааа ашьҭахь. Рҩыџьегь амҩан еибабан, илеиҳәаз сыздыруам, дшыҟоу умбои. Иара иҿы сцеит, исеиҳәоз збарц.
– Нас? – Џьанар иаҳарызишь ҳәа дыццакуан.
– Сахьцаз иашаны иҟасҵоу иҟ асымҵоу ҳәа азхәыцра саҿуп. Издыруада ибзианы иҟасҵазаргьы, аҵабырг ахьыҟоу шьҭа изымдыруеи.
– Ибеиҳәаз ааԥҵәаны исаҳәеи!
– Сумырццакын! – Шьасиа Џьанар диҳәон. – Усгьы исеиҳәаз уаҳәара сцәыцәгьоуп. Ушазнеира сыздыруам, умбои исыхьыз. Арахь иуамҳәакәа шьҭа исзааныжьуам. Цқьа еилыскаанӡа, уааԥшырц уасҳәан, шьҭа зегь еилыскааит.
– Иахьцалак ичҳаны исаҳәа! – уаҳа лзацымҵакәа данаанха, иара илуалыз лгәалаиршәахуан. – Излауала беилыскаап ҳәа сгәыӷуеит.
– Сыздыруам, – Шьасиа днапырҟәыҷы-шьапырҟәыҷуан. – Зегь раԥхьаӡа саҭоумҵарц суҳәоит…
– Бара ибхароузеи?! – Џьанар, иаҳауаз уамашәа ибаны, лажәа днаԥыҩлеит.
– Суҳәоит, избанзар избози исаҳауази иаразнак иуасҳәалар акәын. Аха аҵыхәтәа зеиԥшрахоз сыздыруамызт, убри азын исҵәахуан, зегь цқьа еилыскаанӡа. Бзиа иибо дудыруама? Уаҳа уазымхәыцӡакәан уҟазма?
– Исҳәара сыздыруам, – иҳәаанӡа, акыр дхәыцит.
– Сара сакәзаап ҭыԥ изымҭо, – лхала днеин, ишҳазхаз Џьанар инапсыргәыҵа лнапсыргәыҵақәа инарыбжьалкит.
– Мда! – иҟәызгара даалҵырц, аҵыхәтәан ихы даиааиуан иара. – Арахь дмааиртә дҟазҵашаз аус иман, – ҳәа нациҵеит, ихы ҭууа дахьгылаз, Шьасиа, иара инапы ааушьҭны, ахышә аҿынтә данаахынҳәуаз.
– Иҭабуп сахьеилукаауа! – аҵабырг амч илалҵазшәа лбон, инапы анааулышьҭ ашьҭахь.
– Ус шихьуаз агәра узымгартә иҟан, – лара иааџьалшьашаз уамак аацәыригеит лыԥшәма.
– Уи иаанагои?
– Сара бара ибеиӷьны иԥшӡаз ӡӷабк дсымбаӡацызт. Сыҩны баныҩнанагала, бҟазшьеи быуаҩреи уажәраанӡа издыруаз аҵкыс еиӷьын.
– Ус уажәада исоумҳәаӡацызт, – лхы ҩышьҭылхын, ибла дныхԥшылеит, иҿы иаирҳәоз игәы иҭаҵәҟьаз акәзу еилылкаарц лыҽԥылшәозшәа.
– Исымҳәацызт, аха сгәы иҭамзи. Убас иаргьы ихьзар уамашәа ибатәӡам, – қыҭа хаҵак иимҳәашаз иҿыҵшәон иара. – Арахь иус шеиқәыбгоу заа еилкааны, ихы ихьчарц, ҳаргьы ҳахьымӡӷи ҳахьӡи гәеиҭарц, ҳаниара мап ацәикзар? – иарӷьа напы анацәкьарақәа еидкыланы илахь иадкылан, ихәыцраз ицхраауазшәа. – Ус шихьуаз сара издыруазшәа сыҟоуп, – ҳәа лара дзыршанхашаз даҽа маӡак иаргьы иаацәыригеит.
– Иуҳәаз сзеилымкааит, – Шьасиа илаҳауаз даара дазҿлымҳан.
– Бара бшысҭахыз ангәасҭа инаркны, маӡала бымҩа санын, Аҟәа баазгаанӡа. Иахабҵоу – ажәак аасҿыҵҟьаны аӡәы исмырҳаит, сҩыза гәакьа Баҭыргьы убрахь дрылан. Иззакәу бдыруама? Цқьа схаҭагьы сазхәыцӡомызт, аха гәынхәҵысҭала Баҭыр илаԥш быҵашәацәар сҭахӡамызт, гәыблырак изцәырҵыр ҳәа сшәон. Иашаны иҟасҵозаарын. Аха Аҟәа бшаазгаз аартны исҳәеит, избанзар шьҭа сара быстәын, иламыс иҵахәмаррын, иара идагьы дзусҭазаалак, сгәахәит. Ашьҭахь иашьас дбаҳҭеит, ҳаԥсуара даҿагыларын ҳәа схы иҭашәозма. Знык аҟара сазхәыцзаргьы, схы иҭысцеит, иарбанзаалак уахь хынҳәышьак сымамызт. Агха ахьсмыхьшаз исыхьзаап.
– Аԥсуара даҿагылеит ҳәа аҳәара цәгьоуп. Убри даҿамгыларц қәԥароуп дызлагылоу, зегь раԥхьа ихы даиааирц дықәԥоит, абзиабара лашәуп рымҳәои, дахькылнаго ҳаздырӡом.
– Аҵ лашә дҭахагәышьеит, – даҽа знык ари азхәыцра дазааиуан.
– Шьҭа иҳаԥсыхәузеи? – Шьасиа лхы ахьылгарыз лыздыруамызт.
– Сыздыруам, – Џьанар дызҭашәаз еиӷьӡамызт. – Ҳаиҩызара шьҭа иҳазныҟәгаӡом, уи еилыкка иубарҭоуп.
– Убас унаигәҭасырц улшарыма? – лара илаҳауаз дшазнеирыз лыздыруамызт, Баҭыр уаҳа лабжьаҩык димаӡамкәа иааныжьра акырӡа илцәымӷын. Абзиабара ауаҩы ԥхьаҟа имҩа инарбаӡомызт, лашәы чмазаран.
– Зны иҟалаша сыздыруам, аха даараӡа иҽеимкәа Асҭанда длызныҟәеит, зегьы ишҳаҭәамыз дҳазныҟәеит уҳәар – игхам ҳәа сгәы иаанагоит.
– Баҭыр цасҳәа акгьы ҟаимҵеит, ус дақәшәеит.
– Убри ак дарқьиоит. Аха ари аус ишымаӡоу аанхашьа амаӡам. Ицәырымҵыр ауӡом. Уҳәан-сҳәан ҳакәыршаны, тәашьас иҳамоуи? Ҳахьӡи ҳахьымӡӷи ҳахьчароуп, акәымзар ҳцәа ԥҽны ара нхашьа ҳауӡом.
– Ҳашԥаныҟәари?
– Макьана сыздырӡом. Бара уамак бгәы иалбмырсын арҭқәа зегьы. Бхы аахьча! Бымацара бхы акәым ибыхьчо, ибымдыруеи исҳәо!
– Асҭанда ишԥалзаҳуа? – Шьасиа дӷьаҵәыӷьаҵәуан.
– Макьана акгьы ҳазлаҳәаӡом. Дзеиԥшроу бымбои. Маҷк далҵыр, лҵарахь дызгап. Хәыҷы-хәыҷла ԥыҭ-чыҭк лаҳалап, дызҭашәаз далашьцылақәап. Нас ианамуӡалак ҽнак лыбла ааҳартып.
– Иуҳәо ҟәыӷарагәышьоуп, аха лара усҟатәи лзычҳар.
– Ауаҩы изымчҳауа акгьы имаӡам. Шьҭа илахьынҵамзар иуҳәари акәымзар.
– Ацхыраара лҭахыуп.
– Избагәышьоит. Исҳәаз амҩа ҳзықәымлозар, даҽак бдыруама?
– Исҳәара сыздыруам, – Шьасиа лнапқәа лываҳауан. – Баҭыргьы ацхыраара иҭахыуп, – лхаҵа ихшыҩ уи иахьгьы илырҵаруан.
– Аԥсҭазаара дарбзиахалозар ауп аус злоу. Бара бхы базхәыцла! – ҿыц лгәы лҽаниҵон. – Зегь бгәы иабырсуа бҿаабхар, ҳхәарҭахом.
Аԥхьа иара амаҵурҭахь днеит. Асҭанда амца дадтәалан зегь лзеиԥшны. Надшьа уи даалхагьежьырц цәгьа илбомызт, арахь амцхә лҿагьежьра лԥҳа ишылнымаалоз еилкаан. Напхыцла адгьыл бӷьаҭны мацара иеибылҭаз аҭаацәа ыҵабгома лҳәо илбон ан гәжәажәа, арахь ирыҵалаз еилкаашьак лзаҭомызт. Лԥҳаи Баҭыри ирыбжьахаз лдыруандаз! Лҭаца иашьас илырҭаз иҿы дцаны дааит, аха агьизымдыруазшәа, агьимаҳазшәа лаҳәаны дахьиргьежьыз ан лгәы ҵнаблаауан. Лԥеи лҭацеи еицәажәозижьҭеи, иҟалаз иаламцәажәакәа, алакә еибырҳәозма, аха ак дырҵабыргуамызт. Уажәгьы Асҭанда лгәабзиара дназҵаа-аазҵаан, ус иахәҭазшәа уаҳа мцхәык дыхҭеимкӡеит, уамашәаҵәҟьа иџьоушьашаз, дындәылҵит, Шьасиа уаххьак ҟаҵаны иаақәыргыланы, ҿыц диԥхьаанӡа. Аӡӷаб акрылфарц шылҭахымз анралҳәа, ани аԥеи неидтәалеит. Надшьа афатә лгәы иагомызт лԥҳа лылымкаа, аха, ак ргәы иаанамгарц, днацҳа-аацҳақәеит. Шьасиа, хаҵа еиҳабы дук дахьыҟамыз, зегь ахьеилатәоз дрыдтәалон. Уи ауха акҿаҩраҿ игылаз аишәа еицарсахь аҭаца дналыԥхьан, дналыдтәалеит, хазы иахьтәаз ма лара, аҭаца, дналыхьԥшышәа анхәԥҳа акрылфозар ҳәа дгәыӷшәа. Асҭанда лхаҭа лусқәа ззымаӡамыз лҭаца хазы дахьлыдтәалаз, лҿаҵа шыцәгьазгьы,
маҷ-саҷк лфақәон. Дагьлацәажәақәон. Шьасиа лакәын зшьара иқәҟьарц агьызгымыз. Лымшала хыла-гәыла еилаларц агьрыгмызт. Ланхәԥҳа лакәзар днасыԥдаха, разҟык иазԥшышаз лакәӡамкәан, абза гәырҩа иуазыр дзаҩсуамызт. Иҟаҵәҟьаз цқьа иааилылкаақәар, анхәԥҳа лҭаца дышԥалзыҟазаарыз? Иагьа умҳәан, шьыцралеи гәеихшәарылеи адунеи ҭәын. Аӡӷаб лҵарахь дцарц уажәыҵәҟьа гәыӷрак аанлыжьуамызт. Зԥсҭазаара ҿыцәаауаз ацәашьы даҩызан, рыбла шааԥшуаз аӡҭра дазхиан. Ақәԥара мап ацәызкыз ианакәызаалак дшәарҭан.
Џьанар акранифа, инапыӡәӡәара инаҵганы, дыҩдәылҵын, абарҵа дахьныҵагылаз даанхеит. Амш цәгьахарын ҳәа шузазымҳәозгьы, зынӡак еилгоз ак шакәмыз убартә, ажәҩан ҵлашьцаара еҵәа заҵәык аҵаршәымызт. Ианакәызаалак иара, ҭеиҭԥшла дҭынчын азы, игәы анҵыблаауаз уаҩы ибарҭамызт. Игәаҵа иҵачуаз Шьасиа дахьынӡалацәажәоз иныԥшыр абеиҭахыз акәымзар, усҟангьы уажәгьы Баҭыр игәаӷ дагон. Зынгьы дзымхәыцуа данаанхоз ыҟан, усҟан Баҭыр, иааигәыдҵаны дишьуазар, игәхьаа имамызт, аха иаарласны ихы ааилыккон, аԥсҭазаараҿ иҟамлоз агьшыҟамыз дазхәыцуан. Изышьҭымхуаз зегь раԥхьа зҩны днеиуаз, иашьас дҟарҵар цәгьа иахьырымбоз аҩнаҭа иҩнагылаз аӡӷаб дахьижьаз акәын. Убри азымхозшәа, иашьас дзырҭаз иҩыза гәлымҵәах иԥҳәыс бзиа дахьибаз изычҳаҵәҟьомызт, уи ма даҽаӡәында, иара, Џьанар, ихаҭа иԥҳәыс лакәын. Абасҟатәи ихы ишԥаҭәеишьоз?! Ауаҩы ахьымӡӷ азы адәы дықәын. Излатәаз еилыркаақәар – Џьанар абасҟатәи зианаижьзи, дхаҵамзи ҳәа аӡәы ҽԥныҳәас ииҭарын, даҽаӡәы ибла ихибааларын. Дара иалырдраази аҽынкылара иаҭахыз закәытә хаҵараз. Аилкаараз закәытә хаҵараз иаарԥштәыз! Ааи, ааи! Аилкаараз!.. Баҭыр ихеигоз агәаҟҵәаҟра здыруадаз, иара дызҭагылаз акаша узҭамгылозар? Ицәгьараз ҳәа иҟеиҵаз адырра уадаҩӡан. Избанзар иакәымз иҩызцәа-иԥызцәа алеимгаларц, излаилшоз ала акыр аамҭаӡа иҽырҟәигон. Амала Асҭанда мҩак дықәымҵакәа днимыжьыр акәын, аха илымшеит. Иуҭахқәаз зегь узеиҿкаауандаз. Аӡынреи ааԥынреи реилыҵра ацәыцәгьаны, амш аилашәара-аилыҵра даҩызаха, Џьанар, мҩа иашак изыԥшаауазар ҳәа, дҭынчӡамызт, абарҵа даныҵагылаз мацара акәӡамкәа, ауха данышьҭалагьы цқьа иԥсы изымшьакәа, адырҩаҽны усура амҩа данын.
– Исзеилымкааит, – Важьа дҵаауан, – Баҭыр дубоу, думбоу?
– Усура дыҟаӡахми? – Џьанар дгәыӷуан, Баҭыр уи аҽны иусахь дышԥаҭымҵрыз ҳәа.
– Дыҟаӡам. Асҟаамҭа данымаа, шьҭа даауама, – аиҳабы исааҭ дахәаԥшуан. – Игәы иаанагои, исзеилкаауам, иусутә назыгӡода? Еснагь даҽаӡәы инапы ианысҵалома?
– Исҳәара сыздыруам.
– Шәарҭ шәеиҩызцәамзи, аицәажәара шәаҟәыҵма?
– Мамоу, аха ҳзеилибамкаауашәа хәыҷык ҳҟалеит.
– Ыҳы!.. Гәдоуҭаҟа амҩа дықәлазар, аиаша саҳәеи!
– Игәы бзиамызт ҳәа саҳаит, уахь дцо дыҟамзар ҟалап. Уахь ицар зҭахыу сара соуп.
– Аеи, аеи!.. – акы иӡбон Важьа. – Леуанти иусӡбара мцои. Доурмышьҭыр ҳәа шәшәаны, араиком аҿаԥхьа аизара иаҿуп ҳәа смаҳаи. Аҿа шәымоуп шәеизартә, иду ахара мап ацәкны, аусҭҵаара иацы хәлаанӡа иҿаԥиҽуан рымҳәеи. Дызхаҭарки иҿы рзымшәаҳауазар?! Ыы? Абахҭа дҭакны дрыман шықәсы бжак аахыс, дызҿыз рымбаӡози? Ицо-иаауа иҿы иқәшаҳаҭхеит, арзаҳал инапалаҵәҟьа иҩит, ателехәаԥшрала дықәгылоит ҳәа итәан, шьҭа уигьы ыҟам, егьигьы ыҟам.
– Ашьҭаҵарҭа аҿынтә ирҭахыз зегь рысҭеит, – Џьанар дҭынчын, иеиҳабы алеи аҳәеи ахьынӡакыдиҟьоз. – Иахьатәиала исыдыскылаша акы аауаны сыздырӡом. Ага слеироуп. Аказы сышәҭаххозар, шәсышьҭамлан!
– Ааи, ааи!.. Уҩызцәа ахьыҟоу уцароуп. Уоусышьҭырцгьы усыҳәаӡом. Ушцо адырра суҭоит ауп. Абзиараз! Уаҵәы аԥсшьацәа акыршырҿаҵатәу ухамышҭааит!
– Аԥсуара ус мҩаԥаагоит ҳәа, аҳәынҭқар наплакыума, ԥсшьарҭоума, изакәызаалак акы аусура ҳанбаԥырхагаз? Шамахаӡак акәымзар зегь аусура иаҿуп.
– Ааи, ааи! Алеишәаз ак узҳәома.
Џьанар днахынҳәын, аҳасабеилыргацәа дрызнеин, иеиқәиршәахьаз ақьаадқәа нариҭеит. Аԥсшьарҭа ҩны ашҭаҿ уаҳа даанымхакәа, дынҭыҵит. Дишьҭагыланы аекскурсиа ицоз Шьына и-«Икарус» ҟаԥшьы ҳақьԥсықьуа иааиуан. Ианааҭгыла уи дынҭалеит. Шьына иусура ашьҭахь ага дкылсырц игәы иҭан, даҽа ҷкәынцәақәак иманы. Лыхныҟа ицоз амҩа атрасса иахьаҿаԥшьыз, Џьанар длалбаан, аихамҩа дынхыҵны, аџьармыкьа злаҟаз дкылсын, араиком аҿыц хыбра ахьгылаз ихы ирхеит. Ауаа маҷӡамызт, иагьырацәаҵәҟьамызт. Вова Агырбеи Шьалуа Гыцбеи изыԥшаауазар ҳәа, днарылсит.
– Уара ара иахьа уаҭахӡам, – хазы дааиԥхьеит Вова. – Иахьа еилагылоу азхоит, шьыбжьоншьҭахь иҵегь ацлоит. Нас зегьы ирыздырӡом аусӡбара шалагаз, уа иҟоу закәу.
– Иҟаҵәҟьоу аасаҳәеи!
– Ӷәӷәала дықәгылеит. Иҿаԥиҽит изҿыз зегьы. Политикатә усми, доурмыжьыргьы ҟалоит. Уи ус анихь, Миронгьы уа даанхеит ҳәа иԥхьаӡа. Раионцԥхьаӡа ҳаизалароуп, аусӡбара ахьынӡацо. Араҟа есымша иацлалоит, аусӡбара иалгаанӡа.
– Қарҭ иҟаҵәҟьоу здыруада?
– Иахьа ашьыжь ауаҩы даахьеит. Аинформациа ааигеит. Уаҵәы даҽаӡә даауеит. Ашаҳаҭцәагьы уахь ирыԥхьоит, урҭ ирыцны ицо рацәоуп. Ажәлар еигәныҩуеит. Уажәы ахара здырҵаз иажәахә ауп иаҳахьчо. Иаргьы доурмыжьҭыр ԥсыхәа рмоуа иҭаҳаргылароуп. Данҭаркуаз ҳаиԥхьдмырттози, уажәы идҳарбароуп иҟарҵоз шиашамыз. Усҟан ишныҟәаз еиԥш шьҭа изныҟәом. Уара уца ақыҭахь. Уаҵәы хә-ҩык, ф-ҩык узаашьҭыр, анаҩсан иааша дара иааргоит. Аус злоу ҳазцәыԥхашьо, ҳзыцәшәо акымзарак ҳамаӡам.
– Иуҳәаз саҳаит.
Џьанар, уи данааидҵ, иаразнак дықәымҵит. Иҿыцыз акыр иаҳауазар, ма иидыруаз џьоук ибозар ҳәа дрылан. Ауаа лахҿыхын. Шьҭа шықәсыбжак ҵуан ирбози-ираҳауази рхы рыкаҽ иамазижьҭеи. Аҵыхәтәан рааилагылашьа иаргьы игәы ҟанаҵон. Амҩа даныланы, иаҳаракышьа иаҭәаз иныҟәашьала, дыццакы қармаҽозшәа, Аԥҭа дааиуан.
– Иабоуаҳаи? – Џьанар дҵааит, игәыла ҷкәын данааидгыла.
– Аҟәа сыҟан. Аҩныҟа амҩа сшаныз исаҳан, автобус слыбааит.
– Ирҳәои?
– Қарҭынтә иаауа ажәабжьқәа роуп излацәажәо уахьнеилак. Автобус аҿы схы ааҭырҟьаӡеит. Ираҳаз ирмаҳаз наԥшьны, ирҳәо убар!.. Ауниверситет аҿы сахьнеиз, Марица дсықәшәеит, – Аԥҭа дзызгәаҟуаз даҽа лацәажәатәык ахь диасуан. – Лгәы иалоуп Асҭанда лҵарахь дахьыҟам. Лыхабарк здыруаз џьылшьеит. Арахь сара акгьы сыздыруам.
– Лгәы бзиамшәа дҟалан, аҩны дтәоуп.
– Убасҵәҟьоу? – Аԥҭа иаҳаз игәы иалсит. – Снеины слацәажәароуп. Марица дыррак шлысҭоз дақәсыргәыӷит.
– Иахьатәиала лацәажәара аҭахӡам. Амала сара унапы дҵак анысҵоит.
– Инасмыгӡои!
– Уаҵәы уҩызцәақәак уманы абрахь узаауама?
– Ак ҳаҳауазар ҳәа, иԥшны итәами.
– Хәлаанӡа шәаанхароуп. Абас, аӡбара нҵәаанӡа, аара есымша ишәылшома?
– Иаҭахызар ҳашԥамаауа! – днаидҵны арԥыс иҿынеихеит. – Нас уаҵәы Асҭанда слызнеиуеит, – ԥыҭк днаскьахьан еиԥш, дагьааҭымгылакәа даахьаҳәшәа Џьанар дыррак еиҭа ииҭахт, уи азин ылихуазар иаҳа еиԥшын.
Џьанар ихы ааиҟьеит дшақәшаҳаҭыз ала, ма уи дылбар Асҭанда лгәы иаахәарын игәахәшәа. Ауаҩы хшыҩла дычмазаҩхар ҳәа уаншәоз, ирыцҳахара иазааигәазшәа угәы иунаҭон, дызҭашәаз иуазыр мыжда далугарц, узқәшаҳаҭымхарыз арбаныз. Аԥҭеи иареи еибырҳәақәаз ааихашҭхьан, иидыруаз џьоукы данырзааигәаха, ираҳақәахьаз ирылацәажәо рҿанаарха, даарымҽхаркит азы. Нас ԥшьшьала ихшыҩ хынҳәуан Аԥҭа Аҟәа Марица дшибаз ахь. Лара лҩыза аҵарахь дахьыҟамыз хьаас ишлымаз ааигәалашәеит. Убри инаҵганы, иара, Џьанар, ииҳәақәаз азымхазшәа, Аԥҭа Асҭанда длацәажәарц иҭахын. Уи арԥыс, ивибашаз ҳәа иарбанзаалак акы далаҟаны шигәаламшәозгьы, иара иаҳәшьа адырҩаҽны дахьлықәшәоз ааигәамԥхеит шигәахәуаз, иҽеимз цәаныррак игәаҵанӡа дааимнадан, иааицәымӷахеит, урҭ реибабара цҭәык ахылҵрызшәа, лаԥшҵашәарак аашьҭихын.
– Аусҭҵаара убасҵәҟьа аобиективра агхеит (ад. 18), «ахара зду Леуанти… иҿы иқәшаҳаҭхеит Ҭырқьба Мирони иареи еизааигәахеит, амилаҭ зҵаараз азеиԥш гәаанагара ахьрымаз иахырҟьаны, убри азы, ибзианы дызлеидыруаз ала, 1980 ш. ииуль 5-зы Бзыԥҭатәи аизара амаӡаныҟәгаҩс икандидатура ықәиргылеит» ҳәа ахьаҳәо. Аусӡбара аҿаԥхьа исҳәарц сҭахыуп аусҭҵаара Ҭырқьба М.А. икандидатура ықәзыргылада ҳәа иснаҭаз азҵаара исыздырӡом ҳәа аҭак шыҟасҵаз, избанзар, апротокол аиқәыршәараз ирлас ҳаибабаларц, маӡаныҟәгаҩс бзыԥҭатәик далхзарц сҭахын. Ус анакәха, Ҭырқьба М.А. икандидатура ақәыргылара сара исылшаӡомызт. Аусҭҵаара исыднагалеит иара иацәыбжьахаз ахарҭәаараз Ҭырқьба М.А., ибзианы дызлаздыруаз ала, маӡаныҟәгаҩс икандидатура ықәсыргылазшәа анаҳҵарц. Уи, иаҳԥырхагахашаз акәны ианызымба, аусҭҵаара сгаӡарала даҽа знык агәра зган, иара, аусҭҵаара, ари афакт ахы ианархәеит сара «снационализмра»
ҳәа иахәыцыз Ҭырқьба М.А. иахь цҳас иаиураз, убас ала ихыҭҳәаау анационализм арахәыцқәа ҳабжьанаҵарц. Ҳара иаҳхадырԥаз анационализм ишыԥсажәоу алада исҳәарц сыҟоуп. Уажәы иааркьаҿны ишәеилсыркаарц сгәы иҭоуп аусҭҵаара иҟанаҵаз алкаа, «Леуанти… Бзыԥҭатәи аизара амаӡаныҟәгаҩс иҟаз Ҭырқьба М.А. дицырхырааны, аизара апротокол еиқәиршәеит, анхацәа адырԥхьарц» (ад. 7–8) ҳәа иҳәаз даҽа хыҭҳәаак шцәырнаго, насгьы апротокол зхаиқәҳаршәаз ҳәа аӡәгьы дымҵааӡеит, аҭак исымҭаӡеит, аусҭҵаара аматериалқәа изларҳәо ала, Ҭырқьба М.А. ус еиԥш ак иҳәоны сгәалашәом. Ажәлар аҳарԥхьарц апротокол еиқәҳмыршәаӡеит. Апротокол аиқәыршәара – ихәыҷума идуума иарбанзаалак еизарак азы еиқәдыршәоит. Уи аказы дазхәыцны аӡәгьы иҟаиҵаӡом, ус иаҭахыуп ҳәа мацараз ауп умҳәозар.
Цқьа еилкаам даҽакы аилкаа ацысҵарц сҭахыуп. Ахарадҵаратә лкаа ад. 16 аҿы излаҳәо ала, «Гәдоуҭатәи аизара аҵыхәала ахара зду Леуанти… излаирбаз ала, иара иинициативала, акультура аҩнаҿы ажәлар еизеит Бзыԥҭатәи аизара арезолиуциа иадгылараз». Сара синициативала Гәдоуҭа ауаа меизаӡеит, уи ҟамлеит Бзыԥҭатәи аизара арезолиуциа иадгыларц, Шеварднаӡе Е.А. апартиа Гәдоуҭатәи араиком аҿы данаа идикыларц ауп ауаа зеизаз. Ианиҳәа иара дзақәшаҳаҭымхеит, избан, усгьы еилкаауп, аҭагылазаашьа иауаны имбеит, уи аӡбахә ара аҳәара иаԥсаны избом. Сара ажәалагала ҟасҵеит ауаа дара рхала еилацәажәарц. Ашьҭахь уаҟа иқәгылаз рхала 1980 ш. ииуль 5-зы имҩаԥысыз Бзыԥҭатәи аизара иадгыларц рӡбеит, Ҭырқьба М.А. сареи ҳҽалагаларагьы аҭахӡамызт. Еизаз рнапынҵала аизара апрезидиум арезолиуциа еиҿкааны ЦК КПСС ахь идәықәнаҵар акәын. Убас ала, Гҽдоуҭатәи аизара арезолиуциа еиқәыршәан аизара ашьҭахь, сара аредакциа аназызу, ЦК КПСС ахь идәықәҵан, ажәлар идмырбаӡакәа.
Абарҭ аҩ-еизарак рҿы ауаа ирҳәози? Ҿыцла ицәырган акадр зҵаара, атопонимика ус шыӡбахоз ргәы инанагомызт, рмашьынақәа рхатә сериа рымазарц рҭахын, рхатә чаи хкқәа цәыргатәын, Аԥсны аҭоурых ҵакы змаз амаҭәарқәа Аԥсныҟа рырхынҳәра усгьы дзусҭазаалак дазҿлымҳауп, ақырҭқәа рхыԥхьаӡара егьырҭ ажәларқәа иҳацынхо зегьы ҳнеидкыланы иаҳхыҵәаӡарц, иааҟәымҵӡакәа иааганы рықәрынхара даҽазны еиԥшымкәа идырҵарит.
Инаҵысшьырц сҭахыуп, амилаҭтә, аконституциатә зинқәа рыхьчараз ақәгыларақәа, ЦК КПСС Ақәҵара анагӡараз ақәԥара ахаҿра дырхәашьит, ирылшар анационалисттә хҭысқәа ҳәа аусӡбарала иақәыӡбарц иаҿуп. Ахарадҵаратә лкаа (ад. 23–25) иаҳәоит Леуантии Ҭырқьба М.А. «ҳара ҳшьақәгылашьа иашамкәан излеилыркааз ала, Қырҭтәылатәи ССР аҿы аԥсуа жәлар рмилаҭтә зинқәа иааҟәымҵӡакәа идырмаҷуеит ақырҭуа милаҭи ареспублика анапхгареи, 1978 шықәса инаркны 1980 шықәса август мзанӡа Аԥснытәи АССР аҿы амилаҭқәа реиҿаргылараз апропагандеи агитациеи мҩаԥыргон.»
Ишәеилсыркаарц сҭахыуп схаҭа (Ҭырқьбагьы убасҵәҟьа дыҟоуп) снационалистны схы шысымԥхьаӡо. Избоз-исаҳауаз обиективла сазнеирц саҿын, сгәы излаанаго ала, уи сықәҿиауан: аԥсуаа рмилаҭ зинқәа кҿарцалаҵәҟьон, аиашаз, ашықәсқәа цацԥхьаӡа уи амчхара шмаҷхозгьы, аха уи ҟазҵо ақырҭуа милаҭ ракәым, ус сҳәазшәа аусҭҵаара ишазхәыцыз акәымкәан, анапхгара роуп уи знапы алакыу. Ажәлар араҟа агьырхарам. Ленин имилаҭтә политика шьаҭанкыла Аԥсны аиааира агарц еснагь сықәԥон сара, аусқәа ирҭагылазаашьаз, Ленин имилаҭтә политика азҵаара еиӷьны аҵыхәтәанӡа аӡбараз, Аԥсны Қырҭтәыла аилазаара алҵра ажәлар шазгәаҟуаз, ЦК КПСС Аԥсназы иҭнажьыз Ақәҵара анагӡара шцоз ЦК КПСС Аполитбиуро аҿынӡа анагара акәын сықәԥара хықәкыс иамаз.
«Ашаҳаҭцәа – Аԥснытәи АССР Аҩныҵҟатәи Аусқәа р-Министрра аусзуҩцәа Адлеиба К.М., Малиа Ш.Г.» иадырбаз «1980 шықәса ииуль 5-зы ақыҭа Бзыԥҭа рхала еиҿыркааз, Леуанти напхгара зиҭоз аизара анационализм аҟазшьа аман» (ад. 15) ҳәа аусҭҵаара иҟанаҵаз алкаа зынӡак сзақәшаҳаҭхом. Аизараҿ ажәлар амилаҭ зҵаара аӡбара шцо акәӡами излацәажәоз, ас еиԥшҵәҟьа иԥсҭазааратәым алкаа цәыругартә? Аӡәыр иҳәама Аԥсны аԥсуаа рзын, ақырҭқәа ҳаланхар ҳҭахым ҳәа? Иҳаланхо жәларык ирҿаргыланы ажәак аӡәы иҳәама? Еиҳау ак сҳәаргьы сҭахыуп иаартны, ақырҭуа жәлар рхаҭарнакцәа иҳарҳәон дара рыблақәа шааҳартыз, избанзар ҳаизараҿ ианнеи, иаҳҳәоз иназыӡырҩ, аԥсуа национализм иазкны анхацәа ирыладырҵәоз уҳәан-сҳәанқәа шеижьагаз рбеит.
Иаамҭаны избоит ашаҳаҭцәа рхаҿра аазырԥшуа ажәақәак шҳәатәу, амала хаҭала иакәым рзысҳәар сҭахӡам, уи акәым, аӡәырҩы сара ибзианы издыруеит. Жәа-ҩыла, издыруада шә-ҩык инареиҳаны аус ҭҵааразы ирыҿцәажәеит. Аха арахь иааԥхьоу ҳара иҳақәыӡбар зҭахыу зразҟы аиҳабыра ирыдызҳәалаз роуп, аусҭҵаара анымҩаԥысуаз ишадырбаз уахәаԥшыр, обиективла аҭак рзыҟаҵаӡом, арахь ахарадҵаратә лкаа злеиқәыршәоу дара иадырбаз алоуп. Урҭ –
Ԥлиа-ақалақь анагӡаратә комитет ахантәаҩы актәи ихаҭыԥуаҩ,
Лакербаиа – ақалақь комитет аҟәша аиҳабы,
Рапава-амилициа ақалақь ҟәша аиҳабы,
Малиа-амилициа ақыҭатә ҟәша аиҳабы,
Морозов-амилициа ақалақь ҟәша аҭакзыԥхықәу аусзуҩ,
Котуа-амилициа ақалақь ҟәша аиҳабы ихаҭыԥуаҩ,
Ӡкәуа-аӡбарҭа ауснагӡаҩ,
Богачиов-атрест анапхгаҩы уҳәа убас егьырҭгьы.
Сара сҭакра ус нарыгӡон Рапавеи Малиеи, сус ӡбараҿы шаҳаҭцәас иқәдыргылеит. Ари иашахаҭам. Даҽа ганкала уахәаԥшуазар, ас еиԥш азнеира уҿнахуеит – шаҳаҭра зушаз даҽа џьоукы аусҭҵаара иазымԥшааит, ишахәҭаҵәҟьаз еиԥш ҳара ахара ҳадырҵарц.
Даараӡа инаҵшьны иазгәасҭарц сҭахыуп Аԥснытәи АССР Аҩныҵҟатәи Аусқәа р-Министрра аштаб аиҳабы Адлеиба К.М. иарбанзаалак иобиективтәу ҭакԥхықәра цәаныррак шизаанымхаз. Еилкаауп иҟалаз аҭагылазаашьаҿ иаирбо амшала ҭакԥхықәра шимам. Аха иҟалаз дышԥалацәажәо (1 атом, аус ад. 75) иаҳҳәап, Леуанти «амчратә органқәа адҵа рыҭазарц даарыԥхьеит (ажәлар) амҩа крақәа аԥырхны, ауаа аизарахь иоурышьҭырц», ма «Леуанти аԥхьа игылаз ҩыџьа арԥарцәа атранспорант риҭеит» уҳәа уб.иҵ. Абарҭқәа зегьы ибеит Аԥснытәи АССР Аҩныҵҟатәи Аусқәа р-Министрра аштаб аиҳабы, аха 14– нызқь бла ирымбаӡеит. Иаҳҳәарым закәытә ҭыԥ ҳаракыу Адлеиба К.М. иааникыло, шәазхәыц, иҟалозар, закәытә гәаанагарақәоузеи аорганқәа русзуҩ иааиго: «Ашьҭахь, Леуанти ибзоура аламкәа иҟамлаӡеит, алозунг ҩынтә ицәырыргеит», ма «аизара аиҿкааҩцәа иара амҩаԥгара иалахәӡамызт, Леуанти ихымҩаԥгашьа иақәшаҳаҭымшәа ҟарҵон, ақыҭсовет ахыбра ашьҭахьҟа ицеит, аха Леуанти ихала, ма џьоук рыла урҭ дрыдҳәалан» (1 атом, аус ад. 76).
Аӡбара аилатәарахь дааԥхьоуп ашаҳаҭ Гоголаӡе С.Ш. Уи Ҭыркьба анационализмра идикыларц игәы иҭоуп. Гоголаӡе дшовинистмзар Ҭырқьба иҿаԥхьа иқәиргылозма абас иҟаз азҵаарақәа: «Шәара шәабанхо?» «Аԥсны Қырҭтәылатәи ССР иалаӡами?» уҳәа. Арҭ азҵаарақәа Ҭырқьба иоуит алектор доуишьҭырц даниҳәа, избан акәзар Мирон ақырҭшәа издырӡомызт, уи абызшәала Гоголаӡе алекциа даԥхьон. Аха Гоголаӡе игәаӷ хыҵуан, избанзар ГССР иалоу автономтә республика адгьыл иқәынхо ақырҭшәа издырӡом. Нас шәгәы ишԥаанаго, ҳара, аԥсуаа, Аԥсны атерриториаҿ инхо ақырҭуа, абырзен, аурыс, ашәамахь аԥсуа бызшәа шәзымдыруазар ҟалаӡом ҳәа ҳаақәгылар аума? Ари азҵаара Гоголаӡе аҭак шԥеиҭарыз? Даара уазҿлымҳахап! Сара аҭак сымоуп, – убасҟан анационализм аҷыдарақәа руак аацәыраагон, аха ҳара ицәыраагом. Ашовинизмра зҿықәлашаз Гоголаӡе ҳара ҳҿынтә ииҭахыузеи? Аӡбарҭахь иааиԥхьеитеи.
Ҳаҭыр зқәу аӡбаҩцәа, иҟалозар, ари аобиективтә лкаа ашәҭароуп.
Ухшыҩ азышьҭны ахарадҵаратә лкаа уаԥхьар, конкретла уазнеиуаеит Леуантии Ҭырқьба М.А. ахҭысқәа аобиективтә хәшьара арҭартә изыҟамлеит (ад. 4), уи анационализм атенденциатә чмазара ирылаҽыз ауп изыхҟьаз, убри иабзоураны ҳаԥсҭазаашьа аиашара рызгәнымкылеит. Абарҭқәа ирыдҳәаланы, сара ишәзаазгар сҭахыуп Аԥсны аҭоурых аҿы реликвиас иуԥхьаӡаша, саргьы снапы зныз «130» –ҩык ршәҟәы ашьҭахь ЦК КПСС амаӡаныҟәгаҩ Капитонов апартиа Аԥсны аобком апартактив аҿы иҟаиҵаз иажәахә аҿынтә даара узызхәыцша хшыҩзышьҭрак, уа иҳәон ЦК КПСС ашҟа ишнеиуа аколлективтә ма хаҭала ашәҟәқәа Аԥсны иқәынхо рҿынтә, еиҳараӡак дара ирҳәоит иуадаҩу амилаҭ еизыҟазаашьақәа ртәы, изыхҟьаз ашьаҭа ыҟамкәа иҟаӡам ҳәа.
Аӡбара аилатәара сҽаназыҟасҵоз, сзызхәыцшаз соуит, иаҳҳәап, абахҭа камерак аҿы ҩыџьа ҳҭакыуп, ҳусқәа хазхазуп. Иара идырҵаз ахара иашам ҳәа иԥхьаӡоит, саргьы ахара сыдыскылаӡом. Иара ақырҭуа жәлар дырхаҭарнакыуп, сара – аԥсуа жәлар. Часак еицеиҩаҳамшар ауӡом, убас аҩнынтә иаҳзаарго, ҳрежим акоуп, ҭаха ҳазымҭо алашара ҳабла ихыҷҷалоит, аҽыкәабарҭахь ҳаицуп. Ҳаиҩызцәа ӷәӷәахеит. Иззакәу жәдыруама? Избанзар сара, аԥсуа, иара, ақырҭуа, ҳҭагылазаашьа еиԥшуп. Абахҭа анҭыҵ иҟалазеи?
Ҳара ҳаиҟарамра ԥашәс иамоу – ашовинисттә усқәа рымҩаԥгара азакәан ԥшра рыҭаны ишьақәыргылоуп. Агенерал Леселиӡе иеибашьцәа рмемориал Бзыԥҭа иргылоуп закәанла иашамкәан, ари аус ақалақь нагӡком ахантәаҩы Догонаӡе дахьахагылаз азы, аха ҳара аҿаԥа ҳҿадыршәырц уи азхон. Атопонимика азҵаара рӡбарц агьрыгӡамызт, аанкылара рылдыршеит, СССР Иреиҳаӡоу Асовет Ақәҵара ҳәа иаҳзааргаз ари аус аҭыԥ ақәҵара ишаҿамгылозгьы. Бзыԥҭа ақыҭан адәыӷба аанҿасырҭа ажәытә хьӡы аҳҭарц ҳҭахын, дара ртәала хьӡык иашьҭан, закәанла мап шаҳцәыркшаз рԥшааит. Ауаа дырҭынчырц, ақәҵарақәа аԥырҵоит, нас акымзарак рӡбом. Аԥсны Аминистрцәа р-Совет излаӡбаз ала, Аԥсны Асовет мчы аагара 60– шықәсхыҵраз кьаразаа рбаҟа дыргыларц ргәы иҭан, рықәҵара нармыгӡеит. Аизарақәа рҿы иаҳҳәо лҵшәада иаанхоит, зынгьы ҳҿахәы ҳҿырхуеит. Иҟаҳҵареи? Иҳашәҳәеи!
Ааи, иааҟало зегьы аобиективтә хәшьара аҳҭарц ҳалшоит, анационализмра акәӡам уи зхароу, уи ҳара иҳалаӡам, иагьҳалалом. Уи зхароу ашовинизм иныҟәнаго аусқәа роуп, КПСС а-ЦК-еи Қырҭтәыла КП а-ЦК-еи Ленин имилаҭтә политика анагӡараз рықәҵарақәа рҿагылараз хықәкыс иамоуп. Афактқәа заҟа шәҭахыу ҳамоуп! Қарҭ ақалақь амузеиқәа русзуҩцәа ааизан, «Иарбан ҭоурых хәы змоу акы Аԥсныҟа иаҳзыргьежьуам» ҳәа алозунг ҩышьҭырхит, ЦК КПГ апленум, ЦК КПСС аҭакзыԥхықәу аусзуҩцәа алартәаны ианымҩаԥысуаз, уи ала аҭоурых ҵакы змаз експонатк архынҳәра амуа иҟарҵеит. Убраҟа дықәгылеит академик Григол Абашиӡе, аԥсуа зҵаарақәа рыӡбара даҿагыланы, убриала еиҳаӡоу ақырҭуа интеллигенциа ршовинисттә гәаанагарақәа цәыригеит. Убри шьақәнарӷәӷәеит Қырҭтәыла аҭоурых амузеии Қырҭтәыла аҟазара амузеии рпартиатә еиҿкаарақәа иаартыз рзеиԥш еизара, амилаҭтә политика иашаз ахәшьара аӡәы заҵәык обиективла иаиҭартә дахьзыҟамлаз. Абарҭқәа рышьҭахь аусқәа рцашьа иашамкәан ҳазхәыцуеит ҳәа аҳәара – зегь реиҳа жәлар рыҟазаара аҷыдара замана аазырԥшуа, жәлар рыхдырра аҷыҩра ауп изызкыу.
«Зегь рзы еилкаауп амассақәа рҿы аполитикатә усқәа рзҵаара, амилаҭқәа реизыҟазаашьа арҿиара, аусуцәа аинтернационализми апатриотизми рылааӡара ЦК КПСС еснагь хылаԥшра анаҭоит, – иҳәеит апартиа Аԥсны аобком актәи амаӡаныҟәгаҩ Адлеиба Б.В. КПГ XXVI аизара ду аҿы. – Ари аус аҷыда ҵакы аиуеит Қырҭтәыла ССР, Аԥсны автономтә республика рҭагылазаашьа злаҟоу ала, араҟа еигәылацәаны еицынхоит еиуеиԥшым абызшәа, рхала идырҿиаз акультура злоу ажәларқәа рацәаны. Адлеиба Б.В. иажәақәа рыла сгәаанагара шьақәсырӷәӷәар сҭахын.
Амала ареспубликақәа рнапхгараҿ ашовинисттә гәыԥқәа амчра ҭбаа шрымоу еилкаауп, ҳазҵаарақәа рыӡбара иаԥырхагахар макьана ирылшоит. Ирлас-ырласны исызҵаауан ақыҭа Бзыԥҭа 1980 шықәса ииуль 5-зы жәлар ирыдыркылаз сара исырхиаз арезолиуциа атекст сышԥазыҟоу ҳәа. Исҳәарц сҭахыуп Аԥсны аҭагылазаашьа уадаҩ срезолиуциа шанаалоз. Уаҟа иҟан пунктк 1978 шықәса сентиабр 5-зы ЦК КПГ иаднакылаз ақәҵара жәлар реизарақәа мап рыцәкра ахьаҳәоз иашамкәан ишыԥхьаӡатәыз, насгьы уи хықәкыс иаман аԥсуа жәлар рполитикатә бжьы рымхра ҳәа азгәаҭан. СССР Аконституциа аизара мап ацәнакуам, аиашаз, уи аҳәаақәа шьақәыргылоуп УК ала, иаҳҳәап амч змоу аструктурақәа рдҵақәа мап рыцәкны, ауаажәларратә леишәа еиларгозар. Хыхь сара исырҵабыргит 1980 шықәса ииуль 5-зы ус еиԥш иҟаз еилагарак шҳамамыз азы. СССР Аконституциа иацу аилкаарақәа рҿы иазгәаҭоуп аизара азин ыҟоуп, жәлар рырҿиара иазкызар, амчрақәа уи амҩаԥгараз азин ҟарҵазар. Ишәеилсыркаарц сҭахыуп Ленин имилаҭтә политика амҩаԥгара иазкыу азҵаарақәа, ЦК КПСС Ақәҵара анагӡара ажәлар реизҳара иаҟәганы ушзрыхәамԥшуа. Иазгәаҭатәуп 1980 шықәса ииуль 5-зы имҩаԥгаз аизараҿ Аԥсны аиҳабыра шалахәыз. Сара активла аизара сахьалахәыз Аԥсны аҭагылазаашьеи жәлар ргәаанагареи ЦК КПСС а-Политбиуро ахь адырра ҟаҵара иазкын, избанзар ибзианы издыруан амч знапаҿы иҟоу ииашамыз, ашовинисттә гәыԥқәа ирыхәашаз аинформациа шдәықәырҵоз. Убри ауп амилициа Гагра ақалақьтә ҟәша 1980 шықәса ииуль 6-зы иаԥнаҵаз акт иаҳәоз, аизараҿ 1200-ҩык ыҟазшәа, ф-нызқь рыла еиҵаны иарбан, убри адагьы аизара анационалисттә ҷыдара амазшәа ахә ршьеит (ахарадҵ. лкаа ад. 13, 1 атом, аус ад. 22–24).
Арезолиуциаҿ аҭыԥ ааннакылеит пунктк, ЦК КПСС Аԥсны иазкыу Ақәҵара анагӡараз Қырҭтәылеи Аԥсни рнапхгарақәа рыгәрамгара зныԥшыз. Убригьы 1978 шықәса сентиабр 5-зы ЦК КПГ иҭнажьыз ақәҵара аиашамра ахьарбоу иазкны исгәалашәар сҭахыуп 1978 шықәса аԥхын иҟалаз ахҭысқәа. Гагра ақалақь иаланхоз ақырҭқәа еизыргарц акырантә рыҽԥыршәахьан ақырҭуа шовинисттә гәыԥқәа ршовинисттә хықәкқәа рынагӡараз, аха ирылшомызт. Аха август анҵәамҭаз 250– 300-ҩык раҟара Гагра ақалақь астадион аҿы рҽааидыркылан, иааиуаз амҽыша сентиабр 3 аҽны, зегь еизарц рыларҳәеит. Сентиабр 2– 3 ауха Жәыргьыҭынтә, Цхакаиантә амашьынақәа ҳақалақь шыҟаз ишаауаз сара сшаҳаҭуп. Автобусқәа аангылеит Бзыԥҭа, Пицунда. Бзыԥҭа ақыҭан амҩак аҿы аԥсуааи иаази ацҭәы анрыбжьала, аԥсуаа абахҭа иҭаркит, иааз ахаԥшьгаратә концерт артистцәа ракәызшәа ашәҟәы иҭаргалеит. Амала, убарҭ «артистцәа», асценақәа рҿы изықәымгылакәа, Гагра астадион аҿы сентиабр 3-зы излананагеи? Атопонимикеи даҽа зҵаарақәаки рҭыԥ рықәҵара мап ацәыркырц иаақәгылеит. Дара рхыԥхьаӡара 1200–1500-ҩык рҿынӡа инаӡон. Реизара мҩаԥысит иҳаракыз ҭӡыла ихкааз астадион аҩныҵҟа. Москва инеиз аинформациа зеиԥшразеи? Уи ҳара иҳаздырӡом, аха еснагь ҳгәы иҵхоит. Ашовинист еизара сентиабр 3-зы имҩаԥгаз ашьҭахь ҩы-мшы ааҵуаны, апартеиҿкаарақәа рҿы иаԥхьон аизарақәа раҟәыхра иазкыз ЦК КПГ ақәҵара. Сентиабр 3– нӡа иара зрыдрымкылеи, ақырҭуа еизара шыҟалоз мчыбжьык шыбжьаз ирыларҳәахьанеи? Избан усгьы идыруп: жәлар ргәазыҳәара аанкылазарц, дара русқәа ишырҭахыз имҩақәырҵаларц.
1978 шықәса август-сентиабр мзақәа рзы иҟалаз ахҭысқәа рсценариқәа заа ишеиҿкааз еилкаахеит. Убри азакәын ииуль 5-зы Бзыԥҭа ақыҭан жәлар реизара анапхгара рыгәрамгара даара изаныԥшыз. Убри аныԥшуеит ахарадҵаратә лкаа (ад. 9), ақырҭқәа рыхәҭа иӷыӷкны рхы мҩаԥыргоит ҳәа ахьаҳәо. Исҳәар сҭахыуп ақырҭуа шовинистцәа рџьынџьуаа ҳазҵаарақәа рыӡбара иаҿаргыланы ҿыц иқәдыргыларц шырҭахыу, аха уи рылымшеит.
Сара азҵаарақәа жәлар еизарала мацара рыӡбара садгылаҩым. Амч аҳаҭыр ладырҟәыҵәҟьар рылшоит. Аха Аԥсны амилаҭ зҵаара аҭыԥ ақәҵара иашамкәа азнеира аҳаҭыр иаҳа имаҷны иланарҟәуеит ҳәа згәы иаанаго сара срықәшаҳаҭым. Аиашаз, сызлаз апартиа аустав азин снаҭомызт ицәырзгаз апроект сыманы сықәгыларц. Уи азын ӷәӷәала лахь сыҭазарц ҟалон иара апартиа амҩала, ашовинистцәагьы убас рызузар ҟалон. Аха, сара сԥахны абахҭа сҭартәаны, ашовинистцәа, иаҳҳәап Догонаӡе иакәзаргьы, ахақәиҭра зрыҭатәызи?
Абар аҭоурыхтә, асоциалтә, аполитикатә шьаҭа заҟа иҵаулоу, сара инаҵысшьуеит ҳпатриотизм ашьаҭа ҳәа, аха аусҭҵаара ахькылсыз иашам: «Аԥсни аԥсуааи ахьаанагаз ҳәа ақырҭуа ҭоурыхҭҵааҩцәақәак ирҳәахьаз тенденциала иазнеиуа…» уҳәа уб. иҵ. Сара сгәаанагарақәа сырӷәӷәарц сҭахыуп КПГ XXVI аизара ду аҿы Қырҭтәылатәи ЦК КПГ актәи амаӡаныҟәгаҩ Шеварднаӡе Е.А. иажәахә аҿынтә лкаақәак рыла.
«Ҳпартиатә еиҿкаара аусураҿ амилаҭтә политика амҩаԥгара, аинтернационалтә политика амҩаԥгара, аинтернационалтә хдырра ԥхьаҟа аиӷьтәреи аизырҳареи арҭ ашықәсқәа ирылагӡаны иреиҳаз хықәкын ҳаидеологиатә усхк аҿы.
Абри амҩаҿ ԥхьаҟа ҳазгаша ҿиара дук акәны иҟалеит 1978 шықәсазы Қарҭ имҩаԥгаз Зегьеидгылатәиу анаука-практикатә конференциа. Аԥсҭазаара излаҳнарбаз ала, ари апроблема хшыҩзышьҭра ду ахьаиуз иҳанаҭаз рацәахеит, ҳазыҟанаҵеит азҵаара рацәа иашаны рҭыԥ иқәаҳҵарц, ҿыцла урҭ ҳрызнеит, адемократиатә методқәа иаҳзаадыртит ҳзызԥшӡамыз аусқәа рацәаны рҭыԥ рықәҵараз алшара.
Ишәу асоциализм ауажәларраҿ, иҳәон аҩыза Л.И.Брежнев, амилаҭ еизыҟазаашьа – иҵабыргыу усуп, апроблема ҿыцқәа ҳазцәырнагоит, ус анакәха, урҭ рыӡбараз иаҭахыу амҩақәҵарақәа ԥшаатәуп. Ҳара ҳԥышәа уи шьақәнарӷәӷәоит. Аҵыхәтәантәи ашықәсқәа рзы, ишыжәдыруа еиԥш, ҳара иҳаԥгылеит убас иҟаз апроблемақәа. Аизара ду аделегатцәа ирдыруеит зыӡбахә ҳамоу закәу (ҳус ауп дызҿу – Л.) – еиуеиԥшым уи аспектқәа ҷыдала ҳрылацәажәон ЦК апленум аҿы, апартактивқәа рҿы, аҵыхәтәан, иаартны, принципла Гагратәи апартактив аҿы».
Шеварднаӡе Е.А. нас иациҵоит:
«Ауаа интернационалистцәаны ипатриотцәаны рааӡараз аусура аиӷьтәраз, аҵакы арҭбаараз, аефект аизырҳараз акырӡа рыҵаркуеит анападкылареи азҿлымҳареи ареспублика еидгылақәа, автономтә еиҿкаарақәеи амилаҭ маҷқәа рпроблемақәеи ирҭахыуи, рекономикеи ркультуреи рызҳара азҵаарақәеи рзы апартиа иҟанаҵо аусқәа. Аҵыхәтәантәи ашықәсқәа рзы Қырҭтәылатәи КП а-ЦК ақәҵарақәа, XI апленум иаӡбақәаз ԥхьаҟатәи аизҳара, амилаҭқәа реизыҟазаашьа аешьареи аиҟарареи шьаҭас ирыҭаны, ажәларқәа реиҩызара арӷәӷәара, анационализми ашовинизми рцәырҵрақәа раԥыхреи ркомплекстә программа аҵакы рымоуп.
Ленин имилаҭтә политика анагӡара – ауаа интернационалистцәаны рааӡара иашьагәыҭуп, ифундаментуп.
Аинтернационализм ииааиуеит, иагьышьақәгылоит ажәлар инаӡоу агәреибагара анрыбжьоу аламҭалаз.
Ҳаԥхьа ишьҭоу усуп апартиатә еиҿкаарақәа иҵабыргны еиҿкаацәаҵәҟьаны, иколлективтә қәԥацәаны иҟаларц, апартиа амилаҭтә политика анагӡараҿ, убри шьаҭас иныҟаҵаны, жәлар реиҩызареи риашьареи еснагь идырӷәӷәаларц».
Ишыжәбо еиԥш, иахьа аӡбарҭаҿ гәыкала сыҿсықәшаҳаҭ 1980 шықәса декабр 18 рзы иҩыз арзаҳал атексти, насгьы аҵыхәтәантәи аҿахәҿыхреи зынӡак еиқәшәаӡом. Аҵыхәтәантәи ҩ-документк снапала иҩуп, адиктант аҵаҟа снапы ҟалеит схала исҭахӡамкәа. Арзаҳал атекст авидеомагнитофон ианҵоуп, ателехәаԥшрала иддырбарц ргәы иҭан, сара уи адырраҭара мап ацәыскуеит. Урҭ адокументқәа рҿы узыдгылаша ыҟазаргьы здыруада, аха сара схәыцшьала еиқәыршәам, иаҳа изеиԥшроу, афразақәаҵәҟьа зықәшәо ахарадҵаратә лкаа ауп, убри азын урҭ адокументқәа сыдыскылом. Сара схәыцшьа – абар иахьыҟоу иахьатәи сықәгылара.
Ҳаиҿыхарақәа ихадоу рҵакыс иҟаз Аԥсны АССР Қырҭтәыла ССР аилазаара алҵра апроблема акәын. Аиашаз азҵаара цәырҵуеит – сара уи сышԥазыҟоу? Уи апроблемаз ухатә гәаанагара умазар цәгьароуп ҳәа сара исԥхьаӡаӡом. Даҽакыуп – закәытә хархәагоуи иукыу узну амҩаҿ. Ленин имилаҭтә политика Аԥсны анагӡараз, Аԥсны иазкыу ЦК КПСС Ақәҵара иреиӷьны анагӡараз, ҩ-формак ухы иаурхәар алшоит ҳәа сгәы иаанагоит: 1) иреиӷьны избоит Аԥсны АССР ГССР
аилазаара иалгазарц; 2) ЦК КПСС-и ЦК КПГ-еи (ақәҵара гәыкала анагӡара ргәы иҭоуп ҳәа агәыӷра сымоуп – ус ҳҳәахп) рконтроль ӷәӷәа ҟарҵар рықәҵарақәа нагӡахаларц, Аԥсны ԥыхьа иахьыҟаз иаанхар ҟалон.
КПСС XXVI аизара ду аҿы ЦК КПСС Амаӡаныҟәгаҩ Хада Л.И.Брежнев аҳасабырбатә жәахә аҿы иҳәеит:
«Аԥсни, Тувеи, Буриатиеи, Аҩада жәларқәа рынхарҭа раионқәеи рекономикеи ркультуреи реизҳараз ЦК КПСС ақәҵарақәа рынагӡара иаҿуп.»
Ҳапроблема аҭыԥқәҵашьа еилкаауп. ЦК КПСС а-Политбиуро иахәҭоуп ҳәа ишаԥхьаӡо ала уи аӡбашьа мҩақәҵахоит. ЦК КПСС Амаӡаныҟәгаҩ Хада Л.И.Брежнев, иаҳа игәылырҭәааны аҭагылазаашьа убла иаахгыларц, ихәыцрақәа аазгар сҭахыуп.
«Асовет милаҭқәа ракзаара, даҽазны иеиԥшымкәа, иахьа иӷәӷәоуп. Уи иаанагаӡом, аиашаз, амилаҭ еизыҟазаашьақәа ганрацәала иӡбоуп ҳәа. Ас еиԥш идуу милаҭрацәала еилоу ҳҳәынҭқарра апроблема рацәа азцәырҵуеит, ҳпартиа алаԥш ҵары аҭахыуп.
Ҳсовет республикақәа ирықәынхо ажәлар рацәала еилоуп. Аиаша уҳәозар, амилаҭқәа зегьы рхаҭарнакцәа апартиеи аҳәынҭқарреи рорганқәа рҿы аусура азин рымоуп. Усҟангьы хшыҩзышьҭра бзиа азгәаҭалатәуп дзусҭазаалак ҩныҵҟалеи, зыҟашьалеи ихаҭабзиара зеиԥшроу.
Аҵыхәтәантәи ашықәсқәа рзы ареспубликақәа акыр џьара рҿы иазҳаит милаҭқәак рхыԥхьаӡарақәа. Рбызшәеи, ркультуреи, рбзазареи рызнеишьа ҷыдала игәаҭазарц рҭахыуп. Ареспубликақәа ркомпартиақәа ирбароуп абарҭ азҵаатәқәа, ианаамҭоу ӡбашьас иамоу амҩақәа рԥшаароуп.
Ҳтәылаҿ дарбанзаалак имилаҭ ҳаракышьа, имилаҭ нырра ҳаҭыр рықәуп.»
Сықәгылара аҵыхәтәахь снеиаанӡа, исҳәарц сҭахыуп исыдыркылаз ахара иарбанзаалак џьара акала ишышьақәырӷәӷәам, аусҭҵааҩ иҵаҵӷәыдоу ихәшьарақәеи, иалкаақәеи, изхәыцрақәеи ртәы умҳәозар, урҭ сара сцәа схыхреи аӡбара аҿаԥхьа снационалистушәа саарԥшреи ирызкыуп.
Сара даара сыхшыҩ азышьҭны срыхәаԥшуан ааигәаӡа ихыркәшаз КПСС XXVI аизара ду аматериалқәа. Сгәы иалоуп уи ауаҩытәыҩса иҭагылазаашьамз ала сахьаԥылоз. Иахьцалак сара иҭабуп ҳәа расҳәар сҭахыуп урҭ аматериалқәа сдырыртә азин сызҭаз. Атәылаҿ аусқәа реизҳашьа ду ааџьоушьартә иҟоуп. Атәыла анҭыҵтәи аделегациақәа рхы ахьаладырхәыз иаҳагьы уамашәа иубап. Аделегациақәа рхадацәа рықәгыларақәа инарҭбааны ихадырҭәааит аҳасабырбатә жәахәы, асоциалисттә система аҿиашьеи, ахақәиҭратә ҵысрақәа рныршьеи, аусуцәа рҵысреи, акоммунисттә хдырра адунеи зегь ажәларқәа ишрылаҵәои рзы ҳпартиа аполитика иадгылеит ЦК а-Политбиуро ажәларқәа реиҩызара арӷәӷәаразы ԥхьаҟатәи аус нагӡараз ҳамыцхраар азин ҳамам. КПСС XXVI аизара ду аҿы Шеварднаӡе Е.А. иқәгылара ацыԥҵәахак аазгар сҭахыуп: «Леонид Ильич Брежнев зныкымкәа ҳгәы ҳҽаниҵон: ԥхьаҟа ҳцацԥхьаӡа, асовет уаҩы еснагь ипроблемоу аҳалалреи ацәымӷреи иаҳа-иаҳа иныруеит, акырӡа даҿагылоит ажәеи ауси реиқәымшәара.»
Ари ҳара ҳус иадысҳәаларц сҭахыуп, ашьауӷа ус сшамоугьы, сшәыҳәарц цәгьа избом: шәарҭ, ажәлар дуқәа, шәыҿиара апланқәа анышьақәшәыргыло, иҟалозар, ҳара ҳхы шәаҳмырдырыр амуа иҟашәымҵалан! Убас еиԥш ҳамныҟәап: ухы згәалоумыршәаз аӡәгьы уигәалашәом, избанзар ареспублика анапхгаҩы ишиҳәаз еиԥш, – «ажәларқәа инаӡоу реигәныҩрала аинтернационализм ҿиауеит, иагьышьақәгылоит».
Қырҭтәыла а-КГБ аусҭҵааратә изолиатор аҩныҵҟа иҩуп 1981 шықәса март 7–8 рзы.
– Уқәгылара арахь иаашьҭы! – ҿаалҭит Бежанова. – Апротокол иагәылаҳҵап.
– Азбжак ауп ицқьаны ахҩаалара сызхьӡахьоу.
– Ицқьаны ихҩаалоу ҳауҭар, инхаз иахьа уахьӡап сгәахәуеит, уаҵәы иҳауҭап. Азҵаара змада? Апрокурор?
Азҵаарақәа рҿаадырхеит. Ак аҭак ҟаҵара далгеит шиҳәоз, уи иашьҭархх даҽа зҵаарак цәырҵуа мацара, ҩ-сааҭк инареиҳаны рҭак риҭон. Ихыхь ицәырнагоз иԥсеибакра акәымзар, иҵегь еиӷьны дымцәажәози, иара усгьы акырӡа хар шимамызгьы. Ажәак реҩшәар рҭахымкәа, азал аҿы итәан ауаа еиқәыԥсы, амҵ ԥыруазар иуаҳартә. Зегь раԥхьа ахара здырҵоз игәыдыԥсалоз азҵаарақәеи урҭ ироуаз рҭакқәеи даараӡа ирызҿлымҳан.
– Утәа! – Бежанова уи дааиҟәаҵын, Мирон иахь лхы налырхеит. – Ахара зду Ҭырқьба, шәҩагылеи! Шәара иҳашәҳәарц ишәҭахи? – дҵаауан лара.
– Сара ирацәаны сцәажәарц сҭахӡам. Акы заҵәык исҳәарц исҭахыу: жәлар реизарақәа ҟаларц азы ашьаҭа ҟамлароуп.
Аус еилыргара мҩаԥызгоз аԥҳәыс дышшанхаз лхаҿы ианыԥшуан. Алатәаҩцәа ракәзар, – рылаԥш ахара здыз ирықәшәарц рцәымӷызшәа, азал ахь ишҳазӡа ишыԥшыц иԥшуан. Апрокурор Шашкин, ахара здыз рахь ихы шхаз, иблақәа ҭаԥ-ҭаԥуа Бежанова дналҿаԥшуан. Мирон урҭ рыбӷа шԥиҵәаз ҩашьомызт. Зҵаарақәак наиқәырԥсеит, иара урҭ рҭак ааиркьаҿт.
– Аиҭакра ҟаҳҵоит, – Бежанова дҩагылан, лқьаадқәа ааизылган, алатәаҩцәа днараԥхьагылеит.
– Шәлыбаа! – зыблақәа цәыркшаԥаны ахара здыз ирԥылаз, аилатәара иалагаанӡа, иатәамбаӡо ирацәажәоз аурыс фицар актәи аҟәардә-цәаҳәаҿынтә дҩагылан, ибжьы рмаҷны, дыхәшаха, априказ ҟаҵара аасҭа, дрыҳәон уҳәартә, Леуантии Мирони ллыбааигеит. Иаазгаз асалдаҭ араҟа рҭыԥқәа ылхны игылан, иааидгылеит. Ишааргоз еиԥшҵәҟьа, аԥхьа аӡәы днагылеит, нас ахара здыз рыбжьареи рышьҭахьи ҩыџьа рҭыԥ ааныркылеит. Иреиҳабыз днарышьҭагылан, албаарҭа мардуан еикәарҵәи илаҿалан, адгьыл ихәыҵгаз амҩа ҭшәа инанылеит.
– Ну и докладище был сделан!!! – аԥхьа игылаз иџьеишьаӡаз аҵәахра ааизымчҳаит, ас ианыргоз ацәажәара азин аӡәгьы ишимамызгьы, реиҳабаҵәҟьа алаҿимҭит.
– О Баҭыр? – изгәылак изҿиҭит, агәарбжьара даныланы дышлеиуаз. – Ажәлар ахьеизо Гәдоуҭа умцаӡои?
– Сцарц сгәы иҭоуп, сышԥамцо! – Баҭыр аҭак ҟаиҵон, имҿхра дааҟәыҵны. – Сҽааиҭаскуеит. Уара уцала!
– Умлеикәа умун! Изласаҳаз ала, есымша рҽырыԥсахуеит, иацы аҵкыс иаҳа ауаа рацәахартә.
– Еилыскаауеит.
Игәыд азна ҩышьҭхуа, хынтә дыбжьысын, қәак алагар иамысыртә, амҿы абарҵаҿ иныкҿакны инышьҭеиҵеит, алада амҩа иангылаз игәыла дизхәыцуа. Уи еснагь уск анрымаз дазызклоз иара иакәын, уажәы игәыла иара дазикуама уҳәо днеихьан. Азныказ Баҭыр, иаахьымӡӷишьазма угәахәыртә, ихы ааԥхеишьеит, нас, амца амҿы нақәҵо дахьнадтәалаз, игәыла ихымҩаԥгашьа иара ишибзоураз даазхәыцын, иқәԥашаз рхыԥхьаӡара рацәахо мацара иахьааидгылақәаз игәы иаахәон. Амала иара ихы ицәымӷын, аԥыхьақәа реиԥш дҳаҵҳаҵо дахьыҟамыз, ихатә ус дахьахәаҽуаз.
Шьасиеи иареи аҵыхәтәан еибырҳәаз ашьҭахь, усура дҭымҵӡакәа, аҩны дтәан. Агаҿахь дкылсыр, Џьанар диԥылар иҭахӡамызт. Уи иԥҳәыс илаҳаз лхаҵа иамҳәакәа дышзаанымхоз агәра иман. Зны иҩыза гәакьаз, иаҳәшьа лгәыӷрақәа шбашахаз, нас уи гәыҿкаагарала дызҿынҵәаауаз ауаҩы иара ихатә ԥҳәыс дшылзыҟаз еиликаар, арҭқәа зегьы дышԥарызнеирыз? Аусура дшымҭыҵуаз ауимбахьаз, аха ихьыз аилкаара дазҿлымҳамхеит. Урҭ рыҩнаҭантә дзусҭазаалак аӡәы, Џьанар иоума, Шьасиа лоума, Асҭанда лоума, ма Надшьа лакәзаргьы, даақәымлаӡеит, даҽаӡә даарышьҭыргьы ҟамлози, Баҭыр дшыҟаз еилыркаарц иашьҭаӡамызт. Иара ида зхәыцырҭа ыҟамызшәа акәын иара игәы ишабоз. Идунеи убранӡа иҭшәахахьан. Аԥхьа, иҳаидеи ыҟамкәа, аҩны андәылҵра ицәымӷын.
Иан Нуца, изылкрыз дылзымдыруа, ихьызгьы лзеилымкаауа, агәарԥ дықәын, аҩны дыҩнан, лылаԥш лԥа еиҵбы ихызарц. Илдыруази ихьрыз, иаазқәылаз аҿар ак рзычҳауамызт. Мамсыр иаақәлара дазԥшын, лԥа еиҵбы дшизыгәаҭеиуаз иара игәы иабаӡомызт, ихатә хьаа ахьаақәа зегьы иреиҳан. Маҷ-маҷ даалҵуазшәа анылба, аиҳараӡак аҩны ддәылылгарц хықәкыс ишьҭыхны, адәахьы иҟаҵатәқәаз игәалалыршәо лҿаалхан, амш бзиақәа ихы иархәаны, аандақәа днарыхәаԥш-аарыхәаԥшит, мҿык ԥиҟит зҳәаз еиԥш. Дахьцалак-дахьаалак игәхьаа уаҩы ишимкуаз ааизцәырҵуан, уаҩы дшиҭахымыз анырра зҳауан. Иара даҽаӡәыҵәҟьа ибара дазхьаауамызт, идбзиахалара дагьашьҭамызт. Шьасиа заҵәык ибла дыхгылан, зынгьы ақыҭа мҩа дааныҵны, иара инхарҭа шыҟаз лхы рханы, агәарбжьарала лҿаалхазшәа аниба, игәеисбжь злаҟаз ала, ишьа ида иамкыр ҳәа уаашәарын. Алаԥшҵашәара аҵабырг ишацәыхараз аниныр, иаҳагьы игәаҟҵәаҟра изацлан, дгәаҭеи-хынҳәуа игәарԥ, нас иашҭа, иҩны дыркуамызт, рҩыџьегь еизыразра шрыбжьамӡоз иаҳагьы дамҽханакуан азы. Аԥсҭазаареи иареи реилаӡара ҭшәарак дазкылнагон, ҭыҵшьагьы шимамыз ибон.
Иҽааилеиҳәан, длалбааит. Игәашә дынҭыҵын, ақыҭа мҩахьы дылкылсит. Шьапыла дланылеит. Машьынак машәыршәагьы амҩа ианыршәламызт. Ақыҭа втобус ашьыжь иааны иқәҵхьан. Шьҭа ихынҳәаанӡа ҩбаҟа сааҭ набжьан. Уаанӡа иусураҿ длеины, «дыгәхьаазгоз» иҽынадырбашәа, ақыҭа втобус дахьӡар – араион ахь дагарын. Ариабжьарак ауаа реизарҭахь дахьымлеицыз игәы иалан.
Дахьрывсуаз Шьасиа, ма Асҭанда, ма Надшьа, аӡә лылаԥш иқәымшәарц, Анцәа дышиҳәоз мацара, игәы ҭрысны ицон. Шьамхышгыларыла длыҳәаны, ихы ахьынахоз Шьасиа дицны дцарц длыҿцәажәарц игәаӷьуан. Ус ҟамҵакәа даазгоз закәыз уаҩы изеилыргомызт. Усҵәҟьа дышицымныҟәоз еиликаауан, аха длыҳәарц иҭахын зегьакакәын. Аамҭа мааицызт акәымзар, ус дымныҟәар ада ԥсыхәа шимамыз дазхәыцуан.
Жьакәа игәашә дазааигәахон. Иԥшәма излалҳәаз ала, Жьакәа аизарахь дцахьазаарын, ҩы-мшҟа, хы-мшҟа дмаарц шалшоз, адырра лиҭахьан. Баҭыр имала амҩа даныхын, агаҿа иҿықәгылаз аԥсшьарҭа ҩны ихы нақәкны, игәылацәеи абырг Жьакәеи иахьиаԥыргаз игәы иаланы. Ус иагьа иҟазаргьы, ауаа рҽеидыркыларц амҩа иахьықәгылаз иара ибзоура аламкәа иауҟахыз, убри ҿыц дахьазхәыцуаз игәы аҵанӡа џьара ԥхарак ааҵалон, аԥсшьарҭа ҩны агәашә даннадгылоз. Уахь дынҭалеит, Џьанар дибарымызт, уигьы араион ахь дцазар ҳәа дгәыӷшәа. Дышиашаз инапы ианыз агараж ахь днеит, аха иҟаз-ианыз ҳәа акгьы изымдыруа. Аслесарцәа аиҳабы имашьына иадгылан, уаҳа ус рымаӡамкәан. Днарацәажәа-аарацәажәан, агараж аиҳабы дааихьазар ҳәа Важьа дышҵаахьаз аниарҳәа, уи икабинет ихы ақәкны, иҿынеихеит.
– Ҳзыниаз аусқәа исдыруам акәымзар, уусура уамысхуан, – Важьа, хаарак иҵаӡамкәа, Баҭыр лахь ииҭарц игәы иҭан.
– Саҭамыз! Цасҳәа иҟасымҵеит, саартә сзыҟамлеит.
– Изакәызи иуҳәақәо! Иарбан ҭамзаароу узыҳәо? Ҽнак акәым, ҩы-мшы ракәым, аусура узымаауа, уԥсҭазаара цәгьахазар, иҟоу абас ауп ҳәа, дыррак зсумҭеи? Сыгәхьаа укӡам, аа?! Дыррак суҭар, ушзымаауа анеилыскаа, џьара планқәак сымԥсахуеи.
– Иашамкәан ишыҟасҵаз здыруеит. Аҭамзаара самыҳәеи.
– Убри ала уеилгарц уҭахыума?
– Уаҳа иҟасҵареи?
– Удәылҵ наҟ! Ахәыҷқәа реиԥш ухы мҩаԥугоит. Џьанар иакәын, даакылсуеит, нас Гәдоуҭаҟа деихоит. Шәызҿуи?
– Уахь мцашьа ҳамаӡам. Ҳажәлар ҳрылагылазароуп.
– Аус зуада?
– Сара саартә сахьзыҟамлаз аус иаԥырхагазар акәхап, аха аус иаԥырхагахартә ҳажәлар ахьеизо ҳанбацахьоу?
– Аеи, аеи, уаргьы уахь ухы шхоу збоит, уцагәышьа! – Важьа, ишьара дықәҟьаны дшыҟазгьы, ихы инапаҿы аагашьа иҽақәиршәон.
Русқәа шыбзиаз дазхәыцуа, Баҭыр дындәылҵит. Қарҭтәи аусӡбаара деиҵанамырӷәӷәазҭгьы, Важьа иԥсахеибакреи иҽынкылашьеи рҳәаа дыбжьагыломызт, усҵәҟьа дманшәаламкәа. Уаҳа даанымхарц ӡбаны, агәашә шыҟаз иҿынеихеит. Ақыҭа втобус аҩада ихәнахьазар акәхарын, наҟтәиала аанҿасырҭаҿ уаҩы дгыламызт, арахьтәи аанҿасырҭа ҭыԥаҿ игылаз маҷӡамызт. Убарҭ днарылагыларц днеиуан, нымҩахыҵ акакалкырҭа аҿынтә дыздыруаз арԥарцәақәак аниԥхьоз.
– Гәдоуҭа сцар сҭахыуп, аҵәыцак ада сызкуам, – Баҭыр, аҭыԥ анирҭа, днарыдтәалеит.
– Аӡәы ихәы аажәгеи! – арԥыск аус зуаз аӡӷаб лызҿиҭит.
– Усҟатәи аҭахым, уажәыҵәҟьа автобус аахынҳәуеит.
– Уа иацы ҳара ҳаҟан, – иҳәеит даҽаӡәы. – Аӡбарҭаҿ ҳусқәа еиқәшәоуп изларҳәаз ала. Иахьа ҳгәырӷьаны маҷк ааидаҳжәыларц ҳаӡбеит. Уаҵәы ҳаиҭацоит. Уаргьы уаҳгоит. Иахьа ара уҳадтәалаз.
– Ус иҟалом, уажәыҵәҟьа сцароуп, – Баҭыр иаҳауаз дзалаӡомызт.
– Уҭахызаргьы уца! – ҿааиҭит ахԥатәи. – Ауаа маҷӡам, уаҭахны узбом иахьатәиала умҳәозар. Аҵәыцак аанкыла!
– Анцәа улԥха ҳаҭ! – Баҭыр иаҵәца ҩышьҭихит. – Шәхы бзиа, шәгәы бзиа, абзиарақәа шәаҳауа, шәымчи шәылшареи ҳаҿиара иазышәклартә Анцәа иҳәааит! – иаҵәца анааҭаирцә, автобус ааҭгылахьан, агылаха иамраӡакәа аҿыланахеит. – Ҳаит, Анцәа уишәиааит! – иҩагылахьаз Баҭыр деиҭалатәеит. – Узырццакызеи?
– Агьоурым ҳәа уасымҳәеи! – иҳәеит руаӡәк. – Амашьына уахьызымгӡаз ҳазшаз иҟаиҵо идыруеит.
– Хәымҽханхаргьы сцароуп, – Баҭыр ихьыз игәы иалаҵәҟьан.
– Уцаанӡа, – ҿааиҭит ахԥатәи, – иашамкәа иҳацәҭаркыз рныҳәаҿа ҳкып! Ҳаргьы уамак ҳазрыцхраауоу сыздыруам аха, – иаҵәца аақәихит, – дара рхы бзианы ирыхьчарц иаҿуп.
– Уи ҳаргьы ҳармыцхраакәа ауӡом, – иҳәеит аҩбатәи. – Иаурыжьырц ргәы иҭамзаргьы, ҳаизаны ҳшыԥшу Шеварднаӡе идыруеит.
– Аԥыхьа ҳаилцо ҳрыманы иахьықәыз, аҳаҭыр дырҳаз џьышәымшьан, – ргәы ирӷәӷәон актәи. – Даҽа мҩак ҳақәԥараҿ ишьҭаҳхит.
– Иумбои зегь шеилышәкаауа, – аҵәца зкыз иныҳәаҿа инациҵон. – Ирхыргаз аџьабаа бзабааны ирԥылааит! Ирыхәҭоу еилаҳқааит!
Уи аныҳәаҿа анаарылс, еидтәалаз еибаныҳәон. Иара ус иханагалацәан, рқьафқәа ҭарҵеит. Зегь раҵкыс Баҭыр иакәын арыжәтә злысыз. Иҩызцәа дырзеилымкаауа, ирбац иакәӡамкәа, ибла нҭарҳәы-ааҭарҳәуа даарымпыҵахеит. Ацҭәы рылихыр цгьа имбо аҿынӡа днеиуан, дара аҭак ахьирымҭоз даанагон акәымзар. Баҭыр итәашьала ибон иидыруаз арԥыск аԥсшьарҭа агәашә дышнадгылаз. Цқьа дизеилкаауамызт, дагьеиликаартә илихызи, ихшыҩ изымшьҭкәа, дзыдтәалаз дырзыӡырҩуан. Агәашә иадтәалаз ахьчаҩ арԥыс дааиацәажәеит. Арԥыс акакалкырҭа шыҟаз, амҩа ааихҵәа, иҿааихеит. Ашә даалагылон еиԥш, Аԥҭа шиакәыз Баҭыр иауизымдырхуаз. Уи деицраланы дааҩнашылан, итәаз даарыдххылт.
– Шәҿаԥхьа аҭамзаара шьҭасҵоит, – итәаз ах-ҩык днарҿаԥшит. – Уара, – Баҭыр иахь ихы наирхан, аӷьаҩ ааихиргеит, – угыла! Усыцны уаала!
– Исылоухи? – Баҭыр дагьгыломызт, изааиз датәамбакәа.
– Ҳаицәажәароуп.
– Иуҭахыу абра исаҳәа! Арҭ ирцәызӡо сымаӡам.
– Уареи сареи ҳауп уи зусу. Угыла сҳәеит! – инапы кны дагьҩахеитеи.
– Узҿу закәи, уара? – Баҭыр дагьҩаҵыззеит, иблақәа цәырқшаԥаны, аисра акәзар дазхианы.
– Ус ҟашәымҵан, абра ҳаштәоу! – руаӡәк ргәы рҽаниҵон.
– Ҳаҳаҭыргьы жәба! – ҿааиҭит даҽаӡәы.
– Унапы сыкьурсуа-агьиуа, узусҭада уара? – Баҭыр дшымеиҭаҵуазгьы дышгылаз иҽирцәгьон-Наҟ удәылҵи!
Аԥҭа иҭачкәым раҵәа даныкша, Баҭыр иашьҭахь игылаз иҟәардә длахыҩрын, деизҟьа даҽа ишәа-еицарсақәак дларыбжьаҳаит. Дшыгазҽазуаз дҩагылазшәа иуаанӡа, дзыдтәалаз ҩыџьа иҵагыланы ишьапы даақәдыргылеит. Ахԥатәи Аԥҭа иҽиԥыраижьит, аҷкәын дықшарц деиҭадәықәымларц. Даҽаӡәы дааицхраан, Аԥҭа, ишьапы дықәмыргылаӡакәа, дыҩдәылыргеит. Акыр дҳәыԥӡыԥит, аха уаҳа шидмырҟаҵоз анидыр, дааҭымгылаӡакәа иҿылеихеит. Дышлеиуаз машьынак ааникылан, дҩақәтәеит. Уи Гәдоуҭаҟа дышцаз еилызкааз, акакалкырҭаҿ инхаз аиҩызцәа Баҭыр шьҭа уахь дыршьҭуазма, иҵагыланы дшеимдырххоз, дыҩдәылыргеит. Аҩныҟа дыргарц рыҽԥыршәон, иара иуамызт. Дгаџьеиаха ишиақәԥоз мацара, ԥыҭрак дҩаргахьан еиԥш, уаҳа шилдмыршоз аниба, ихала ддәықәлеит, уажәы иҿыцҳәацәоз уажәшьҭан игәаламшәо, дыцәҳауан. Ицыз ицрыҵуамызт.
– Шәара шәгьежьы! – ирхынҳәырц акырынтә иҽазикхьан.
– Уҩны ҳнеины, аҵәыцақәак удаажәылар ҳҭахыуп, иухьи! – руаӡәк иуҵәҟьомызт.
– Ачеиџьыка умаӡами! – аҵәы илеиҵон даҽаӡәы.
– Уҩны ҳаштәазгьы ҳамҳәари, – иҳәахт ахԥатәи.
– Шәаала нас, ишәсырбап зчеиџьыка ҭбаау ҳауа дарбану!
Дрықәшаҳаҭны, деиханы ддәықәлон, амҩа нахьи-аахьи еимидарц дыбӷаӷар цәгьа ибомызт, иҩызцәа ируамызт. Акакалкырҭаҿ ихьыз мцхәы ахьаагара илдыршомызт, игәы ихаршҭуа мацара ишҩеиуаз, машьына ласык аарыхьӡан, дарҭарц иақәыркит. Иара иуазма, ага дцарц игәы ишҭаз ааигәалашәон. Имацара дшырзымшьҭуаз ангәарҭа, амашьына ицҭалан, аҩны дҩаргеит. Ижәны дааргазаргьы, лыбла дахьабоз иан деигәырӷьан, илҭааз рхаҵкы-рыԥсаҵкы дцо, ишырымуаз иааинырсланы илыртәеит. Баҭыр, аҵәыцак ижәыцԥхьаӡа, аҽны дзықәшәаз уажәи-уажәи иааигәалашәон. Иҭааз иаҟара рымжәызкәа, аха иаҳа ишьҭырхит. Рқьафқәа ыҟан, ишыбзаз иқәҵыр рҭахын, рҩызцәа еизаны ақалақь аҿы ианеилагылаз, дара иаархаӡаны ана-ара иржәуан ҳәа аӡәы иаҳар зырҭахызи, аха иаузмыжьуаз Баҭыр игәы ндмырхарц ииҳәоз иацырҳәон. Иара уаҩы дшимбацыз алеишәа ҷыда шьҭихуан. Ижәны икаҳа-бӷало шьҭа анылашьцаз амҩа иқәлар рцәымӷын, излауазала аԥшәма игәшәымшә рҳәарц иаҿын. Иара иҽаԥсраҭаны, доусы ахьтәаз иадҿеиҳәалаӡар цәгьа имбо, аныҳәаҿақәа шьҭихуан. Асасцәа руаӡәк имуӡакәа дгыларц иҽазикит, уи дихьынҳаларц Баҭыр иҽазыҟаиҵонаҵ, даҽаӡәы иаҵәца ирҭәын, дызҭаз иныҳәарц, дҩагылеит. Урҭ рҩыџьегь ииҳәоз раҳарц Баҭыр дахьынӡарыбжьаз, ахԥатәи иаҵәца рҭәны иаашьҭихит.
– Уара, ус сзыжәымун! – Баҭыр илеишәа ирцәгьаӡон. – Сатәажәымбо шәҽыҟашәымҵан! Зегь раԥхьаӡа уара иаҳа уеиҳабуп, уаасзыӡырҩыр, уҩызцәа исҳәо рмаҳауеи, – игылақәаз руаӡәк инапы дахьынҳалеит диртәарц. – Иахьа усгьы ахьымӡӷ аӡәы исиргахьеит. Алаба саарханы, удәылымҵын!
– Упату схы иқәуп, – инапы аԥшәма импыҵихырц даҿын. – Уаҳа злымшо дрымшьуазар, шьҭа соушьҭ!
– Ус усзоушьҭуам, – адәахьы машьынак агәашә иаадгылеит, Баҭыр ихы уахь иҟамызт.
– Илымшозар уиҟәамҵуеи, нан! – Нуца лԥа дилабжьарц дааигәахеит.
– Бара, сан, уа баангыли! – цасҳәа ишыҟаимҵозгьы, иан днаскьарц иҭахны, инапы ахьынаирхаз лара днаскьанагеит, инаԥшуаз Баҭыр иан лаҳаҭыр имбаӡози ргәахәыртә.
– Баҭыр, ухымҩаԥгашьа ҽеим, – алашьцара даалҵны, аҩныҵҟа алашара даалагылеит Мамсыр.
– Уара уарбахын! – Баҭыр ибла цәырқшаԥа цқьа изеилымкаацыз иашьа инаизирхеит.
– Уан уналыгәҭасуа, усасцәа раҳаҭыр узымбо, аӡәыр уибахьазма, иуҵалеи?
– Мамсыр, еснагь ак сыдубалоит, иуҭахи? – Баҭыр, иашьа еиҳабы икьаҿ ахәцә икырц, инапы дәықәиҵеит.
– Унан, уанаџьалбеит, аӡәы ус дныҟәеит ҳәа уаҳахьоума! – хьымӡӷык рыбжьамларц, аешьцәа днарыбжьагыларц, Нуца дааласит.
– Бара уа баангыли! – хьаада ииҟьаз инапы ан даргазҽазын, дкамҳарц асасцәа налыҵагылеит.
– Аԥхамшьа! – Мамсыр дааҵҟьан, иашьа, деимлагәа диртәарц, ижәҩахыр ааникылеит. – Абра утәа!
– Изакәи?! – Баҭыр дыкшеит.
Мамсыр аҭак ҟаимҵакәа даанымгылеит. Аиҵбы, усгьы аарла ишьапы дықәгылан, деизҟьа данкаҳауаз, иакәымкәа аҟәардә дахьылахырҩуаз иԥиҽит. Ииулак дҩагылан, аиҳабы иахь иҿааихеит. Асасцәа, дырҳәынҷарц ианаидххыла, арахь руаӡәк диҿаст, анахь даҽаӡәы диҿаст, аԥшәма дшеибгамз збаз ахԥатәи дааҭгылт. Ан арҵәааҳәа дыҳәҳәон.
– Ибыхьзеи! – Мамсыр иан лызҿиҭит. – Измаҳац идбырҳарц еизыбгома?
– Абаа, дшәымшьын!
– Дышԥаҳшьуеи, дҳамкыр ҳара ҳаишьуатеи.
– Соушәышьҭ, уара! – днапҟьа-шьапҟьон аҽаанкылара згәы иҭамыз Баҭыр. – Соушәышьҭ сҳәеит! – дызкыз дрысырц ишьапы иҟьон, дара ргәы рҽанын.
– Уҽеиқәукыр иаҳа иузеиӷьуп, – Мамсыр иашьа диҵаҳәҳәон.
– Акәымзар иҟауҵози? – Баҭыр деисырц дызкыз дрымпыҵҵәраауан.
– Уҿасҳәоит.
– Сҿаҳәеи умшәозар! – Баҭыр иашьеиҳабы иахь деихон, ишьапы иҟьон, егьи иахь дзынаӡомызт.
– Ашаха сзыԥшааи! – Мамсыр иан лахь даахьаҳәит.
– Уанаџьалбеит, дышԥаҿауҳәо уашьа заҵә! – Нуца илурыз-илҳәарыз дзақәшәомызт, арахь лыҷкәын аиҵбы даҽак ихәшәынгьы дылбомызт.
– Ибымуазар – уажәыҵәҟьа! – дындәылҵын, имашьына шаха заманак ҿыцҳҳараӡа иааҭиган, даахынҳәит.
– Дышԥаҿаҳҳәо?! – руаӡәк иибоз игәаԥхомызт, арахь Баҭыр иҽиҟьацԥхьаӡа дызкыз ирблаҟьон.
– Анцәа иаҳџьишьом, – даҽаӡәы, Баҭыр дахькыдижьылаз, ихы ҭууа ҿааиҭит.
– Нас ус дыкны далҵаанӡа шәгылазаауама? – Мамсыр ишаха рхиауа даарзааигәахеит. Баҭыр ишьапы аҟьамҭа иақәшәан, иеиҳабы ицацха дыҵаст. Усҟатәи дзымқшеит, аха, аиҳабы ахьаа иоуит. – Ма агылахаҵәҟьа шәиҭандаз! – Мамсыр ишаха еиҩырҿаны Баҭыр иааирхан, егьи ихаҿгьы иамеидеит. Аиҵбы иаҳагьы дааԥкуан.
– Иуам, ишԥаҟаҳҵаҵәҟьо?! – ахԥатәи иҩызцәа дрызҵаауан, Баҭыр ирххара макьана ишиқәымшәацызгьы.
– Дышьҭашәымҵар иуӡом, – Мамсыр рызҿиҭуан.
– Унан, сыԥсындаз! – Нуца, лԥсы лылшәшәарц агьлыгымхо, раԥхьа дахьақәшәаз длатәеит, лыблақәа лнапала ихҩаны.
– Дышьҭашәҵа сымҳәеи! – Мамсыргьы дрыцхраан, Баҭыр ҵысха дышьҭарҵеит. Мамсыр ахԥатәи изҿиҭуан. Рҩыџьегь еицхыраан, ишьапқәа ҿарҳәеит, нас даадырҳәын, инапқәа игәаҿы иааихданы иҿарҳәеит.
– Сҩагылааит, ишәыхьуа жәбап! – Баҭыр дмақаруан. – Уара, Мамсыр, уеиҩыжааны анышә апыпра уасҭап!
– Аеи, аеи, – Мамсыр ӷәӷәала иԥсеивгара уадаҩын. – Зны уҩагыла, нас иаабап. Дышьҭышәхи! – шьҭа иҩызцәахаз нарызҿиҭит иара. – Асурахьы днаагап.
Дҩышьҭырхын, деимырххо асура дныҩнаргалеит, уа игылаз адиван жәытә днықәырҵеит. Зегь аныҩдәылҵ, Мамсыр ацаԥха ҩаиркын, иаамхны иџьыба инҭеиҵеит, ихала дауижьаанӡа, уаҩы уахь дизымнеирц. Иан лԥсы цқьа иааины, маҷк дааҭынчхаанӡа дылхагьежьуан, ирҭазгьы наскьеигақәеит. Иан лхы шымҩаԥылгақәашаз ҳәа дналылабжьан, иаргьы имашьына дынҭалан, аҳҭны-қалақь ахь деихеит.
Даҽа ԥыҭрак дыцәҳауан, дуаруаруан Баҭыр, дҿаҳәаны дахьышьҭаз. Дааԥса-дкараха дыҟамзи, арыжәтәгьы ихшыҩ ажәхьан, аԥхыӡ бааԥсқәа дынрыланагалан, дыцәан. Данааԥшуаз арбаӷьқәа ҿырҭуан. Ихы шихьуазгьы, ихшыҩ аилккарахь ихынҳәуан. Данзымқәаца дышҿаҳәаз идырт. Ихьыз изеилымкаауа, дааҳәыԥӡыԥит. Иааигәалашәеит акакалкырҭаҿ дыштәаз, Аԥҭа дааҩнашыланы дшиҿасыз. Еилкаан Асҭанда иалҳәақәаз шырацәахаз. Ларгьы дцасны ак лымҳәеит, лгәы ԥҵәагәышьазаарын, лыгәҭакқәа Аԥҭа ималдеит, уи иара итәала еиликааит. Лара усгьы Баҭыр деиликаауан. Заҳаҭыр умбоз ашьақар чмазара иаҩызан аҭак змоуӡакәа инхаз абзиабара – уҟәыбаса уагон. Акакалкырҭантә иара дрыманы амҩа иқәлеит. Аҩны иахьааиз Мамсыр дрыланагалеит. Аҵыхәтәантәи ахҭыс иаҳа имаҷны игәалашәон, ихамшҭӡеит аус злаз. Рызынтәык еицхырааны дҿарҳәеит. Убас мацара дшышьҭаз иршарц дыҟан. Дышԥаҿарҳәоз?! Изларгәаӷьи?!
Шьасиа дылҭахымызт. Дызланагалаз аҭаацәара иара дырҭаххартә изыҟаломызт, дырцәымӷымхозар. Асҭанда лгәала дуун, дылбарц зылҭаххарызи, иара дааҟәымҵӡакәа иҽылцәихьчозар. Аԥҭа дшизыҟаз усгьы иааирԥшит. Арыжәтә ицызжәуаз, Мамсыр ицхрааны, дҿарҳәеит. Ианҵәҟьа ак ҟалҵартә дзыҟамлеит. Аусураҿ усгьы дыцҭәыҟаҵаҩны аиҳабыра дырбон. Иқәихуази иара адунеи?! Абас деиқәызаҵә уаҩны адгьыл дықәгылазаауазма? Даазыдбзиалахаз уаҩы дигәалашәомызт. Уажәы аиҳараӡак ибла ихгылоз дызцәымӷыз ракәын. Ари адунеи дшацәтәымыз уи аҽны акәмызт даназнеиз, иара изитәымхоз, иҩыза гәакьа иҩнаҭа ҭацара зуаз лыда лашара шлашарамыз еиликаазижьҭеи, шықәсык еиҳаны иҵхьан. Ихы изақәнамыргацыз агәаӷьра аԥан даҽа знык даахықәгылеит. Шьҭак даҽа аамҭанык еиԥшымкәа иуазыршьа акалашәа еилгамызт, игәаҟҵәаҟра аҽарҭынчуан, избанзар игәҩарамкәа ииӡбашаз дазнеихьан. Дышԥаҿарҳәоз?!. Хшыҩла ачымазара ирҳауаз ихьымӡӷ еиханаҳауан. Ԥыргашьак змаз хьымӡӷымызт. Уи здыз адунеи ақәлара азин инаҭомызт. Иаалырҟьаны машьына ласык иабжьын иҳәартә иаҳаит. Иааз дшыццакуаз мҩашьо, аихатә гәашә аиҿасбжьы гон.
– Ну как так можно, мама?! – амаҵурҭаҿ иҭаца лбжьы иаҳауан, ахара зегьы анхәа илыдылҵазшәа. – Вы же знаете свои традиции.
Асапат ацаԥха ҭаргьежь бжьы иаҳауан. Ашә аӷьараҳәа ианаалырт, аҭаца, алашара аркны, Баҭыр дааихалан, ажәжәаҳәа дыԥлыртит. Лара дызҿыз гәникылаӡомызт. Инапы, ишьапы ахақәиҭра анроу, дҩаҵҟьан, ҿымҭӡакәа дындәылҟьеит. Абза гәырҩа уахык ала иарчмазаҩырц агьызгымыз ан дахьтәаз лгәхьаа мкӡакәа, дышиашаз алашьцарахь днеит. Дааҭымгылаӡакәа амардуан дҩаҿалан, иуаҭах дныҩналан, ашә ҩаиркит. Ҳамҭакы ахәыцшьа дақәшәомызт. Дааҟәымҵӡакәа аҭаҭын дахон. Иуаҭахаҿ алҩа хатәаларц уамак агӡамызт. Дҩамгылаӡакәа дтәан, длалбаарц иарҳәар дшазнеирыз рзымдыруа, адәахьы имҩаԥысуаз аилыхара агәхьаа икымызт.
Иара ихатә чмазара хьаа бааԥсны иӷран. Иижәхьаз арыжәтә ичымазара иацнаҵан, далнаргарц иҵегь ижәырц цәгьа ибомызт, иҵаҟа иҩназ ахьибоз игәаӷьны дызлыбаауамызт. Ҩныҵҟала дшыгәаҭеи-хынҳәуазгьы, дҭынчӡазшәа дтәан, ихшыҩ аԥсы аиршьарц шугәахәшаз, ахәыцра бааԥсӡақәа изеишьҭалон. Агәырҩа ҳәаак амамкәан издырҵысуан, иарбанзаалак ихы инапаҿы аагашьак дақәшәомызт, иагьҽизеиқәкуамызт. Ихьаақәа рыла иҭәыз шәҟәык нижьырц иҽыназикуан, иззынижьуаз ргәы иаиргарц азакәымзар, иалихызи згәы каҳаӡахьаз ауаҩы анигәахәлак, дааҟәыҵуан. Дынрылаланы, зегь раԥхьа Шьасиеи Асҭандеи даҭарымҵарц днарыҳәаны, нас Џьанар аиҩызара амҩаԥгара гәыкала дшақәшәаз илымҳа инҭишьырц даазгәаҟит. Убрантә ддәықәларын Аԥҭа иахь, шьоура акәымкәан, иҟаиҵаз шиашамыз, издыруадаз ишиашаз акәзаргьы иеиҳәарц. Игәи-игәи еилаԥшуан. Изыҟамҵақәашаз аусқәа дрызхәыцуан. Иаҳа еиӷьын ихы зқәикыз наигӡар, асса-мысса усқәа даарҟәаҵны. Ианакәызаалак зԥсы зхыҵуаз иҿаасҭаӡаз ичымазара даргәаҟуан. Арыцҳара иазааигәахаӡаз Баҭыр иҩныҵҟатә дунеи еилгамызт, иуазырреи, иӷзреи, иҷыҩреи, иԥсеивҵахареи анеицәыӡҩахалак, агәаҟҵәаҟрахь дкылсуан. Агәаҟҵәаҟра дҟәыбаса дагон, ма ибла ишабоз ихаҭаҵәҟьа дхәашон. Аҭамзаара шьҭаҵо дрылалар заҭахызи, дара рхаҭа ирыхәарызма? Иара адунеи иқәихуаз агьшыҟамыз идырхьан, еижьаган ари аԥсҭазаара ҭацәы.
Азԥшра игәы ԥнаҵәан, иԥгылаз иус анагӡара дахахьымӡацыз иԥсахы еибанаркуан. Адәахьы рцәажәабжьқәак иаҳауан, избжьыз дымҩашьо еиликаауан, изычҳаӡомызт. Аҳауа алагаҩагара даараӡа ицәыхьанҭахо аниба, луанытә дқәыԥсычҳауа, иуаҭах ладеи-ҩадеи дрыбжьалон. Шьҭак изыхгомызт дызлаз. Ахәымҽхара ааихьан, аҩны аԥхьа игылаз Мамсыр имашьына аус анаируаз. Ран агәашә аалыртын, иашьеи иҭацеи зықәтәаз амашьына лҭыҵит. Нуца аԥсҭазаара ншьанк лҿықәӡамкәа, уажәы-уашьҭан дзыниарыз лзымдырӡо, агәашә алыркын, даахынҳәит. Баҭыр ирлас длалбаан, иҟанҭаруаз ибӷа иаакәиршан, ишәақь еимҿаԥа аашьҭихын, шәарыцара данцалоз еиԥш, ашьшьыҳәа дындәылҵын, ила даԥхьеит.
– Ухәы ҟаҵаны иқәгылоуп, акы унамыцҳауеи, – аҽнынтәарак дылбаауазар ҳәа ани, лԥеи, лҭацеи шыԥшыз ҩашьомызт, Нуца лцәажәашьа злаҟаз ала.
– Уамак амла сакуа сыҟам, – дагьаахьамҳәкәа, абнарахь ицоз амҩахәасҭа уқәызҵоз агәашә хәыҷы ааиртын, дынҭыҵит.
– Уажәааны цаблыкь кьаҳәгьы абна иунарбом, уабацои? – анылҳәа, аҭак ҟаимҵаӡеит. Иан лгәхьаа аникуаз дшаҩсхьаз здыруаз ан дкәыкәма-шәыкәмаха лԥа дишьҭаԥшуан. – Ак сылахь иануп, аха изакәу здыруада, – лара даахынҳәит.
Мамсыр дҭаацәаран, ихшара ыҟа, иара дыҟа, дзызхьаашаз иман, иԥсҭазаара ззикшаз далаҟанаҵ, ихы ҭаирхомызт. Баҭыр иакәын аҵ лашә илызҭагылаз, имҩа ӡмахызшәа ихы мҩаԥигон, аӡҟычра ихы ақәкызшәа, агәашә дынҭыҵуан. Уҳәан-сҳәанқәа агәарбжьара ибжьалоз, иагьа илцәырӡаргьы, ллымҳаҿ иаазгашаз дҟалон. Аиаша ахьыҵәахыз иара иҿы акәын, иара ирҵабыргуамызт. Ахәылашьра зыҩнаҳаз аҩнаҭа илзаҩызахо, уск налыгӡозшәа, дныҩналон, лхы анылзыҩнамклак, адәахьтәи уск иаҿыҵганы, даадәылҵуан. Илыдбзиаламхаз лԥа дызлаҟаз ала машәырк дақәымшәакәа уи ауха даандаз! Ас данҭыҵлак, ак изымшьӡаргьы, ааилашәиаанӡа дхынҳәлаӡомызт. Уи ахәымҽхан еиԥш дицәымшәацызт. Аҩн иамкуаз аԥҳәыс ак лцәа иалан. Хара имгакәа ахыс бжьы ҿацаӡа иааиҩит. Лгәы наҭрысит. Ала ҵәаа-ҵәаауа абна иаалԥан, амҩахәасҭа ианын, ахы ашьҭоуҵар изахьымӡо.
– Ала даехсма, ихьзеи?! – усгьы уаҩы иҟаимҵоз акәын уажәыҵәҟьа инапы злакыз, ан лгәеисра хьанҭахон.
Ала аандаҿ ахатә кылсырҭа инкылкәраан, еибга-изҩыда, амала агәы ҭҟьаны, аҭыԥ ианхәыҵала, Нуца, лшьамхқәа шлыҵаҟәылозгьы, арҵәаа дыҳәҳәеит. Дыҳәҳәон, иҟалҵоз дазымхәыцӡакәа, лҽылзаанымкыло. Лбжьы заҳаз, иаҳа иааигәаӡаз гәылацәақәак, «иҟалазеи?» ҳәа неиқәҿырҭ-ааиқәҿырҭқәан, рҿаархеит.
– Аӡбарҭаҿ, Асовет Еидгыла ахьынӡанаӡааӡо, ианакәызаалак харак зду асҵәҟьа дықәымгылацт, – Мирон ииҳәоз агәрагаҵәҟьа ҿааиҭит, адгьыл аҵаҟа акамераҿ рҩыџьегь ахьыҩнагылаз.
Леуанти иаҳаз ақәҿимҭит, амала ианлыбааргоз асалдаҭ иҿыҵҟьази Мирон илкааи ахьеиқәшәаз иажәахә аӡәгьы дшазԥшымыз инардыруан. Аусеилыргара даҽа хырхарҭак аиҭахьан, уи иҟанаҵоз арезонанс ихаҭагьы дазымхәыцӡацызт. Иара игәы иҭаз ажәлар ииҳәоз раҳауа изнагар, ишимырԥхашьаз рдырыр, абахҭа аҩныҵҟагьы дшықәԥоз рбар акәын. Иабеидыруаз убасҟан, уа аусӡбарҭа иҩнатәаз қарҭтәи аԥсуа студентцәа телефонла рҭахы-рдыр Аҟәа шҽрыдырҳәалахьаз, ажәахә ӷәӷәа шыҟаиҵаз шрарҳәоз, уи ажәахә уажәраанӡа иҿахәҿыхраҿ ииҳәоз ҳәа ираҳахьаз ишеиԥшымыз, урҭ хәыки – шьхаки шрыбжьаз. Адунеи лашахазшәа, иара иԥсадгьыл аҿы аӡәи-аӡәи еибырҳәон ираҳаз, ақалақьқәеи ақыҭақәеи ажәабжь ҿыц рхыҵәон. КГБ ахаҭарнакцәа, абасҟатәи аус анымҩаԥыргахьаз ашьҭахь, ауаа телефонла реимадарақәа рзынкыломызт; рус анхыбгала, аиҳабыра, ԥшӡашьак аҭашәа, аус аҭыԥ ирзықәҵозар ҳәа иаҿын.
– Шәдәылҵ!
Акамера аихатәы шәы анаадырт, иҩдәылыргеит. Асалдаҭ ирыбжьаргыла, адгьыл аҵаҟа мҩа инанылан, амардуан еикәарҵәи ала хыхь иҩыхәныргеит. Асалдаҭ рылаԥш хаан. Афицарҵәҟьа дгәыбзыӷын. Аԥхьа зҽырцәгьаны ирԥылаз афицар иҽеиҭакра иара иажәахә иахҟьазар ҳәа Леуанти агәра изгомызт. Уи аурыс фицар ақырҭуа ҟазшьа ҽхарззаларақәа шизымчҳауаз ҩашьомызт, дара ирҿагылаз даниба игәы изҭамлазкәа. Аамҭа ықәҳа ицон, арахь аусеилыргара ирзацҵомызт, адвокатцәа рҭыԥ ылх иԥшын. Амаӡаныҟәгаҩ деиқәыхаԥс дтәан. Ахәымҽханӡа лҽырҭынч Бежанова дааҩнашылеит, алатәаҩцәа лыманы. Аурыс прокуроргьы иҭыԥ ааникылахьан. Ашаҳаҭцәа аӡәы дааиԥхьан, инаизҵаа-ааизҵаазшәа аныҟарҵа, аӡбаҩ аусеилыргара адырҩаҽнахь ииалгеит.
– Аамҭа здырӡуеи? – Леуанти иадвокат Семионов иахь дынхыҳәҳәаны дизҵааит, уии иҩызеи ахьтәаз илаҟәын, абаандацәа аӡбаҩ дахьықәтәаз аҟара иҳаракны иқәтәан.
– Уара узырццакуеи? – ҿааиҭит егьи. – Аамҭа заҟа ирго аус иазеиӷьушәа збоит сара.
Ахара здыз лалбааргеит. Амашьына  рызԥшын, инҭадыртәеит. Уамашәа иубартә Мирони иареи еиддыртәалеит. Шьҭа маӡа рымаӡамызт. Аныҟәцаҩ салдаҭк диватәан. Шьҭа ишәарҭамызт. Ҩ-гәашәк змаз абахҭа агәарԥ инҭаргалеит. Хыхь ианыхәнырга, доусы ркамерақәа ирызнаргеит.
– Ну что? – Бераӡе ицҭакыз иус дазҿлымҳан.
– Агьсхарам ҳәа сықәгылеит.
– Уажәраанӡа ус уҳәаӡомызтеи.
– Аӡбараҿ исҳәеит.
– Шьҭа иуԥсыхәи?
– Иаабап изызкылсуа, – Леуанти ашә днаснасит. – Абахҭа аиҳабы дысҭахыуп, – аҷаԥшьаҩ аҿышәҭ анааирт, уи ибла дныхԥшылеит, усгьы уаҳа акгьы ибаӡомызт.
– Адырра ҟасҵоит, – аҷаԥшьаҩ, аҿышәҭ аркны, дцеит.
– Абахҭа аиҳабы иҭыԥаҿ дыҟаӡам, – ҿыц аҿышәҭ анаадырт, уа дылагылан аиҳабы ихаҭыԥуаҩ. – Сара соуп иҟоу. Иуҭахызи?
– Иреиҳаӡоу Аӡбара аколлегиа иалоу Бежанова исыдылҵеит уаҵәы сажәахә инхаз азбжак хҩааланы илызназгарц. Сшәыҳәар сҭахыуп абаандацәа анышьҭалалак ашьҭахь аусура азин сышәҭарц.
– Бзиоуп! – аиҳабы ихаҭыԥуаҩ дақәшаҳаҭын.
Азин аниоу, аҽны иԥсахеибакыра иарҵысыз ихыхь агәхьаа имазма, иааԥсара дазынкылозма, иҽеизыркәкәаны иажәахә аҩбатәи азбжа дадтәалан. Жәа-бӷьыцк хиҩаалаанӡа, зныкгьы дҩамгылеит. Аԥсшьараз изаанхаз шмаҷызгьы, ашьыжь дшаадырԥшуаз имдыруази, џьаракыр дагдырхозма, излауазала игәы каршәны дыцәан. Иагьа умҳәан, ихәда иқәжьыз аидара даҵыҵызшәа ибон. Ашьыжьӡа абахҭа машьына дынҭаргалахт, Миронгьы дааишьҭаргалеит. Ианраамҭаз аӡбарҭаҿ доусы рҭыԥқәа ныркылахьан. Азал Аԥснынтә иааз рыла иҭәын. Апрокурори амаӡаныҟәгаҩи тәан, аҵаҩы заманақәа иреиԥшха. Бежанова илызԥшын. Уи лакәын уажәы аԥшәмара зтәыз. Лара дааиуамызт. Шьҭа шьыбжьонҳәа акрыфара ианцашаз иалагӡашәа, лылатәаҩцәа лышьҭаргыланы, лқьаадқәа лгәыдымӡало, дааҩнашылеит лара. Иҩалхаҵгылаз зегь лалыртәан, лҭыԥ аанылкылеит.
– Абар сажәахә аҩбатәи ахәҭа! – Леуанти иқьаадқәа еиқәҵаны инаирххеит.
– Бзиоуп! – лҳәан, ажәахә азбжак ааимылхын, амаӡаныҟәгаҩ инеилыркит.
Шаҳаҭцәақәак ирыԥхьон, хшыҩ ззушьҭышаз агьырҳәомызт. Инеизакны сааҭк аҟара апроцесс еиҵыхын. Ԥсшьара ҳәа аиҭакра ҟалеит. Леуанти изеилкаауамызт изҿыз. Ҵаҟа акамераҿ ианларга, ас еиԥш аусеилыргара ҵыхәаԥҵәара шаимууаз изымҵәахит.
– Хыхь Каранаӡе икабинет аҿоуп ҳус ӡбара ахьымҩаԥысуа, – Мирон идырт иаркыу аусӡбарахь ЦК КПГ алархәны имиасыр ада ԥсыхәа шырмоуз. – Уажәахә ҳәоуцԥхьаӡа иҭырҵаауеит, иузеилымкааӡеи?
Ажәахә аҩбатәи азбжа хиҩылаарц, ауха аамҭа абахҭаҿ ирҭарц данрыҳәа, абахҭа аиҳабы ихаҭыԥуаҩ иҿагәыбзыӷшьа Леуанти ибла иаахгылеит. Арҭ ак рыхьҵәҟьеит ҳәа дышхәыцуаз, иҩдәылыргахт. Аҽны аусӡбара ҳәа уаҳа агьзыҟамлахт. Ҿыц ахәымҽханшәа аӡәы иҿцәажәазшәа ҟарҵан, аилатәара аркны, ахара здыз ҳәа ирԥхьаӡоз абахҭахь иргеит. Леуанти деиҭатәан, ҿаҵа-ҿаҵа еиқәыршәаз ибӷьыцқәа рҿынтә иажәахә ихазы ихиҩааларц. Шьҭа дыццакуамызт. Дахьӡарын, аха знапаҿы дыҟаз иларымгӡарыз арбаныз, иажәахә заа маӡала адвокат ила аҩныҟа ирықәиршәарц иҽазыҟаиҵон.
– Аусӡбара цоу имцоу сзекилкаауам, – адырҩаҽны, шьыбжьон ааираз агьагмызт, арахь Бежанова лус хадахьы дзымааиуазшәа аниба, Семионов иахь ихы лаирхеит.
– Уажәахә ашьҭахь, лкабинет дахьыныҩналаз, лсапог ала дзысыз аҟәардә ԥыххаа илгеит ҳәа саҳаит. Арахь асалдаҭцәа ахьнеиз рырхәҭаҿ ирбаз-ираҳаз рҩызцәа ирарҳәан, уи ауп излацәажәаӡо.
– Заҟа шықәса ҳақәырҵои?
– Ишәықәырҵо закәи?! – ҭынч, илахь ааимаирџьахәын, Семионов иблақәа ҩышьҭихын, ихаҭагьы изшьапык дҩықәгылан, зызҿлымҳара ихьчоз дааизааигәахеит. – Ишырыӡбақәо сыздыруам, аха азал аҿынтә шәхы шәақәиҭыртәуазар ҳәа сгәы иаанагоит. Ажәлар ргәы иаамыхәо аҟаҵара уадаҩуп.
– Ишԥыкәу?
– Шьаҵаҵыршьырҭакҵәҟьа нымхеит, излацәажәо абри аусӡбара ацашьоуп.
Дааҩналеит Бежанова. Ари аԥҳәыс ԥшӡа ҳаракы лнап ианыз аусеилыргара акәмызт лнапы злалкшаз, ҿыц дхәыцуан Леуанти. Акультуреи аҟазареи, ма убарҭ ирымадаз ус хкык даҿызар иаҳа данаалон. Убри аамҭаз лара аусӡбара налыгӡахуан, даалыԥхьеит Гыцба Шьалуа.
– Ашаҳаҭ Гыцба, – дҵаауан Бежанова, – шәара излашәҳәахьаз ала, аизараҿ ауаа еилыҵырц аиҳабыра ианрабжьарга, шәара шәықәҵит, уаҳагьы уахь шәкылымсит. Абри иашоума?
– Ус еиԥш аусҭҵааҩ иасымҳәаӡеит, – иҳәеит Шьалуа Гыцба. – Аусҭҵааҩ уа дызлацәажәоз даҽакӡан. Ианиҵаз ахьааигаз сыздыруам. Сара аизара нҵәаанӡа уа сыҟан. Ауаа еилыҵырц аӡәгьы иагьрабжьаимгеит.
– Бзиоуп, шәца! – Бежанова уи иҵегь изҵаара лыхәоны илбаӡомызт. – Длашәышьҭ ашаҳаҭ Ӡкәуа Варлам! Варлам Ӡкәуа, шәара излашәҳәаз ала, аизара ншәыжьит, аиҳабыра ауаа еилыҵырц анрабжьарга.
– Ус еиԥш абжьагара сара исмаҳаит, аизара нҵәаанӡа сыжәлар ахьыҟаз сыҟан.
– Даашәышьҭ ашаҳаҭ Адлеиба Константин! – ҳәа анрыдылҵа, дааҩнашылеит ахаҵа кьаҿ жәпа. – Аус абажәуеи?
– Аԥсны АССР Аҩныҵҟатәи Аусқәа р-Министрра аштаб аиҳабыс аус зуеит.
– Ижәдыруеи абри аус аҵыхәала?
– Аизарақәа еиҿызкаауаз, имҩаԥызгоз ауаа роуп зус шәыӡбо, – дналагеит Адлеиба Константин, анаҩс уи ииҳәоз цқьа игәалашәартә Леуанти дӡырҩуамызт.
– Аӡәыр зҵаара шәымоума? – дҵаауан Бежанова.
– Сара исымоуп, – дҩагылеит Леуанти. – Шәара шәҿахәҿыхра инақәыршәаны, аусҭҵаара иҟанаҵаз алкаа иаҳәоит Бзыԥҭатәи жәлар реизара анационализм аҷыдарақәа аман ҳәа. Иахьагьы убас шәазхәыцуама?
– Избан аизара зегьы анационализмра аҵан ҳәа изысԥхьаӡара? Мап! Амала, хаҭала урыхцәажәозар, иаҳҳәап Гыцба, Ҭырқьба, арҭ националистцәоуп.
– Уаҳа зҵаара шәымоума? – Бежанова Леуанти иахь лхы хан.
– Зҵаара иҭара даԥсаны дызбом.
– Шәара шәтәала усоуп, – лҳәан, Бежанова Адлеиба иахь даахьаҳәит:– Шәхы шәақәиҭуп, – иара, шьҭахьҟа дахьцоз дындәылҵаанӡа, аҳәсақәа ишьклахьцәон. – Иҿахәҿыхраз сааиԥхьоит ашаҳаҭ Малиа Шоҭа, – азал аура арымарахьтәи аҭӡамц иҽадкыланы дааиуан иара. – Аиаша ада ак шышәымҳәо ҳәа, абра шәнапы анышәҵа! – ақьаад данизнаха инапы наниҵеит. – Ижәдыруеи абри аус аҵыхәала?
– Адҵа ансоу, аус сыцызуаз зегьы аизарахь изгеит, убра ҳаҟан инҵәаанӡа.
– Сара азҵаара исҭар сҭахыуп, – Леуанти инапы ҩышьҭихит. – Усҟантәи аизара мацара акәым, шәара ижәдыруама иарбан еизаразаалак, џьара ауаажәларратә леишәа ахьеилагаз?
– Мап, исыздырӡом. Ҳара, амилициа аусзуҩцәа, иҳахәҭоуп азы аизараҿ ҳаҟоуп акәымзар, аизара мҩаԥызгои иалахәуи алеишәа бзиа иацклаԥшуеит, иарбанзаалак ԥырхага ҟарҵаӡом.
– Аусҭҵаара, шәара шәҿахәҿыхра шьаҭас иныҟаҵаны, алкаа ҟанаҵеит Бзыԥҭатәи аизара анационализм аҷыдара аман ҳәа. Иахышәҳәаауеи абри?
– Уи иашаӡам. Аизара неимызакны акәым, аԥсуа днационалистны дзыҟалаӡом. Ажәларқәа еиҿазыргылашаз ажәакгьы аӡәы иҿыҵшәомызт, иқәгылоз зегьы ирҳәоз акакәын: аԥсуаа рмилаҭ зҵаарақәа рыӡбашьак арҭарц, мҩақәҵарак ҟаҵатәуп.
– Уаҳа зҵаара шәымоума? – Бежанова лхы Леуанти иқәкын.
– Сызҵаарақәа зегьы рҭак гәылирҭәааит, уаҳа зҵаара сымаӡам.
– Ашаҳаҭ Малиа, шәхы шәақәиҭуп. Уажәы аиҭакра ҟаҳҵап, – лқьаадқәа ажәжәаҳәа иааидылкылан, наҟ днаццакит.
– Аусҭҵаара еиқәнаршәаз аргументқәа ԥыххаасса икаижьит! – адвокат Семионов Леуанти иахь даахьаҳәит.
Аиҭакра аамҭа цеит. Аӡбаҩи лҩызцәеи рыда зегьы ԥшын. Лара дааиуамызт. Иаалырҟьаны адвокат Семионов дыргеит. Уи илаба иҽанҵа ддәылҵаанӡа, аамҭа иҵегь цон. Леуанти дышҳазхарц агьигмызт: ицҟьашәҟьа игарц данықәгыла, игәамҵны аҩны ҿыц еимырдазар, џьара ак рымԥыхьашәазар – иалудраауази. Афицар даакылсын, исалдаҭцәақәак неишьҭаиргылан, иара ихәыцрақәа даарылырхын, длалбаарган, рыгәҭа даларгыла, дыргеит; амардуан еикәарҵәи дахьынӡалыбааргоз, изырԥшааз закәыз изымдыруа, иблахаҵ гьежьырц агьагмызт, иара ус адгьыл аҵаҟа ихәыҵгаз аихабетон мҩала, камерак дынҭаркит. Абла дкылԥшны ибон Семионов дшааҩнаргылаз. Мцуррак идырҟаҵарц шырӡбаз игәы иааҭашәеит. Акамера аадыртын, адвокат дыҩнарҵеит. Изааргаз аҟәардә днықәдыртәан, ашә нкыдрыжьылеит. Адуховка иҭаз ашәҟәқәа рԥшаама? – Леуанти ихәажьы қақаӡа иҩеилагылахьан. Убри акәын уажәгьы ишьара дықәзымҵоз.
– Абра дгылоуп уаб, игылоуп ууа-уҭынха. Рызынтәык аҳәара ҟарҵоит абыржәы иуасҳәо наугӡарц.
– Уи закәыхи?! – зынӡак иџьеишьаӡоз иаҳазшәа иҽшыҟаиҵазгьы, иԥсы ааивигеит.
– Убри ҟауҵар, азал аҿынтә уоурыжьуеит, акәымзар хы-шықәса уҭаны уҭаркуеит.
– Уажәы изыҳәо аныҟасҵалак, даҽак шырҭаххо шәзымдырӡои? – Леуанти ибжьы ҩаҳареикит. – Зынӡак акгьы саԥсаӡамкәа, абахҭа аҭыҵра зысҭахыуи?
– Уақәшаҳаҭымкәа ара дәылҵшьа сымаӡам. Ишԥаузеилымкаауеи?
– Иашами, – иҳәеит Леуанти, Семионовгьы КПСС далан, уи аиҳабыра ирҳәоз наигӡар акәын, усҟан иадвокат усқәа хьаҵгәышьон. Ус еиқәыршәан асовет социалсттә система, иарбан усзаалак инагӡаз хақәиҭра аиуамызт.
– ЦК КПГ имҩаԥыргоз аусқәа цқьа исыздыруамызт уҳәароуп. Москваа ус ирҭахыуп, «арҭ» рхы алаҿырхроуп. Уи азхом. Ноӡаӡе изакәанмыз ала дымныҟәеит ҳәа ацуҵароуп.
– Нас зегьы ԥхасҭаҳамтәыхи! – Леуанти ибжьы шьҭихцәеит, Семионов иҿаԥхьа дахьылаҩеиуаз.
– Раргументқәа ҟәаҟәаса еилоуҵеит, ашаҳаҭцәа ракәзар – уара иудгылеит, Ноӡаӡе апротоколқәа иашамкәан ишеиқәиршәаз ааԥшит. Адлеиба Константин заҵәык иоуп унационалиступ зҳәаз, аха имҩаԥугаз аизара анационализм аҷыдарақәа амаӡамызт аниҳәа нахыс, уара иузиҳәаз ихала иԥиргеит. Аӡбаҩ иҟалҵара лзымдыруа деилахеит. Аус рымпыҵажьны дцар цәгьа илымбазт, илыҳәо-илчо ирулак ддырхынҳәит. Уаҳа иуҭахи? Абри иуасҳәаз уҳәар рҭахыуп. Уқәнагома?
– Сыздыруам. Азхәыцра аҭахыуп.
– Уазхәыц нас!
Адвокат дҩагылан, ашә днас-насын, изаадыртит. Аус злаз даҽак иҵарымгалартә дыцәҳа-шҳаит. Дара ишырҭахыҵәҟьаз акәымкәан, днавҵала-аавҵалашәа рызҵаарақәа рҭак ҟаиҵар акәын. Апроцесс нҵәаанӡа, убри ииҳәарыз ахырбгалашьа иҽақәиршәар акәын. Аус злаз ЦК КПГ ЦК КПСС ахь идәықәнаҵоз аинформациа акәӡамызт. ЦК КПСС агәра игозшәа дшықәгылозгьы, апартиа аиҳабыра ракәын дызқәымгәыӷӡоз. ЦК КПГ агәрамгараз дықәгылазар, иаартны имҳәацызт акәымзар, ЦК КПСС акәын амилаҭ зҵаара аӡбашьа иақәымшәоз, иагьызҭахымыз. Аус злаз ииҳәоз зегьы ижәлар ираҳар акәын, ижәлар рыхәшьара акәын иара изы иҟаз.
Ихәыцра аҵыхәтәанынӡа изнамгацызт, ашә аадыртын, дыҩдәылганы даныргоз. Азал аҿы зегьы рҭыԥқәа рҿы итәан, аӡбацәа рыда. Адвокат Семионовгьы дааихьан. Бежанова дааҩналеит. Еилкаан асценари шеиқәыршәаз. Иахьцалак идырҳәашаз баша идырҳәомызт. Москвантә аӡә даны дыҟазар, убри иааҩнашыламҭаз зегь еиҿкаазар? Азал еиҵых аҿы итәаз лаԥшыла иааимидеит. Иидыруаз шырацәаз еиԥш, изымдыруазгьы маҷӡамызт. Илаԥш ҷыдала изыдирхалашаз дарбаныз? Уи арахь дларымгаргьы ҟалон. Азал аҵыхәан акамера кнаҳан, Каранаӡе иҿы ателербага ықәгылазар, унапсыргәыҵа еиԥш азал убарҭахон.
– Ҳәамҭак ҟауҵар уҭахыума? – Бежанова Леуанти дҩалыргылеит.
– Сара амилаҭ зҵаара ӡбахарц сықәԥон, избанзар аԥсҭазаараҿ уи амҩа бзиа ишықәыргыламыз збон. Аиашаз, иҟалон ЦК КПГ мҩак аԥшаарц иаҿызар, аха уи сара исзымдыруазар алшон. Санҭарк изуз-исҳәаз ҳаицәажәарақәа раан имҩаԥысуан, иара убас аусҭҵааҩ изакәанмыз ала дныҟәон ҳәа сызҳәом.
Бежанова аурыс прокурор Шашкин днаихәаԥшит, иҳәазшәа иуит ҳәа лыԥшра иаҳәозшәа ибон Леуанти. Шьҭа ирҭахызаргьы даҽа қәымчрак рзыҟаҵаӡомызт. Бежанова, лҩызцәа лыма, ҿыц ддәылҵит.
– Нас Леуанти, – дҩагылан, адвокат даахьаҳәит, – ари ухала иуӡбаз акәгәышьоуп.
Леуанти адвокат, диҿамхьцәарц мчыла иҽынкыло, ибла цәымӷрыла иҭәны, дкылиблаауан. Ажәак имҳәеит амала, акы ааиҿыҵиршәар, иҽизнымкылаӡо ӷәӷәала дыцәҳарц дыҟан. Ашьапызаҵәгьы, акы дацәшәон уҳәартә, наҟ ҿымҭрыла дзыдгылаз диҳәынҷон.
– Абри сажәахә ахҩаалоуп, – иқьаадқәа адвокат иахь инаирхеит, маҷк иҽанирҭынч. – Саб ишәҭа! Ара исымырхыр ҳәа сшәоит.
– Шьҭа иумызхуа дарбан?
– Иҟарымҵо егьыҟаӡам.
– Бзиоуп, – Семионов ақьаадқәа Леуанти иааимеихын, еикәарҽы иҩныҵҟа џьыба инҭеиҵеит. Аусура аамҭа анҵәамҭахь ианнеишаз, Бежанова лҭыԥахь дааиуан.
– Гагрантә иааит ашәҟәы. Саԥхьоит.
– Уи ашәҟәы аазгада? – дҵааит адвокат Семионов.
– Апартиа Гагра ақалақь комитет аҟәша аиҳабы Лакербаиа Лев Иван-иԥа.
Леуанти ашәҟәы ҵакыс иамаз уа иаразнак изеилымкааит, аха аамҭа анцалак, заманалаҵәҟьа ишьақәиргылашт аусеилыргара аҭшәара ианҭаха, ЦК КПГ рҳәаақәҵарала Гагра ақалақь комитет актәи амаӡаныҟәгаҩ Капба Енвер Ерасҭ-иԥа адҵа Лакербаиа ишииҭаз, абри ашәҟәы аиқәыршәараз,
рнапы анырҵарц иахьнеигақәаз усгьы акомитет адҵа нарыгӡон, аӡәгьы мап имкит, Борис Кьахьыриԥа ида. Ус еиԥш аҵакы зырҭаз ашәҟәы аӡбарҭаҿ аус амур акәын, избанзар хәдықәҵарыла абаандаҩы данҿырхоз, иара ихаҭагьы гәыкала ишихараз зҳәоз ашәҟәы аԥиҵар акәын. Аӡбарҭаҿ мчыла идырҩхьаз мап шацәикхьаз ала, уи аус амуазар акәын, аха аԥҳалҟаҵаҩ иахьиҭахыз амаа аимҭози.
– Ашаҳаҭ Лакербаиа сааиԥхьоит, – Бежанова лхы ҩышьҭылхит. Иара данааи, аиаша акәымзар ак шимҳәоз ҳәа, ашҟәы инапы наниҵеит, риаша ацәа рызынтәык ирҟәнындаз. – Ишҳәа абри аус ала ижәдыруа!
– Ари аус ахы цәырҵит Гагра ақалақь анагӡара комитет абзоурала агенерал Леселиӡе ир рбаҟа анықәдыргылоз инаркны, – иҳәан, Лев Лакербаиа инҭкааны иҟалақәаз дрылацәажәон. Леуанти уи цқьагьы дизыӡрҩӡомызт, убасҟатәи ихы ихьуан. Аха ашаҳаҭ иажәа данаалга, азҵаара ииҭарц, дҩагылеит:
– Ҳаимак акыр аамҭа шәҽалажәгалаӡомызт, ишәмырдырӡакәа ар ирызкны абаҟа ахьдыргылаз азы. Шәаҳзааны шәҳацәажәозшәа зышәҳәои?
– Ус иҟан, ус иҟан…– дбалыбаҭон ашаҳаҭ.
– Ауаа еилыҵырц аиҳабыра ирымҳәаӡеит, ус зҳәаз ара аӡәгьы дыҟаӡам, ирҳәазшәа шәара шаҳаҭра зыжәуеи?
– Усгьы ҟалеит, ишԥаҟамла?..
– Сара уаҳа зҵаара сымаӡам, – Леуанти длатәеит.
– Шәхы шәақәиҭуп, – Бежанова акьалантар шаҳаҭ дноулыжьит. – Даҽа џьоукы рыԥхьара аԥсаны избом. Шәгәы ишԥаанаго?
– Иаҭахӡам, – иҳәеит апрокурор Шашкин.
– Иаҭахӡам, усгьы зегь еилкаауп, – иҳәеит адвокат Семионов.
– Саргьы сақәшаҳаҭуп, – иҳәеит Мирон иадвокат.
– Зегьы еилкаауп, – ҿааиҭит Леуанти.
– Ажәа иаҳҭап апрокурор ицхырааҩ, – Бежанова ахарадҵаҩ иахь лхы налырхеит.
Апрокурор Шашкин ииҳәоз ҳәа агьимаҵәҟьамызт. Еиларгәагәашәа дахьықәгылоз, иеиҳабыра дызламҩақәырҵоз дацәхҟьар ҳәа дшәаны, иикыз ақьаад инапқәа шҵысуаз даара ианыԥшуан, ииҳәоз шымцыз имдыруази, арахь иара дҿан.
Адвокат Семионов усгьы ӷәӷәала дазыҟаҵан. Иажәахә ҩны икын, имцхәыз ажәак иҿшәомызт. Леуанти изыркыз ахарадҵара ԥыххаа иқәиҵеит, иарбанзаалак пунктк ала зызҿлымҳара ихьчоз ауаҩ ихараз ибомызт. Уи амца ықәиҵеит ҳәа Леуанти дааизхәыцхьан еиԥш, амца ықәҵо даақәгылеит Мирон иадвокат Хаевски.
– Аҵыхәтәажәа умоуп-Бежанова Леуанти дҩалыргылеит.
– Аӡбара апроцесс анҵәамҭахь инеиуеит. Араҟа схымҩаԥгашьақәа зегьы аилкаарақәа роуит. Ирыдыркылахьаз ақәҵарақәеи аҳасабтәқәеи ишахәҭаз рҭыԥ рықәҵара акәын урҭ зызкыз ҳәа сара исԥхьаӡоит. Иааҟасҵоз акгьы амилаҭқәа аиаӷара рыбжьаҵара иазкӡамызт. Снационалистны схы зныкгьы исымԥхьаӡацызт. Ажәларқәа зегьы рхаҭарнакцәа ҩызцәас еснагь исыман.
Сызҿыз акы дзусҭазаалак аӡәы ицәысҵәахуамызт. Аиаша уҳәозар, Ц К КПСС а-Политбиурои, хаҭала ЦК КПСС Амаӡаныҟәгаҩ Хада Л.И.Брежневи рҿынӡа анагара сазҿлымҳан. Урҭ адыррақәа Аԥсны аҭагылазаашьақәа ирызкын. Иашаны иазгәоуҭозар, урҭ зегьы шҵабыргыз ааԥшит.
Араҟа сықәгыларақәа рҿы исҳәон лахьынҵак зызцәыругашаз цәгьарак ҟасымҵеит ҳәа. Аӡбара апроцесс цонаҵы, ашаҳаҭцәа иадырбаз рыла иазгәоуҭозар, сара сгәаанагара иҵегь инарҵауланы ииашахеит. Дарбанзаалак аӡәы илымшеит иагьилшомызт сгәаанагара аԥсахра.
Инаҵысшьырц сҭахыуп сусураҿ гха-ԥхақәак соур шалшоз, цқьа сыззымхәыцыз ыҟазар акәхарын, аҭагылазаашьа убасҟатәи иуадаҩын. Апартиа иалаз аӡә иеиԥш аустав азин сынаҭомызт аизараҿ ицәырызгар аиҳабыра рыгәрамгара, Аԥсны Қырҭтәыла ССР алҵра апроблема. Аха уи ашьауӷ-харадҵара иаҵанакуамызт, апартиа ҭакԥхықәра азцәыргазар ҟалон, уи ус ма иҟалахьазар акәхап, ма иҟалашт. Сара аизара дуқәа рматериалқәа, Аԥсназы гәыкала Л.И.Брежневи Е.А.Шеварднаӡеи ражәахәқәа срыԥхьартә аҭагылазаашьа сыман. Урҭ сыжәлар хәыҷи среспубликеи ԥшӡахартә, ажәларқәа реиҩызара ӷәӷәахарц, ирылшо ҟарҵароуп. Ицәырызгаз азҵаарақәа иахьа рышьаҭа ыӡыргьы ҟалоит.
Аӡбарҭаҿ гәыкала сықәгылеит.
Сшәыҳәоит, ауаҩытәыҩса аӡбаҩ, арҭ зегьы аобиективтә хәшьара рзышәыԥшаарц, убасҟан аус иагәылоу сколлектив аҿынтә иааз сҟазшьарбагеи аҳәареи хырҩ азыжәурц. Сара саҳаҭыр мацара акәым ишәыхьчаша, асовет ӡбарҭа аҳаҭыр шәыхьча.
Асабша аҽны акәын ианымҩаԥысуаз аусеилыргара аԥшьбатәи амш. Убри аҽны аӡбаҩцәа рколлегиа ршьауӷ Бежанова даԥхьарын ҳәа дыԥшын Леуанти. Иаалырҟьаны, уи излалҳәаз ала, аӡбаҩцәа ашьауӷ аиқәыршәараз ианца, ахара здыз лалбаарган, амашьына инҭартәаны, абахҭа иазыргеит. Уи аҽны уаҳа ишырмыԥхьоз усгьы еилкаан. Амҽыша ашьыжь иандәылырымга, аԥсшьарамш аҽны аус рурц ргәы ишҭамыз дырын. Ирӡбозаалак даҽа ҽнак абахҭа аҩныҵҟа ахгара изымчҳауа днеихьан. Иаалырҟьаны даазхәыцит абасҟатәи аамҭа издырххози ҳәа. Даҽа знык ӷәӷәала даацәшәеит, аԥсшьарамш рхы иархәаны, иҵәахыз иқьаадқәа ирышьҭалазар ҳәа. Урҭ уажәы иахьыҵәахыҵәҟьаз иара издыруамызт, аха амилициеи КГБ-еи рыцәгьаҳәацәа иахьабалак иҟан, информациак рымамкәа иҟазма.
Ахәымҽханшәа игәы ааихашҭызшәа дҟалахьан. Ҿыц игәалаиршәон аусеилыргара апроцесс ацашьа. Иадвокат Семионов инапала идырҳәаз хьааха иааицрасуан. Аҵыхәтәантәи ажәа анирҭа, уи ԥиргазшәа шиузгьы, Брежневи Шеварднаӡеи еидкыланы ауама цхыраара рзыҟарҵарызшәа агәыӷра ахьааирԥшыз игәы иҭахәхәа иҭан. Аха ақәԥараҿ маҷк умхьаҵыр ауӡомызт, даҽа жәылара ӷәӷәак ануԥгылаз. Данышьҭала иҵәахыз иқьаадқәа ҿыц дрыцәшәон. Ашьауӷ аԥхьара ацынхәра аӡбарҭаҿ иқьаадқәа аацәырыргар, ишԥаҟаиҵоз? Амала, ашьыжьӡа урҭқәа-егьырҭқәа зегь ихашҭхьан. Дандәылыргоз аламҭалаз аҽны дшоурышьҭуаз, уаҳа ԥсыхәа шрымамыз даақәгәыӷит. Дыздәылҵуаз акамерақәа ахьеиҿаԥшьыз аџьамыӷәа цәгьаҵәҟьа ахьихигаз уаҳа дшымхынҳәуаз ааинырын, иагьаагәхьааигеит, даҽазны иахьимбашаз иааџьоушьартә иааицәымӷахеит. Ари закәызеи?!.
Уамашәа иубартә, Бежанова ашьыжьҵәҟьа дцәырымҵит, аха шьыбжьонӡагьы инамгакәа, лҭыԥ даахагылеит. Ашьауӷ иаҳәоз ҿыцмызт. Ахарадҵаратә лкаа хҩаалан ахы инаркны аҵыхәанӡа, уа инҭкааны иаҳәон Леуанти хы-шықәса, Мирон ҩы-шықәса (условно) ишрықәҵаз, аӡбаратә еилатәара азал аҿынтә рхы ишақәиҭыртәуаз.
Леуантии Мирони, ашә анырзаадырт, илалбаан, аԥхьатәи ариад инаркны, итәаз аӡәаӡәала аԥсшәа рарҳәо рҿанынарха, азал ҩагылеит. Мирон ианшьа быргк, дџыхӡа дахьгылаз, Леуанти данизааигәаха дыниқәыҵәҟьеит: «Узԥышәырччои?! Анационалист ҳәа хьӡыс иуҭаны уоурыжьит, узԥышәырччои?» «Уи ус хьӡыс иузҭаз зусҭқәоу роуп аус злоу», – даагәыдикылан, убасҵәҟьа дышԥышәырччоз днарылсын, ддәылҵырц ашә днылагылахьан, ҩыџьа ахацәа заманақәа ааиԥылеит.
– Қырҭтәыла ССР Иреиҳаӡоу Аӡбарҭа ахантәаҩы Каранаӡе уибар иҭахыуп, – иҳәеит руаӡә. – Икабинет аҿы дузԥшуп.
«Ас уахь сабанеиуа» иҳәарызшәа, Леуанти иеиқәеи иеимаақәеи днарыхәаԥшын, ма ишәиҵашаз ҽеи маҭәак имандаз, дрыцны иҿанынеиха, Миронгьы днаишьҭалеит, Гыцба Иасонгьы, Леуанти иабгьы, Мирон иашьагьы заангылозма, шьҭа ирыцрыҵуамызт. Азал иаадәылҵыз ҵаҟа иԥшын. Арҭ Каранаӡе икабинет иныҩнаргалеит. Уамашәа иубартә еиҿкаан, абырг Каранаӡе иакәзар, ибласаркьа ааимхеимхӡакәа, даарԥылан, аԥсшәа карҵәаны ираҳәо, илаиртәақәеит. Ргәы ҟаиҵарц дазхиан, уи убарҭан. Урҭ рныҟәашьақәа шҽеимз рхаҭақәагьы иара идеилиркаазар ҟаларын уҳәартә, рыбла аартын, аха аԥсуа милаҭтә зҵаара рзыӡбаӡомызт, Леуанти уи еиликаауан аха. Гәшәымшәҳәарыла акәзаргьы, рнапаҿы аԥсуаа ааргар акәын. Дааҩнашылеит Қарҭҟа усура иргахьаз Анқәаб Александр. Зегьы аԥсшәақәа аареиҳәан, Каранаӡе инаҩсан днатәеит.
– Уажәшьҭа угәы иҭоуи? – Каранаӡе ибла ҭраа Леуанти днаизԥшит.
– Аусеилыргара иалгеит, – Леуанти бла ҵарыла уи дихәаԥшуан, – ашьауӷ иаԥхьеит. Уажәшьҭа иҟалаз ҳазхәыцны анализ азаауроуп.
Ԥҳәыск арҵәаа шҭлыргаз анаӡарантә иааҩит, аха иарбан нхарҭаз аҳәҳәабжь ахьгоз узеилкаауамызт. Уи заҳаз Надшьа агәарԥ дықәгылан, аҩны дыҩнагылазар, илмаҳар ҟаларын. Лԥа даниԥхьа абарҵа дааҵагылеит. Ҳәҳәа бжьык иаҳаҵәҟьон. Иҟалаз еилкааны дшаахынҳәуаз аҳәсақәа ақәиргәыӷын, агәашә дынҭҟьеит. Аҩада дҩаскьацԥхьаӡа, ахацәа, аҳәса еизыҩны Баҭыр инхарҭа шыҟаз иццакуан. «Иҟалазеи, рыжәла нымҵәааит!» –игәы аҭҳара еисуа мацара, ишьамхы иҵаҟәыло, инапсыргәыҵа еиԥш иидыруаз анхарҭа дазааигәахон. Аҳәса ирыгәҭылакыз Нуца шлакәыз аниба, ирыцҳахарыз дзусҭаз изеилымкаауа, агәашә днадгылаанӡа, агәарԥ лаԥшыла еимидон, аҳәсагьы, Амрагылара шыҟаз аанда иаҳа иазааигәаны, еилагылан. Џьоукы еибарҩны абнамҩахәасҭа ианылон. Урҭ раԥхьа даҽа ԥыҭ-ҩык мцакәан иҟамызт, ирацәаҩны арахь иаауан. Аԥхьа игылаз аӡәы рнапқәа дрынҵа дыркын. Иркыз ишьапқәа ԥхьаҟа иҟан азы, дзусҭаз узеилкаауамызт. Џьанар урҭ дырԥыларц днаццакит. Абна иаалҵырц агьрыгымкәа, днарԥылан, закәытә каамеҭыз иибоз!
Зыцламҳәа аҵаҟа кылжәаз Баҭыр иакәын зыҽрыцҳазтәыз. Иаҳа зықәра ыҟаз аӡәы ихы дақәиҭитәын, иара аԥсы днаиҵагылеит. Ихшыҩ аус ауӡомызт, лабала ихы иасызшәа иҭууан, иҩыза дахьиҵагылаз иихәыцуаз акы заҵәык акәын: ихаҭа иҩыза иҵагылара дымкаҳакәа илшандаз! Убасҟатәи ишьамхы иҵаҟәарҟәаруан.
Ҳәсақәак хыхь ауада аилыргара рҽазыркхьан. Аԥсы дахьҩықәныргаз маҷк иааилахазаргьы, ирлас дыкҿарҵеит. Раԥхьа инеихагылақәаз Џьанар дрылан. Макьана дызхәыцуа дыҟаӡамызт. Ааигәа-сигәа игылаз аҳәсақәа рыҟәындҟәынд иалҩны иаҳауан, аҩы ыжәны данрызнымкыла, дахьҿарҳәаз Баҭыр ҽахирҟьеит ҳәа. Уи аӡбахә имаҳаӡацызт, џьоукы днарызҵаақәеит. Иҟалаҵәҟьаз здыруадаз, зегь ззеилалаз иҩыза изы. Агәарԥ ақәгылара ԥхеишьон, иаргьы днеибадырба-ааибадырбозаргьы алымшози. Лашьцаӡахьан Мамсыр, иҭаацәара иманы, машьынала агәашә данаадгылоз. Зыбла дамбазгьы ыҟан, аха иашьа иҿы цәгьара дашьҭазма, усқәа иҟалеит умҳәозар ҳәа, ихашшаауаз аҟәыӷацәа маҷӡамызт. Аиашьа аиашьа дзихамгыло аус рҿиара абаҭахыз. Џьанар агәра ганы дыҟан, иҵегь ааҭынчрақәахар, иаҳәшьа Асҭанда дызгәалашәашаз шыҟалоз. Уи дышлышьҭаз бзиа иибоз иҩыза гәакьа иԥшәма шлакәыз аацәырыргар ҟалон, уи макьана имаӡан, аха лымҳаҭаск змауз дҟалозма. Баҭыр иҽрыцҳатәшьа шихьааз, ихәыцрақәа иҩнаҭа шыҟаз рҿынархахьан. Иаарласны даарц шреиҳәазгьы, даанхеит. Аҩныҟа днаццакыр цәгьа ишимбоз, Шьына игәы дааҭасуа дааҭашылан, аԥсы дахьыкҿаз дҩыхәнеит. Дышлалбаазҵәҟьа иашьа дынидышшылан, Џьанар дзыдгылаз даарзааигәахеит.
– Аҩны ҳамцар ҟалаӡом, – уи ихы Џьанар иниқәеикит.
– Избан? – Џьанар дааҭрысит.
– Иҟалаз анраҳа, еилауаҭыруа еилахеит. Урбар рҭахыуп.
Џьанар иаҳаз ахы ахьирхарыз изеилкаауамызт. Шьына ак шиҵәахуаз изымдыркәа, длашәызма. Амашьына дынҭаларц, иҩыза дицны, агәарԥ дахьынӡаҭыҵуаз, Асҭанда, дҿаҳәатәха дырзыҟалазар ҳәа, длыцәшәон. Шьына, ақыҭа мҩа дахьынӡаныз, зынӡак дымццакӡозшәа ибо мацара, мцхәы игәы еилаххуа, амашьына дҭатәан. Игәашә инадгылаанӡа, иԥсы цқьа изеивгомызт. Нас дыҩҭҟьан, агәарԥ дынҭаххын, адәахьы уаҩы данимба, аҩны ашә ааиртит. Шьасиа, лԥштәы лхыббо, аԥсеивгара лцәыцәгьахозма уҳәартә, ржәытә диван дықәтәа-кыдиалазшәа даниба, илыхьҵәҟьаз изеилымкаазт, дышҳазӡа ауада агәҭа даақәхеит.
– Иҟалаз анлаҳа, дгәамҵзар акәхап, лаамҭа ааскьеит, даҽа жәа-мшҟа лымазар акәын аха, – Надшьа иаалгаз маҭәақәак илура-илҳәара изақәымшәакәа зҭаца деидызкылоз Асҭанда иналлыркит. – Иаарласӡаны дыжәгароуп.
Шьына имашьына амардуан иаадиргылахьан. Ихала дааҩналан, Шьасиа длыцхраарц лызжәҩахырк анааникыла, лылаӷырӡ лҿаҳәҳәы, лхала дҩагылан, амашьынахь длалбаан, ашьҭахьтәи ашә анылзаадырт, дынҭалеит. Асҭанда уи дналыватәеит. Амашьына анынҭыҵ, Џьанар, агәашә аиркын, Шьына днаиватәеит. Аӡәгьы ҿиҭуамызт. Шьасиа дкьыԥ-шәыпуан. Асҭанда, лхы лықәыжь дахьҭатәаз, лӡамҩа иаҿалоз лылаӷырӡ аалрыцқьон.
– Иҟашәҵо ҽеимзар ҳәа сгәы иаанагоит, – Шьына амҩаду дазкылсхьан, анхәԥҳаи аҭацеи рҽааныркыларц данрылабжьоз. – Ауаҩы ҿыц адгьыл данықәгылаша угәырӷьо уиԥылозароуп, иагьа уалаҟамзаргьы, угәы ухаршҭны.
Ахшараиурҭаҿ Шьасиа даарымырхын, даазгаз адәны ишгылаз, ашә ҩадыркит. Џьанар, иԥсахы еибакуа мацара, Асҭанда длыдгылан. Акыр ҿыхьҭан. Амашьына дҭаиртәеит. Шьына акыр ахыбра давҵагьежьуан, иахьабалак иҭалаҳан, аӡә заҟа думбашаз. Аӡә даадәылҵны иҟаз ак иҳәандаз ҳәа, Џьанар ихаҭа ашә дшадԥшылоз мацара, аамҭа ықәҳа ицон. Асҟаамҭак Шьасиа дахьеилымгацыз иахиҳәаарыз издыруамызт. Ахшараиура џьоукы аамҭа рацәа иаргәаҟуан, урҭқәа иара цқьа иабеидыруаз. Лара усҟатәи хьаа лмоугәышьеит. Ашарԥазра аҽаназнакуаз, халаҭ шкәакәак ашә даалагылеит.
– Аҷкәын дышәзеиӷьасшьоит!
Џьанар иԥсы неиқәаҳаит. Шьына ԥарақәак иџьыба иааҭикәыцәаан, ахалаҭ шкәакәа лџьыба инҭеиҵеит. Ларгьы дныҵашәкәа дцеит. Арҭ шгәырӷьаз збаз Асҭанда амашьына дааҭыҵын, даарзааигәахеит, маҷӡак лгәы еихыкказшәа. Дааԥышәырччар цәгьа илбомызт. Џьанар ихәда днахьынҳалан, лнапқәа икәырша дылгәыӡуан, лылаӷырӡ лҿаҳәҳәы. Шьына амедеҳәшьа длыԥхьан, ан ҿа агьшылҭахымыз еиликааит. Дырбарц нас иаақәлахрын. Аҩныҟа идәықәларц рӡбан, рмашьына инҭалеит.
– Ихьӡаҳтәри? – дҵаауан Асҭанда, аҽны еицызижьҭеи раԥхьа акәны лҿы ааихыхшәа.
– Уи бзахыццакуеи? – Џьанар иаҳауаз азныказ иааџьеишьеит. – Беилыскаауеит ҳәа сыҟоуп. Ишыбҭахыу иҟаҳҵоит.
Лара зхы ҭырҟьаз ақәҷышь деиԥшын, ахы аҭыԥаҿ иааргарц, алагьан иҵакны, иаадырҳәыз аҵ иасуан, ус ала агәабзиара шьақәдыргылозу еицәартәуазу цқьа издыруадаз аха. Лгәалақәа зегь хьаҵит, Баҭыр иҽшҭаирхаз анылдыр нахыс. Убри дызлалгәалашәалашаз ак нхар лҭахын уажәы, убри азын мацара иара иҽрыцҳатәраз здунеи збаз асаби, еиҳараӡак асҟатәи илзааигәаз аӡҟы адунеиаҿ иреиӷьалшьоз ауаҩы ихьӡ изшьазарц деилаҳауан. Џьанар мап изацәкуамызт, иаҭахқәамыз аиҿцаарақәа рыбжьашәазаргьы, уҳәан-сҳәан ахылҵыргьы, зегь ирзеилымкаауаз амаӡа рацәа аҵаҵәахын.
– Шаанӡа Аԥҭа ара дабаҟаз? – Шьына авокзал азааигәара амҩаду аган аҿы игылаз Аԥҭа даагәеиҭан, даангылеит. – Уабацои?
– Аҩныҟа! – Аԥҭа дласны амашьына дааҭалеит.
– Уабаҟаз шаанӡа?
– Иҭакыз адәыӷбала иааит. Мирон ҳаиԥылеит. Адәыӷба абыржәоуп аҿаныланаха. Бзыԥҭа авокзал аҿы ауаа ԥшуп рҳәеит.
– Уахь ҳцароуп, Шьына, – иҳәеит Џьанар. – Уара, Аԥҭа, ҳқыҭахь ицо амҩаҿ унҳажьп, Асҭанда дуцҵаны. Саанӡа аҩны уҟаз? Адәыӷба ааиҵасырҭақәа маҷӡам, Бзыԥҭа илеиаанӡа ҳахьӡап сгәахәуеит.
– Аԥсы даҳзыкҿоуп, уахь ҳцар иԥшӡахару? – дҵаауан Шьына.
– Еилкаагәышьоуп, аха ҳуалԥшьа наҳагӡароуп. Ажәлар ахьырԥыло ак аҳәоит. Ари иааирами! Ҳаахынҳәыр аԥсраҿы ҳаҟазаап.
– Уахь неишьас иҳамеи? – Аԥҭа игәы иалан.
– Ижәны данааи, аисра анеиҿирцаа, иашьа инапала дҿеиҳәеит, убри хьымӡӷшьаны иҽишьит ҳәоуп ишырдыруа. Егьырҭ зегьы уҳәан-сҳәанк иаҩызоуп. Цҭәык шьҭызхуа дарбан? Ак зҳәо дарбан? Имнеиц зегьы шәнеироуп. Убас ауп сара ишеилыскаауа.
Аԥҭеи Асҭандеи, ианамух ақыҭа втобус ишьҭнахуан, амҩан инрыжьын, амашьына шьҭхысаа илеиуан. Џьанар ииҳәахьаз ҿыц дрызхәыцуан. Иагьа умҳәан, цҭәык шьҭыҵыр ҳәа дшәон. Иҟалашаз ҟалахьан, Баҭыр ихаҭагьы ихараз рацәан ҳәа ирԥхьаӡон, ирдыруаз аҵкыс ирзымдыруаз еиҳан, аҵаси ақьабзи изеиламгеит, аха еилеигарц агьигымхо дахьнеиз хьымӡӷыршьон, иҵәахтәыз цәыррымгарын ҳәа дгәыӷуан. Ихаҭа иҩыза ҽахьрыцҳаитәыз дзаҵәӡазшәа дыннажьит, аԥа дахьиоуз дарлахҿыхуан акәымзар, иҟалақәаз рыхгара ус имариазма. Баҭыр иара иашьак дизеиԥшын. Уи даныкҿаз аламҭалаз, даҽаџьара ихы ахьхаз маҷк иҭахымызт, аха шьҭа дымҩақәгылан, уи адагьы иуалны иԥхьаӡаҵәҟьон, зыжәлар хьымӡӷ дмыргакәа, зхы ҿыхны аҩныҟа амҩа ианыз иԥыларахь ҩныҵҟала ихон. Баҭыр иԥсы ҭазар, иҩызцәа шьҭыхны, дымцар иуазма.
Амҩаду аихамҩа иазааигәан, даргьы ирласӡаны илеиуан, аха адәыӷба уаҳа рылаԥш иҵамшәеит. Џьанар ихәыцрақәа иқыҭахь имхынҳәыр руамызт. Зны иҩыза гәакьаӡаз агәеихшәара рыбжьалартә дахьныҟәаз,игәы еиҟарамкәа ибон. Амала уи еилеигаз ыҟан, аиӷаранӡа реиҭанеиааирақәа неигеит уҳәар – даараӡа иашахомызт. Ирыбжьаз изеиламгеит азакәын ихы залаирӡыз. Шьҭа иҟалаз амшала зԥсы ҭаз гәеихшәарақәак рыбжьамлакәа аилкаарала еизыразхазшәа рундаз! Аԥсраҿы неишьас ироурызи ҳәа Аԥҭа данҵаа, гәыбӷан ихы иадикылартә уаҩ дшыҟамыз ала диргәыӷит, аиҳараӡак уи зиҳәоз изурыз ззымдыруаз Асҭанда лзакәын, аха Џьанар иахьцалак дшәон, зхы ахәац ҭашәаны, иҟалаз зхараз ҳәа дцәыҵыԥшаауа, лыҳәҳәара узнымкыло, ԥҳәыск даақәгылар, иҟауҵараны иҟази.
Амашьына, иҭҭәааны мацара акәымкәан, ихышхыҵәаны илеиуаз аӡиас Бзыԥ ацҳа илықәсны, ГАИ аҭыԥ иладгылеит. Аформа зшәыз ауаа маҷӡамызт, аха амашьына рацәеи ауаа рацәеи убарҭамызт, апост еснагь еиԥш аус ауан. Амала Гәдоуҭантә иаауаз машьынак ус баша иоурыжьҭуамызт, аныҟәцаҩцәа рдокументқәа еилырхцәаны игәарҭон. Ауаа хыҵны идәықәлар ҳәа ишшәоз ҩашьомызт. Ашколқәа ҩбеи ирыбжьагылаз аусҳәарҭеи рҿгьы џьоук гылақәан, ак иазкыз уск рыман узымҳәартә. Леуанти игәарбжьара ҭацәын.
– Арҭ ргәы иҭоуи? – Шьына иџьеишьон.
– Авокзал аҿынӡа ҳлеипи.
Авокзали амҩадуи ирыбжьаз ашҭаҿ амашьынақәа рацәаҵәҟьан. Арҭ рҩыџьа, рмашьына ҭыԥк азырԥшаан, авокзал иныҩнысны, аихамҩа аплатформа иқәгылаз ауааи ахәыҷы рацәеи иаарылагылт. Адәыӷба ахы аацәырнагеит. Имццакӡакәа иаарывҵалан, иааҭгылеит. Аҵыхәтәантәи авагон аҿынтә ԥыҭ-ҩык лалбаауан. Еилагылаз еибарҩны уахь рҿылархеит. Ахәыҷқәа адуқәа ириааин, адәыӷба илалбааз инарыԥххылеит. Леуанти дызцыз даарылҵын, иҭынчшьала, мцхәы ргәырӷьабжь аахҽны, дԥышәырччо днарылалан, хәҷи дуи аԥсшәа реиҳәон. Ашәҭқәа иааидыркыз иманы, раԥхьа игылаз дрылагыла, авокзал дазааигәахан, ашьҭахьҟа длалбаан, идырбаз машьына еиқәаҵәак дынҭалеит.
– Жьакәа ара уҟоума?! – Шьына иџьашьаны абырг дизааигәахеит.
– Иҟалаз ҟалеит, ашьҭахьгьы абзиарақәа шәыгымхааит, дад! – Жьакәа дааҭгылеит. – Ииз ахәыҷы имшра жәбааит! – Џьанар ижәҩахыр абырг инапы нықәиҵан, арҭ дрыцны рмашьынахь днеит. – Шәусқәа шыҟаз анеилыскаа, аҵхагәҭан сгылан арахь сдәықәлеит.
– Иуазҳәада?
– Иаха Аԥҭа аҩныҟа данцоз даасҿаҳан, Аҟәантә даауан иара. Ателефон иасит иҳәеит, иахьа ашьыжь ара ишыҟалоз ала. Аԥсрахьгьы сзымҩеикәа, арахь сеихеит. Сшынахынҳәлак, Шагьан даашьҭхны, сцароуп.
– Марица! – Џьанар, Аԥҭа иахьабалак ҽахьигӡомашь ҳәа дааизхәыцуан еиԥш, иаалырҟьаны Марица дналҿаԥшит, лашьа Саҭбеи машьынак аԥхьа дышидгылаз. – Адәыӷба шәаԥыларц мацара шәаама? – днеин аԥсшәа реиҳәеит.
– Уаҳа ус ҳамоума! – лҳәеит лара. – Асҭанда дызбарц, ҳанкыдгыларц ҳәгы иҭан. Дышԥаҟоу?
– Дшыҟоу атәы аҳәара цәгьоуп, – илахь ааиқәҵаӡаны, ихы ҩышьҭихит. – Аҵарахь дҩеиртә дҟаландаз. Дыббар цәгьамызт.
– Уцәажәашьақәа злаҟоу ала, шәгәы иалсша шәымоуп?
– Сҩыза бзиак дсыман, иҽишьит.
– Баҭыру?! – лбжьы заҵәык акәын илаҳаз шџьалшьаз узырдыруаз, лхаҿы усгьы аҽеиҭанакуамызт.
– Аеи.
– Саҭбеи, ҳцалароуп, – аиашьеи аиаҳәшьеи рмашьына инҭалеит. – Абзиараз ҳаиқәшәааит! – асаркьа длахан, наизҿылҭит.
Џьанар дызцыз амашьына данрыцҭалоз, егьырҭ амашьынақәа еицырхәхәа амҩаду иазцәырҵхьан. Аусҳәарҭа аханы игылаз ашкол ажәытә хыбра ианнадгылалак, арыӷьарахь ибжьалон дара, акык-ҩбак ахара мҩа змаз аарыцыршәеит умҳәозар.
– Ҳара уахь ҳнеиуама? – дҵаауан Шьына.
– Ҳамнеикәа! – ҿааиҭит уи иватәаз Жьакәа. – Иҩнынӡа днаҳамгои. Арҭ зегьы уажәы идыртәарым, аха, ишәак агәарԥ иаақәдыргылар, ҳиқәныҳәаны амҩа ҳақәлоит. Ус иаҭахыуп.
Агәашә аԥхьа, нас агәарбжьара ҭбааҿы амашьынақәа ааныжьны, зыҩныҟа инеихьаз аԥшәмацәа, Леуанти уа дрылагылан, иааҭашылоз аԥсшәа рарҳәон.
– Узгаз рымшра ааугааит, дад! – Жьакәа иибахьаз арԥыс жәпа иакәӡамкәан, иклахәҵәахахьаз Леуанти дааигәыдиҳәҳәалеит, нас иаб иахь дааиасит.
– Уи арахь иаажәымган! – гәыла хаҵак аишәа зманы иааиуаз наиргьежьит. – Уажәы ара гәарԥныҳәа ҟаҳҵаӡом. Ачмындыр ара игылоуп, ашьаԥа ҩақәҳаршәуеит, ақәчагақәа рзгьы еиҵаҳархом, ацә ааҳхәоит, аҩы ааҳгоит. Аԥшәма акгьы уус алаӡам, зегь ҳара еиқәҳаршәоит ахәымҽханра ааиаанӡа. Абра игылоу аӡәы агәарԥ унҭыҵны уцар – ҳуқәшаҳаҭым, уҳалахәзароуп ҳгәырӷьараҿ, – агәарԥ ҭырҭәааны уаа ҩышә-ҩык иреиҵамкәа игылаз днарылаԥшит. – Шәызхарагьы шәеицәажәоит, ааигәа шәеиқәымшәацт.
– Жьакәа, хҿыхшьак ҟаҳҵароуп, – Џьанар абырг днаиҿаԥшит. – Аԥсы даҳзыкҿоуп.
– Уаагыли! – Жьакәа дымццакӡакәа дцәажәон. – Угәы иалоу еилкаауп, аха, ҳахьӡи ҳахьымӡӷи хьчаны, есымша ҳаҷкәынцәа ҳзаауоу џьушьома. Ҳзықәшәақәаз ҳхы дынҳраалароуп.
«Волга» шкәакәак агәарбжьара ибжьаланы иааиуан, агәашә аԥхьа иаангылеит. Ақыҭсовет ахантәаҩы иакәын изларҳәаз ала. Уи аԥшәма дааидгылеит.
– Ақалақь комитет аҿынтә ателефон иасит, – иҳәеит иара. – Ашьаԥа шәыргылар рҭахӡам. Амаҵурҭа шәҽашәырба рҳәеит.
– Иҟалеи иара? – даарыдгылеит агәыла хаҵа, аԥыхьа гәарԥныҳәала еилгар зымуз. – Ишаҳҭахыу аҷкәын ҳиеигәырӷьар зымуа дарбан?
– Ус рымҳәаӡеит, – иҳәеит ақыҭсовет ахантәаҩы. – Аҩныҵҟа шәҽашәырба ҳәа аарыцҳауеит.
– Ашьаԥа ҳаргылар иҟалои?
– Егьырҭ ргәы иаанагара ҳаздыруам рҳәеит.
– Егьырҭ ҳәа узҿу зусҭқәада? – Лиуфа Ԥсардиа дгәамҵуан.
– Ақырҭқәа.
– Урҭ ргәы иаанагалак, ҳарҭ ҳтәы ҟаҳҵароуп, – иҽаалеигалеит Цыхьычба Лерик.
– Ишәзаарыцҳаз шәасҳәеит, егьирахь шәара шәахәаԥш, – днагьежьит ақыҭсовет ахантәаҩы. – Сара сыцҳаражәҳәаҩуп.
– Абарҭ иахьа ҳамхагәырӷьацәар ҳәа ишәоит, – рхала ианаанха, Леонид Чыгәбар аԥшәма аб дааиԥхьеит, даҽа хатәрақәакгьы аадигалеит. – Русқәа зегьы злаԥхасҭаҳтәша здыруеит, Леуанти дҳацныҟәар.
– Ҳара ҳус наҳагӡоит, – иҳәеит агәыла хаҵа. – Ирымушаз рухьеит, шьҭа ирызхоуп.
– Ус мчыла акәым, зынӡак рызҿымҭуа иҟаҳҵар сҭахыуп, – Леонид исигарет ааиҿыҵеихит, иԥынҵа алҩа ҭыршәшәо.
– Аеи, џьушьт, – иҳәеит аб Борис. – Ҳцо-ҳаауа рҿагылара шьҭа иҳалшом. Иауазар мҩак иқәҳамҵои.
– Леуанти ԥҳәыс дизаагароуп. Ачара ус хдырбгаларц изалагом.
– Ԥҳәыс дааигартә, дыхиоу иара? – аб игәы каҳаны дыҟан.
– Ҳара дизаҳаԥшаауеит, иара ажәа аӡәы илнимҵацзар.
– Уаҳа назҭахым!
– Шәаалеи, ҳиацәажәап!
Леонид аԥхьа днагылан, Леуанти дзыдгылаз рахь иҿынеихеит. Убри аламҭалаз агәашә иаадгылаз амашьына дааҭыҵит Леонид Габлиа. Уи дышиашаз днеин, Леуанти аԥсшәа иеиҳәеит.
– Ақыҭсовет аҿы дааны дыҟоуп аҩбатәи амаӡаныҟәгаҩ. Дсыԥхьаны сааиган, иауазар ҳәа аҳәара шәзааицҳауеит, егьырҭ ргәы иаанаго ҳаздыруам, адәахьы ашьаԥа шәмыргылан иҳәеит.
– Уара зыгәра ҳго уоуп, – иҳәеит а-Чыгәбар, – Леуанти уаха ԥҳәыс дизааҳгоит, ачара аҽҳәара ԥаҳҵәоит. Шьаԥак ҳаргылазар иамеи?
– Ус акәзар, сара сцоит, ишчара усу расҳәоит, шәажәа шәамеижьозар, – Леонид Габлиа шьҭахьҟа иҿынеихеит.
– А-Чыгәбар, уӡрҩуама? – Леуанти ҿааиҭит. – Ҳцоит, аха ҳабацо?
– Аҟәа?
– Изымбац лахь акәу, издыруа лахь акәу?
– Иахьуҭахыу ҳамцои, аха уара иудыруа Аҟәа дыҟоума? – Чыгәбар Леонид имашьына шгылаз днеиуан, Гыцба Виталики Леуантии ицны.
– Арҭ ирҳәақәо закәи? – Шьына иҩызцәа даарыдгылеит. – Иааргаша дзусҭоу цқьа ирыздырӡом ҳәа сыҟоуп.
– Дырзымдыруазар амҩа иқәломызт, – Жьакәа иԥаҵа далаччон.
Шьҭа ахәымҽханра ааиуан, абысҭа анҵараз, ақәаб рыманы рҿанынархоз. Абысҭеи акәаци рыда идырхиахьаз ақәчагақәа чысла бзиа еиқәдыршәахьан. Агәыла-азла, амаҵура рҽазкны иԥшызшәа, еилагьежьуан. Аҭаца дааргарц иаламцәажәози, ас заа идыртәарц рҽахьаԥшьаргаз уи атәы заҳақәахьаз иҟалаз рзеилкаауамызт. Агәыла-хаҵа еиҿкааҩ рнапқәа ӡык нақәырҭәарц данаарылагыла, Жьакәа уи маӡала дааиԥхьеит.
– Макьана заацәаӡами?
– Избан?
– Аҭаца дааргаанӡа ҳааԥшыр – иагьыламысымзи?
– Ус аԥшәма иуам. Урҭ цеит, рус анеиҿыркааша ҳаздыруам. Ажәлар игәарԥ иқәыргыланы ашьыжь аахыс иахьимоу ԥхеишьоит. Арахь афатә хиоуп. Шәхәы шыԥхоу шәнапы ашәыркы, ҵәыцақәак кны шәааибаныҳәала, шәыштәоу иааир ԥхашьароума.
– Ишышәҭахыу бзиоуп, – Жьакәа дақәшаҳаҭын.
Иантәоз дызцыз аиҵбацәа даарыцрырган, аиҳабацәа ахьтәоз рханы днарыладыртәеит. Џьанари Шьынеи рзы еилкаан агәырӷьара ааилгаанӡа, гәарԥныҳәа налаҵаны, рбырг дшырзықәымгоз. Дара рҩызцәа ирылатәан, ачара чыс ргәы иамго, иагьа умҳәан, зшьара изықәымлаз раԥхьанагала дыкҿан, рхаҭа рыҳәаҵәыҳәаҵәра дырмаӡагәышьон. «Анцәа илԥха ҳаҭ!» –ҳәа раԥхьатәи аныҳәаҿа анаақәырхуаз, ашьаԥа зегьы адруҳәа иҩагылеит. Ахахьы итәаз ришәа-чара мҩаԥызгашаз ауаҩ даналырхуаз, доусы ргәыԥқәа шаны, рҭамадацәа алырхуан. Ахԥатәи аныҳәаҿа иҭакны ихынҳәыз ирызкын, изгаз рымшра ааргарц ахахьы ианыркуаз, иҩагыланы зегьы ӡырҩызаргьы, нас ианылатәа доусы ргәыԥқәа рҿы аӡәаӡәала иркуан. Ашьаԥа агәҭаншәа аӡәы дламтәаӡакәа дгылан, ҩызара изиуазшәа даҽа арԥыскгьы дидгылан. Уи Мирон Ҭырқьба иакәын. Рқьаф аныҟала, ашәаҳәареи акәашареи хдыртын, рызхара изгәырӷьомызт.
– Виктор! – ахатәрақәа ахьтәаз заа идыргылаз Бениа Уасика Виктор Барцыц дааихагылеит. – Ак уаҳҳәар ҳҭахыуп, угылар цәгьамызт.
– Исашәҳәои?
– Цатәык ҳамоуп.
– Саҵәца ааныскылап, нас сҩагылоит.
Ус шиҳәазгьы, даҽа ҵәыцақәак рылсуан, иара дгыломызт, игәарԥхаҵәҟьаны дтәан. Аԥшәма Борис Уасика Бениа иҿы деиҭанеит, избанзар аӡӷаб лзы ицаз хынҳәны иаахьан, уи зҿы дыҟаз лаб иашьа иҿы ддәылҵыр рымукәа, рхала лаб иҩны дааргахьан. Аҭацаагацәа усгьы ара иҟан,
иалҟәшәааны иаарыԥхьан, ҭацаагара идәықәырҵахьан. Лаб ачеиџьыка дызхатәаз агәараҭаҿ иԥҳа «Радеда» лызҳәо дааҭаргылар иԥшӡахомызт, заа дықәыргар рҭахын.
– Иуам, уара, иҽирԥсит, – иҳәеит Уасика. – Сеиҭаизнеиуеит, дышԥамгылари, – Уасика Виктор днеихагылахт. – Уаала ҳәа сумыҳәази, ҳагхоит.
– Шәысҟәамҵуа, уара! Сҷыгәӡа стәоуп, сқьаф ҟасымҵари, исымашәки? – Виктор дааҵҟьарц агьигмызт.
– Леуанти ԥҳәыс дизааргоит, ҭацаагара ҳцароуп, умласуеи!
– Иаша?.. Сыда шәзымцои?
– Еиҳабыс урыцырҵар рҭахыуп.
– Ус акәзар, бзиоуп, – аҵәыцак аашьҭихит. – Иаҳамныҳәац Анцәа шәиныҳәааит!..
Дшыҩагылазҵәҟьа Уасика имашьына ахьгылаз дрыманы инеит. Амашьына амҩаду ианылахьан уҳәартә еиԥш, машьына ԥыҭк еишьҭагыланы иаабжьалеит. Агәашә аҿынтә еилагылаз аҭаца дрыма иааҭалеит, аԥхьа игылаз ршьапы рзықәмыргыло ишыкәашоз мацара. Итәаз иаҳа еиӷьны ишеиқәшәаз анырба, еиднагалаз рныҳәаҿа аашьҭырхит. Уи аҵәца аарылсхьан еиԥш, аби агәыла хаҵеи, ҩыџьа, х-ҩы рыманы, ахатәра ахьтәаз иаархагылеит.
– Иаҳҭоу шәхаҵкы сара сцааит! – агәыла хаҵа ибжьы ҩаҳареикит. – Чара-гәырӷьарыла шәыԥсҭазаара ҭәызааит! Ижәбоит ҳаҷкәын дызгаз рымшра шааигаз. Убас еснагь деибагалартә, алшареи амчи ҳазшаз игимыжьааит! Иахьа даҽа иааирак ҳиргеит. Аԥшәма иҩнаҭа аҭаца даанагеит. Уи шәыбла иабеит иҵабыргыҵәҟьаны. Ус анакәха, ачара аҽҳәара уаха иаҳҭоит, шәыххь згеит!
Анҵәамҭа
