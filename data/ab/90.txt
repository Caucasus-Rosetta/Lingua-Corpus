
Аԥхьаҩцәа ишәыдаагало аизга иашьашәалоу ашәҟәқәа
ҭыҵхьазаргьы, уажәтәи аҭыжьымҭа «Аԥсуа поезиа»
Аԥсны ашәҟәыҩҩцәа Реидгыла аԥҵоижьҭеи 80
шықәса аҵра излазку ала, ахатә ҷыдара амоуп. Аԥсуа
литература ашьаҭаркҩы Дырмит Гәлиа иҩымҭақәа
аԥхьа инаргыланы, аизга мҽхакы ҭбаала иаанарԥшуеит
аԥсуа поезиа ашьақәгылара, аҿиара амҩа, уи аихаҳара
знапы алакыз, иахьагьы иацызҵо ажәа азҟазацәа
ражәеинраалақәа рыла ицәыргоуп, иамоу аихьӡарақәа.
Аԥхьаҩ  лабҿаба ибарҭоуп аԥсуа поезиа аиҿартәышьа
аформақәа, уи атрадициа, махәҭа-махәҭала аилазаашьа,
афилософиатә, аграждантә, абзиабаратә лирика уҳәа.
Абарҭқәа шаҳаҭра руеит акыр шықәса раахыс
амилаҭтә литератураҿы апоезиа ажанр иамоу
ақәҿиарақәа, аханатә еиԥш, аҿиара амҩа ишану.
19Ӡ-тәи ашықәсқәа, еиҳаракгьы 1950-тәи ашықәсқәа
рҽеиҩшамҭа инаркны есааира аҽарҭбаауан апоезиа
ажанр. Алитератураҿы ицәырҵуан ахьӡ ҿыцқәа.
Еиҵагылоз апоетцәа рабиԥарақәа ирыбзоураны аԥсуа
жәеинраала аҿиара амҩа ианын, иалнаршазгьы шьардоуп
амилаҭтә литература арҿиараҿы. Ажанрқәа
рахьтә иароуп аханатә инарҭбааны ирылаҵәазгьы.
Апоетцәа аӡәырҩы ражәеинраалақәа хара Аԥсны
аҳәаақәа ирҭысит, аԥхьа аурыс бызшәала еиҭаргон, нас
жәабала егьырҭ абызшәақәа рахь. Аԥсуа литература
аҭҵаара, аԥсуа ҵарауаа реиԥш, аурыс ҵарауаа аӡәырҩы
русумҭақәа азыркхьеит, иазгәарҭахьеит иалнаршахьоу,
хазы-хазгьы апоетцәа рҩымҭақәагьы ирыхцәажәахьеит.
Аԥсуа культура даара иаԥышькласит Асовет Еидгыла
ахыбгалара, инашьҭарххны Аԥсны Аџьынџьтәылатә
еибашьра (1992-1993) лымкаала ааха ду анаҭеит алитература.
Уи знапы алакыз арҿиаҩцәа рахьтә иҟоуп
Аԥсадгьыл ахьчараан иҭахаз, аибашьра иалаӡыз,
аӡәырҩгьы рҩымҭақәа рцәыӡит. Аха адоуҳа абӷа
рызмырхәеит, аԥсаатә еиԥш, ажәҩақәа хьыдышьшь
иаанымхеит. Ега аԥықәслазаргьы, аԥсуа поезиа
ҩаԥхьа амҵәыжәҩақәа еиҵнахит, ахьышьҭра ылнагеит,
убри алагьы, ишуашәшәыразгьы, изықәгылаз
ауасхыр иқәымҟьеит, аныҟәашәа иацнаҵеит. Азныказы,
амчқәа ханарҭәаауан Аԥсадгьыли уи ахьчаҩцәеи
ирызкыз алитературатә ҟазшьа зныԥшуаз апоезиа ала.
Аха нас, хәыҷы-хәыҷла, есааира амҽхак арҭбаауа иалагеит.
Ахьысҳара шаҵубаауазгьы, аамҭа ахаҭа иацыз
ауадаҩрақәа апоезиагьы ишахнагозгьы, иаҵагылон
аҿар. Иахьа урҭ рахьтә иҟоуп раԥхьатәи зышәҟәқәа
ҭыҵхьоу, еиуеиԥшым аизгақәа зҩымҭақәа ргәылоу.
Апериодикатә кьыԥхь аҟны акәзаргьы ражәеинраалақәа
лассы-лассы иубоит.
«Аԥсуа поезиа» даҽазныкгьы ишьақәнарӷәӷәоит,
акыр шықәса раԥхьа иныҵхәрааз аӡыхь ҭабара шақәым,
ӡыхтарҭас иҟоу аԥсуа идоуҳа амч шхьысҳам, анархагьы
шамоу.
Аҳы, сышәҟәы, уеиҵамхан!
Гәы-шьамхыла укамҳан,
Гәарԥ-бжьарак убжьамхан,
Узҭаху рзы уҵәахымхан!
Жәа хаала ирччала,
Жәа рҟәышгала уцәажәала,
Ажәабжь ҿыцқәа хкы-хкыла
Исызраҳәала аԥсышәала!
Харантә иааз сасра,
Икарандашь кны дсазҵааит сара:
Суҳәоит исоуҳәаразы, узусҭада уара?..
Сара адунеи ду аԥа соуп,
Иара убри алагьы сара сыҽхәаҩуп.
Еилырганы иуасҳәап: сара саԥсыуоуп!
Аԥсуа жәлар рԥа соуп сара,
Ажәытәӡа зны аџьамцәеи арабцәеи
Кавказ иқәцаны иказцаз иреиуоуп дара.
Сара саԥсыуоуп, стәыла хәыҷ ала сыҽхәоит.
Сара бызшәала сырзааигәоуп, срашьоуп
Аедыгьқәа, ачерқьезқәа уҳәа.
Сара срашьоуп ажәларқәа зегь адунеиаҿ инхауа.
Сара сырԥоуп абылра, аццышә иалҵыз.
Сара сырԥоуп ԥхьаҟа ицо ажәларқәа.
Сара саԥсыуоуп.
Сҭоурых Ажәытәӡа иалоуп...
Сара исашьоу иашьа соуп!
Сара саԥсыуоуп! Сышьха шлақәа сырԥоуп,
Стәыла саԥоуп.
Сабдуцәеи урҭ рабдуцәеи
Анышә иахьамоу саԥоуп!..
Исашьоу срашьоуп,
Ақьиацәа зегьы –
Сара сыуацәа роуп!
Аӡынрашьҭахь ааԥынроуп,
Лаҵаншьҭахь рашәароуп,
Ԥсшьаншьҭахь кыруроуп,
Ныхыншьҭахь кыррҳароуп.
Ааԥынразы ԥшӡарахоит,
Адәқәа зегь иаҵәахоит,
Аԥсаақәа хынҳәқәоит,
Рҭыԥқәа еилдыргоит.
Аусуцәа рыҽдырхиоит,
Адәқәа рцәаӷәақәоит,
Аԥасақәа ларҵақәоит,
Гәара ӷәӷәала икәдыршоит.
Бзиа жәуааит инхақәо,
Ԥхӡашала кырзуқәо,
Џьабаала илазҵақәо,
Ахымхәацәа зааӡақәо!
Сгәы дахәаӡеит Хоџьан ду,
Инхара, имазара, иҩн ду,
Иашҭа, ибора, ица ду,
Нас уи иоуми ауаҩ ду!
Иԥсаса ҵҩа рымам,
Ишьамаҟа рзыԥхьаӡом,
Иршьуеит, ирфоит, инҵәаӡом,
Қьаф иуеит, акгьы иуӡом.
Аҳәсеибацәа цәирҳәхьеит,
Ахацәақәа ижьахьеит,
Реиҳараҩык хирҵәахьеит,
Иаанхазгьы иршәахьеит.
Дара-дара еичирчоит,
Насгьы дара цәибарҳәуеит,
Рнапы-рлымҳа ҿибаҵәҵәоит,
Егьшнеиуа ихибарҵәоит.
Дара реисра далачоит,
Рыԥсхәы-рсабшахә далачоит,
Рынҵәара деигәыргьоит,
Ажәҩан ахь далақәлоит.
Быжьҩык аԥацәа иара имоуп,
Арҳәреи аӷьычреи урҭ ирылоуп,
Уаҩышьала иара иеиԥшуп,
Еиҵбгьы еиҳабгьы инеибеиԥшуп.
Рхы азакәанқәа дара иаԥырҵоит,
Аҽан, ауахьад дара ианырҵоит,
Кыр рымазкуа иҵыхәтәа ԥырҵәоит,
Дрыцҳаршьаӡом, ихы хырҵәоит.
Абас ауп ишыҟоу иԥацәа,
Иаргьы деицәоуп ихаҭа,
Уажәы ирацәоуп иԥхасҭа,
Ихьымӡашеи иҵыхәтәа:
Ихьзеи, мшәан, Хоџьан ду?
Илалазаап азҩа ду,
Иннарҵәазаап иҭаацәа ду,
Иқәӡаазаап ирахә, иҩнра ду!
Сгәы далсит Хоџьан ду,
Гәымбыл-џьбара сыуаҩ ду,
Дыҟам шиҳәоз анцәа ду,
Далеимыжьи амца ду!
Ахшыҩ аԥшәымоуп, аҵара сасуп,
Ахшыҩи аҵареи еибыҭазар, нас имаҭәахәуп,
Ахшыҩ уасхыруп, аҵара убра ишьақәырӷәӷәоуп,
Ауасхыр кәадазар аҩны шәарҭа дууп.
Хшыҩда амч ду уаҩ дҭанархоит,
Ахшыҩи амчи еицызар, нас уаҩ дыннархоит.
Ҵарада ахшыҩ дырҩеигьых ҵыргәа дууп,
Хшыҩда аҵара мыцхәы ишәарҭа дууп.
Бызбоит, бызбоит,
Бзиа бызбоит,
Аарцә бызбан,
Нырцә бызгоит.
Хароуп бымҳәан,
Сызцом бымҳәан,
Сара бызгоит,
Бара бмыҳәҳәан!
Џьабаа бсырбауам,
Хьанҭа бсыргауам,
Мла басыршьуам,
Хьҭа басыркуам.
Нас бзымцари,
Мап зыбҳәари,
Бара бхалагь
Сахь бзымааири?
Ауарбажә ашәҭыц иазнауазеи?
Ахаԥыцқәа ирыбжьакны?
Сара исеиԥшу илзууазеи,
Уҩны еицаҟьа дыҩнакны?
Уара иуаҭәоу дзузымдыруазеи,
Ухылԥарч баба ухагәаны?
Сара исеиԥшу илылухуазеи,
Уашҭа хымкаа дҭаҵаны?
Аԥҳәызба ԥшӡа узлышьҭоузеи,
Уҽи укәадыри еиқәҵаны?
Уи илеиԥшу илоуҳәауазеи,
Унымха-хымҵәа уаашьаҩны?
Сара исҭаху: деилыхханы,
Дгәырӷьа-ччауа, дуаҩны!
Сыхаара сыԥсадгьыл,
Иҟалазеи, закәызеи?
Иуԥшаауазеи, иуцәыӡзеи,
Абас улахь зеиқәузеи?!
Нхыҵҟа ицаз угәырҩома,
Мшын нырцә иҟоу уџьабома?
Сылашара, сыԥсадгьыл,
Абас улахь зеиқәузеи?
Уахьҵарадоу ԥхоушьоума,
Ма даҽакы гәнугоума?
Сылашара, сыԥсадгьыл,
Абас улахь зеиқәузеи?
Ахаҵа ихаҵа, афырхаҵа,
Аԥсны ахьыӡ ҭызгаз арԥыс хаҵа,
Ахаҵа ӷьеҩ, арԥыс бзиа,
Уи Володиа Ҳаразиа.
Фашист танкқәа хыла-гәыла,
Инеилеиҵеит бзарбзан хыла,
Урҭ хәба-хәбала уа инеилаҳаит,
Иназқәикыз зегь уа инкаҳаит.
Аԥсацәа рзы дыхьӡырҳәагоуп,
Ҳаӷацәа рзы дсамарлықьуп.
Ахаҵа ӷьеҩ, арԥыс бзиа,
Уи Володиа Ҳаразиа.
Уи зыԥсадгьыл зхы нақәызҵаз,
Ашьоуразы зыԥсы иамеигӡаз,
Хьыӡла-ԥшала убри дыԥсит,
Аибашьраҿы убра дыршьит...
Ианакәызаалак уи ихьӡ ԥсышам,
Зегь ҳгәы дҭазаашт, уи даҳхашҭшам,
Аԥсуа жәлар аҳәса-ахацәа,
Уи изы ирҭахуп рашәа, ражәа.
Ахаҵа ихаҵа, афырхаҵа,
Аԥсны ахьыӡ ҭызгаз арԥыс хаҵа,
Ахаҵа ӷьеҩ, арԥыс бзиа,
Уи Володиа Ҳаразиа!
Иаҳхылаԥшхәу, лахь сумҭан,
Сыжәлар рзыҳәа ԥсахрада
Сыҟазаарцы иахьысҳәало
Сабацәа рашәа, уарада.
Бжьы ҭаала иансырӷызуа,
Исҳәоит гәырӷьа-ччарада.
Ари ашәа гәаҟ ажәабжьуп,
Игәыҭшьаагоуп, уарада.
Абри ишԥеиԥшу аиаҭым хәыҷы
Иҵәыуара ауеимада Иан лзыҳәа лаӷырӡышак
Анықәиҭәо лыжырҭа.
Исанаҳәоит: аԥсҭазаара
Зқьы шықәса еилшәарада
Ҭынч ишааиуаз, ԥшак иагазшәа,
Ишыбжьаӡыз хьаҳәрада.
Зынгьы сразҟы иақәмақаруа
Иҵәаа-ҵәаауеит џьшьарада.
Сразҟы, сразҟы, сқьаԥҭажәумтәын,
Сара ҩныда, гәарада!
Аԥсҭазаара аҭагәҭасра
Џьоук ықәнахӡоит харада.
Ажәҩан абри гәанамҭозар
Нас ацәгьара збарҭада!
Иаҳхылаԥшхәу, лахь сумҭан,
Ас сахьашшуа чҳарада.
Уа зны-зынла иаасырӷызлап,
Уарада-гәышьа, уарада!
Иудыруеит, сашьа, уи еиԥш атәыла,
Еихсыӷьра ахьақәым амра аԥхара.
Жәлар азгәдуны хьӡарҭоит гәыблыла,
Нцәахәык еиԥшҵәҟьа ирнықәуеит иара!
Амра шынҭашәаз аеҵә еилыџьџьара
Ишԥассирхо ажәҩан рхиауа.
Уатә аҳәсахәыҷқәа рыбла ҭыџьџьара
Ишԥареиԥшу аеҵә иԥхауа!
Аԥсахра уаҟа иршәихьоу усуп,
Бааԥсырас иҟоу иреицәаны иԥхьаӡоуп.
Уаҟа уалны ауаҩ иду ламысуп,
Игәгьы зеисуа инеигӡарцазоуп.
Уи атәылаҿ уаҟа агәырҩа хьшәашәа
Аламыс-мцабз ырцәо иаахылт.
Аиаша иашьҭоу ииуа аԥсаӡамшәа
Хеиҵыхшьа имоуӡо дааҭадыргылт.
Ихьеҩуеит ашьамҭлаҳә еиха бжьыла,
Еихсыӷьуам ауаҩытәыҩса иқьра,
О, ишԥагәаҟуеи, сашьа, уи стәыла,
Стәыла рыцҳа, сахьааӡаз сара!
Ақырҭшәахьтә иеиҭеигеит Б. Шьынқәба
Аԥсынтәыла ишьхаԥшӡаха
Амшын еиқәа аҿыкәыршоуп,
Уи зтәылоу Аԥсны ԥшӡа Кавказ шла аԥҳа лоуп.
Узыршанхаша хәыԥшӡак аҿы
Дықәгылоуп лара лхаҭа,
Дбырлашха, дымсырқьаадышха,
Дыссирха, деихышәашәо!
Еихатыруа лыбӷаӡара еиҿкаа
Иԥшӡаӡа иакәыршоуп Маҟа мыцхәрас иԥаны:
Ашәҭ-бышәҭқәа зеиӷьаҟам!
Лышәҵатәы зегь гьыл лыхуп,
Илхьныҳәҳәы, иԥшӡоуп цәгьаӡа.
Иацрышәшәогьы афҩы-хаа
Ицоит хара илаҳа-лаҳауа.
Лыжәҩахыр ҭбаагьы ԥшӡаӡа
Иқәыԥсоуп лыхцәы кәазауа.
Иԥшқаӡа, ихьыԥштәылаха,
Илакьы-лакьуа илхьыҳәҳәы.
Лхы-лҿы ԥшӡа еихаччоит,
Лыбла ҭшаша ҭыџьџьаауеит,
Дшеибакәу, уахьлыхәаԥшуагьы,
Адунеи лара илныҷҷалоит!
Митәы шықәс дықәгылоуп лара
Уи ахәы ҳарак дымраха,
Дықәԥшуеит хыхьынтә, днаҳәы-ааҳәуа,
Лыдгьыл ԥшӡара џьашьауа.
Амра-хаа лыхәаччоит,
Хыхьынтәи иҳаракӡа,
Игәырӷьа-хәмаруа илзаанашьҭуеит
Ишәҭы-какаҷха ааԥынра...
Нахьхьи, лаԥхьа еишьылха,
Амра агәы ихыҷҷала,
Еилаарцыруа, иразынха
Амшынгә-ду дхыԥшылауа...
Митәы шықәс дықәгылоуп лара
Уи ахәы ԥшӡа днаԥшааԥшуа,
Иџьшьо илыкәыршо адунеи,
Дызлаԥшуагьы лашьцәа-хацәа.
Ус дшыҟаз, мыш каххааказ,
Ҽнак, ԥсҭҳәак џьара ианхымыз,
Жәҩани мшыни ахьеиларсыз
Иаацәырҵит ԥсҭҳәа еиқәаҵәак.
Еиҳа-еиҳа ишазҳауаз,
Ула еилнарго ианыҟала,
Иаацәырҵит ҵлараны Аканџьа рацәа рмызгәыҭрақәа...
Урҭ ракәын агәырҩа-сасцәа,
Адунеи зегь еимыздауа.
Ахьы хәаахәҭра бзиа избауа,
Енагь иашьҭоу жәлар ршьажәра...
Ашьха ҭыԥҳа ишылбаз еиԥш,
Дықәхеит ахәы дшаҟь-шаҟьо,
Лыла ҭыблаа ицо иалагеит,
Деибак-еибак амца лкит...
Ирылалҵеит лашьцәа-аҳәҳәацәа,
Дрыԥхьеит зегьы, еибашьразы,
Ртәыла Аԥсны аиқәырхараз,
Ахақәиҭра анкылараз!..
Ҳаит, амарџьа, афырхацәа,
Ҳаҳаи, аӡәы аашьа умыхьын!
Ишәҟьа ӷәӷәала шәнырхаг-ҽага,
Ишәҳәа аӷьеҩҳәа аҽагашәа!
Ҷах-сах, уах-сах!
Ҷах-сах, уах-сах!
Азаҵә нхара уаҩ дааӡом,
Аҵыхәа ԥаҳҵәеит иахьарнахыс,
Иахьа иҟоу еицынхароуп Нхамҩа ҿыцла ҳааӡароуп...
Ҳаит, амарџьа, афырхацәа
Ҳаҳаи, аӡәы аашьа умыхьын!
Ишәҟьа ӷәӷәала шәнырхаг-ҽага,
Ишәҳәа аӷьеҩҳәа аҽагашәа!
Ҷах-сах, уах-сах!
Ҷах-сах, уах-сах!
Сымҩа маҷым, ихароуп,
Сгәы иҭақәоугьы крырҭахқәоуп.
Сыгәҭыхақәа рацәаӡоуп,
Саҟәыҵыргьы ԥхашьароуп.
Сааигәа-сигәа ацәашьқәа акуеит.
Саԥхьа сымҩа лашауеит.
Схи сыхшыҩи сныҟәырцоит,
Сымҩа схымҟьоушәа сдырбоит.
Сымҩахыҵыр, саанхаӡоит,
Сҳәа саҟәыҵыр, ԥхашьароуп.
Сыздыруагьы рацәаӡоуп,
Сызрыхәамԥшуа саанхаӡоит.
Сҽыззыскызгьы ома аҭахуп,
Саналагах, инагӡатәуп.
Сыгәҭыхақәа зегь ҩтәуп,
Дара урҭгьы рацәаӡоуп.
Сҩызцәа-сԥызцәа жәпаҩӡоуп,
Са сазызкуа рацәаҩуп,
Сгәы азкаршәны сеихалап,
Сымҩа сықәыз, ԥхьа сцалап...
Ашәҟәы бӷьыцқәа аасырҳәлап,
Сгәы иҭашәоугьы зегь сыҩлап,
Сымҩа сықәыз, ԥхьа сцалап,
Сгәы меиҵажәкуа снеихалап.
Са сзыцәшәози, хьаа сымам,
Сықәлеи сҩызцәеи рацәаҩӡоуп.
Са сзыгәдуу саԥхьа игылоуп,
Сымҩа иаша ԥхьаҟа игоуп.
Са сыздыруа сҩызцәа сымоуп,
Сгәы аздырхаҵоит цәгьа дара.
Са саԥсуоуп, са сгәы еицакуам,
Сазгәдууп Аԥсынра!
Аԥарда еиқәаҵәа цеицеиуа
Иухаԥан уара,
Аԥҭа еишьыл еидгәыԥла
Иухатәан зынӡа.
Уахьыԥшуазгьы амрахәага
Убомызт џьаргьы,
Аԥарда мыжда еиқәылашьца
Уакын уеиқәгәаны.
Аԥша ҟәанда зны-зынла
Иуслон уара,
Иуанаҳәон хәыҷы-хәыҷла
Уаамҭа аара!
Ухаарақәа ухыҵуан,
Иухыҵуан зынӡа,
Аԥарда лашьца уашәхьан,
Гәаҟран узҿыз!
Аҵыхәтәан, аԥша ӷәӷәа
Уамжьаӡеит уара,
Иқәнацеит аԥҭа
Ицҟьа-шәҟьа зынӡа!..
Ожәшьҭа уԥшӡарақәа
Иазҳашт иаҳагьы,
Амрахәага аԥхарра
Уарӷьацашт зынӡа.
Сыԥсадгьыл лашара,
Уеиҵамхан ожәшьҭа,
Сыԥсадгьыл, сыԥсадгьыл,
Уеиҵамхан ожәшьҭа!
Абна бзарыбзыруа иаҵәабӷьыла ихиоуп,
Адгьыл ҳаскьын-какаҷла иқәҵоуп,
Аарыхра рҽеибаркны шьҭа аҿыхра рҭахуп,
Амҩақәа сабоуп, ҳәынҵәак убаӡом.
Сҿыхеит сыҭрысны, сшыцәаз сҭахәхәа,
Снагылеит смаашьакәа, слахҿыхӡа сара,
Сыҽбыга аашьҭыхны сҿынасхеит ҭәархра,
Аӷьараҳәа иахьаҿыз сҩызцәа еицлабны архра.
Нҭыҵҟа абаҳчахь аҽбыгакәабжь гоит,
Џьара-џьара ахкаарақәа арахә ҭадырҳәуеит,
Шәаҳәабжьуп, ҿыҭыбжьуп, игәырӷьоит жәлара,
Гәырҩацәгьа рымам, иаҿуп анхара.
Иабаҟоу аҳратәра, дабаҟоу аҳәынҭқар?
Иабаҟоу амучацәа, жәлар ршьа
рылцәыцәаа изжәуаз?
Урҭ зегь нзырҵәашаз, изжышаз ҟалеит,
Атыша ҵа змамыз иама ҵаҟа ицеит!
Аҳы, аџьажәлар, шәынха шәмаашьакәа!
Аҽбыгеи ажьаҳәеи цқьа ӷәӷәала ишәкы!
Ирдырааит, ирхамышҭааит ԥырхагас ишаиуа
Еигӡара ҟамҵакәа ишшәырхыша даргьы!
Смачхәал цымцым ҭыҳәҭа змамыз
Сыхәда инхысшьын, снаҵысит,
Слабашьа ду, цаҟьа иазԥымҽуаз
Сыҵарс амҩа наа сҩаӡӷагылт.
Сҟашҭаҭла азна хи-хәшәи сыман
Сгәы иҭан сцарцы ныҟәара.
Сахьынаԥшуаз ахра-ҿҟьара
Сыԥса шкәакәала ихҟьаӡан.
Наҟ сыҵаҟа хланҵы лашьцан,
Гәаҩан, ҳәишран илашьҭын.
Сахьынаԥшуаз, нырцә аҳаҩа
Ихьӡыркызшәа исҿаԥхон.
Кәыдры агәгәаҳәа, еибах-еибафо
Ашьха-сыԥса иаҿҩырны,
Еихьымӡа-еиԥымӡо, игәамҵ-хамҵуа,
Ахаҳәқәа еиҿажьуа ԥхьаҟа ицон.
Уи сҳәеитҳәагьы, такә набжьан
Сыҽҵыркәакәа сахьаҿаз,
Каҵәара цәгьан, каҵӷы бааԥсын
Ахра ҿҟьара сахьазцаз.
Сынхалаанӡа мышцәгьа бааԥсхеит,
Амра иԥхозгьы сымбаӡеит,
Сгәы мыҭрыскәа сагьынхалеит,
Насгьы иҟаз ак сымбеит.
Дады-мацәыс хра иаҿысуан,
Ҽынлан хәлазшәа илашьцан.
Ҟәаԥа-ҿаԥа, хра ҭакнаҳа
Аԥсҭҳәа хылԥа рхаԥан.
Уа сахьхалаз сзықәымгылеит,
Сахьцарыз ҳәа мша сымбеит.
Насгьы ҿыцха сҽынкасыжьын,
Суапа сықәыршәны снаиеит.
Акырцх аҟәҟәаҳәа, ахаҳә леиуазшәа,
Аҟәараш еиԥш аҽашеит.
Аԥшацәгьа усҟан иҵәаа-ҵәаауа
Археи ҿаҩеи ирыбжьан.
Са сашьцылан, сгәы мыҭрысит,
Сазыгәдуун иара уи.
Дук мырҵыкәа ацәқәырԥара
Инасхыҵын инаскьеит.
Сара саԥхьа аҿаԥара
Хаҳәи мақьеи зегь лашеит!
Аҭҳарцәҳәа сааԥшын снықәтәеит,
Шьхеи мардареи снарҿаԥшит.
Сыла аҵыхәа самеижьартәы
Шәарах хәынгак снахьыԥшит...
Слабашьа ӷра сшәақь нықәырс
Сгәабжьынацәа сырҵысит,
Ахылҩа еиқәа ҵысаанӡа
Сыла сшамжьаз еилсыргеит.
Дырмит Гәлиа ихьӡынҩыланы
Ушнеиуа унеи!.. Уус гәырҩагаз,
Уаҟәымҵын, уашьҭаз, инагӡа!
Иуцәыхьанҭоугьы мчыла уаҵаз,
Узхьымӡо цасҳәа уҽахьыгӡа!
Уус хьанҭоуп, аха иус дууп!
Имаҷҩым иақәыӡхьоу жәлара...
Уазнеи! Уҽақәырӡ! Ипатууп
Уи еиԥш аус азын аԥсра!
Урцәымшәаӡан иахьа иуиааиуа,
Ухы уамеигӡан, уҽҵакы!
Уаԥыл ахақәиҭра иааиуа!
Иарба убираҟ! Иҳаракы!
Уԥшишь! Иубоума, амра гылоит!
Уажәнатә ицәывҵаҷҷоит иара...
Убас хәыҷы-хәыҷла иҿыхоит,
Ҳара ҳазҽеихар, ҳ-Аԥсынра!
Узқәылаз амҩа хараӡазааит,
Уахьнеиша унеиуеит, ихаҵа!
Уус узҵалаз хьанҭаӡазааит,
Ичҳа, егьугым, инагӡа!..
Аԥсны ала хҩоуп, алымҳа дагәоуп,
Лашарак зааиуам, илашьцоуп...
Иазылухт амҩа, маҷӡак угыуп,
Лашарас иааиша рацәаӡоуп!..
Уаӡәуп, ихнымҳәкәа, ус инеиуа,
Макьана иҳамоу хырҽхәарас;
Уаӡәуп еҵәас иаҳзышеи-шеиуа!
Уаӡәуп иҳамоу гәыӷырҭас!
Ушнеиуа унеи!.. уус гәырҩагаз,
Уаҟәымҵын, уашьҭаз, инагӡа!
Иуцәыхьанҭоугьы мчыла уаҵаз,
Узхьымӡо цасҳәа уҽахьыгӡа!
Изури, исҳәари, амчыда?
Адунеи шәҭит, ааԥынроуп.
Агәырӷьара салыхәдоуп, амыжда,
Сбахҭаҿ еснагь илашьцоуп.
Сықәлацәа ааԥын еигәырӷьоит,
Амшаԥ иаԥылоит хара.
Аамҭа иалаччоит, иеиҽырбоит,
Гәыӷрада сыӡӡеит сара.
Асаби, кыка зыгхаз иеиԥш,
Сымала сҵәыуо сҭатәоуп.
Изури, исҳәари, ахәаша,
Сбахҭаҿ еснагь илашьцоуп.
Ԥсы зхоугьы, ԥсы зхамгьы ирықәԥхо
Амра зегь ҳзыҳәан ишеит.
Цәывҵалашаракгьы саҭәамхо
Амра ду са исыԥхеит.
Шәхаан шәшымыԥсхрагь жәдыруазар,
Сҽыхәа шәкәадыр, исзаажәга!
Адунеи шәымала ишәымамзар,
Соушәыжь, лашарак сшәырба!
Чоу ҳәа жәытә гәыла исырхәмарып,
Сан лҿы снеип-дсыжьжьап!
Уажәыҵәҟьа саауеит ҳәа нараҳәан,
Еес, сахьымаара сцап!..
Изури, исҳәари, амчыда?
Адунеи шәҭит, ааԥынроуп.
Агәырӷьара салыхәдоуп, амыжда,
Сбахҭаҿ еснагь илашьцоуп!
Ажәҵыс, ажәҵыс! Иуҷырҷырзеи?
Уцәажәазшәа саҳаит!
Мархьаул шәыҩноуп иахьсҭыԥу!
Уахьтә сԥырны сыузааит...
Ажәҵыс, ажәҵыс! Сашьцәа, саҳәшьцәа,
Сҩызцәа зегь еибгоу?
Урҭ еибгоуп. Уараӡәк уоуп хьаас,
Гәҭыхас ргәы иҭаӡоу!
Ажәҵыс, ажәҵыс! Сан лнышәынҭра
Ахылаԥшра агны иубоу?
Уан лнышәынҭра шәҭы мацароуп,
Зегь афҩыхаа змоу...
Ажәҵыс, ажәҵыс! Сгәылацәа зегь,
Нас сызлыҵыз сқыҭа,
Сыхьӡ ҳәаны иуазҵаалакгьы
Зегь салам сызрыҭа!
Мшыни, наараи, мардараи,
Хәраи, бнараи, ԥсҭараи,
Ӡылбааҽҽараи, кәара цқьаи,
Рха ҭшәаи, шәҭыи, иаҵәараи,
Махәы ԥхьаӡа ҵыс бжьы,
Дәы ианыҩуа са сыбжьы!
Жәҩани мшыни цқьаӡаӡа,
Уыи стәыла иаҵәаӡа,
Анцәа ишәырҭра чаԥахьа аиԥш
Шәҭыла, шәырла иҩычаӡа,
Иҽырба уаа ԥшӡала,
Ихьычԥыԥырха сытәыла!..
Ла иабао зегь аԥсыуа,
Лымҳа иаҳао аԥсыуа,
Уыи адгьыл гәы рцәыцәыга,
Аиқәҩычашьа аԥсыуа.
Ԥшаӷьыи гәаӷьыи аԥсыуа,
Ашәа нҵәара рныха уаа.
Ҩны ԥсаҟьа, дәы какаҷ,
Шҭа ҩыча, ҩны какаҷ,
Шәырҭраи, уыҭраи, ԥсҭа хааи,
Ԥырԥлыкьыи, шәҭыи, бӷьыи какаҷ,
Дгьыл какаҷ уаа уырҭ рыла,
Аԥшахьы чах уаа уырҭ рыла!
Ҩны ԥхьаӡа шҭа ԥшӡа,
Шҭа ԥхьаӡа ҵла ԥшӡа!
Изеихырхәао ԥшӡароуп,
Мҩасшьа ԥшӡа, уаа ԥшӡа!..
Аҳ, убраа аԥшахь снахәахыр!
Снахәа-нахәао сгәы счахыр!
Бжьыи, ԥштәыи, бзы хааила
Шьҭа сыԥсы сыжьжьахыр!
Сы гәахәтәы убарс снахьӡанда!
Стәыла хаа ала сгәы счанда!
Схы иҭау, сгәы иҭау, Аԥсны,
Сы бзанҵыра, Аԥсны!
Аԥсабара исзаныу,
Сыԥсы, сызаҵә, Аԥсны!
Аҳ, угәаны сыԥсны
Сааугәыҵаукыр, Аԥсны!
Амшынеиқәа сыҽԥынгылауп,
Иасымша нырцә сыԥшуа.
Мыши ҵареи зегьы ыиасуеит,
Рыԥба ыҟам са сзынхьыуа.
Сгәы-сгәаҵәа нырцәҟа иынхаит,
Сзыӡысаом, сызԥыруам,
Згәахәтәы иахьӡау ргәырӷьа бжьы нгао
Сара сгәы хәуп, схьаа тәауам.
Мрагыларантәы ԥшак аасыр
Рыԥсы алаушь ҳәа сахәауеит.
Мрагыла ицао ԥшак аасысыр «Сымшра рызга» ҳәа, сҵәаауеит.
Амшын анырцә иыҽԥынгылау
Сан, абааԥсы, бгәы камҳааит,
Сгәыдыбкыларцы бнап иеиҵыхыу
Бгәы каҳаны иахьамыҩрааит!
Быҷкәын, сара, ччара зхашҭыз,
Бгәыҳәԥы схы нкыдҵаны
Аҵәыуара зны сакәиҭхар
Саагәыдыбкылап срыцӷәӷәаны.
Сзымӡысао, сзымԥыруа,
Мшыни жәҩани саиааины,
Арсӡа ицарым, аамҭак ааиып,
Саагәыдыбкылап срыӷәӷәаны.
Згәаӷь мԥысуа ирыцхырааҩыу,
Аамҭеи гәаӷьи ҳахәаны,
Зны ҳаиндыриап, иабацарыи,
Саагәдбыклап срыӷәӷәаны.
Быҷкәын сара, ччара зхашҭыз,
Бгәыҳәԥы схы иадҵаны,
Аҵәыуара зны сақәиҭхар,
Саагәыдыбклап срыӷәӷәаны.
Сыиахьагьы уа уыла иҭәны
Иыиыст, Аԥсны!
Еихсыӷьра зқәым умцаны
Сара усыӷрауп, Аԥсны!
Уымбадара сзычҳауам,
Уыгәхьаасгаӡеит, Аԥсны!
Ных, шьҭа сыблааит уымцала,
Уысзычҳахуам, Аԥсны!
Хаҭа заҵәык адәы сықәуп,
Уыла сҭәы, сыуцәыхара,
Уыда хәыцырҭак змау ауаа
Са сырцәыхара.
Уыда хәыцырҭак змам
Саԥсыуаагьы сцәыхара.
Адәы сықәуп сбылуа,
Абзанӷьара сцәыхара!
Ари амҩасшьи хареи
Арс ҳабанӡа еибакәырлаша!
Ҳанцәа ҳазшаз иазымхои Цәгьы мчы абанӡа халаша?
Тәылеи жәлареи абарсӡа
Иабанӡа еизынхьылаша?
Ма стәыла уҿы сыԥсында,
Ма суызхьаауа сыбзазааит!
Уара убара сԥеиԥшымзар
Сышузхьаауа сыбзазааит!
Уара ухашҭра сзыгәыӷьуам,
Уысхамышҭырц сыбзазааит!
Уыгәхьаа иага саблыргьы, саблааит,
Уымца салазааит!
Хашҭрауп цәыӡрас иҟаӡау,
Наӡаӡа сгәы уҭазарауп.
Гәы ҭазара бжа ниарауп, сгәы уҭаз,
Уысцәымӡыӡарауп.
Мчыла ҳаимырхт, ҳаибатәыуп,
Ҳзышьҭа заҵәыу еибаиыухрауп,
Ҳанцәа ҳазшаз иаԥыиҵеит:
«Аибаиыура еишьҭазароуп.»
Уымца харԥны уысшәында
Ных сҳәарымызт, Аԥсны!
Уымца гәаӷьны усыӷразааит,
Сгәыӷра ԥымҵәааит, Аԥсны!
Мамау, мамау, сгәыӷра ԥҵәам,
Зны ҳаибаиыухп, Аԥсны!
Ҳаиниахп, аха уаанӡагьы
Уышԥа сычҳарыи, Аԥсны?
Зны иысҭахыу бзазарауп,
Сыла уабахрымеишь ҳәа.
Зынгьы ԥсрауп иысҭахыу,
Сыԥсы уабахрымеишь ҳәа!
Абарҭ аҩба рыуакы
Ауыҟамлахра зны ҳәа,
Сгәыӷуа сныҟәаоит, ҳаибаиыухп,
Иабацарыи зны ҳәа.
Амза, алашарбага, амза,
Адунеи зырлашауа ацәымза!
Иҟоуҵоузеи уцәырҟьа-цәырсуа,
Аԥҭақәа унарылс-аарылсуа?
Уҩеиха ажәҩан агәахьы,
Аԥҭақәа ахьыҟаӡам аҟынтәгьы,
Урзыԥха ажәларқәа зегьы,
Милаҭ-милаҭла, инеилымхкәа!
Угыл, ишоит, сашьа!
Ҳалагап аусура,
Имыӡырц ҳ-Аԥсынра Иаҭахыуп аус ӷәӷәа!
Иаауп аус напыла,
Иаауп хшыҩла-хыла,
Иаауп ҳамԥшыкәа Уахынла, ҽынла!
Угыл, ишоит, сашьа,
Иаамҭоуп шьҭа,
Абар, игылт ашы-еҵәа,
Аҽазнакит аҵх ашара.
Ҳаидгылап ҳажәҩа еибыҭа,
Аус азаауп жәлар риаша,
Алашьцара ҳхых изгаша,
Ҳаԥсшәа мырӡ ха ҳзырҿиаша!
Амш кьаҿхеит,
Аҵх аухеит,
Амра ԥхарра маҷхеит,
Егьхьҭахеит!
Аԥсҭҳәа хылеит Егьмыҵәцеит,
Амза мгылеит Егьлашьцеит!
Ашәаԥыџьац гылоуп Ицәҳәышшаӡа,
Рымахә ашәыб ықәуп Ибыбышӡа...
Адәқәа сыла ихҟьоуп
Иҟәашшӡа,
Аӡқәа аҵаа рхыуп Иҵәцашшӡа!
Амш кьаҿхеит,
Аҵх аухеит,
Амра аԥхарра маҷхеит,
Егьхьҭахеит!
Ба боуп зда дсымам,
Ба боуп зда схәарҭам!
Ба бзоуп сыԥсы зҭоу,
Ба бзоуп сызшоу!
Былақәа ҭыџьџьаауа,
Бхы-бҿы еилыԥхаауа,
Беиқәшәоуп зегьрыла, ибыгӡам акгьы,
Ба ибеиӷьу дызбом, дабаҟоу аӡәгьы...
Ба боуп зда дсымам,
Ба боуп зда схәарҭам!
Ба бзоуп сыԥсы зҭоу,
Ба бзоуп сызшоу!..
Адунеи лашара ду саннаҵы
Сықәзаап бара бзын Егьаџьара хазына збонаҵы Сгәы бҭазаап зегь рзын.
Алмас хьшәашәа бара Амцабз еиԥш беилыԥха-еилыԥхауа,
Алмас хьшәашәа бара Амзархәага еиԥш бкаҷҷа-каҷҷауа...
Бгәы ԥшқа бмырҳәын,
Иахьбырхац ахь ирхала,
Была бмырбрын Ишап-шапуа иаарԥшла!
Бхәыҷуп, быхшыҩ шәым Быхшыҩ аҟны имза-зааит!..
Усҟан са сгәы тәарым Иԥжәап, сыгәнаҳа мыцәгьахааит!
Алмас хьшәашәа бара Амсыр-қьаадыш макьана бышәҭла!
Алмас хьшәашәа бара Бгәы жьжьала арахьгьы иаарҳәла!..
Сгәы иҭоу зегьы
Сҳәауа сҿынасхар Хымшгьы исызҳәарым,
Убас садхалап, убас ирацәоуп.
Исҭахыуп адунеи Адунеи зегьы здыррацы,
Издыррацы абзиарақәа Сзышьҭоу абарҭ роуп!
Исҭахыуп ажәҩанахь Ажәҩанахь сҩаӡаны,
Аеҵәақәа, амза, амра Исҭахыуп абарҭ закәу еилсыргарацы
Издыруада сара Сара исылымшакәан,
Уаанӡа сыԥсыр Сықәлацәа, сшәыҳәоит, абри нашәыгӡарц!..
Дад, дад!
Иуасҳәарц сааит
Амра шгылаз иҟаԥшьӡа!
Дад, дад!
Иуасҳәарц сааит Адунеи зегь шыссирхаз зынӡа!
Аҵарақәа ҿыхеит,
Ашәҭқәа цәырҵуеит,
Аԥсҭазаара иасны еилашуеит!..
Дад, дад!
Зегьы-зегь гәырӷьоит,
Хәыҷгьы-дугьы кәаша-кәашоит.
Унан, дад,
Уара иубандаз
Адунеи зегь шыҟоу ихааӡа,
Аҵарақәа
Рашәаҳәабжь уаҳандаз Идумкәа, иссирны, игәыкӡа!
Дад, дад!
Иуасҳәарц сааит Амра шгылаз иҟаԥшьӡа!
Сан, иаҳхысхьоу
Зегьы брызхәыцны
Уаҳа бымгәырҩан.
Сыбҭахызар Баҟәыҵ сан агәырҩара,
Баҟәыҵ уажәшьҭа!..
Шьҭа бзырхәыцуеи,
Ҭынч бынхоитеи,
Быхшара быҵаҩҩы,
Быҷкәынцәа рхаҭа
Рҩызцәагьы даргьы
Иахьӡоит ргәыхәтәа.
Сара, Володиа,
Аҵара сҵауеит,
Аҵара дуӡӡа, адырра Абра исырҳауеит.
Сан, ибыбаргәызеи,
Уаҳа бымгәырҩан!
Сан, лассы снеиуеит,
Бсыргәырӷьап, сан!
Иҟамлари, асааҭ,
Исоуҳәар сара,
Уҩнуҵҟа иуӷроу
Шәарахс уара, Абас еснагьы
Урныҟәо Ашәа узырҳәо,
Уахынлагь-ҽынлагь
Тық-тық ҳәа зҳәало?
Ухәыҷуп, макьана,
Ухшыҩ цқьа ишәым,
Аха, азамана,
Уансыҳәа, изӡарым:
Шәарахым исыӷроу,
Уӡырҩы, уара,
Аҵароуп, иуаҳауоу,
Сагьзырныҟәо сара!
Аҵара уҭалар,
Умаашьар уара,
Зегьы уразҵаалар Иулҵуеит ауаҩра!
Ушьха дуқәа са сырҟәыгазааит,
Ушәҭқәа, урҩаш урҭ сымбозааит,
Убаҳча сыҵа уа снеиҩеиуа,
Умшын схыԥшыла, амра хцеиуа,
Уаҟа стәамзааит, о, Аԥсны! Сгәы ушҭац уҭоуп уԥшӡаран,
Сылаԥш уахь ихоуп гәазҳаран,
Сықәуп сныҟәо урха ҭбаара,
Ԥхыӡлагь салоуп Аҟәа хаара,
Хашҭра уқәым, о, Аԥсны!
Аҟәа, Аҟәа, ԥыҭк суԥырҵышт,
Умра цара еиҩжәаны,
Ушьха, ухәы, убаҳча бырлаш
Зегьы нсыжьуеит ичҳаны.
Шәҟәык соуит, уааи ҳәа анырҵеит,
Ихароуп, аха снаӡоит.
Даара кыр стәаны сазхәыцхьеит,
Уи аус са схы азцоит...
Схынҳәуеит сдырреи сымчи рдуны,
Сашәа ҟазан, сыбжьы мцаӡо,
Уахгьы ҽынгьы, инеиужьны,
Уара узыҳәа смааԥсаӡо!
Асы хьшәашәа каҳаит ахьҭа ама,
Адгьыл хҩа еимгәацә ишьҭоуп.
Адәы иаҵә иқәиаарц иҟам ашәҭқәа,
Рхы иамыхәо рҭыԥ иҭоуп...
Ҳаскьын иаҵәакгьы улаԥш нақәшәом,
Бӷьыцк ихҩааугьы шьҭам џьара.
Фырҭын иаҩызоу ԥша цәгьак нықәсуеит,
Хаара арӡит амш ара...
Аха иҵрызеи, хымшҟа ракәхап
Амш ааилгап нас иккаӡа.
Иссирха амра нықәԥханы
Асы шкәакәа нықәҵып зынӡа...
Ҳаскьын иаҵә нықәиаап, уаҟа мшыншәа,
Ашәҭқәа цәырҵып, рыфҩы хаа рго,
Аԥҳәызбагь ус адәы ԥшӡа днықәлап,
Днықәлап рхы-ргәы ҟаҵо...
Сара исымоуп гәҭыха дуӡӡак Наҟ ба быҟоуп, са бызбом.
Ианымҩасуа амшқәа, аҵхқәа,
Са сдыргәаҟуеит, рҵыхәа ԥҵәом.
Иласхарымашь сыгәҭыха мҩасра?
Иазҳарыма сгәы ԥыруа?..
Быччо, быхәмаруа, са схьырҵәаҵәа,
Бызбарушь абас ааигәа?!
Уахь саннеиуаз са сеинҭәыла
Сылаԥш удын имцаны,
Сҩызцәа рнаҩсшәа аԥхьа сгылан,
Хәыцра сзааиуан еизаны.
Ԥшахь ухысуа, ԥсаатә ухиаала
Уӡбахә ссирны Аԥсынра Шьардак ҵуоу, уиижьҭеи хаала,
Уҵауылан ас абра?!
Ажәлар рыла акрабама Лакәны ирҳәо еилгаӡа?
Ахьча адгьыл иҵабгама,
Нас дагама ҵаҟаӡа?..
Уахь саннеиуаз са сеинҭәыла,
Сылаԥш удын имцаны,
Сҩызцәа рнаҩсшәа аԥхьа сгылан,
Хәыцра сзааиуан еизаны...
Бхы-бгәы азҳауама, ашҭа бҭоума,
Аҩны быҩноума, ди?
Уахы-ҽны гәашә базԥшы бтәалоума
Саннеиуа ббарцаз, ди?
Ба бгәы шыбзиоу здыруа стәазар Исыбаргәызыз, ди!
Бшынхо анны бышәҟәык збауазар Иҭынчхон сгәы, нас, ди!..
Ашоура аныцәгьоу аҵла шәшьыраҿ
Ԥшахь бысуа бтәазар, ди, Ишыббац еиԥш, нахьхьи, амшынаҿ,
Иббарҭоуп аӷба, ди!
Амжәа ахьгылоу ааҩсшәа гәашьа
Аҽхшьырҭа гылоу, ди?
Убрирахьшәами саб лабашьа
Нарс дахьцәажәоз, ди!
Ашымҳа баба ашҭа ҭбаараҿ
Игылоу бдыруеит, ди?
Акәасқьа ганаҿ ԥсаҵла наара
Хырхәалоума, ди?
Бгәы шыбзиоу здыруа стәазар Исыбаргәызыз, ди!
Бшынхо анны бышәҟәык збауазар Иҭынчхон сгәы, нас, ди!..
Бжьы ҩныҩуамызт, бжьы ҩнаҩуамызт,
Слампа аарла илашауан.
Сыгәҭыхақәа уԥсшьа ҳәа рҳәомызт,
Схәыцра мшынха еилашуан.
Исыцран уи мцабз-қьоуқьадха,
Сҳәыҵәы-ҳәыҵәуа амца скуан.
Астол игылаз саԥхьа иқьаадха
Уигьы смыхәо сӷьазкуан...
Нан, бабаҟоу, нан, бҿыха...
Нан, иухьзеи, нан, аӡыжә!
Насгьы уақәтәа, нан ҳҽыхәа,
Ҳаи, сагандаз уан анышә!
Адәы унықәлап, ԥшак науурсып,
Ухәыцра ухашҭып, сгәацаԥха.
Уаҩ иҷкәынраз, ааи, абасоуп...
Нан, уареи амреи шәеицыԥха!..
Са сыгәҭыха иснаҭом ҭаха,
Адунеи сзықәу иазҵаауеит...
Сгәеилгара уи атахҳәа
Иасуеит, иасуеит, сгәы еицҳауеит...
Сара исҳәашам: напыла алым
Икасыжьроуп иԥах, иҳәынҷ...
Са сзыргәаҟуа ԥарам, малым Сгәы касыршәхьеит уиаз ҭынч!..
Са сзыргәаҟуа имцабз-қьоуқьадха
Исыцроуп ицәарцгьы ҟалом:
Саԥхьа иқәу абарҭ ақьаадқәарҿ
Аиаша аҳәарцазын скалам!
Амца ацреиҵон аӡә ича рхны
Ожә са сзыҳәан ирымҳәарц,
Иҟамларцаз, ааи, иччархәны,
Иашәымҭарцгьы сџьа аҩарӡ... Абри сыгәҭыхоуп, иснаҭом ҭаха Адунеи сзықәу иазҵаауеит,
Сгәеилгара уи атахҳәа
Иасуеит, иасуеит, сгәы еицҳауеит!..
Америка ҿыц аарты ҳәа,
Уи адагьы иахаргыл атәыҩа,
Алымҳа ишамаҳац иҩы ҳәа, Исоумҳәан уи азы скалам
Шьҭасҵарц, мамоу, иҟалом!
Сихцәажәоит Мазлоу акомҽар,
Мазлоу ацәажәаҩ, аҟәарҽар,
Насгьы иқәнагам шәмыччар.
Мазлоу сихцәажәоит, Мазлоу Хьӡыс ианирҭа Зегьзлоу!..
Ашәҟәи Мазлоуи имааиби?
Иҵеит: аи уи аи би Еинаалт акалами инапи...
Иҵеит Мазлоу аҵара,
«Ажәахә» ҟаиҵон иац ара:
Ажәахә ҟаиҵон уи ҽышәала!..
Ҩажәак иҳәон аԥсышәала,
Хажәак иҳәон урысшәала Ихьӡырҵарцаз «профессор!» Аха ихьӡырҵазеи? «Уор, уас, уор!..»
«Ажәахә» ҟаиҵеит, далгеит, далгеит!
Ҳаи, дышԥаҽхәои, шәанаџьалбеит!»
Аха иҳәалааит ҳәа иҿамԥеит...
Ааи, Мазлоухеит, агьангьаш! Шьҭа даҟәымҵӡо дкакашт:
Аҵара шьарда исҵахьеит,
Аусура сацәыхҟьеит,
Снапы аҽага иҵнаҟьеит!..
Сара исышьҭоуп Зегьзлоу ҳәа,
Сус каламуп: «Чесни слова»,
Иуаҳауама, с-Кәҷыр,
Сеиқәа аусаз иҟәыҷыр Нас изеиԥшхом сажәа аџыр!..
Еи, Кәҷырраа, шәрашәала,
Сажәа џыргьы шәацәшәала!
...Уара унықәны изжәуам аӡы,
Уара умсит, уара жәацы
Уцәажәон уааԥсеит, ижә аӡы!..
Уара уеиԥш ҳара данҳау,
Аҵысхш ҳагхом, иуаҳау!..
 Саныхәыҷыз сеиԥшын аеш,
Иахьа
Ара Мазлоу, ана Мазлоу,
Сыҟаӡамхеит Зегьзлоу!
Аҵара змоу ауаа маншәала,
Иаауеит аус ҳара ажәала,
Шәара шәхандеила шәҽагажәала!..
Иуҭахыузеи уажә ара?!
Уца, дад, Кәҷыр, рашәара!..
Иуҳәашьоузеи, ҳаи, Мазлоухеит,
Уара уҳәашьала, «узлоихеит!» Уҭархагақәа урмазеихьеит!..
Уара уакәзаап уи, Мазлоу,
Зегьзлоу!
Мазлоу деиԥшуп ашәишәирбаӷь,
Абжьазы иамеикуеит ааԥын абаӷь...
Енагь дыҩуеит ашәшьырахь, аандахь!
Мазлоу «хаҵа» афенди,
Ишәымбои, амра дафеитеи!..
Мазлоу ауаа қьышәла иршәуеит...
Иқьышә аамҭала аҩы аиржәуеит...
Иқьышәқәа атахҳәа ашьха хыржәоит,
Ак змыхәо уи иқьышә
Ԥуҭла ишьҭнахуеит зқьи ԥшьышә!
Ақыҭа ианырба дшашоу
Ирҳәагәышьеит: уҳәа-шьоу?..
Иаҳзычҳашам ушиашо
Уахьааз ахь уца дырҩегь! Унҳаргылом, мап уҳәаргь!..
Са сзамын, са сзавын,
Са сыпредын аӡын, ааԥын,
Аха абыржәы сусаз иамуын Ишыжәбо, шәколхоз садырҳәалеит,
Жәацы санааи сшәыдныҳәалеит...
Иахьа уҽеим, уара ухәарҭам!..
Ҳара ҳус моу уус ахаҭам! Ус шәҳәеит ҳәа са сҭынхадам, Иҳәан ддәықәлеит ҽыла дкәаруа,
Инацәкьыс ркьакьо, ирмақаруа!..
Еи, Мазлоураа, еи, Мазлоураа!
Енагь ажәала оума злоураа,
Шәажәа шбашоу шәмаҳаӡои уара?
Ажәа рацәа иаамҭам, ажәа ацмыхәра
Иахьа иахьӡырҵеит: иԥхьарҵә умаӷра!..
... Сихцәажәоит Мазлоу-акомҿар,
Мазлоу ацәажәаҩ, аҟәарҽар,
Насгьы иқәнагам шәмыччар...
Мазлоу сихцәажәоит, Мазлоу Хьӡыс ианирҭа Зегьзлоу!
Ирууааӡа аҵәца андыршә Амҩан иасуан атрышә:
Иақәымшәеит итатаз анышә,
Иаҿасит аҩыжәҩы иқьышә!..
Иқьышә шыҟаз иқәаԥӡа,
Иазҳаит, ичит ихәаԥӡа!..
Инхықәгылеит ихы абӡа,
Иҵагьежьуеит ила амца!..
Аҩы амцала ихы шуеит,
Ибла ҵәыуоит, игәы шуеит,
Адунеи абар ихәашьуеит,
Уаҳа илшом, дхьышьшьуеит...
Абас иҟоуп аҩ алеишәа,
Днахыргеит аарла аишәа,
Дкәашоушәа, даара ҽеишәа,
Уи азыҳәан игым ҽышәа...
Ицроу амца иҿы аанартын,
Иҳәоит: «Рерашьа, шьараҭын!»
Дҩеижьӡа дыҟан уи дарҭын,
Ихшыҩ гьежьуан идардын!..
Ифандаз уи аҵкыс анаша...
Дбыр-быруеит, аҩашьа:
Дақәшәом ажәа аҳәашьа...
Деигәыдырҵоит «рерашьа!..»
Ари ааԥса, ари акара,
Иабеигеи, мшәан, иара иԥара?
Имлашьуеитеи ихы-ихшара,
Иԥнаҵәаҵәҟьеит ибӷашшара!..
Иус ихашҭит, ҳаи, ариоума!
Исаҳауазеи: ассир, аума:
Амш арӡра иахьа имариоума? Усда иқәуп икамбашь Лома...
Ирууааӡа аҵәца андыршә,
Амҩан иасуан атрышә:
Иақәымшәеит итатаз анышә,
Иаҿасит аҩыжәҩы иқьышә!..
Шәак наҳҳәанда, уо рерашьа!
Иузамҭаӡо уи аҳәашьа...
Арас рыҵач, аҵәаша, аҳаша,
Уо рерашьа, уо рерашьа,
Еилагылан абна баша!..
Аҵыхәабаба иамам ԥсыхәа,
Арас иалоуп уи аҵыхәа Кәти кәатеи ирымҭо ԥсыхәа,
Ирдыԥ-дыԥуа, ирдық-дықуа Амҩа иқәуп рыбла ҭыхуа!
Ацқәа хџьаџьа уаҟа ақәыџьма
Иамфахьазыз Гыџьа иџьма!
Аха аԥшатлакә иарқыџьқыџьма?..
Еилагылан абна баша,
Уо рерашьа, уо рерашьа!
Аколхозаа ҳаит, амарџьа,
Абри абна ҳас ианхаҳҿа,
Ишәҭы какаҷха уаҟа абаҳча
Иҟалоит ҳәа Пышә ианреиҳәа,
Аколхозаа леит аӷьеҩҳәа!
Ари, ишаабо, даара ишьахәуп,
Абаҳча ахьыҟоу адгьыл чахыуп...
Аха ижәбома Пышә дыччархәуп,
Ижәбома дшасуа уи атрышә! Аколхоз аиҳабы Пышә
Ихәда иқәушәа шьхак еидарас,
Ихахә абаба, ихахә арас,
Имоушәаҵәҟьа уи хьанҭарас,
Абан, дахьнеиуа Пышә аҩашьа!
Унан, хкыдҟьа, унан, хгәаша,
Алахь ҿаша, Пышә абаша,
Бзиа жәуит ҳәа ажәак иҳәашам!..
Ҳаи, дышԥаԥсу, иаҳауеи!
Нас иреиҳәеит: «Ишәмаҳауеи,
Аус шԥажәуеи, шәзырхьанҭазеи?
Шәара цәҳәынтызи ацәҳәыҟьантази,
Ас шәыбжьаханы шәызҟаҭәази?
Еи, шәыԥаҿу, шәнагәагәа,
Шәлымҳа нышәла ижәжәагәа...
Еи, шәышԥаԥшу шәдысӡа,
Атахҳәа сшәыс шәеизысцап,
Шәԥахны амшын шәынхысҵап!
Еиӷьуп, дадраа, шәыццаки,
Мамзар шәасҭап Салавки!..»
Ас аниҳәоз иҿы ашәах
Шԥаҿачуаз уа, ҳаи, аллаҳ!..
Изеиҳәозгьы: «Ахымӡаах,
Ахымӡаах ҳаиҳәеит, акаамеҭ,
Акаамеҭ, аума ҳала иабеит!
Шьҭа уҭахызаргь упата!..»
Рҳәан ицәеимпит еиԥхьытта...
Ипҟышӡа иалҵит их ада!..
«Кәыкәу, кәыкәу!» иарҳәеит Пышә
Уи аҵкыс ифанда анышә!..
Пышә ихьӡырҵеит «Ахҭацәы!» Ишыжәбо, иахьыршьит ихәы аҵәы...
Нас даарышьҭит даҽаӡәы!..
Сара шаҟа гәаҟра схызгахьоу
Шамаха ихимгацт аӡәгьы...
Мап, ихьҭаз, имлаз иԥысшәахьоу
Хьаас ҳәа исымаӡам акгьы.
Ргәаҟгас, гәырҩа дуӡӡас исзынхаз Исцәынхаз ауп иҟаҵамкәа:
Ҩажәа шықәса нҭакәкәа иахьцаз
Ҩымҭа заҵәык сзацымҵакәа!
Ишшапаӡа игылаз аҵла ԥырҟон,
Ишԥаҭахыз аԥсы ҭазарц иара!
Аиха наахацыԥхьаӡа иҭрыслон,
Бӷьи махәҭеи еилаҩҩуа еилан цәгьала.
Амч зегь ԥнашәеит, аиха иаҿагыла,
Аха аиха ҵар иара атәы иагеит:
Ихбыкьны акаҳарахь иандәықәла,
Аҵла, аҵлаҵәҟьагь: арҵәаа ааҭнаргеит!..
Еикәаԥхон таига иссирха, илакәха.
Икаҷҷоит ҭагалантәи амра хааӡа.
Ишьҭоуп иҩеижьӡа Колыма арха,
Ирхәыцгаха, игәыԥшаагаха зынӡа.
Ҭынчроуп, раҳаҭроуп, еиӷьу ҟалома,
Абӷьыц, абӷьыцәҟьа џьара имҵысуа!
Угәы иаанагап: хысыбжьыкгьы гаӡом ҳәа,
Дыҟаӡам ҳәа иҵәыуа, иӷызуа...
Аӷба ықәҳа Магаданҟа ицон.
Арымӡаа аҩызцәа сыцны сҭан.
Амызгәыҭқәа аҿҿа-ҿҿа рыхгон,
Аокеан ду ицәқәырԥон, еисуан.
Аӷба Магадантәи шьҭахьҟа ицон.
Иабаҟоу сҩызцәа? Са саӡәыкны сҭан...
Амызгәыҭқәа аҿҿа-ҿҿа рыхгон.
Аокеан ду ицәқәырԥон, еисуан.
Снеиуеит амҩахәасҭа-па санны,
Сҽавак абахә аҿыбгара.
Икакәкәа инҭалт аԥслаҳә рҳаны,
Ишабазҵәҟьа сара сцәаара.
Иашоуп, бџьарла сеибыҭоуп сара,
Схызаҵә ахарагь инеиуеит...
Умшәан, абааԥс, исҭахӡам ушьра:
Зыжәла маҷӡахаз уреиуоуп!
Сгәалашәарақәа еиԥыҩлоит,
Лассы-лассы сара исдырҩлоит
Асалам шәҟәқәа Колымаҟа Сыла иҭаҳәҳәоу адгьыл ашҟа.
Са сахцәажәом ахәра исымаз.
Изыҩуеит ашәҟәқәа гәыла-ԥсыла:
Сқәыԥшра-сыҷкәынра ззынсыжьыз,
Сгәы азымбылуеи ашьха тәыла...
Иаԥаҳҵароуп ажәеинраала шьахәқәа,
Ирықәнагоу ацәа рхаҵа,
Атоникатә система ҳахәоит Ианаалоит ҳабызшәа цәгьаӡа.
Ожәраанӡагь ҳара иаадырхьан,
Уахь ҳамҩа ҟьаҟьаӡа ишхаз.
Уи аӡәырҩы хаха иазнеихьан,
Ишьҭарҵеит ауасхыр иахәҭаз.
Ожәшьҭарнахыс ҳарҭ ҳамч-ҳалшара
Ԥхьаҟа уи аиҵыхра иазктәуп,
Иҳахәом ауасхыр мацара Уи ахаргыла аҭахуп.
Ҳдунеи еиқәшәоуп, еиҿкаауп акала Закәанк-закәанк рзаԥуп зегьы.
Ишааҳҭаххаз ҳаҩуеит макьана,
Закәан ҳәа иаҳзыԥҵәам акгьы.
Аҵааи аҵааи еилаагоит,
Ианаҳҵом урҭ ишәа-изаны.
Аԥа ҳәаны, зны аԥа наагоит
Ирҿыжуа азлымҳак ианкны.
Ача, ача ҳәа шаҳҳәо, ача
Иахьаҭахӡам инаҳарбоит.
Ацәа ҳшахцәажәо, ирлас ацәа
Амҵәыжәҩа ҳныҵакны ҳагоит.
Абжьықәыӷәӷәара ҳажәа иацуп,
Ишақәнаго иуҩыр, иуҳәар.
Рҭыԥ еилагахоит ацеи нас ацеи,
Аԥареи аԥареи мамзар.
Зегьы ирдыруеит, иҳәатәума,
Ашәага змам аҩра мариоуп.
Ҳпоетцәа амариа иазкума?
Ишьҭырхырц ахьанҭа рыхәҭоуп!
Аритм ааныжь арифма ҳашьҭоуп,
Арифма бзиақәа рыҩра.
Аритм аныҟамла, нас башоуп Иаҳзымҩит жәеинраалак ҳара.
Измам аритм аҩымҭа дадоуп,
Мчык амам, еимыттоит лассы.
Аритм еиҿкаагоуп, ихраӡагоуп,
Аритм хырҭәагоуп ҳара ҳзы.
Иаԥаҳҵап ажәеинраала ҿыцӡа,
Ахызаҵә еиԥш иҭҟьартә иара.
Ахызаҵә ахырҭәага иҭыҵт ауп
Изнеиуа аҿывҳәа хара!
Аҩызцәа, апоетцәа, сшәыҳәоит
Шәыхшыҩ азышәшьҭырц шәара...
Атоникатә системахь сшәыԥхьоит Уиала иаамҭоуп шьҭа аҩра!
Дыгә ижьира мыц зымҳәауа,
Пату зқәиҵо, креилзыргауа,
Ӷьычи-қәычи знаԥхауа,
Ирасаҭраҿы итәоуп иԥшуа.
Дыгә ижьира ф-цырҟьоуп,
Ааигәа инеиз изы цәгьароуп,
Жәҩантә мчыла еибаркуп,
Шьтәаш тәыҩ-дула аԥсы ҭоуп.
Ашьтәа шкәакәа, мыцхәы излоу,
Зкәац аҵкыс зышша еиҳау,
Зтәыҩа дуу, зԥаҵа шлоу,
Арҭқәа роуп иара зышьҭоу.
Дыгә ижьира ӡәыр абозма,
Ф-цырҟьамзи, аӡәы ицәшәозма,
Дгьыл нцәамзи, иԥхашьозма,
Иара ижьра-цәара аанарԥшуазма!
Аха акыр шықәса цахьеит,
Дыгә ижьира кыр ишәеит.
Наск, агәымца, аф-цырҟьа,
Илеит ишиашаз асаара.
Дыгә ижьира шәеит уажәшьҭа,
Ишәеит иуалҳәаҩ еихартәа:
Агәы еисуа аԥсара-ԥсара
Иҵаршәуп ирасара!
Сыԥсадгьыл ду, сылашара,
Сгәазырҳага сызкәыхшоу!
Кыка хшыла ан лыхшара
Шылааӡо еиԥш сзааӡахьоу!..
Сыԥсадгьыл ду, сылашара!
Уара иухьуа саргь уи ауп,
Ахәра унылеит: саргь уи ала
Схәуп, аха сҭахом, сыӷәӷәоуп.
Ажәа усҭоит са ҭоубала Сгәы уа ула еисуаны Сыузықәԥаҩуп ԥсыла, шьала,
Мыц зымҳәаӡо сабџьар кны!
Сыԥсадгьыл ду, сылашара!
Уҭынчыз угәыӷра ӷәӷәаз,
Ирацәаҩуп игылт ухшара,
Схаҭа сеиԥш ҭоуба зуқәаз!
Ҳарҭ ҳахьалоу амца шыра,
Ухьӡ шырҳәоз иҭахақәаз
Рыхьӡ ухашҭрым, сара стәыла,
Аидыслараҿ хьӡы згақәаз!
Сара избоит, ԥаса сыҟан,
Убаҳча сыҵан, сыԥсы шьо...
Иуахәаччоушәа уаԥхьа, анаҟа,
Амшын уҿықәан еилыҽҽо.
Аӡын дуқәа аԥхын баҳчеиԥш
Ашәаԥыџьаԥ рхашьшьын.
Ахаҵарашәа аниҳәоз ахьча
Ухьӡ еиҭеиҳәон, дузыԥшын.
Сара узбеит; уа уҿы сыҟам Уажәахә сымоуп уи бласы,
Аиааира сыман нас Аԥсныҟа
Саргьы снеиуеит уахь лассы.
Сара сеигӡом сшьа икаҭәоугьы,
Сыԥсадгьыл иасҭеит аҭоуба,
Иаҭаххозар, сыԥс иҭоугьы,
Раԥхьа ишасҭо агәра га!
Снеиуеит ааԥын аҿа ангыло,
Ҳтәыла иақәлаз дҭарханы.
Сыԥс еиԥш избо сара стәыла
Ахәра иамоу ҿаҳәаны!..
Аԥсадгьыл азыҳәа апоет иажәабжь
Акы еиԥшым, хара инаҩуеит,
Амра иаҩызоуп, игылаз ашьыжь,
Агәаҿы инеины ихааӡа иҭаҩуеит.
Гәырҭәыла избаз раԥхьа сара
Сыԥсадгьыл реиӷьын уи хаҭала,
Амреиԥш иаҿын аԥхара Ашәахәа неиуан са сгәы иҭаларц!..
...Саҿҳәароуп сара аҵар ааԥынтәи рашәа,
Срыҿҳәароуп ашьха дуқәа, зхызҿы ҭаҳәҳәоу,
Бзиа избоит Аԥсынтәыла аԥша ҟәанда,
Ашьха ӡырҩашгьы шыҟоу жәбанда!..
Кәыдры ласгьы ссирым ҳәа дарбан изҳәоу?!
Акыр иаԥсоуп са сзыҳәа, мазгәыҭла ичаԥоу!
Ерцахә аҵәырԥсаҿ заџьал назгаз,
Ерцахә ашлагь, асыԥса зқәырҭәоу,
Қьаҭуан архагь сыҩуа сахьаваз,
Ацаҟьа ҿашагь Абырскьыл дахьҿаҳәоу...
Уи сҳәеит ҳәа: ашәҭқәа канӡахуеит ус ишнеиуа,
Аҟармаҵыс ашәагь иаразнак иӡыҭуеит,
Ахәыцрагь шааиз еиԥш еиҭаԥоит ишеишеиуа,
Урҭқәа дреиӷьуп Қәиқәи аиаша сҳәоит:
Егьа дызбаргьы дсызбом уи ҽеила.
Бзиа дызбатәымзеи абас еиԥш иҟоу?!
Лашькьындар даҩызоуп лӡара ԥшӡоуп,
Лыхцәы аҵыхәагь уи данныҟәо
Лышьхәаҟынӡа инаӡоит.
Апоет изыҳәа уи дгәырҭәыгоуп, дгәыкӡоуп,
Бзиа дызбоит уи, мшын ҿықә ҟәароушәа,
Аԥхын ԥшахьшәашәа даҩызоуп сара сзыҳәа,
Дгәилны дызбоит, агәил фҩы дахәҭоушәа.
Сандәықәлоз амшаз уи лылахь еиқәын,
О, абыкь ишасуаз адәыӷба дуқәа!..
Бзиа узбоит ҳәа салҳәеит дықәны,
Сара слазҵааит: наӡаӡоума ари?!
Аҭак лҳәеит: наӡаӡоуп, иумбари!
Уажә схәыцуеит, ашьыжьтәи ашьха реиԥш,
Схәыцрақәа еимбӷьыжәаа џьаргьы ицаӡом.
Сзызхәыцуа рацәоуп, ажәак сҳәаргьы баша исҳәаӡом,
Сашәақәарҿы иреиӷьны ажәа иалоу Бара ибзыскуеит, сымш, уи бара балоуп!
Ахәакәаԥра аиаҵәараҿ
Аԥша ахьҵәыуа уахынла,
Ҳаҭгәынк гылоуп амацара Икәабоушәа лаӷырӡыла.
Солдаҭк дыцәоуп, дҿыхаӡом,
Иан дылбашам шьҭа иара.
Иахьа урҭ еицәыхароуп Ирыбжьами адамра.
Аӡаӡа анлеиуа аԥсабараҿ
Аҳаҭгәын агәы инықәҭәалоит,
Иакәша игыло аԥсагәара
Ан арыцҳа днықәтәалоит...
Амра цара налаԥхар
Аӡаӡа нықәбоит ахәаҿы,
Ан икалҭәо алаӷырӡ
Иазырбашам ус акы...
Аԥхын ашьха акаҵәараҿ
Ашьац еишьылӡа адгьыл хҩо,
Иҟәымшәышәу абӷьы иаҵәараҿ
Аҟармаҵысгьы ашәа анаҳәо, Игәазырҳаган, иԥсыршьаган
Аԥша ҟәанда уа ислоит,
Аҵла рхыцәқәа еимнадоит.
Убасҟан ахьча ирахә има
Ашьха цәҳәыра уи даҿоуп.
Игәы ҭынчуп, ҳәара аҭахума,
Гәырҩак знеиӡом игәаҿы...
Еилаарцыруа абахә аԥшьқәа
Амрахәага анырхацеиуа Урҭ иҩызоуп ицәоу аԥшқа,
Хкы рацәала икәеицеиуеит...
Нахьхьи, хара, ашәах ҟаҵо,
Арҩаш леиуеит ихыҽҽала,
Бжьы рацәала рашәа хааӡа
Аҵар ҷыр-ҷыруеит уахи-ҽынлеи!..
Иахьа амра уа ишкәеицеиуа,
Ԥыҭрак ашьҭахь иаахәлауеит,
Адыд-мацәыс гәаҭеиуа,
Ажәҩан аҵа аахнаҩоит...
Аҵыр-ҵырҳәа имацәысуа,
Агәыр-гәырҳәа иандыдуа,
Аҵықь-аҵықьҳәа ианхысуа Угәы архаҵоит аамҭа уа!..
Ерцахә ашла, зны, иҽырбоушәа,
Аԥацәа рзыҳәа агәы былуа,
Ашьал шкәакәа ахарԥоушәа
Акьатрацә нарылҳәа игылоуп уа!..
1917-2004
Аҟармара ыцәан ҭынч, ԥшьаала,
Аҵых еимыггон.
Иҵҟьан ажәҩан ӡыжь ԥштәыла,
Митәы бла лбааҷҷон.
Амза хәмаруа, ахра иахысуа,
Алаԥш ахнаҟьон.
Аалӡга хьшәашәа, аҩхаа иҭысуа,
Ацыԥхь канаҟьон.
Ԥҳәыск дмыцәа, лымацара
Ҩныкаҿ ашәа лҳәон.
Лысабигьы ҭынч агара
Илацә еиқәнаԥсон:
Сиаҵә шаша, шьыри ҭали,
Сыҷкәын ахьӡыркы!
Са смыргәаҟкәа ацәа уҭали,
Сымра, сыгәкы!..
Убла ҭыԥха қаруа шами Ахьшьыцба ахаҭа,
Ухәда шкәакәа сакәыхшами Шәҭышуп уцәарҭа.
Сфелдышь ԥҵәаха, сышәҭ аԥштәыла,
Уцәар узҳалап,
Убарфын хахәы еинышәшәыла
Иҵегь иԥшӡахап.
Са сгәырҩада, бырса ҩыча,
Уцәа, сыгәкы!
Узааӡаша ҳаҟоуп ҩыџьа,
Иарбан аҽакы!
Аеҵәақәа кәиц хаҭами,
Аԥырӷ еиԥш иԥхоит.
Ҳәыҳәи ҵыси рашәа тәами,
Уцәара ргәаԥхоит!
Расамыхәҵас уҟатароуп,
Амза еиԥш укаҷҷа!
Уаб иусқәа имудароуп,
Арԥыс еилфаҷа.
Са сгәырҩада, бырса ҩыча,
Уцәа, сыгәкы,
Узааӡаша ҳаҟоуп ҩыџьа,
Иарбан аҽакы!
Аеҵәақәа кәиц хаҭами,
Аԥырӷ еиԥш иԥхоит.
Ҳәыҳәи ҵыси рашәа тәами,
Уцәара ргәаԥхоит!
О, бара, уа инеиуа,
Кофҭа шкәакәа зшәу?
Сымыш боума сзыргәаҭеиуа,
Мамзар аҽаӡәу?
О, бара, уа инеиуа,
Кофҭа шкәакәа зшәу!
Арахь бааԥшишь, хир зымбаз,
Исҳәо бмаҳауеи?!
Зыҽны бызбаз аҽны нахыс
Сазкуам адунеи!
Арахь бааԥшишь, ахцәы қамыз,
Исҳәо бмаҳауеи?!
Ашәҭқәа сразҵаан, ихырқәақәеит,
Ажәҵыс наҟ иԥрит,
Лҩыза слыҳәан, дсымбац лҳәеит,
Нас дабацеи ари?
Сыгәҭыха сҳәартә сбықәымшәац,
Ашәҭқәа ҿыц ишәҭуеит.
Аеҵәа исбырбаз уа икыдымшәац,
Цәымзан ибылуеит.
Ҭаха снаҭом бхәынга ԥшӡа,
Сахьцалак избоит.
Снеир, ԥшами, ихьшәашәаӡа,
Быҟам, сгәы сажьоит.
О, бара, уа инеиуа,
Кофҭа шкәакәа зшәу!
Сымыш боума, сзыргәаҭеиуа,
Мамзар аҽаӡәу?!
Бара бакәзар, игәаранҵәаз,
Исҳәо аабырҳа,
Аԥсҭазаараҿ ҳаимҩалацәаз,
Сыхаара аҭыԥҳа!
Згәы шьҭыҵуа ацәқәырԥақәа
Уа урҵысуа урымами,
Аԥша унырдоит аԥра шлақәа,
Аимҵәаҩ иӷба угарами.
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
Аԥша анырзас ӷәӷәалашәа,
Ртәыла хәыҷы рымнахырц,
Амшын шаҵааз угәаларшәа
Амҳаџьырқәа рылаӷырӡ.
Урыцҳара угәы иалазарц
Атәра узыԥшуп уаԥхьаҟа,
Аха уԥсадгьыл хашҭра ақәымзарц
Атәым жәҩан аҵаҟа!
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
Уандухалак Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа,
Амца еиқәуҵап ицәахьоу!
Асаба ақәтәа аҩны архәараҿ
Иубоит аҳәа мҩашьахуа,
Икных, икных! Уи ақәԥараҿ
О, изылшода иалшахуа!
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
Нас уи аҳәа уԥсадгьылаз
Ахьыӡ зларгоз уабацәа,
Ахаҵа-ихаҵа, уԥсадгьылаз
Раԥхьа унагыл ақәԥацәа!
Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!
Шьардаамҭа, шьардаамҭа,
Ҳшеибаргәырӷьо, ҳшеилац,
Еихымсыцӷьуа ҳаччаамҭа
Зықьнашықәса ҳнеиларц!
Аҩы шьҭысхуеит, аҩы џьбара,
Абар икәеикәеиуа.
Ашәа еимыжәда уа ҩыџьара,
Ашәа, ҳгәырӷьа аиуа.
Иҟәымшәышәӡа ажь еилашуа,
Абар, иалҵ жәбома?!
Ачараҳәа аҩы еилашуа
Уқьаф ҟамҵакәа инхома?
Лыбла ихызбалт аҩынаҳа,
Са сызгәыкра шыӡбоу.
Зегьы ижәдыруаз, зегьы ишәаҳа,
Уи гәыкала дшызбо.
Дышԥанҳажьуеи уа уиеҵәа,
Уӡӷаб ишеишеиуа,
Зегьы ишьҭаҳхып уи лныҳәаҿа,
Ҳаҵәцақәа шнеиуа!
Гәырӷьа-ччара иагәылҳәааны
Исҭахуп ишәасҳәарц,
Зегь ҳаҷкәынра еигәылҭәааны
Ишәҭышраха имҩасларц.
Сынтәеиԥш абас зықьнашықәса,
Уаха еиԥш акыр ҩаха,
Аҳы, ахьырԥар, инақәшәыԥса,
Шәаҵәцақәа шәырҩаха!
Шьардаамҭа, шьардаамҭа,
Ҳшеибаргәырӷьо, ҳшеилац,
Еихымсыӷьуа ҳаччаамҭа
Зықьнашықәса ҳнеиларц!
Аԥсынтәыла икаҷҷоит амра каԥхара,
Игәырӷьоит иахьа, ишәҭуеит аԥсабара,
Алада ихәмаруеит ага цәқәырԥара,
Аҩада иӷьаз-ӷьазуеит ашьха ҩаскьара,
Лыхны ашҭа иазымкуа еизеит жәлара,
Ныҳәоуп абраҟа, илашоит Аԥсынра!
Лыхны ашҭа, ажәлар агәаҟра ианалаз,
Абраҟа ирҳасабуан аԥсадгьыл агәы иалаз,
Хынҩеижәи фба шықәса аҭоурых ианхалаз,
Абрами раԥхьаӡа амца ахьацралаз.
Аԥсынтәыла убасҟан игылт, еилашуан,
Шәақьымца лҩала ажәҩан хәашьуан.
Иахьа иҭәуеит Лыхны ашҭа аҳауа ччабжьыла,
Шьоук ашҭахь инеиуеит, абираҟ рхаргыла,
Шьоукы ирҳәоит ашәақәа рҽеиҩшан гәырҭәыла,
Аӡә ҿиҭуеит акыиҳәа, дышьҭасуеит шьамхыла,
«Шәнаскьа-ааскьа, амарџьа» игоит абыжьқәа,
Арԥызбеи аԥҳәызбеи кәашоит иццакуа.
Шьоук ҽыжәлан, «Азар» ҳәо инеиуеит ихәмаруа,
Урҭ ашьҭам аҽыбӷаҿ ҭынч рыԥсыршьар уа,
Ныҟәашәала ишнеиуа, идәықәлоит икәаруа,
Аҽҟазара иацԥыҳәан иашьҭоуп аҿаруаа,
Зны-зынла аҿеҩҳәа рҟамчы шьҭыбжьы гоит,
Урҭ рыӡбахә еилаҳан ашлақәа ирҳәоит.
Шәгәырӷьала абас, ишәҳәала ашәа гәырҭәыла,
Излаҟоу иацҵан ишәҭааит Аԥсынтәыла!
Иӷьацааит ашәыр-шьап абраҟа хкы-хкыла,
Игылааит ихьырхәан абаҳча еижәхышьшьыла,
Имаҷымкәа иҿалааит ажь аӡахәа,
Урҭ зегь аҩычоит амра ашәахәа!
Ажәҩан иаҵәа иалакнаҳа,
Ус иакушәа џьара мчык,
Храк агәаҿы, амахә раҳа,
Иаҿагылоуп ҵла хәыҷык!
Ишԥаҿиааи ахаҳә кәамԥа?
Иназгазеи уаҟа абри?
Зыҭра зҳауаз ашьха уарба
Иаҿыҵшәазар ҟамлари?
Зегьы иџьаршьоит уи злагылоу,
Ахаҳә дацла еиҟәыҷҷо,
Иаҳа-иаҳа ирҵауло
Иалнацәцәаауеит уи злачо!
Ашьанҵара, ахаҳәҵәцара,
Алҩеиԥш аԥҭа анаҿачу,
Уи аҵла хәыҷ амацара
Қәԥароуп, хыхьчароуп изҿу!
Аԥша анкылҟьо, уа, шьхатәыла,
Наанытә аџьқәа анхыжәжәо,
Уи аҽахьчоит аҳәаҭыхла,
Ахра аҽадкыл, агәы мшәо!
Аԥса ҳарак гәыдымӡала
Иҵҩыр ашәыб ианаго,
Иҟоуп аҵла, ишыҟац ала,
Амчи алшареи рыгәра го!
Иазҵаатәума уи злабӷамлаз,
Ма изламгьежьыз аблахаҵ?!
Ахра агәы амоуп ахра иалиааз,
Ахра иаласоуп адац!
Нас мышкызны сыԥсы схыҵып,
Слеиқәыхьшәашәап уаҳа акгьы.
Алаҳәажәқәа реиԥш исԥырҵып
Сыдгьылтә гәаҟрақәа зегьы.
Аха, сымра, уааи умԥшыкәа,
Сылахь иқәырш ушәахәа.
Са сызхьымӡаз сусқәа-сҳәысқәа
Саԥхьа ииаг еицрыхәхәа!
Суҳәоит усҟан: ан лыбжьы хаа
Слымҳа иҭарыҩ «шьышь, нани!»
Слымҳа иҭарыҩ, арҩаш мчымха
Ҿеихак шамам уахи-ҽни!
«Уаридада!» днаргоит ҭацак,
Уи ашәала сгәы шьышьы!
Урҭ ирыцҵа ԥсыуа хаҵак
Апҟацаҳәа иҟамч абжьы!..
Есымшааира ашьха скыдуп,
Аҩадара уалны исыдуп,
Уахь сызцозар са сеибыҭоуп,
Мыц зымҳәаӡо абџьар сыҭоуп.
Ажәоуп уи нас, ажәа хысгоуп,
Уи лабашьоуп, ахра аҿысгоуп,
Ихәрыбӷьыцуп, игәырдысгоуп,
Иҭоурыхыуп, шьаҭамырӡгоуп.
Ажәа хыҵырҭа каҵәароуп,
Жәҩан иаҵәароуп, имҩаԥҵәароуп,
Ажәеи ашәеи еилаӡароуп,
Ажәа аныҟам ашәа нҵәароуп!
Ажәа иӡышуа изыҳәа ӡыхьуп,
Иҵаулоу мшын еихсыӷьуп,
Уарлаҳәыртә еиԥш иара ҷыхьуп,
Иара гәыхьуп, иара хыхьуп.
Ажәа жәҵысуп, гәырӷьаҿҳәашоуп,
Даҽазныхгьы лаӷырӡашоуп,
Ажәа ҭынчроуп, имза шашоуп,
Ажәа ҳаԥхьа иҟалашоуп.
Ажәа амалқәа зегьы ирмалуп,
Зны иҳарамуп, зны иҳалалуп!
Зны инасыԥуп, зны иаџьалуп,
Зегь еизызго уи саркьалуп!
Есымшааира ашьха скыдуп,
Аҩадара уалны исыдуп,
Уахь сызцозар са сеибыҭоуп,
Зегь иреиӷьу абџьар сыҭоуп!
Саниз аахыс сықәра шәа,
Саннаҵазаап иара асиа,
Ахәы ихыҵит хынҩажәа,
Иаасыдгылоит: уа мшыбзиа!
Санацәгылаз наскьашәа,
Исызныҟәоз џьысшьон ҳақла.
Саргыларцу хынҩажәа,
Ашәыб иаҵоу ҵла ҳасабла?
Избаӡаргьы уамашәа,
Саԥылароуп схылԥа схыхуа.
Садымхаларц хынҩажәа,
Ԥшьаала снаҩсып, иргәыбзыӷуа...
Сахьынаԥшуа наскьашәа,
Ерцахә гылоуп илах-ҿыхӡа.
Иамуӡозар, хынҩажәа
Уахь ихәнызгап, сыжәҩа инықәҵа!
О, аф зысша, хынҩажәа,
Ирацәамзаргь, мап, егьмаҷым!
Уажәа бџьарҵас еиқәыршәа,
Уаршлаӡаргьы, уаҳа акгьы амчым!
Сыԥсадгьыл, угәынқьбжьы саҳауеит,
Ҭынч сызлатәарызеи?
Рыԥсы ухҭнырҵоит, уҵеицәа еибашьуеит,
Сызхәарҭахарызеи?
Уи ахәыҷ баҳча цәҟьарас иҟазҵаз,
Уаҵәтәи ҳамш ауп иишьуаз!
Иан иҳалҳәоузеи агыгшәыг дзааӡаз,
Илымоузеи хҿыхшьас?
Аҭакәажә дындәылцан лыҩны дырҳәит,
Аҟәџьалҵәҟьагь лцәыргеит.
Атанкқәа нажәлан қыҭак аадырҳәит,
Ҩнызаҵәыкгьы нымхеит!
Наџьнатәгьы идыруп: ақәылаҩ дшәииуп,
Иуаҩра ихыхуп.
Уи джьышуеит, дшьашуеит, ԥсыла дымлашьуп,
Игәы акәзар хаҳәлыхуп.
Ҳаԥсадгьыл иақәлаз ар-еиқәных рҵысны,
Шьала зымҩа хызтыз,
Ԥсыуа зхылаҳәо данымкәа Аԥсны,
Нас уи аума изқәикыз?
Жәлар рышәи зышьҭалаз уи мра изкаԥхом,
Амаҭ шҳам дагәылхуп.
Жәлар рышәи зышьҭалаз лаӷырӡ изкаҭәом,
Анышәҵәҟьа дацәымӷуп!
1918-1970
Кыҷын иман аҳәақәа,
Хәыҷи дуи жәабаҟа.
Уи изгылан аҳәаҭра,
Ахыбгьы еиԥшын аматра.
Аҳәаҭраҿ аҳәақәа ҿыҿуан,
Иашан, улымҳақәа ҵырхуан.
Кыҷын исҭеит азҵаара:
Ирылалазеи абанҭ убра?
Еимаркуазеи уҳәақәа,
Хәыҷгьы дугьы жәабаҟа?
Ус дук рыман ҳәа егьызбом,
Аиашами, усызжьом.
Еимаркуеит, иҳәеит иара, Зегьы агәҭаны аиара!
Сыԥсҭазаара абраҟа адацқәа аҳазар,
Абраҟа сааӡазар, абраҟа сызҳазар,
Саҵагылазар абраҟа са суал, Нас бзиа узызбо убриазами, Тҟәарчал!..
Абраҟа скаҳазар, абраҟа сгылазар,
Аха усгьы Тҟәарчал сыргылазар,
Ахра, ашьха смааԥсакәа санхал,
Нас бзиа узызбо убриазами, Тҟәарчал!
Абраҟа суаҩхазар, абраҟа сыҩуазар,
Абраҟа сгәаҿы амца еибакуазар,
Уара улашараха сгәаҵа уанҭал,
Нас бзиа узызбо убриазами, Тҟәарчал!..
Иреиӷьу сышықәсқәа усҭеит уара,
Шьҭа сыуаҩыбжара сахысуеит сара,
Сгәы аартны уааины! Усҭ ацаԥха!
Иубап сашәақәа излоу ашьаԥха!
Уара убзиабара иахылҵыз абра
Сара исылшоит ԥхьаҟа агара.
Убриоуп сгәырӷьара, убриоуп сара смал,
Нас бзиа узызбо убриазами, Тҟәарчал!
Уара са усашәоуп, сгәаҵаҿ уиит,
Уара сгәаҿы ухыҵит, уахьынтә уԥрит...
Иҟам мазарак, иҟам ҽа малк Абзиабара аҵкыс еӷьишьо Кьыршьал!
Амбакәа иаҳцәигоит иаҳмырбакәа,
Ԥшьаала, усс иҟамҵаӡакәа...
Аха абри атәы цәырымгаӡакәа
Иаҳазныжьуам имҳәаӡакәа.
Ҳәа-чахк лшьын жәаха Кәакәа,
Зынӡа еиԥшын ацыца шкәакәа...
Аҩны азыҳәан акы лҭахқәан:
Амаҭәа-ҩыҭәа, аҵәца, асаан...
Абазараҿ уи ахьналгаз,
Акәац ауыха иахьыкналҳаз,
Уажә ибазма ани атәы Амбакәа
Акәац ацәгашьа иаҳмырбакәа!
Аҳәынаԥқәа уа ирҟьашьызшәа,
Ашша ахьақәыз реиҳа аӡыршәра,
Дасны аихала инҭаҿаҟәа,
Иныҵаижьт иҟәардә аҵаҟа.
Ҵабыргуп ҳәа дхәыӷит Кәакәа,
Уажә ибама абри атәы Амбакәа:
Дхәыҷы аахыс абри даҿӡоуп,
Аха Кәакәа араҟа джьоуп...
Зныкгьы гәҩарас иҟалҵеит,
Аха насгьы дыԥхашьеит.
Аламыс мыжда кыр иаԥсоуп,
Адәы ҳзықәугьы убри азоуп.
Ԥшьаала, ашьшьыҳәа, акгьы мҳәаӡакәа,
Ишылдырызгьы имырдырӡакәа,
Лкәац аашьҭылхын наҟ данца,
Лӷәыцәмаҟьа инанҵа...
Илцәызгеит ҳәа илмырбаӡакәа,
Амбакәа имаӷрақәа ҵыркәакәа,
Иаашьҭихын имакәан
Инҭеиҵеит Уи акәын изакәан...
Акапанга, нас агьыра...
Амыцхә игоит иара ақьыра...
Избан акәзар уи ажьакца
Иара иамоу уа ианацла Иахьа хәлаанӡа акыр ҟалоит,
Иара убриалагь крирҳалоит Апапирос уи «Казбек»
Аханаршәалоит иара ичек.
Ачек аҩра даманшәалам,
Ацифрақәа уа ак аншәалом,
Иблақәагьы усҟак ирбом,
Аха ирбозаргь бзиа ибом.
Шаҟа игаша усгьы идыруеит,
Усҟан иблақәа цырцыруеит.
Абас Амбакәа цәгьала дшоуп,
Акгьы аниҵом акарешок!
Амбакәа дшеилыскааз абасоуп,
Аӡәырҩык алоуп икружок...
Амбакәа дзыҟоугь убри азоуп...
Аха сгәы иаанагоит ирҳәап ҳәа: «Стоп! Амбакәа, иуфахьоу узхоуп!»
Иуаҩу иҳәоума иаҳалак?
Насгьы иҳәома иахьабалак?
Иаҳҳәап, иҟоуп ак ҳәатәуп,
Даҽак ыҟоуп уи ҵәахтәуп.
Ус дук уарҳәеит угәра рган,
Џьоукгьы ироуҳәеит наҟ иуган...
Зегьы урдырит узакәыз,
Уӡбахә иман жәаха Кәыз...
Иазыӡырҩуаз, ҳаҭыр зқәыз,
Зегьы уеицгәарҭеит ушхәакыз.
Уара духцәажәеит нас Аугьан:
Уеилаҳәаражә еилыбган,
Илаҳәақәаз уаҟа ажә-мыжә,
Аҿыртлахажә, акьынтыжә,
Иумдыруеи, агәам-сам,
Уаҩы имыхәо, ак иаԥсам,
Ишадмырбо аҩныргәы,
Ишанырҵо аҭәырӷәы,
Иршәны ишҭарҵо ахԥысҭа,
Аха ишахьӡым аԥхасҭа...
Абри еиԥш ажәақәа заҭәаз
Инаиарҳәеит убра дыштәаз.
Абри аҟнытәи, дад, Хаџьгәаҭ,
Уҿ иҭыҵуа уажәа гәаҭ!
Сызлауҳәо убри ауп даҽакы,
Уаӷәра уаахан иуҿакы!
Иабалак ҭымҵлартә уҿы,
Уажәнатә, иахьанатә,
Хаџьгәаҭ, ахаџьгәа аҭ!
Ушысымбацгьы усгьы уздыруеит Тышәкәа,
Улабз-ҩабзуа уҵыхәа рышәшәауа.
Тышәкәа, иумоуп ҩба здыруа ақьышәқәа:
Акы ицҳауа, егьи узырбзауа.
Тышәкәа аҭыԥаҿ Тышәкәа анырҳәа Тышәкәа
Иҵаруа идәықәлоит, иҵаруа, икәараҵо...
Ак ахьыҟоугьы, ак ахьыҟамгьы ифҩышәуа,
Ак абазшәа иуԥхьо, угәҽанҵо...
Ла бзиазаап, иҳәан аԥшәма Тышәкәа
Идикылеит бзиа акраҿаҵо,
Аха ианбашаха, аттаҳәа иагәыдҵо анышәқәа
Ашҭа иҭицеит, агәымха-лажә ԥхаҵо!
Тышәкәа рдырит ҳаблеи қыҭеи акгьы нмыжькәа,
Тышәкәа азыҳәан бысҭахьгьы рымҵәахӡеит.
Уи нахысгьы ахьыӡ уаҳа Тышәкәа Тышәкәа ахьырҳәоз уаҳа исмаҳаӡеит...
1921-1994
Иӷьазӷьазуа аԥсуа ҟама
Аӷа ибаҩ иалахуп,
Изкыз мамзар баша иҟьама Аиааира усаҿ иалахәуп!
Ацыԥхь аҿыҵуан икәеи-цеиуа,
Икын уи аԥсуа ӷәӷәалаӡа,
О, иалшазеи амца анцеиуаз,
Данеибашьӡоз далашӡан.
Аидыслараҿ ҩыза ԥсахым,
Изду амам дақәҽырбарц,
О, уи уаҟа бџьарс ишьахәын,
Иацлеит ахьӡ ақәԥараҿ.
Иаҵахоума абџьар аҳәа Инаӡо иҟоуп уахьынӡа,
Аӷа илшьуа, ашьа ԥхьаҳәо,
Инеиуаз имоуп ахьыӡра.
Ашьха иқәԥоз ианылт ишьҭа,
Аиааира шьҭихит ҽышәала,
Ақәԥаҩ иоуит ажәлар рымҭа,
Иашәахә ааҩуеит ԥсышәала.
Иӷьазӷьазуа аԥсуа ҟама
Аӷа ибаҩ иалахуп,
Изкыз мамзар баша иҟьама Аиааира усаҿ иалахәуп!
Са сандәықәла Аҟәаҟа
Агәҭацәыра згома, нас?
Сыламысгьы саҟаҟап Бара бныжьны сцома, нас?!
Амшын хықәаҿ сымала
Агәҿыӷь саго стәома, нас?
Бсахьа сыла ихгылалап,
Ҭынч аԥсшьара збома, нас?
Џьарак ҳҩыџьагь ҳаҟазар,
Бсыдымгыло бтәома, нас?
Ҳцәашьы азыркуа ихахаӡа
Сара схала соума, нас?
Аус иаауаҿ ҩызара
Ибеиӷьны иныҟәызгода, нас?
Ҳамҩа аҽашар ҩыџьара Ҩаԥхьа ҳақәызҵода, нас?..
Са сандәықәла Аҟәаҟа
Агәҭацәыра згома, нас?
Сыламысгьы саҟаҟап Бара бныжьны сцома, нас?!
Исызҳәарыма ашәа иуаҭәоу,
Иуқәнагоу ажәа сҿам,
Укәакьқәа срылоуп сара игәаҭо,
Амҩа сызқәу усгьы инҵәам.
Саанымгылацт снапқәа сгәыдкыл,
Сшьапқәа еиҭамҵуа, ԥхьа срымго,
Ушьха ӡышқәа раԥхьа сгәыдкыл
Срыма инеиуеит зыгәра зго.
Зынӡа умаҷӡоуп адгьыл хсаалаҿ,
Уеиԥшны укыдуп амзаҿа.
Урыцхушәа ажәеинраалан Уазеимымдац са сшьаҿа.
Ашьха схалан иааԥшит ага,
Амшын ихылеит иара ахҳәа,
Са сгәы шьҭыԥрын саргылт снаган,
Сеиҭанавалт аԥшаҳәа.
Ага еиужьра сылаԥш ххалоит,
Саԥхьа икажьуп уи еиҵҳәа.
Амшын ҵаара насгәыдҭәалоит,
Сзаԥырҵуама нас, ишәҳәа?!
Агеи ашьхеи ирыбжьаршәу,
Аԥсынтәыла блас исхоу!
Уара убла ԥшӡа ҭыџьџьароуп
Адунеигьы са исзырбо!..
Сҿы зырцәажәаз раԥхьа аԥсышәоуп,
Ԥсышәоуп сыхшыҩ еилзырга.
Уи нахысгьы исоуз ԥышәоуп,
Амҩа ду ахь са сызга...
Аԥсуа ԥҳәызба леиԥш уеинҭәыла,
Учча, ухәмар, уҽырба!..
Уара уҿаԥхьа, Аԥсынтәыла,
Иахьа ишьҭасҵоит аҭоуба:
Са сыԥсадгьыл сыԥсахуазар Алашара сумырбан!
Уан узааӡаз духашҭуазар Иузылуазеи даҽаӡә иан?!
Абжьы ссиир ахоуп ахьхьаҳәа,
Сышьхақәа рҟынтәи илашьҭуп,
Иныжьны бызшәак ахь сызхьаҳәуам,
Са сзыҳәа имариоуп, иласуп.
Иаралоуп усгьы сышхәыцуа,
Сгәы иҭаскуа аанмыжькәан изҳәо.
Сбызшәа ссир амбатәӡа зхыҵуа,
Абжьыцқьа еиҵамкуа изхоу.
Сабацәа ршьала иӡрыжәу,
Санацәа ргәала ирԥхоу,
Аԥсуа иеиԥш аамҭаҿ иҽыжәу,
Аԥсуаа ирыхӡыӡа ирхоу.
Аамҭақәа ирылго, еидкылан,
Сыжәлар иахьанӡа иаазгаз,
Аԥсшәа хазына иҩагылан
Аԥсуаа рыгәҭыхажәа зҳәаз!
Агәаҟ бжьазы акәхап изырҳәоз
Даараӡа ицәгьоушәа аҵара.
Аԥсуа дацәшәоназ дыԥсыр ҳәа
Далаԥсны икгәышьан иара?
Ирблырцаз амца зыцрарҵоз,
Шьала инеиужьӡан ишәыз,
Зтәылаҿ еилараа ишьҭарҵоз,
Зсахьагь ашәымҭа ашәыз.
Иааиуан икаҳауа, игыло,
Иааиуан аԥсахәага еизго.
Аццышәра иалҵны иҩагылон,
Аԥсҭазаара еснагь агәра го!..
Ирзымгеит аԥсуа иааиҿыхны,
Иҟоуп ишыҟац уи иҟны,
Иааигеит бираҟҵас ишьҭыхны,
Ихеигалт иахьа иҳаракны!
Абызшәа ссирқәа ирнаалан,
Сгәы иҭаскуа сбызшәала изыҩуеит,
Са сашәагь ажәҩан ианхало Ажәларқәа аанҿасны иӡырҩуеит.
Сбызшәа хазына, зда схәарҭам,
Са исыциз, насыԥны исыниаз,
Сгәы амаӡа хтыгас иансырҭа Ҳаицрымшәо наӡаӡа ҳаимаз!..
Акы заҵәык ауп иҟоу иароуп:
Сыԥсадгьыл хазына Аԥсны
Хақәиҭроуп ауаҩ иҩны данаԥшәымоу,
Иԥсадгьыл данахым атәым,
Иан лбызшәа абџьарс ианимоу Уиадагьы шьамх иҭахым!
Зыхиақәиҭу иоуп ишиашо игылоу,
Иқәгылоу зыдгьыл уаҩҵас,
Инаскьа-ааскьароуп зыбла дыхгыло,
Ҳазшазгьы иҭахуп иара убас!
Ԥхареи лашареи агым ҳаԥсабара,
Аԥсны игыло амра еиԥшым ҽа мракы.
Аха Аԥсны иагын ахақәиҭра лашара,
Уи еиҳаугьы ҳазхьуам аҽакы.
Сыуаажәлар игәаҟхьоу, сыуаажәлар гәымшәа
Маҷк ауп ишәыгу нас ишарккоит:
Аӡы ырԥан ишалырхуеиԥш афымца
Шәықәԥара иалыԥхашт ахақәиҭра лашо!
Унҳажьуеит, Аҟәа, аамҭала,
Гәыблыла ҳауԥырҵуеит уажәшьҭа.
Иудыруеит, иахьҳаԥхьаз хәҭа-хәҭала,
Ақәԥарахь ҳцахуеит еиҭа!
Аибашьраҿ ашьа каҭәароуп,
Афронт ахь аҩызцәа, шәласы!
Ҳаԥсадгьыл азыҳәа ҳақәԥароуп,
Ҳаԥсадгьылаз ҳаигӡом ҳаԥсы!..
Ахысыбжь атәыла ианыҩуеит,
Раԥхьа хьӡы жәгарц шәыццакы!
Ашәаҳәабжь есааира еигәныҩуеит,
Шәнеибац, шәнап ӷьеҩқәа еибаркы!
Унҳажьуеит, Аҟәа, аамҭала,
Гәыблыла ҳауԥырҵуеит уажәшьҭа.
Иудыруеит, иахьҳаԥхьаз хәҭа-хәҭала,
Ақәԥарахь ҳцахуеит еиҭа!
Аибашьраҿ ашьа каҭәароуп,
Афронт ахь аҩызцәа, шәласы!
Ҳаԥсадгьыл азыҳәа ҳақәԥароуп,
Ҳаԥсадгьылаз ҳаигӡом ҳаԥсы!..
Са сгәы уақәшәоит, сымшьамба!
Убри азами аӡәгьы уимҭо,
Сцәа-сжьы узаду. Нас сеибыҭо
Абзабаа цқьа исырба!
Зны усыҵоуп, зны усықәуп,
Зны суҵоуп, сымшьамба!
Абзабаа цқьа исырба,
Уахгьы-ҽынгьы амҩа сықәуп.
Аисра салоуп, аԥса еилышьра,
Асакараҿ хыбра змам,
Ахьҭа цәгьами, уи мариам,
Аха исылшоит, о, ахысра!
Аӷа дахьыҟам са сраҳаҭуп,
Уи даԥырхуа сцоит умбои,
Акыр зычҳаз акыр имбои,
Сцәа-сжьы иаду, ушаҳаҭуп...
Аԥса еилышьра иахьа иубама,
Ашьа ануқәҭәа иумычҳаи!
Уи са исцәуӡон, иумаҳаи
Зны исоуҳәоз: иҟоу убама,
Ҳусқәа убасӡа ицарым,
Ҽнак ҳанылар Аԥсынра,
Уӡбахә расҳәап уа жәлара,
Ахҭыԥ иунугьы зӡахрым.
Ашьа шуқәҭәоу сызқәа укыдҵан,
Уа снеи-ааиуа усырҽхәап,
Убасҟан еиҳагь бзиа узбап Сыԥсы хаара уара иудҵан!
Аха убраанӡа, сымшьамба,
Зны усыҵоуп, зны усықәуп,
Зны суҵоуп, амҩа сықәуп,
Абзабаа цқьа исырба!
Ишаз џьысшьан ҵхыбжьон сгылеит,
Сҽааиласҳәан сыццакуа,
Аҩны сналбаан ашҭа сықәлеит,
Зегь ҭынч ицәан икаууа.
Ԥсаатә бжьыкгьы уа игаӡомызт,
Аҵх каххаа илашон,
Дәаб хазына шьардак бжьамызт,
Сааигәа ишәахха илакьҭон.
Ашьха дуқәа ԥшуан иӡыҩӡа,
Иҟалазеи нас уаха?
Ажәҩан снаҵаԥшт, амза игылаз
Аҽыларҟәны ихәыжжаӡа,
Сқыҭа арԥшӡоит. Схәыцра иалаз,
Ашҭа сықәуп са сшанхо,
Исаҳазеи, сцәа-сжьы иацралаз,
Уаха сызмырцәо, исгәаԥхо?..
Сишь, ӡәыр ҿиҭма? Уа сынхьаԥшит,
Ашьха цәҳәырахь хараӡа,
Сгәысҽанӡамкәа сылаԥш рықәшәеит
Жәҩан ҵаулахь иҳаракӡа,
Иалакнаҳаз икәеи-цеиуа
Аеҵәақәа ҩба ԥшӡаӡа...
Иҵегь смаҷын, зны, ишеи-шеиуа,
Снацәкьыс рықәкны хәылԥазӡа,
Аӡәы илсырбеит уа, усгьы лаҳәо:
Урҭ ҳа ҳҩыџьагь ҳахьӡ рхыз! Дара реиԥш ҳаргьы ҳаигәныҩуаз,
Уи бхабмыршҭын, иҵәахыз! Уа ҳаиԥырҵит... Ҳзеибадыршам
Шьҭа ҳаиԥылар ҽаџьара.
Уи аԥҳәызба лыхьӡ сҳәашам,
Ус азеиӷьуп сгәыбылра...
Шьарда ҵуеит шьҭа, сыҟаӡамкәа, Аибашьрахьтә схынҳәит сара...
Лыӡбахә сарҳәеит: ла дкакаҷуа
Ҿаҩак дамоуп ҳәа џьара...
Аха, иҟалап уи дыцәаӡамзар,
Гәҩарак лоуны, имцаха,
Аеҵәақәа дразҵаауазар:
Са схабар рҳәарц уаха?
Уара сҟармаҵыс, абжьы ссир ухоуп,
Сааигәа унықәтәан ашәак сызҳәала.
Са сгәы насыԥла ахьаа ацроуп,
Ахьаа санаргәаҟуа сыԥсы сыргала.
Сҩыза гәакьа, убжьы ныҭганы,
Саамҭа ааир, инҵәар сыҿҳәара,
Амахә унықәтәан, сҳаҭгәын аханы,
Уараӡәк уакәхап ашәак зҳәара.
Беигәаа Омар, ашәала уҭәны,
Амшын уӡхыҵит аԥелуанқәа уманы.
Уабацәа зхылҵыз стәыла хәыҷ Аԥсны
Иҭабуп ҳәа уанаҳәоит унапы нкыланы!
Уҩымҭа мцаԥшьқәа зегьы-зегь раԥхьаӡа
Аԥсацәа асырԥхьеит амҳәыр ақәҵаны...
Сара уи сахыҽхәоит, сгәырӷьан сгәаҵанӡа
Уара иуасҳәоит ҵаҟаӡа схырхәаны...
Аԥсуа поет ду, са суҳәоит гәыкала,
Ҳамҭак уаҳҭаз, аха уцозаргь иамукәа,
Уахьнеиуа игәыдкыл сыхьӡала
Сашьцәа ахьықәынхо адгьылқәа!
Ишәарҭан, ҳҭынчра аӷа иҳацәирӡуан,
Ҳааигәа дхықәгылт ахрақәа.
Аха лбаатәи ҳхьырԥар цәырҵуан,
Аҽқәа ирыхон раӷәрақәа.
Аҽеимаа хьеиҩбжь иармацәысуан,
Абахә амца хәыҵыҷҷон.
Бнатә шәарахгьы митә рыхҭысуан,
Арҩашӡ ыԥо ихәыҵыҽҽон.
Ҳхьырԥар рабџьар уа мцы аҳәозма,
Ҳхьырԥар ҟазан шьхадгьылан.
Ршьаԥха баша уа икаҭәозма,
Абахә шәыгәра рҽадкылан.
Игылт, игылт, аҵеицәа еизхәыцуа,
Ицәырҵит рыбаҩ аҵарра,
Рҟама нықәыршьт рнапсыргәыҵа:
«Абыржәоуп ҳа ҳхаҵара!»
Абџьар гәамҵуа уаҟа ицәажәон,
Аӷа дызхымҵит ҳашьхала,
Ихшыбаҩ ҟәаҟәа анаҟәӡ ажәуан,
Икажьын иҳәаҭҳажә хаххала!
Хьӡы зчаԥоз ҳа ҳар ду жәылон,
Аӷа дхырцеит ҳахрақәа.
Нхыҵҟа илбаан убрахь гәышԥыла
Ԥхьаҟа ицон ҳа ҳаӷәӷәақәа!
Аҭынчра заҟаҩы ирҭахыда,
Аҭынчразы заҟаҩ қәԥаҩыда!
Ҭынч анхара, ҭынч аԥсшьара,
Ҭынч ааӡара, ҭынч аҵара,
Ҭынч уныҟәо, ҭынч уцәажәо,
Ҭынч уҿыхо, умыгәжәажәо Убри ауп иахьа изызку
Сыжәлар ақәԥара изҿу.
Ҭынч уус уанахагыло,
Игәырӷьо амра-шәахәа уԥыло,
Ҭынч унап иану уазхәыцуа,
Умч иацҵо, уиааира рҿыцуа,
Ҭынч ужьиуа, ашәа ухыҩуа,
Угәырӷьабжь азауад иҩныҩуа,
Убри ауп иахьа изызку,
Сыжәлар ақәԥара изҿу.
Ҭынч абаҳча дуқәа еихоуҳарц,
Аҽаҩра беиа шуоуз еиҭоуҳәарц,
Ҭынч уҽыхәа-ҭоуӷан уақәтәан
Уаалеи-ҩеирц адәду агәҭан,
Нас чоуҳәа уҵҟьан, ушьхәа арбо,
Ргәы ҟауҵартә наҟ-ааҟ узбо Убри ауп иахьа изызку,
Сыжәлар ақәԥара изҿу.
Ҭынч уҩнаҭаҿы уаннеиуа,
Гәырҩа умамкәа, угәы рызнеиуа,
Изеигәырӷьаша, изеилаҳаша,
Изырччаша, ргәы ҟазҵаша
Жәабжьк уҳәар, игәнырымкылои,
Ҭынч имыцәои, ҭынч имгылои,
Убри ауп иахьа изызку
Сыжәлар ақәԥара изҿу!
Ауаҩи ауаҩи ӷыӷҽибамго,
Ауаҩы ишьразы бџьар еибамго,
Иҭынчӡа ажәларқәа еишьцәахарц,
Еилымшәо риашьара дырӷәӷәарц,
Адунеи зегь ықәзарц ҭынч,
Иаздырҳарц рԥашә, рџьынџь,
Убри ауп иахьа изызку
Сыжәлар ақәԥара изҿу!
Ашьыжь ӡаӡа бырлаш-цыран
Икаԥсоуп ҵаҟа,
Ашьац иаҵәа сахьаркыран
Иарԥшӡои заҟа!..
Сахәаԥшуеит уи аԥшӡара,
Сыблақәа ахьыхәхәа...
Исзыҟәшәонда сымацара,
Еимхәыцҵас еиҵыхәхәа...
Напеимдахьас илысымҭози
Сыхаара аҭыԥҳа!
Счара аҿҳәара ԥысымҵәози,
Сгәы лзырҭынч иаҳа...
Аха иабаҟоу, са исаԥысуан
Амра ашәахәақәа,
Урҭ исцәыргеит, иаамҵадырсын,
Сбырлашқәа еизакуа!
Сыԥсадгьыл гәакьа, о, сыԥсадгьыл,
Сгәеисра зыргауа,
Уара уоуми згәыҳәԥы садкыл
Сԥеиԥшхәу зааӡауа!
Зегьы иргәаԥхоит уԥшӡара,
Убла аҭаԥшра.
Зегьы ирҭахуп умра-цара,
Уара уахь аара.
Аха сара соуп узџьынџьу,
Иухьӡызҵа Аԥсынра.
Уа уҿоуп сыԥшәмара ахьҭынчу,
Сгара ахьдырҵысуа.
Уара иуеиӷьасшьо акгьы шсымам,
Уи еилкаауп идыр!
Сара сзыҳәан уара уансымам,
Еиӷьуп заа сыԥсыр.
Аԥсҭазаара иалысхуазеи,
Уаныҟамла аҽны.
Адгьыл хьшәашәа иқәысхуазеи,
Ԥсадгьылда сзаҵәны.
Дрыцҳауп, дгәаҟуп, дагьеиҭымуп
Ԥсадгьыл змам уаҩы...
Дахьнеилакгьы иара дтәымуп,
Иԥхеишьауеит ихы.
Сыԥсадгьыл-нышәнап ҳәа игәы хьаауа
Данзыҟамла убри,
Дарыхьҭашьуа, игәы ҭаҵаауа,
О, иҽызмеидари?!.
Сыԥсадгьыл уҿоуп са сабдуцәа
Рыбаҩқәа ахьҵәаху,
Урҭ угәаҟра аҵыхәтәа аныԥҵәа Ашәҭра ауп узҿу!..
Рхы шуқәырҵоз урҭ ацқьақәа
Схы уқәысҵап саргьы.
Иажәхьазаргьы рԥацхақәа
Хәышҭаароуп са сзы...
... Уа уоуп са исыламысу,
Са сԥеиԥш, слабҿаба.
Уара уус ауп саргьы исусу Иусҭауеит ҭоуба!
Са сгәаҟынӡа ба бнаӡазаап,
Сгәы шуеит амца-шоура ахҟьо,
Са смырҭынчуа сгәаҵа бҭазаап,
Уи насыԥуп измааноу!
Бансыдгыло сыԥхашьозаап,
Сбацәажәауеит са сҟаԥшьхо,
Банысымбо сгәы гәырҩозаап,
Уи насыԥуп измааноу!
Зынгьы ҿымҭуа бааигәа стәозаап,
Ба бхаҿсахьа сазыԥшло,
Уи ԥсшьароушәа са избозаап,
Уигь насыԥуп измааноу!
Сыцәаргь ԥхыӡла ба сбышьҭазаап Сҿыхаргь схәыцрақәа зызцо,
Аус анызуагь сымч бырӷәӷәозаап,
Уи насыԥуп измааноу.
Сыблақәа ыҩуа ибыхьӡозаап,
Аха сгәы ауп иаԥысны ицо,
Ибцәызӡом быбзиабара акәзаап,
О, абарҭкәа зегь змааноу!
Уцыԥхь сықәҭәо уааигәа сгылоуп,
Ишьҭыҵны ихалоит уцәқәырԥа,
Алым гәрымра уа уаҩызоуп,
Уасуеит, уасуеит аҟәара.
Наҟ уҵаҟа, амца еиқәушәа,
Ахәараҳәа ушуеит иахьа!
Иуршәуа ацыԥхь раӡын ӡушәа
Ихамлои хыхьӡа еилыԥха.
Аҟәа ааныжьны аӷба неиуеит,
Гарас уамоуп уи уара,
Канџьақәакгьы хара имҩасуеит Избоит ӡыкәтык иаҟара...
Уцыԥхь сықәҭәо уааигәа сгылоуп,
Ишьҭыҵны ихалоит уцәқәырԥа,
Алым гәрымра уа уаҩызоуп,
Уасуеит, уасуеит аҟәара!
Шьҭа сыҷкәынам, схахәы шлоуп,
Ихыҵны иҭалаз сымшқәа еишьҭоуп,
Ба бсабииуп, бцәеижь ԥшқоуп,
Бықәра абаҟоу зеижә бырҭоуп.
Бара ибасҳәауа схәыҷыҳәоуп,
Алаф араҟа иԥхашьароуп...
Ԥҳәызба хәыҷы, дад дбыкәыхшоуп,
Бҽырбоит, аха са сышлоуп!
Ашьхыҵә шәеиԥшны шәысхапапа
Шәысхалоит шәааины схәыцрақәа.
Шәгылоит саԥхьа шәеивҵарыԥхаа,
Ҭынч аԥсшьаха сымҭакәа.
Слымҳа ԥшьаала шәҭахәыҭ-хәыҭуеит,
Ацәгьа-абзиа еилыргауа.
Даҽазныхгьы шԥыла шәнеиуеит,
Аиаша, ақьиа дыхьчауа.
Шәысԥырцангьы зны шәдәықәысҵеит,
Зны амца шыра шәаласыжьт!..
Уа шәа шәбылуаз џьысшьауан, Шәымца қьоуқьадны шәгылауан!..
Нас уаҳа шәабазгари?
Аӡы шәагааит, шәасҭауеит,
Аха аӡгьы шәабагари,
Цәқәырԥа дуқәан шәжәылауеит!
Шәнаган абнаҿ шәысҵәахит уа,
Ҭынч са сықәиан сыцәарцы:
Ҟармаҵысшәа шәнықәԥраауеит Ашәа хаала схышәхрацы!
Сахьцалакгьы шәсышьҭоуп, шәсыцуп,
Саргь са сакәым шәыҟамкәа...
Аԥсҭазаара баша ҭәыцуп,
Иреиҳауп ахәыцрақәа!..
Бзиала, бзиала Са сызлыҵуа!
Сымҩа сықәлоит
Абраҟа шәныжьны!
Сыгәра жәга
О, са сахьнеиуа,
Аԥсадгьыл хьчара
Са сазӷьеҩны
Сшыҟалауа сыгәра жәга!
Сымҩа сықәлоит Абраҟа шәныжьны,
Бзиала, бзиала, шәхынҳәы!
Сахьцалакгьы уара усыцуп,
Зразҟы сразҟу Аԥсынра.
Хан лашала иахьа уҩычоуп
Са сабдуцәа рхәышҭаара.
Нарҭаа рымца аԥхара унаҭоит,
Еихсыӷьра амаӡам иара.
Исасны иааиуа угәыкра рыуҭоит,
Уӡбахә шрымоу ицоит дара.
Ушәҭыуп, узҩыдоуп, ес-уҿыцуп,
Умҩа лаша гоуп хара.
Сахьцалакгьы уара усыцуп,
Аха усзымбеит сызхара!
Анышә иҵашәҵа ахы ҩарха,
Ишәҭахызаргьы ахы ларха,
Зегь азеиԥшуп, иазҳауеит иара,
Қьафла ижәжәра шәнаҭоит шәара.
Мшәан уи арбану ҳәа иҵаауа:
Иузыҟаҵозар иахьӡуп аӡахәа!
Даниуа зегь еигәырӷьоит ауаҩы,
Аԥсабара иаԥхьа ихырхәоит асаара.
Аха ирзырҳәахьоузеи нас шаҟаҩы:
Дмиӡар еиӷьын ҳәа хара?
Мап!
Ауаҩы дыҟанаҵ мрашәа дыԥхалароуп,
Амра еиԥш ихы-иҿы цқьаӡа,
Даныԥсуаҵәҟьагьы, иԥсы мраҵас иҭашәароуп,
Жәлар ргәаҿы дынхартә длашаӡа!
Улахҿыхыз сажәеинраала,
Улахҿыхыз, улахҿых!
Ацәа иалоу цәамҭхаала
Уиханы дырҿых!
Амыцхә зҳәо ибз иҿабыл,
Уи далақьҵас уиҿагыл,
Ацәгьа зыршо ицәа дҭабыл,
Бзарбзанҵас уиԥгыл!
Ухәмар, учча, иахьынӡауаамҭоу,
Ианықәԥатәха ужәыл, уқәԥа!
Уԥсҭазаара зхәаҽырц иашьҭоу
Их аҟаб еиԥш еиҟәырԥа!
Улахҿыхыз сажәеинраала,
Улахҿыхыз, улахҿых!..
Издыруада уаныларгьы
Аԥсуа шәҟәыҩҩра аҭоурых!
Уаныларгьы, уанымларгьы Уара утәы ҟаҵа:
Уа узҭаху уеигәырӷьа,
Уҟаз уӷәӷәаӡа!
Сыбла еиқәа, Иарна, сыхаара саҳәшьа,
Асалам шәҟәы ибҩыз соуит башьа.
Саԥхьеит, сеиҭаԥхьеит, сыбла сзаҟәгом,
Саҳәшьа быбзиабара еиҳау акгьы збом.
Ибыҩуеит: уаҳәшьа дузӡатәуп, Алиас,
Иумада Урыстәыла уа гәыӷырҭас?
Ирҳәоит аурыс ӡынра ӷәӷәоуп оума?
Ахьҭа узычҳауама, аҵаа узыхгома?!
Сабацари, уаҳәшьа, ахьҭа уакып,
Арԥхага маҭәақәа сырхиеит, инасҭиип,
Ахьҭа уламлааит, уеиҷаҳа ухы,
Мери иузылҵәахып аҵәарҩа ухәы...
Сыбла еиқәа, Иарна, сыхаара саҳәшьа,
Асалам шәҟәы ибҩыз соуит башьа.
Аӡынра цәгьоуп Урыстәыла, уи ҵабыргуп,
Абар уажәы еиҩжәаны аӷьеҩҳәа аҵаара иаҿуп.
Аӷьӷьаҳәа иасуеит ауырҭ адәахьы,
Уи сԥенџьыр иазыҩуеит зных аҽырӷьы.
Ҳәарас иаҭахузеи, ӷәӷәала ихьҭоуп,
Аха, Иарна, аурыс гәы ҭбаауп,
Аурыс гәы ԥхоуп!
Бысцәымшәан, Иарна,
Бнапаҿы сыҟошәа иԥхьаӡа,
Москва схылаԥшуеит, сыҟоуп сыԥхаӡа!..
Бзиа избоит сара ааԥын,
Ахаа-цәа ахьыкәкәа,
Уи агәы ҭбаа сзаанартын
Исзыԥшуп игәыкуа.
Ашьхеи, агеи, мшыни
Зегь еибарганы,
Аԥхынра ҳзыԥшыми,
Уахь ҳнеиуеит ҳԥырны.
Нас уахьынтә еиужьны
Ҭагалан ҳазцоит.
Иахьхыртыз аужәра
Аџьықәреи зазоит...
Ҳалачан ҭагалан
Ҳҿынаҳхоит ҳара,
Хкаарашьҭыра ҳҭалан
Аӡынрахь сасра...
Аха сара ааԥынра
Сыцуп есқьынгьы.
Бзиа избоит сара аԥырра
Асы анауагьы...
Иара зшоу са сзын ауп,
Сара иара азы.
Иаргьы саргьы ҳаҷкәыноуп,
Еилаҵәоуп ҳаԥсы.
Еибадыруеит ҳцәаҩа,
Ҳҟазшьақәа еиԥшуп.
Зны ҳаҿоуп аҿаҩа,
Зны ахәаҿы иаҳзыԥшуп...
Ҳаицны ҳахьымҩахыҵлак,
Ҳа ираҳҭоит хәарҭа.
Ҳаицны ҳахьымҩахыҵлак,
Иччауеит рлакҭа...
Бзиа избоит сара ааԥын,
Ахаа-цәа ахьыкәкәа,
Уи агәы ҭбаа сзаанартын,
Исзыԥшуп игәыкуа.
Сыцәан суадаҿ сымацара,
Аҵх ықәҳа ицон.
Еиҩаҳаҳа амза аӡара
Схаҿы иқәтәан иҷаԥшьон...
Ԥхыӡ,
Сахьынаԥшуаз, ҳаӡлагара
Ахуҳәа илагон.
Ирҵысуа сан агара,
Агарашәа лҳәон:
Уҿыха, сыҷкәын, сылашара,
Ацәа уагаӡеит.
Иукәыршан аԥсабараҿ
Иҟоу умбаӡои?
Улашәхама, иамбо убла,
Улымҳа иамаҳауа:
Иухыччоит узла-уқәла
Уара ианумаҳауа.
Лыцәа ҭынчым, сылашара,
Уан, анышә иагаз.
Сцәа сҭанырӡыӡоит ари абжьарак Уҵәаабжь игаз...
Иаларҵазшәа узқәа аҳәызба
Уан, акацәа избоит.
Узаҳхылҵуаз уи азы акәызма,
Схәыцыр сеилагоит.
Уаб уара уанииуаз дхысуа,
Акиҳәа дҟьауан.
Дхаҵоуп ииз ҳәа,
Агәырӷьа дагауан.
Аха, нас, ажәынҭацәгьа,
Дажьама илахьынҵа?!
Иаҳзыԥшызма ажәра-цәгьа,
Ҳшыҟаз ҳгәырӷьаҵәа!..
Уара иуеиӷьым ухыччо
Ҳабла изабарыыз?..
Изакәызеи, сшәахәа-чча,
Абас еиԥш узыбрыз? Исзымчҳазт арҵәааҳәа
Сааԥшит сцәырҳан!
Сылаӷырӡқәа аҽырҳәа
Идәықәлеит икьасан.
Сан, быҷкәын арыӷьала
Иахьарнахыс сгьежьит!
Санымҩахыҵ арымала Снапала бысшьит!
Амала, сбыҳәоит сшьамхышла,
Мап сцәыбымкын бара:
Иныбжьаршә-аабжьаршәны ԥхыӡла
Ма бхы сырбала!
Сара усашәоуп, сара усажәоуп,
Уџьшьара дыргоуп сара сзы,
Сара усдацуп, сара усԥашәуп,
Аԥсны хазына, Аԥсны!
Сара усгәуп, сара усашьоуп,
Умра рҭаԥхоит са сдақәа.
Сара исхоу уара убжьоуп,
Ирхыҩуа ухра, уа ухәқәа.
Сара усымчуп, сара усџьынџьуп,
Сыбзиабара, сгәыбылра.
Уара уахьсымоу, са сгәы ҭынчуп,
Сгәацԥыҳәоит акрура.
Уара сыччара, са слахҿыхра,
Сара схәыцра, са сгәыхәтәы.
Уара сыҩны, сара схыбра,
Сара сашҭа, сара сдәы.
Уара сыламыс, са саҳаҭыр,
Сара сгәыӷра, сымш уаҵәтәи.
Уара сыҷкәынра, са сааԥын,
Са ишысҭахыз умышәҭи!
Уара сбааш, са сиааира,
Бзанҵык изқәым еиҵахара.
Са сгәы зырхаҵо есааира,
Сымч иацызҵо аҟара.
Иахьа уҟоуп уара уеинҭәылан,
Насыԥ змоу Аԥсынра!
Уара уаҳәшьеиҵбуп Урыстәыла,
Уалоуп иссиру аҭаацәара!
Ажәҩан ӡлагарахеит,
Иланашьҭуеит асы.
Зегьынџьара ԥшӡарахеит,
Амахәқәа шьҭассы.
Ԥшахьк аабжьалан,
Инеи-ааиуеит маӡа.
Иарҵысуеит ԥшьаала
Ашәаԥыџьац рԥаҵа.
Амш еилабыџуеит,
Ахәларахь еихоит.
Аҵаа аҭра иҭыҵуеит,
Амч арӷәӷәоит.
Омашәа ишԥеиԥшу
Аԥсабара уаха
Акасыш зхаршәу
Иадмыртыц абаҟа.
Амҩа инагоу Риҵаҟа,
Аԥсҭа иҭалан икәараҵоит.
Ашьха дуқәа рыҵаҟа
Ацәаҳәа иаҵәа шьҭанаҵоит.
Амашьынақәа шьҭхысааны Ишзахәо ицоит, ицоит.
Бзыԥ аӡиас ҳхыланы
Ҳаӡсоушәа ҳгәы иабоит.
Ашыц махәқәа нышьҭышьны,
Ари амҩа ршәызшәа абра Аиаҵәара неиужьны
Ҳаблаҿ иақәӡам нҵәара.
Абахә дуқәа рӡамҩақәа
Шәчы иаҵәала иҭаҳәҳәаны
Иахчынгылоуп амҩақәа,
Рыжәҩахырқәа еидҵаны.
Сишь, закәызеи? Ҳаԥхьаҟа
Иаадыртызшәа аԥарда,
Ажәҩан ааԥшит. Риҵаҟа
Амҩа цоит, ицоит ҩада.
Ҳашьхақәа ркасы иаҵәа
Ҳхаԥыр-ԥыруа иласӡа,
Ҳнадгылеит абла иаҵәа
Риҵа, Риҵа ԥшӡаӡа.
Риҵа аӡиа ихыӡлазшәа
Ҳамҩа аанҵәеит абра,
Уи Риҵа иаҟәыҵәоушәа
Ҳгәы иабеит ҳара...
... Аԥҭақәа ахалашо,
Риҵа ҳгәы азнарҳауан.
Абахәқәа аҿыкәырша,
Амацәаз блеиԥш иҭыџьџьауан.
Ақырҭуа ир Аҟәа ианалала,
Раԥхьаӡа изеихсыз Дырмит ибаҟа!
Аха апоет игәы ахы аналамла,
Иусқәа шҽеимхоз идырит аӷа...
Апоет дхәуп, аха даагылазар
Дзышьцылаз ами иԥызҵәахьаз игәахы,
Омашәа ибатәӡам Дырмит иааникылазар
Аӷа иҭирҟьаз раԥхьаӡатәи ахы.
Уи дымцеит иқалақь гәакьа далҵны,
Аӷа дшәаӡыӡоит дынҭаԥшыр илакҭа.
Сгәы иабоит дгылоушәа игәы иалсны
Имшираз ҳахьзымеизаз иҩнаҭа...
Иқалақь агәҭан дышгылоугьы ихала Аҟәа ахы ишақәиҭхо агәра игоит.
Ҵабыргуп, аӷа ихҭыԥқәа инпыҟҟалоуп,
Аха деицакуам дыш-Дырмиту даанхоит.
Уара уҩны Аԥсны иагәашәын,
Сасгьы аԥшәымагь уи рзатын.
Уара уҩны уара уахажәын,
Уцеит, уҵеицәа аԥсҟы дуркын.
Уара уҩны жәлары иртәарҭан,
Ирыгәҭыхаҳәарҭан жәлары.
Агәы ҭынчымызт дҟалар аӡә дшәарҭан,
Ма иахьакәым уи даныбры.
Уара уҩны ацәгьа аршуамызт,
Иҩнашәышәуамызт аԥшаӷьы.
Џьоук адкылан рхы ашьышьуамызт,
Џьоук аргыломызт адәахьы.
Уара уҩны апоетцәа хыҵны
Ууаџьаҟ иакәшан иаатәалон.
Аӡә даԥхьар жәеинраалак ҿыцны Угәырӷьан ухаҿы лашалон.
Уара уҩны иахьагь убжьы ҩныҩуеит,
Уаадәылымҵуазаргь улаб-ҷашь кны.
Уцәашьы хха-ххоит, улҩаҵә ҩеиуеит,
Уахь жәлар рнеира ҟамлац иԥкны.
Уара уҩны ҳахьеизоз уакәын,
Уа ҳаизалоит иахьагьы.
Уара жәлар рпоет ду уакәын,
Уи иахьа ҳгәы аздууп еиҳагьы!
Амра иаҟәырҷахоушәа бара быхьӡ,
Шаҟа зқьы шықәса ҵуазеи ак амыхьцт.
Иаауеит ицқьакәакәараӡа, еилыхха,
Иажәит ҳәа аӡәгьы имыргылацт насҭха.
Аамҭа наскьацыԥхьаӡа, мыцхә бзиа ибаны,
Гәында ҳәа зыхьӡырҵо гылоит ирацәаҩны.
Гәында леиԥш бҟалааит ҳәа аҭыԥҳа хәыҷы,
Илеигәырӷьаҵәа дырныҳәоит ес-шьыжьы.
Шәҩ-еишьцәа браҳәшьазаҵәын бара анкьа зны,
Иахьа аӡәгьы дбыхәаԥшуам Гәында бзаҵәны.
Гәында захьӡу Аԥсны иабжоуп иахьа,
Уи ба ибыбзоурами...Ус иҟаз ҩаԥхьа.
Ҵиҵи-кәакәа,
Ҵиҵи-кәакәа,
Уцо џьушьоума
Ҳа уҳамбакәа.
Ҵиҵи-кәакәа,
Маахыр-џьаџьа,
Узгылоузеи
Уц хырџьаџьа?
Ҵиҵи-кәакәа,
Ҵиҵи-кәакәа,
Ҳхәарҭа уҭалан
Ҳа уҳамбакәа...
Ҵиҵи-кәакәа,
Маахыр-џьаџьа,
Иуфеит ҳашәха
Уц хырџьаџьа.
Ҵиҵи-кәакәа,
Маахыр-џьаџьа
Уаагыл ушьҭаҳҵап
Ухы ҭарҷаҷа!
Ҵиҵи-кәакәа,
Аҭак мҳәакәа,
Ишәан ибналт
Иҳамбаӡакәа!..
Атрым!
Атрым!
Уԥо, уԥо,
Зны ушьҭасуа,
Зны ушьҭыԥо,
Саԥхьа унеиуан
Укәыр-кәыруа.
Саргьы сушьҭан
Сыццакуа.
Аха иамуит,
Са сухьымӡеит:
Уара аԥара
Узаҟәымҵӡеит,
Уқәсын уԥан
Уахькашәаз Убраҟоуп
Уԥсы ахьухшәаз!
Ишԥаҟасҵоз Сҵәыуеит, схьит,
Уԥсы сызҭамҵакәа
Схынҳәит.
Ус умур Иацгьы,
Жәацгьы Ҳаицызаарын иахьагьы!
Аԥсынтәыла Уи са стәылоуп,
Амра тәылагь Сара стәоуп.
Амшын Еиқәа
Сыбла ихгылоуп,
Ашьха дуқәа
Са сырԥоуп.
Ауаҩра ахьыҟоу
Тәылоуп стәыла,
Аламысгьы Иара убас.
Сара стәыла
Даҽа тәылак
Иеиԥшым,
Иамоуп ахатәҵас.
Ҳабацәа рқьабз
Са садгылоит,
Уи аз исылшауа
Ҟасҵоит.
Уааи, сҩыза, Зегь ҳаидгылар
Аԥсынра
Иаҳагьы иԥшӡахоит!
Ҟазауҭла Аԥсны аибашьра ианалага,
Аӷьеҩҳәа иаақәгылаз али-ԥси рыбжьара,
«Уа хаҵа уҟазар, иахьоуп», анырҳәа,
Аҩызцәа еидкыла аԥхьа инагылаз,
Жәлар ргәеисыбжьы згәеисыбжьыз
Салыбеи ахаҵа!
Арҭ ҳа ҳрыхәом, ижәпаҩӡоуп иҳабашьуа,
Еиқәныхла бџьар хкыла дара еибыҭоуп...
Ҳаи, абааԥсы, ас ахьбашәҳәо, шәгәы ҭрысма,
Аӡәк шәҩык данреҩсуа аамҭа ҳҭагылоуп.
Иҩызцәа ахьырԥар «Уааишь» ҳәа днарԥхьан,
Аибашьраҿ драԥызарц ажәа инырҵеит.
Шәара шәымҩаԥгара сара исылшарым,
Аԥышәеи агәаӷьи аҭахуп, иҳәеит.
Агәаӷь иумоу ҳа иҳазхоны аадыруеит,
Аԥышәа аидыслараҿ иҳауп, иҳаӡар.
Анарҭ рхылҵшьҭра ҩашьара ақәума,
Аҳаҳаи, Салыбеи хаҵа, агәеиҵамха!..
Уан уара дукәахшоуп, сыҷкәын блааԥшыра,
Ԥышәара дук аҿаԥхьа унагылеит.
Хьымӡӷык угар ҳәа сшәоит, уа ушхәыдамгьы,
Аԥсадгьыл адҵа хьамҭоуп, нан, имариоума?
Аҩызцәа сыдгылоуп, сара саӡәума,
Гәышьамхыла ашьханыҟәаҩ иаԥызго.
Урҭ срықәгәьӷуеит, сан, ахьымӡӷ сдыргоума.
Уа раида гәышьа, Салыбеи ахаҵа!..
Ааӡара улазҵаз удлаԥса ҳрыцҳами,
Ухәыҷ хьҩежьқәа ргәы ҭаҷаҷап, ухы гәаҭа.
Ашәақьымца уалагылашт, уи хароума,
Сцәа сызаагоуп уа узы, с-Салыбеи, уана...
Аӷа ихымҭа сеҩсып, са бысцәымшәан,
Аӡәгьы сизышьҭакуам, напы хәымгак схьымсыр.
Уаԥхьа иааиуа дшәарҭам, сызқәа реихарым,
Ԥхьацароуп, шәеиҵамхан, амарџьақәа.
Аҟәа аныргоз ицыз Асақаниа ҷкәын,
Амҩа ацәхыԥаҿы дызгарыз ахы аниқәшәа,
«Аҟәа ҳааима, скомандир?» аниҳәа,
«Аҟәа ҳааит, иагьаагеит, умшәааит» иҳәеит.
Днымҩахга ҵаҟа ашьацраҿ днышьҭеиҵеит...
Аибашьраҿ аӷа ихымҭа иаҿамшәаз,
Уцәеижь иахьысзаргь иалҵыз еибга-еизҩыда,
Дарбан шәаргәындоу ицәыҵатәан ихысыз,
Уан лгәы кылблаа, ушьацқьа зыблаҟьада?
Дарбан ашьеи ачеиџьыкеи еилазҭәаз,
Ихы ижьеит узгәаӷьыз амаҳагьа –
Шьак ахькаҭәаз иҵәыӷьан ахҿарах гылоит,
Жәаҩык гылоит иҭахаз ихаҭыԥан...
Абзиара ашьҭахь бзиара ыҟанда,
Цәеиқәаҵәа ахәда аҳәызба аҵаркуазма?..
Аирак иҟаз аӡәы уиласҵомызт, уана,
Уан абас дрыцҳахоит ҳәа сыҟазма, уана?
Ажәҩан ҵлашара аҵх наҟ инахеит,
Дгьыли жәҩани аихккара иаҿуп.
Амахәқәа лахҿыхӡа рыԥсы ҭалеит,
Аԥсабара блахкыгоуп, ажәҩан хтуп.
Заа иҿыхеит архагьы, ахәгьы,
О, саб уҿыха, уаԥыл уаргьы.
Арахә еибараауа ашҭақәа нрыжьуеит,
Ахышәқәа, аԥенџьырқәа лашарак рынҷҷоит,
Ашьыжь ауаа аусурахь ирыԥхьоит,
Амҩақәа лахҿыхӡа шьҭыбжьыла иҭәуеит.
Уи ҳагхан иҟалашам бзанҵгьы,
О, саб, уҿыха, унеи уаргьы.
Ашколхәыҷқәа амҩахь ицәырҵит,
Ҷкәыни ӡӷаби ашколахь иццаакуеит.
Раԥхьатәқәа мазеиуп, ршәырақәа шьҭырхит,
Шьоукы инаскьаго харантә ирызԥшуеит,
Лаԥшы хаак иарҿыхеит амҩан зегьы,
О, Саб, уҿыха, снаскьага саргьы.
Амра нықәԥхон ашьжьымҭан, уи ашҭа,
Ахәы ҳаракқәа рыбжьара ишьҭан,
Иахьагьы исгәалашәоит, исхашҭуам,
Ибзарыбзаруа, ахьӡы ахьыршан.
Асы нықәҳар, иҟәашӡа, сыбла иаахгылон,
Ибыбкӡа, харантәгьы иара убон.
Еихыкка-еиҵыкка, сахьақәак анылон,
Ҩада ашьхарахь ашәаԥыџьаԥ хнаҟьон.
Ҳгәарԥаҿ, ҳгәарабжьараҿ асы нықәҵыр,
Уи краамҭа иҟан, игәырӷьаҵәа иԥшуан...
Ааԥын, зааӡа аԥхара нахьысыр, Аиаҵәара ықәышьшь ахаҿы аатуан.
Знык уахь сшымнеицгьы, сыла ихыҵуам,
Схәыҷра иагәыларшәуп алакҭа хааӡа,
Какаҷла ихианы саԥхьа ицәырҵуан,
Изҵаз «аидара» кажьны наҟ хараӡа.
Аҿықә аҿоуми са сахьиз, Бзиа избоит са сышьха ӡиас:
Мап, уажәакәым уи анҿыха,
Хаҳәи шьанҵеи зегьы ԥыххаа
Абахә, ацаҟь наҟ еиҩыхаа,
Илнахижьҭеи амҩа ҭӷәыхаа,
Мап, уажәакәым, акырҵуеит,
Сышьха ӡиас ԥхьа ицауеит.
Ԥаимбар ҭыԥуп са сахьиз,
Цқьа игәашәҭишь сышьха ӡиас:
Иахаӷьазӷьазуеит абахә дуқәа,
Аԥсҭа еиужьқәа иахьҭысуа рыкәа...
Абаҳча хырхәеит ласкьа аҿықәахь.
Ԥшак ҿагәкуа ааигәа идәықәуп,
Архақәа аҵашьшь иара ржәуеит,
Нас аҽаҩрагьы ԥжәауеит!..
Еиӷьу абаҟоу са сахьиз!
Игәазырҳагоуп сышьха ӡиас!..
Ақыдқәа кылнагоит еижәцала,
Аџьықәреи иалнахуеит ашыла,
Илашоит, сгәараҿ иҭашыла.
Анкьа сныҟәалон са ҽыла,
Уажә сахьцаша сагауеит,
Уи аҽаҵкыс иццакуеит!
Агәыжәлара цәгьоуп сахьиз,
Амшцәгьа ацәымӷуп сышьха ӡиас:
Амш аныцәгьоу, анаатә анасуа,
Игәрымуа, иууа, игҿыԥа-гҿасуа,
Аџьқәаҵәҟьа ыҵҳәа ирыгәҭасуа,
Ирбылгьо, икыдҟьоуп ишымҩасуа.
Усҟан кәыџьмоуп, имлашьуп,
Алакҭаҵәҟьагьы хәашьуп!..
Имратәылоуп са сахьиз!
Ҭынч имҩасуеит сышьха ӡиас:
Аҭынчра анықәу аԥсабара,
Ахәыҷқәаҵәҟьа амра ацара
Иацәыхьча, иархьшәашәоит аӷӷараҿ...
Иаҩызаха ахыҭҟьара
Иҭрыс ицозаргьы, закәи?!
Гәыкыроуп иаҿықәу ишеибакәу!
Аԥсынҵры дууп са сахьиз,
Акы иннакылом сышьха ӡиас:
Ашоура цәгьа иазҭарбашам,
Иҳәынҷа аҵаа захатәашам,
Џьара икыдхалан ҟалашам,
Џьара иныҵабангьы ицашам,
Амшын ду аилашраҿ џьара,
Хәҭакны иалалоит иара.
Ҳамшын ҟәанда иацәшәа иԥхьаҵын,
Ҳашьхақәа рахь ицеит аӡын.
Урҭ гылоуп иҭаҳәҳәа сыла,
Аҵаа иҭаӡны ишьхынԥсыла.
Убрантә ҳашықәс ҿыц абарцаз,
Иахьа ҳгәырӷьара агәра агарцаз,
Аӡын, харантә ианҵыркьакьа,
Асы ацрышәшәеит ԥаҟьа-ԥаҟьа...
Ҽаанбзиала сҳәарц асрапа
Шьҭысхырц агәарц ашҟа снаԥан,
Аха саақәхеит уа сбыбышӡа Исымҟәыҵаӡҭит ихышӡа...
Асрапа акәым, исышәҭ аҵәца,
Астол снахагылеит сқәацәӡа.
Аха, ҳаи... Санду бтәами,
Бӡышӡа шәышықәса бнархысуеит Бажәа ҟәышуп, бажәа хысуеит,
Аҵәца раԥхьа ба ибыхәҭами!..
Быхҭыс ҭоурыхуп Аԥсны аҟра,
Ианызбаалоит Аԥсны агәаҟра...
Санду, аҵәца шьҭых, ибаҭәоуп Бааҳақәныҳә...
Лықәра ишаурыз лыбӷа еиҵыхны
Санду дҩагылт, аҵәца шьҭыхны...
...Ес-аашар шәа шәзы илашаран,
Ес-аашар иазҳауа шәылшара,
Шәџьа иацны аҭынч ԥсшьара,
Шәџьа иалҵыз шәара ишәԥыло,
Илбаажәдо аҳауа ҭынч гәырҭәыла,
Шәаҵәцахә гәырӷьахәны иԥхеиԥхеиааит,
Ҽаанбзиала шәгәырӷьо шәнеиааит!
Бара аҭыԥҳа, абла ҭшаша,
Бгәара дҭало ибгәаԥхаша,
Арԥыс, иугәаԥхаз илхаран
Угәарԥаҿ иҟало ачара,
Шәара ахылҵ изгәаҟуа згәараҿ
Шәгәараҿ инагыло агара,
Уара аиарҭа иахьа иагәылоу
Ушьамхы уҵԥраауа уҩагыло!..
Шәаҵәцахә гәырӷьахәны иԥхеиԥхеиааит,
Ҽаанбзиала шәгәырӷьо шәнеиааит!..
Ҽаанбзиала, зегьы, нанраа,
Уаҳа аибашьра амбааит ҳамра!
Шәҵеи дышәԥымхааит ани аби,
Насыԥ шәауааит ҷкәыни ӡӷаби!
Ҽаанбзиала, аԥхӡы казҭәо,
Аџьықәреи аазрыхуа, аҩы ҭазҭәо,
Ҽаанбзиала, итәаны ихәыцуа,
Адгьыл иқәу, ҵаҟа ихәыҵоу.
Ҽаанбзиала, смаҭа иқәла,
Аеҵә рахь уаҵә амҩа иқәло!..
Ҽаанбзиала, ажәҩан иалоу,
Адгьыл иакәша наҟ ихало Шәаҵәцахә гәырӷьахәны иԥхеиԥхеиааит,
Ҽаанбзиала, шәгәырӷьо шәнеиааит!
Зегь акоуп иахьоу, уахоу,
Бара боуп сзызхәыцуа.
Бара боуп, ааи, ԥсыс исхоу,
Сахьнеилак исыцу!..
Снеиуеит уахагьы сзаҵәха,
Хыхь амза шеишеиуеит.
Аеҵәақәа еикәаӷӷа Еилыџьџьаауа иԥхеиԥхеиуеит.
Бықәсыргыларын снапы,
Аеҵә рыгәҭа бҩага!
Ажәҩан иамоушәа мшаԥы Бкаԥхартә бгәазырҳаган!
Ажәлар хьарԥшны идсырбон
Быш-еҵәа хазыноу!
Башәахә сҳәаларын сҽырбо...
Сзыҟоу бара бзыноуп!..
Ажәҩан ԥагьа агәаҿы
Иаҳбахьоу еҵәамзаап.
Бҿаԥхьа еицакит ахаҿы Иамабкуазеи амза!
Сынасыԥ-хәы, са сразҟы Сыеҵәахә банкыдла,
Нас уиауми зегь рыцкы,
Бгәы ҳалал ансыдла!..
Зегь акоуп иахьоу, уахоу,
Бара боуп сзызхәыцуа.
Бара боуп, ааи, ԥсыс исхоу,
Сахьнеилак исыцу!
Зегьы нықәибаҳәа ицеит,
Ицаӡеит ҳаиҳабацәа.
Еибыҳәан аиаҭымра ҳзырыӡбазшәа
Гәыӷырҭакгьы ҳзынмыжьӡакәа,
Ицеит, рышьҭақәагьы ныҵабеит,
Анкьагьы адунеи ианӡамызшәа.
О, шәабаҟоу, шәанаџьалбеит?..
Зны-зынла сӷызуа сыҳәҳәалоит,
Рыгәхьаагара мцаха инсыжәлауа,
Ирхыргахьоу агәаҟрақәа
Рызхәыцраҵәҟьа санахәаҽуа.
Ҳаи, абаақәа, иаҳзыжәузеи?!.
Абас ҽазнык снаӷызуеит,
Еиҵбык ихәҭала ишсаҭәамгьы,
Шәнеиҭаргааит ҳәа сыцәҳауеит,
Саргәамҵӡаны сырныӡбауеит
Ҳахьынрыжьыз ԥсадгьылда.
Аха феидас иамеи рныӡбара?!.
Ибаҟаху, изҵаз рыхьымӡӷ иахәаҽхьеит,
Рыбаҩқәа атәым дгьыл иафахьеит,
Аӡы зҵабаз аԥсыӡ ҳаҩызаха,
Ҳиаанӡагьы аҟәареиқәаҵәа ҳақәдырхеит.
Аха, сишь!..
Нырцәынтә иаауашәа ицәыҵыҩуа
«Шәеиха, амарџьа, Аԥсныҟа!» ҳәа,
Абас быжьқәак саҳауеит,
Ишеи-шеиуа игылаз амрагьы
Мҩахәасҭа ӡыргак снарбауеит.
Аҳаҳаи, амарџьа, ҳаҷкәынцәа!
Ҳаԥхьа шәнагыл шәҽеибаркны, Ҳазмырӡран иҟоу уи амҩа ахаҭоуп.
Иазхоит иаҳцәоухаз ҳасасра,
Хьымӡӷыда аԥсҭазаара ахьҳауа Аԥсноуп!
Исфо амгьал,
Изжәуа аӡы,
Сыԥсыҵәҟьа
Уаароуп.
Уаҵәы сыԥсыр,
Исықәрыԥсо анышә хьанҭа
Уаароуп.
Ашьха иаҿоу,
Ага иқәны избо зегь
Уаароуп.
Уа исцәыӡыз сыдгьыл гәакьа,
Сара истәу уара уоуп.
Иахьатәи амш цазаргьы,
Уаҵәтәи ааип ҳәа
Санаҳәоит
Агәыӷра...
Аԥсҭазаара сархеит,
Саҟьеит, саршлеит,
Сыԥсадгьыл ахь инагоу амҩа
Сымбаӡакәа.
Ҳшамкәан ҳазшаз Анцәа!
Сыгәжәажәара уаԥшны
Мҩак сырба.
Сзынамӡаргьы,
Ма исаҭәашьа Аԥсныҟа амҩа сшықәу
Аԥсра.
Сазыразуп, Уи акәхааит сынарцәымҩа, Сгәаҟрақәа рынҵәара.
Аԥхьарца арахәыцқәеи сыблақәеи
Еидҳәалоушәоуп,
Унархьысыр,
Сыблаӡқәа рҿылархоит.
Иаҳәалааит,
Иаҳәалааит,
Сыблаӡгьы
Ахаҽаҳәа ицалааит.
Аха иаҳәалааит.
Ацәымса зқәылахьоу
Сгәы арԥсаҳәааит.
Суҳәоит, арҳәаҩы,
Уаанымгылан, иарҳәала,
Абжьы нышьҭакшәа
Ирӷызла.
Иарҳәала,
Иԥсуагьы, ицәоугьы
Арҿыхап,
Ҳаԥсуара аԥсахәага шҭоу
Ҳанаҳәап,
Иарҳәала!
Уаанымҿасын, амарџьа, Иарҳәала, Ҳаԥсуара шмыӡуа ала
Гәыӷрақәак
Снаҭап,
Иарҳәала!..
Абар ашьхаҿ асы цәырҵит,
Ицырцырт абахә ржәҩахыр,
Саԥхьа руапа шкәакәа еиҵырхит,
Исҭахуп гәыкала исшьышьырц.
Сахьықәгылоу сышьха дгьылаҿ,
Аӡын иаахоит анапы,
Зны ашәыб ҿалоит аҵла рӡамҩаҿ,
Инҭалахуеит зны иԥыҽҽы...
Аԥҭа ҟәашқәа, шьыжь игәылҵыз,
Бымбан абахә ирҿаҳәуеит,
Зны инкьапышҭоуп, аԥша анрыҵас.
Ихало ԥшьаалаӡа иԥыруеит.
Ахра дуқәа ркамбашь тәыҩа
Асы неины ирыбжьатәоит.
Урҭ сырҿалан, снеиуеит сыҩуа,
Сышьҭра ҿыцқәа ирызҳауеит.
Икаԥсеит абыӷьқәа.
Иҿахаз ажьқәагь канӡеит,
Аха урҭгьы рҿышәшәеит,
Ана-ара ажыц ирҿаԥсеит.
Ақәаҵара ҟьаҵәит, аԥша рыжәлеит аҵла,
Амахәқәа еимырҟьо, иргьежьуа иаргәамҵуеит...
Спалта ахәда сҩахеит, сахьнеиуа сааҭгылан,
Ахьҭа! Ахьҭа цәырҵуеит абар иаԥшәымахан.
Амра аԥҭа иргәылԥхоит имчыдахан,
Уи аҟәырҷахак уажәы изыԥсаз, аха...
Изқәаршәшәоит акамбашьқәа,
Агәарабжьара ибжьысуа,
Ихәарчаруеит, ихәарчаруеит амш,
еимҳәа-еимсоит,
Ишьҭууа иԥрит амш, иԥрит, иԥырӡеит,
Аҿгьы кәалаԥхан аҿеҩҳәа инеихашәеит.
Аҵыхәтәантәи агәынқьбжьы ажәҩан иалаӡҩо,
Иблит цәаҟәак еиԥш иааԥсаны.
Март мзаҵас иҵәыуоит ҭагалантәи ажәҩан,
Инеимаҭәо ауеимада агәы ԥшааӡаны.
Изымцеит апҟа иԥырны аҩныҟа,
Иҭбааҭыцәыз ажәҩан ҭшәахеит...
Рахәыцҵас ипахаз амҩа уи нықәшәан,
Икәкәаӡа адгьыл хьшәашәа иазцеит!..
Мап, ари ажәҩан ас имариаӡамзаап,
Зегь рзынгьы иаартымзаап мыцхәык,
Ажәҩан гәыҵәҟьагь цәҳәырак иеиԥшызаап,
Ари агәалсра цәгьазаап шәы-хкык.
Изаҳада шәсыцхраа ҳәа уи ҿнаҭызар,
Ари апҟа рыцҳа анҭалоз икәкәаӡа,
Аха иџьоушьои, уи ажәҩан иалаӡызар,
Аҳәаа иахьаламго аҳәаа нҵәаӡом.
Ԥхыӡ узбеит, сыԥсықәра, Аԥсны,
Сабиҵас ашьхақәа ургәыдкылан...
Уабацәа амшынахьтә иҵысны
Иаауан уеимырҵәарц иқәылан.
Ашьхақәа зымҵысуа игылан,
Сабиҵас уара ургәыдкылан.
Агаҿантә иуеихсит укылкаан, Аԥсны,
Ухьашьшьны урымҵаҳаит ашьхара ӡышқәа,
Урҭ иуқәдыршәит уахьыркыз ушьны
Анарма ԥшқеиԥш аԥсҭҳәа ҟәымшәышәқәа.
Изымҵысуа ашьхақәа гылан,
Ҿымҭ лабжышла урҵәыуан...
Ԥхыӡ избеит, Сасрыҟәа аеҵәа кыдԥааны
Харантәыла дааиуашәа, Аԥсны,
Ишаԥшаԥуа уи угәы инықәҵаны
Уеиқәирхарц уԥсы дахьӡаны...
Ус, ашьхақәа рыгрҿаҳәахт,
Аеҵәа кыдхуа иҳәҳәахт:
«Аԥсы уахьӡа, Сасрыҟәа, уласы!
Уанбахәо уԥсадгьыл уажәада,
Иқәурԥшуазеи адунеи ҭацә бласы,
Ианшьаба Нарҭтәыла ҭынхада?!
Ашьа иашәыз аԥсҭҳәақәа ҳаракы,
Бираҟҵас ашьхақәа идыркы!..»
Адрама «Амшуаара» аҟнытә
Ашәеиқәаҵәа зшәу ҳәсеи хацәеи ахра ашьапаҿы ишьамхнышгылоуп, рыгәҭа дгылоуп акәымжәыхәа зшәу
Акәымжәыхәа зшәу /инапқәа раҳаны,
ибжьы ҩҭыганы/:
Ахра ду, адгьыл аҵәцашра,
Хыхь ажәҩан, ҵаҟа уара!
Ҳмааит уара уҿы ҳара ашшра,
Ҳаҳәоит ҳаҷкәын иԥсы ауаара...
Егьырҭ /иныҵакны/:
Ан лгәырҩа ашәы азырхаӡом,
Анаҟәоу еиԥшуп, ицом, иӡыҭӡом...
Акәымжәыхәа зшәу /ишиҳәац/:
Ҿамҩак иадамзаргь иаҿыхәаз уа уӡыхь,
Уа дутәуп, унапы иануп уи иԥеиԥш:
Деиԥхыӡуеит уинахыс иуқәшәу уа хыхь
Анаҟәоу бырлаш, анцәахша леиԥш...
Егьырҭ /ишырҳәац/:
Абӷьыц еиԥш дыҿшәоит ахра ауаҩ-хша,
Дахьлеиуагьы асаркьеиԥш дцоит дхәаш-хәаша...
Акәымжәыхәа зшәу /ишиҳәац/:
Еснагь изышьҭыхуам ауаҩ аҳаракыра,
Аԥшәмара амҵәыжәҩа иоузшәа дажьоит.
Аеҵәа акыдшәареиԥш ашәарах аԥара,
Ииаҵәахә уи акәушәа иаҩаӡо дагоит...
Егьырҭ /ишырҳәац/:
Ахра ду, ахра ҵәыҵшара уара,
Иҳаҭ, иҳаҭ ҳаҷкәын иԥсы ауаара!..
Акәымжәыхәа зшәу /ишиҳәац/:
Дыҟанаҵ иԥсы уара иумадан,
Игәазы унаԥшырҭан, уихан бласы,
Уажә ибаҩ, уара ахра, иумаӡаз,
Ҳа ҳақәиҭтә, иҳаҭәашьа ахәаша иԥсы!
Егьырҭ /ишырҳәац/:
Иангьы ишԥалури иԥсы далаӡоит,
Ибаҩ шкәакәақәа уара иуалраӡоит...
Зегьы /ишьамхышгылоугьы ҩагылан
рыбжьы ҩаҳаракны/:
... Ибаҩ уара ахра иумаӡаз,
Ҳа ҳақәиҭтә, иҳаҭәашьа ахәаша иԥсы!
Адрама «Амшуаара» аҟнытә
Аӡиас, ӡиас,
Уцоит уиаҩрны, уиаҩрны,
Уиаҩрны...
Ауаҩытәыҩса игәыӷрақәа
Урылырҩаан
Ахыз еиԥш аамҭа уаҵыкәкәоит...
Иабаҟоу уаргьы саргьы ихаҳхыз ҳашә Ҳразҟы, ҳанасыԥ?..
Иниҵыргьы ҩынҩықәра
Уаҩы изеидкылом анасыԥ ашәаӡа,
Иҟәашӡа, иԥхаӡа, импыҵамӡо...
Уи, инацәкьарақәа ирыбжьыкәкәа,
Инкаҭәоит ихызха...
Ма, аԥхарагь, ататарагь анацәыӡлак,
Инхоит ихьшәашәаӡа,
Иҩа-иԥсы,
Кәыкәыблак иаҟараны...
Уаргьы уцоит, аӡиас,
Уиаҩрны, уиаҩрны,
Уиаҩрны...
Угәы ззыбылуа, здагь ухәарҭам
Уӡыжьқәа унапала иԥыжәжәо,
Зегьы ықәыӡәӡәаа:
Узеилаҳан иуцәыз, иухыз ахаҳәқәа,
Акыкахш еиԥш усырӡ зуржәуаз аҵлақәа Зегьы, зегьы,
Зегьы Унапала инаган иоуҭоит амшын...
Уцоит уиаҩрны, уиаҩрны,
Уиаҩрны!..
Иаажәлап, нас, ҿамҩа-ҿамҩа
Ҿҳәара змаӡам уаргьы ҳаргь ҳгәырҩа...
Ароман «Асду» аҟынтә
Аҵырҵыр имацәысуеит алашьцараҿ,
Ашҭа аҵыхәаҿ ҩ-ҳаҭгәынк неимҟьоит.
Дтәоуп ан лыҷкәынцәа рыбжьара,
Ацәаӡыӡ ргәыҵыршо ҩ-цәашьык лашоит.
Деихаӡԥштәалоуп ан еиҭазымҳәаз,
Лылаӷырӡ нҵәахьеит, уаҳа иааӡом.
Лыҷкәынцәа ҵыхәтәажәк лазымҳәаз,
Еихык-еиҵык абааш агәаҵа иҭаԥсоуп.
Дтәоуп лшәы еиқәаҵәа лҽылаҳәан,
Ашәӡанӡ аҿыртлаха лыбла иҭаԥсоит.
Ан рыцҳа лхы лзаамгеит мчылаҳәа,
Рыԥсадгьыл рхы ақәырҵеит, убриак деиқәнархоит.
Уажәы-уажәы инеимҟьоит аҵх лашьцара,
Аҵхгьы агәы аҭра иҭагылаӡом уаха.
«Шәан дшәыкәыхшоуп, саанхеит смацаран.
Срыцҳауп шәарамыжда, шәыбжьы насшәырҳа.» Дцәажәоит лымала.
Ажәҩан лашәуп, аҵх дагәоуп,
Абаҟа иадӷьазкылоит ан луаз.
Аҵх аҳәынҷоит аҭынчра гәыҭҟьага,
Гәыжьжьагас ан хаҳәуп илзынхаз.
Аҵырҵыр имацәысуеит алашьцараҿ,
Аҵх насыԥдагьы алоураҵәҟьа ауеит.
Дтәоуп ан лыҷкәынцәа рыбжьара,
Ан дцәажәоит лымала.
Ацәаӡыӡ ргәыҵыршо ҩ-цәацәашьк лашоит!
Зегьы-зегьы угәаларшәа, сҩыза,
Ахрагә иаҿалашоз шьыжь шәаԥшь,
Ага инықәырс ахрашқәа рҟынӡа,
Рхы еиқәызҳәалоз ацәаҟәа агәаԥшь.
Иугәаларшәа,
Амцабз шкәакәа зхибаҳәоз,
Ҳхәыҷра иақәлаз раԥхьатәи асы.
Амахә иамкыз ашәыб рыбқәа, зҿалашоз,
Бырлаш бырсан ишырхаршәыз ркасы.
Зегьы-зегьы угәаларшәа, сҩыза,
Арҟыра илгоу сымҩахәасҭа уаныԥшыл...
Унеи сыҿҳәарамш ахықә аҟынӡа,
Сугәаларшәа убысҟан, ҳамҭак уааҭгыл.
Иубома,
Хәылԥ шәаԥшь амзаша еицралоит,
Ԥшаласк шасуа убома икашьшьы.
Абарҭ зегьы схәыцра аӡыхшьах иххалоит,
Аарла илашоит са сажәра ацәашьы.
Уааҭгыл, сҩыза,
Гәыблыла уқәыԥсычҳа,
Сыбзиагьы угәаларшәа, сыцәгьагьы убас.
Сааҭырҟьа ӷәӷәазаргьы, убригьы снычҳа,
Сара абри адунеи снықәмыххит гагаҵас...
Аха урҭ зегьы ҭаԥсеит алуҭаҩ асаса,
Ӡшәахшәа инықәбаны ицеит ҳа ҳҿара.
Аха абни ахәылԥы еҵәа шыԥхоз еиԥш ԥаса,
Иахьагьы ашьхақәа ирхыкны иаҿуп аԥхара.
Зегьы-зегьы угәаларшәа, сҩыза,
Арҟыра илызгаз сымҩахәасҭа уаныԥшыл...
Унеи сыҿҳәарамш ахьынҵәаз ахаҳә аҟынӡа,
Жәа мҳәаӡакәа,
Сызқәа аҭыԥаҿ ҳамҭак уааҭгыл!
Ашырԥазы ашара ишалаз,
Исзааугазеи, ашьыжь ԥшалас?
Схәыҷра шхьаҳәыз соуҳәарц уаама?
Гәырӷьаҿҳәаша ҿыцк сзааугама?
Ма саамҭа цама «аԥхыӡ» сшалаз?
Са сызхьымӡаз шсымаз гәалас,
Инеихашәы-еиҵашәы ихәлама?
Сышгәыӷ-гәыӷуаз саамҭа цама?
Избоит саԥхьа сыхра ҿҟьароуп,
Сымш гәҩароуп, сыҵых гәҩароуп.
Исзааугазеи нас, ашьыжь ԥшалас?
Ашырԥазы ашара ишалаз?
Уаамҭа дыдит, имацәысит,
Умҩа хра цәгьаӡак иаҿысит.
Ухьаԥшуеит ушьҭахь умԥшӡакәа,
Уажәра уҭалеит умҟьышьӡакәа.
Уаԥхьа ушьҭахь шәиԥхьыӡ уцым,
Ашәеиқәа еиқәаҵәа узлаз ԥхыӡым.
Џьанаҭ тәарҭахь умҩа нагоуп,
Ушьҭа инужьыз лашарбагоуп! Абас ҿаанаҭит ашьыжь ԥшалас,
Ашырԥазы ашара ишалаз!
Адыд-мацәыс цәырҵит,
Иарцәажәеит аԥсҭа.
Ажәҩан еимаҵәан
Ибгоит ҳаӷеиҭа.
Аӡыхьқәа абаҟоу?
Ижәылоит аҩар!
Мзымҭа иагәыдлан
Ишьҭырхит абар!
Ацқьара ацәыӡит,
Иахалеит ҽа цәак,
Ахаҳә былгьоит
Иахьлеиуа иҵыӡәӡәаа.
Ашьамаҟа, аԥсаса
Гылоуп илаҳәын,
Ашәаԥыџьаԥ ракәзар Рымахә еикәаҳәын...
Еҳ, иаҳауеи,
Џьара ԥхарак,
Ихәыжжаӡа изыԥсаз!
Анаҟә сашьҭуам,
Уаҳа сылшом,
Шьҭа сааԥсеит,
Сааԥса...
Жәҩан еимҟьазшәа Иаамацәысын,
Саԥхьа икаҷҷеит.
Абар ассир!
Ӡыхьк кәеикәеиуа
Иаасыниеит!
Аҩар шжәылоз,
Хәашьра зламлаз Сзавымсит зымҩа...
Сгәы иснаҭеит:
Снахагылан Илбааздарц ҿамҩак.
Снахагылеит, издырит,
Издырит Нарҭ-ӡы!
Нарҭаа адауаԥшьқәа
Зырҿыхоз ргәы.
Иааиуеит ахьхьаҳәа Ишааиц ицқьаӡа.
Маҷаршәа аччаҳәа
Еилашуеит цәгьаӡа.
Ашьшьыҳәа сахӡыӡо,
Снамҵаиан Нарҭ-ӡы,
Нарҭаа назҿыхәоз Снаҿыхәеит саргьы!..
Уи акәхеит,
Слахҿыххеит,
Сымч даҽакхеит!
Сааԥсара абацеи?
Наҟ инасыхҟьеит!
Сыԥан сынҽыжәлт,
Бзоу ыҵҟьеит еиқәных!
Амра сазцарц Иаазгарц уи аҟәых!
Иахьа хәыцрак акәа сҭаршәын,
Сахьа шьахәқәак сырзыԥшуа,
Сгара сан илырҵысуазшәа Ԥшьаала аӷба сарҵысуан...
Аԥхыӡ салахар ҳәа ишәозшәа,
Аӷба сама ашьшьыҳәа ицон.
Ацәқәырԥқәа маӡак рҳәозшәа
Саԥхьа ишааиуа инкабон.
Аҷныш ҟәашқәа сгәы ҟарҵоушәа
Исхаԥыруа ашәак нарҳәон.
Нан, уабацои сныжьны? лҳәозшәа
Сан лыбжьы хааӡа исаҳауон.
Ажәҵарақәа ҵыԥх ихыҵыз
Еиҭах ҳбарҵаҿ рыҭра ҟарҵон...
Аҿа-маҿа ҿыц игәылҵыз
Гәыӷрак лыма илчаԥон...
Ҳамӡырхаҿы ашьац иаҵәара
Дылагылан дысзыԥшуан...
Икәеи-кәеиуа ҳаҩны, ҳгәара
Ахы аҵыхәа еилырган...
Сгара аӷьеҩҳәа илымҟәыҵҟьазшәа
Аӷба ҭрысын инсыхҟьеит...
Ацәқәырԥақәа сымч ԥыршәозшәа
Ақәԥарашҟа схы дырхеит!
Ақәԥараҿгьы насыԥ ыҟоуп! Дон Кихотгьы абра дықәԥон...
Ацәқәырԥ сынасыԥгьы рылоуп,
Урҭ сдыржьакцом ҭынч сдыртәом.
Сан сызкәыхшоу, сылашара,
Сара издыруеит хьаас сыбкуп...
Сгәырҩабымган ҳаиқәшәоит убраҟа:
Гарԥ зегь реиҳа иҳаракуп!
Ацәқәырԥақәа еижәхыс илеиуан,
Сынхықәгылт Мзымҭа.
Урҭ санырба, икәеикәеиуа,
Иаанҿасит ҳамҭак...
Ашьа ахала аҽадыруеит,
Сырдырт арҭ ахаҳәқәа,
Аӡы иҭыԥеит атрым-срымҳәа,
Ирхьыкәкәо ацәыкәбарқәа.
Исгәыдԥалоит аӡы иҭыԥо,
Урҭ сбара иаргәаҟуа,
Сахьгылоу сгәы аҭыԥ иҭыԥо
Исарҳәоит: Уабаҟаз?!
Снапы рхьысшьуеит, снапы рхьысшьуа, Исшьышьуеит гәыблыла.
Фымцак сысуеит сахьыркьысуа,
Исзырҟәыхуам сыбла!
Аибӷа ԥагьа рхқәа еиҿажьны
Еибырҳәоит маӡажәак:
Зышьҭа ҳну дабацеи ҳныжьны, Исаҳауеит ирҳәошәа...
Ахрақәа Сасрыҟәа иҽышьҭа
Рыҿгоуп ирынпҟҟала.
Гәында лцәа цқьа ахоуп Мзымҭа,
Гәбаа-дәы қәҵоуп лнапала!
Аԥсабара зегь ааҿыхан Игылт ишанхазшәа!
Сгәыдыркылт рнапқәа иаарыхан,
Ан лԥа дылбазшәа!
П. С. Шьаҟрыл ихьӡынҩыланы
Нарҭаа урхылҵшьҭран, иулан Ауаҩра.
Угәы карыжьуамызт ахьаа, агәырҩа.
Угәы ҭбаа иҭыҵуаз ажәа раӡан,
Иҵәахызтәгьы аҵәахуан имаӡан.
Агәы ҭбаа иҭаӡо изаҟарои изаҟара!
Аԥсуаа рхәыҷқәа зегь ҭаӡон убра! Улаԥш-хаа ҳарҭ мрашәа ҳарԥхахьан,
Унапы разқәа иагьараан ҳахқәа ршьышьхьан!
Ҳабла уанхыԥшылоз, ма ианҳауҭоз адҵа,
Иагьараан уазхәыцхьан ҳа ҳлахьынҵа.
Иагьараан, ҵхыбжьонынӡа аҵых ганы,
Ҳҩымҭақәа риашо џьа убон утәаны...
Ууаажәлар ангәырҩоз, ианрымаз ахьаа,
Мамзаргьы игәырӷьан ианыччоз ахьхьа Урҭ уржьын, урцәан, угылан рыгәҭа,
Рлахьынҵа улахьынҵан,
Ргәаҭа угәаҭан!..
Агәы ҭбаа иҭаӡо заҟарои, изаҟара!
Аԥсуаа рхәыҷқәа зегь ҭаӡон убра! Улаԥш-хаа ҳарҭ мрашәа ҳарԥхахьан,
Унапы разқәа иагьараан ҳахқәа ршьышьхьан!
Иагьараан, иагьараан, аҵх ганы,
Ҳҩымҭақәа риашо џьа убон утәаны!
Ахәыҷқәа рашәа
Уҷырҷырла ажәҵыс, ажәҵыс,
Уҷырҷырла, уҷырҷыр!
Ашәа ҳҳәоит, иаҳҳәоит уа уаҵкьыс,
Уи уажәнатә идыр, идыр!
Уацны уааиуеит ааԥын ԥхара
Аԥсынтәылахь уԥырны,
Нас, ианмаҷхо амра ԥхара,
Уеиҭацахуеит уԥырны.
Усҟан уашәа абжьыхаа абаҟоу Уҷырҷырбжьык ҳаҳаӡом!
Ҳа ҳахьыҟоу ҳгәырӷьо ҳаҟоуп,
Ҳашәа гәырӷьахә еиқәтәаӡом!
Аҵх ҵәцара, аҵх ҵәцара,
Иушо злахьынҵада?
Абар иқәлоит уажәшьҭа ашара,
Аха иамам ҵыхәаԥҵәара Иааиуеит Уаридада.
Уа дызҳәада, уа дызгада,
Уаҩы имаҳаӡакәа,
Уаха ҳқыҭан еимырҵәада,
Иззырҳәада, дызҭыԥҳада,
Уаридада мақәа?
Аҳәса хәыҷқәа рыцәа ҟьалан,
Игәжәажәо иқәзырхада?
Урҭ амалагь ргәы акалан,
Ааԥын ԥшахаа рхы иҭалан
Иҟамзи ҭынхада!..
Дышԥаҩысҭаау урҭ рҩыза,
Шәыԥшишь, имҳәаӡакәа,
Илҵәахит лыԥсы иахмырӡа,
Бзиа ишылбауаз дахӡыӡа Уаридада мақәа...
Иагәылахәхәа аҵых каххаа,
Ашәа гоит аккаҳәа.
Иаҟәымҵуандаз, шьыри, уаҳа Иқәыԥсычҳауеит ахәхәаҳәа.
Уаридада, уаридада,
Дрыма ицоит аҭаца,
Уаридада ахыҩуеит Ӷәада,
Анаџьалбеит, ԥҳәыс дызгада,
Ма ицада хаҵа?
Мақа лоума, Шьақа лоума, Ԥҳәыс дигазар Қәақәа?
Ҳаи, џьушьҭ, асеиԥш жәбахьоума,
Аус злоу убри аума, Ирҳәалааит иԥымҵәакәа,
Уаридада мақәа!
Мшәан ицәгьоузеи, ара ус еиԥш,
Иҟалазеи ихәарҭам?
Маӡа игәырӷьеит ани аби,
Зегьы ирдыруеит, ҷкәыни ӡӷаби,
Уаридада шшәарҭам!
Уаридада, уаридада,
Уаридада мақәа.
Уа дызҳәада, уа дызгада,
Ԥҳәыс дызгада, хаҵа ицада?
Аус злоу убри акәым, Ирҳәалааит иԥымҵәакәа,
Уаридада мақәа!
Ахәыцра иагазшәа ашьхақәа,
Иҟьашӡа икаԥсоуп рхахәы,
Иреиԥшха адаш-ду ашьҭақәа,
Арҩашқәа алдоуп ргәахы.
Зынгьы ианрықәчу аԥҭақәа,
Алада иҭарлашьцо аԥсҭа,
Ишԥареиԥшу абырг иџьымшьқәа
Еимарџахә, иангәаау илакҭа.
Ҽазных ианрықәшу амра-ца,
Бырлашшәа урҭ еилыџьџьоит.
Угәазхара рбаха уамраӡа,
Амра иҩагылаз, ҭашәоит...
Ицыҩцыҩуа иахьгылоу ахрақәа,
Доуҳа мчык рымоушәа збоит,
Хаҳәык наҿшәаргьы, ахара
Ашәеиԥш ианыҩны игоит.
Са исбарҭоуп урҭ рыԥсҭазара, Слымҳаҿ ирхылгоит агәгәа.
Исаҳауеит ргәеисра, рцәажәара,
Еидушәа даргьы саргь ҳагәқәа!..
Ишәасҳәап ацәлаа аӡбахә,
Ссиршәоуп ишыҟоу иара:
Ахра, ацаҟьа, абахә, Уаҳа ииӡом ҽаџьара.
Асыҭҳәа анҩынтуа аӡын,
Ишьыҵәран уи қаҭәаӡа,
Аеҵәара аныҟоу ибжьаӡын,
Иччоит иарак иаҵәаӡа.
Абыӷь-лымҳақәа рыгәҭа
Иаркуп еимхәыцк ҟаԥшьӡа,
Ихәыцуа иахьгыло, иҽыгәӡа,
Ссирк ахәыҭхәыҭуеит маӡа.
Аха, иссирҵәҟьоу уи акәӡам,
Иссиру ҽакыми зынӡас,
Ишәасҳәап ацәлааз лакәҵас
Слымҳала анкьа исаҳаз.
Схәыҷын, исзымкыртә ацәмаа,
Сабду сахьигаз хьчара,
Ҽнак зны сахәарԥшуа ацәлаа
Абасгьы сеиҳәеит иара:
Ацәлаа ҳазшаз иҵиаауп,
Ицқьоуп, иԥшьоуп, дад, ихәшәуп,
Ишубо ахра иаҿиаауп,
Ихьышьаргәыҵа ихьыԥшуп.
Иамоуп доуҳала ашана,
Изшаз иазишаз ҟазшьас:
Уаҩыжәлак изгәамҭарц аргама
Ианышәҭуа иарбан аамҭас.
Ҵыҵындрак еиԥшны иҟаԥшьыхәӡа,
Абӷьагәҭа иҿалоит ашәыр,
Ианышәҭуа збоит ҳәа уԥшыхәӡар Иҟалоит анцәа уахьирхәыр.
Ирҳәоит: ианышьҭоу асыцәгьа,
Ашәарах амла иакыр,
Иӡыӡымкуа иааины, ихыцәӡа,
Ацәлаа сфоит ҳәа инафҩыр, Уаҵәҟьа ингәылшәан ишәҭуеит ҳәа
Ацәлаа, афҩы лаҳауа,
Убасҟан ҵеикгьы дииуеит ҳәа,
Ажәеиԥшь-ԥҳа лгәы зытҟәауа!..
Иахҭыгәло уи аимгеимцара Ирҳәоит иҟалоит ҳәа иҿахәы:
Диоуеит дызмамгьы ахшара,
Рахә змамгьы иоуеит рахәы...
Ацәлаа иснаҭоит агәахәа,
Ианышәҭыц ишәҭлааит иара!
Ашьабысҭа, абахә иаҿахәмар,
Ацәлааҿ иаалааит ҳәра!..
Аԥсуа хаҳәқәа...
Аԥсуа хаҳәқәа...
Зқьышықәсала ҿымҭуа,
Ахәажәцәа шәҟәынны,
Шәҿаҳа-дагәаны,
Шәзыҟоуи
Шәылахь еиқәны?
Шәанцәажәогь,
Шәзымцәажәои
Шәажәа неиҵых?
Ҳҭоурых абӷьыцқәа
Акака неихых?..
Аԥсуа хаҳәқәа!
Аԥсуа хаҳәқәа!
Избан,избан,
Адгьыл шәзыҵахаз?
Быжьра-быжьҵәа
Шәзыҵәаххаз?..
Хыхь-хыхь ишьҭалаз
Ахаҳәқәа ҳԥыҽхьеит.
Аамҭа ҳарҩашьеит,
Ҳаӡит,
Ҳхәашеит. Еицакит,
Еиҭасит
Ҳахьыӡ-ҳаԥша,
Иаҳхыкәласт,
Ҳабӷарҵеит,
Ҳаицәнарӡит аԥша.
Иаҳнымаалацыз ҳнырҵеит,
Иаҳнырхит иҳанқәаз.
Баша хчныза хаҳәқәак
Реиԥшоуп ҳшынхаз...
Аԥсуа хаҳәқәа!..
Аԥсуа хаҳәқәа!..
Зҭацара нымҵәаз леиԥш,
Ишымцәажәоз иажәыз,
Адамра аамҭа
Аҵа иҵәахыз,
Ана-ара шәцәыҵҵуа
Шәзалагеи иахьа?
Шәцәырызгеи,
Шәзырцәажәеи?
/Иҟалоу ма шәҳәахьа?/
Ма шәҿахәы шаҳҳәаз,
Шәшеиҭаҳҳәаз
Азымхои ижәбоу?
Ишәҳәаз ҳзымҳәоу,
Ижәбаз ҳзымбоу,
Ишәзымҳәаз ҳамҳәоу?..
Ахаҳәқәа! Ахаҳәқәа!
Ақьашана ҭыӡ ԥахқәа!..
...Ҿырымҭит...
Ҿырымҭит...
Имцәажәеит имцәажә!
Сара уиаахыс,
Уиаахыс
Ахәыцра саражәт:
Еиҭа иҿаҳахау?
Ма са исмаҳау?.
Ахаҳәқәа, ахаҳәқәа...
Аԥсны дгьыл ахаҳәқәа...
Ушьаҿа иацҵа,
Адгьыл!
Агәыдыҳәа уныҟәа! Диит Апоет.
Абырскьыл уихымгәырҩан,
Уимыԥхьан Сасрыҟәа! Диит Апоет.
Ауаатәыҩса!
Шәықәгьежьаан,
Агәырӷьаҽқәа шәырҩы! Диит Апоет.
Аҵеи даниуеиԥш,
Хысбжьыла
Ахәы-арха еиншәырҩы! Диит Апоет.
Дызтәыда,
Дабатәида? Адунеи алымҳа ҭышәымҟьан, Саҭанеиҵәҟьа длыхшеит!
Абахә ишавҵаз,
Ҽаԥарак ихашылаз
Амреиԥш
Имышәкәан дшылаз
Аԥсҭазаара дахьӡеит.
Ахәыцра Ҳәаада еибарку Мҵәыжәҩа шкәакәала
Еиқәиршәеит.
Ахаҳә Лаӷырӡыла еиларҭәоу Атом еиԥш,
Еиҟәиршәеит.
Абырлаш еиԥш игәылихит
Быжьхык ирыԥсоу.
Бжьы-мҩак рахьтә
Мҩак алихит
Аеҵә иазхоу!
Нцәа дыҟоуп рҳәазар Иара усгьы дынцәоуп.
Адунеиаҿ ҳра аныҟамлогь Иаҳрагь рацәоуп.
Ҳаи, ижәҩа
Знапы наҵданы
Ицнеилак хара!
Игәеисра
Зхы-згәы надҵаны
Ихәыцлак хара!
... Ушьаҿа иацҵа,
Адгьыл!
Аӷьараҳәа уныҟәа! Диит Апоет!
Абырскьыл уихымгәырҩан,
Уимыԥхьан Сасрыҟәа Диит Апоет!
«Дасу иԥсадгьыл шьам еиԥш ибоит».
Аԥсуа жәаԥҟа
Сшьам дгьыл,
Сыԥсадгьыл,
Сыхаара с-Аԥсны!
Ухьӡала адә иқәу,
Ухьӡала сыԥсып!
Иацтәи умш хьанҭа
Иамҭан сышлоуп.
Уаҵәтәи умш нарҳаз
Схы-сгәы лашоуп.
Еҵәак уцәкыдшәар Шәы-ԥсык, о, исцәагоит.
Мрак узкыдыԥхар Шәы-мракны исзыԥхоит.
Шәҭы ԥшӡак узҿалар Аӡын ааԥынхоит.
Бӷьы ԥшӡак кашәаргьы Сгәы еибарххоит.
Махәык уцәыхжәаргьы Дак сцәа иҭаԥсуеит.
Шәырк уцәдыршәшәаргьы Шьацмоушәа исҿаԥсоит.
Сашәа уоуп,
Смыткәма уоуп,
Сажәа хьанҭа уоуп,
Сажәа ласгьы уоуп!
Усжьироуп,
Усныхоуп,
Нцәа рхыхьгьы
Усынцәоуп!
Сагьуануп,
Сагьуабуп,
Зных-усхәыҷуп!
Анык лыхшара дшизымгәаҟра,
Агәаҟра саҿуп.
Сухӡыӡаауеит,
Суашьапкуеит,
Сгәы зегьы
Узҭыхьҭшьаауеит!
Избоит, уи ԥсынҵры наӡа,
Иашан, иазҳәам.
Аха уа уҟаз, уҟаӡаз! Уаҳагьы сҭахӡам!
Умарымажахарц ажәлеиԥш
Схы-сыԥсы сшоит.
Гәыҭбаара ҳәаамаҳа,
Уҳәаадан усшьоит.
Сшьам дгьыл,
Сыԥсадгьыл,
Стәыла ссир, с-Аԥсны!
Ухьӡала адә иқәу,
Ухьӡала сыԥсып,
Еиԥш ԥсра бзиа нас
Аӡәгьы илахьынҵам.
Уа уҟаз, уҟаӡаз! Уиоуп здазҳәазҵам!
Ашьхақәа ирыцҵәраа
Инеиуеит адәыӷба,
Инеиуеит иқәҟьа,
Инеиуеит илакьуа...
Ахрақәа иргәылҵәраан,
Акаршәра ианылеит,
Каршәрала инеиуеит,
Икаууа...
Аамҭа еикәшара,
Сыҷкәынра иаԥықәслаз,
Аԥаҩқуа срынҟьо
Саман ицоит...
Илакьы-лакьуеит
Амҩа сызнылаз,
Амшын ду схушәа
Сдәыӷба ӡасоит...
Ицәқәырԥоит аӡы хәашь Сыԥсҭазаара зхыршәлоу,
Адәыӷба-ԥшатлакә
Ҳәҳәоит, иҵәаауеит...
Аԥҭа еиқәара,
Амш ианыршәлоу,
Иагәылҟьан иаԥеиԥшу
Аԥеиԥш иазцауеит...
Иццакуеит аха Сгәы сазырҭынчуам, Адәыӷба иҵегь
Иласызар сҭахуп!..
Избанзар уи Аԥсныҟоуп иахьнеиуа,
Аԥсны са сыԥсоуп,
Сыԥс уаҟа иҵәахуп!..
Уласы! Уласы!
Сгәы сазырҭынчуам! Сара саанхеит аха
Сгәы цеит иҩыԥрын!
Еҳ, уара адәыӷба,
Сгәы уацраҳәандаз Шаҟа ирласны уцоз убарын!..
Сааныжьны шәцеит, абри адунеи хьшәашәаҿ,
Снеир ҳаиқәшәарушь Џьанаҭ агәашәаҿ?
Дызбарушь Аазиз ду, еснагь абӷа сызҭоз?
Сыгхеи, сықәҿиареи, блаҵарыла игәазҭоз...
Уажәы асцена ирдыдып Леиуа,
Ма уа иҟалап аԥсуаа, атеатрахь инеиуа,
Минадора, Медеиа, еиҭа лыбжьы лыргахып,
Ашәҭыц, Анна Дездемона дызбахып...
Шәарах, Иаго ашҳам дыхәмарып,
Разынбеи аҟаза, игәы цҳафырып.
Мишеи Ваниеи ароль иазыԥшума,
Иасон «Макбет» аиҭагара даҿума?..
Самсони Џьарнаси, рлаф кьатеи ԥҵәага,
Аҳкәажә Катиа, аԥҳәыс ԥшӡа нага.
Мажареи, Сергеи, Мидеи еицыми,
Аҵаҳәарҭаҿ иҟоуп, абрахь зегь мцыми...
Наазим аӷлам, аԥаҭхь укума?
Марица, аҷкәын ироль баҿума?
Вереи, Марусиеи, Жьениеи лахҿыхуп,
Џьанаҭ агәашәаҿ шәаҳәарак иаҿыхуп...
Еҭери ароль лумҭар ҟалома?
Дмитри иқәиргылаша апиеса иоума?
Амиран иаԥиҵап иссиру ихаҿсахьа,
Џьанаҭаа аршанхап, Алықьса ихаҿсахьа...
Светлана ақәра наӡа лмоуит,
Дызшаз дигеит, лыԥсҭазаара имроуит,
Аӡәы игәырҩа ҽаӡәы изгәаҭом.
Шаҟа шәыгәхьаазго ҳәашьа сзаҭом.
Иҟоума аҿар, шәара шәзыԥсахша?
Аазиз иеиԥш, ажәа неиҵых изҳәома?
Актриса ҟазак, Аԥсны ахьӡ ҭызго?
Мралаша, мрашәахәа иаԥызго?
Абри адунеиаҿ сыҟанаҵ шәымаҵ зулап,
Шәтеатр аԥарда асырклап, иаасыртлап.
Аҟазара дуаз еицҭазыршәуаз ахҭа,
О, ишԥасҭаху сыҟазарц шәыгәҭа!
Иахьа снагәылаԥшны избоит уаҵәашьҭахь,
Амра ашәахәа саԥхьа, сышьҭахь.
Атәаха змада, ԥхьа сцалароуп,
Мҩак нҵәар, ҽамҩак сыԥшаароуп.
Схы саиааироуп аиааира згарцаз,
Адгьылаҿ аҵәҩан нарс сынхаларц.
Аеҵәа сыкәа ианҭашәоу ҳәа сымԥшыроуп,
Еилашуа сгәаҵа иҵегь ишыроуп.
Мҩоуп сара ԥсҭазаарас исымаӡоу,
Амҩаҿ иԥысшәеит мчыс ҳәа исылаӡо.
Исымбо сиеҵәахә хара икәеицеиуеит,
Ашәахәа сықәлан амрахь снеиуеит...
Сара абри аԥҳәызба сеилалгоит,
Дсылахәмаруеит ԥшқаҵас.
Абри аԥҳәызба дызбеит — сгәалҭоит,
Аҟәараҳәа сцоит сеиҵас.
Сара сзыҳәан цас дыршама,
Змоурахә мыӡыз амзаҿа?
Илашьцама аҩны лашама,
Иахьеихылго уи лшьаҿа?
Сылаԥш лыкәшәа-лықәшәа-лықәшәо,
Лыбзиабара сыст, афаст!
Амитә лыкәшәа-лықәшәа-лықәшәо,
Лара дмараҳәуеит абас.
Сахӡыӡо, сгәы иҭоу сахгәаҟуа,
Санцәажәо, снапырҟәыҷуа,
Ажәҵарақәа ааит ҳәа Аҟәа,
Ӡибнаҟоуп ла дахьыԥшуа.
Са сгәы ҭыӷьӷьаа акы саҿызар,
Ахәыҵаччара ла даҿуп.
Иахьа дааиран уи слырԥшызар,
Уаҵәы дубап, са сыԥшуп!
Санеилахоу ла лзы сусдоуп,
Са сангәаау ла дыччоит.
Илзымдырӡошәа сызусҭоу,
Дсывсуеит, сԥсахы еиҟәыҷҷоит.
Наҟ сылԥырҵыр, дшыҟоу усоуп:
Дыҩуа дсышьҭалоит лыҽҟьа!
Ажьа шкәакәа зкыз сиҩызоуп,
Арахь саҿашәеит лыцәҟьа.
Сара сгәааит, сара схырхәеит,
Сара сыччеит, лыҵшәа збом.
Аԥсышәала уи сылмыхәеит,
Ааигьы салхәом, мапгьы лхәом,
Сара абри аԥҳәызба сеилалгоит,
Дсылахәмаруеит ԥшқаҵас,
Абри аԥҳәызба дызбеит сгәалҭоит,
Аҟәараҳәа сцоит сеиҵас.
Са уи лҿаԥхьа исымоу ҿыкоуп,
Ларах сақәлыршәоит оума.
Исзынхаз акы заҵәыкоуп:
Саб иҽыхәа, саб иоупа!
Аладара — хылаӷьароуп,
тышақәоуп,
Гәаҩақәоуп, ҭаҟәа-ҭаҿақәоуп,
ҭыжаақәоуп.
Аӡырҩашқәа цоит алада иԥхеибаҵа,
Ақыдбажәқәагь кәымпылуеит
ибӷеибаҵа.
Ахаҳә ҭауҵар, иабо зегь еилымхӡауа,
Иама иҭалоит иацца, еигәыдҵа,
иӷәыхӡауа.
Ампыл уасыр, ахы аԥша ҭами,
ихагаха,
Иԥа иҭалоит, аҿынахо уа агаҟа...
Уахь ицоит агәаҵәажәпақәа,
ахыласқәа,
Рхы шыласу доус рымҩақәагь ырласуа.
Знык атыша дуқәа уанырҭаҳалак,
Нас уҭахызар унапқәа раҳала!
Аладара хылаӷьароуп,
тышақәоуп,
Гәаҩақәоуп, ҭаҟәа-ҭаҿақәоуп,
ҭыжаақәоуп,
Аҩадара бӷацамкыроуп,
шьанҵароуп...
Ианақәук, ухаҵазар, ухьамҵыроуп.
Иуԥыло амыҟәмабарақәа урцәымшәароуп,
Урҭ зышьҭоу уара угәымшәара умжәароуп,
Аха агәымшәара аҵыхәтәанӡа игәымшәароуп!
Снеиуеит уа аҩадара са саҿалаӡан,
Аха снеиуам алашьцара сҽалаӡан.
Исҭахым сара аашьышь аԥышәақәа,
Ԥхьаҟа сцозар, снеиуеит сыбаҩ ԥышәауа.
Убри азакәхап, ақыдбажәқәа сԥаҳалоит,
Убри азакәхап, лассы-ласс сагькаҳалоит.
Аҵәы сылхуа исхыччалоит сахькаҳауа,
Исхыччалоит итәоу ауаа гәнаҳақәа,
Исхыччалоз, снеиуеит,
усс исымаӡам.
Зынӡа ихазуп са саргамеи
сымаӡеи!
Ахаҳә дуқәа, абӷацамкыра,
ашьанҵақәа...
Сымҩа иаԥгылоит, аха снеиуеит
схьамҵӡакәа.
Скаҳауазар иаасылымшо уаҳагьы,
Аҩада схы шхоу сара сагькаҳауеит.
Аҩадара бӷацамкыроуп,
шьанҵароуп...
Ианақәук ухаҵазар,
ухьамҵыроуп!
Иуа Коӷониа изкны
Аҷаԥшьацәа ацәа риааин,
Ихырсысуеит, аҵх ԥҽуп.
Аԥсра хьшәашәа абарҵаҿ иааин,
Аблақәа ҭархәылан иԥшуп.
Аԥсреи абзареи ргәы ҭынчӡа
Изеихәаԥшуам, еиқәԥауеит.
Аҭынчрагьы жәпахьанҭыџьӡа,
Иара заҵәык аҳра ауеит.
Агәлымҵәах ацәарҭа дылоуп,
Дкаԥсеит, имам ҽырҵысы.
Иан дыгәжәажәо дихагылоуп,
Иаҳәшьцәагь гәаҭеиуеит хазы.
Аԥсабара ааԥын ааира
Ишазыԥшу еиԥш, изыԥшуп.
Аха, ацәацәашь еиԥш, заҵааира,
Заҵааира абылра даҿуп.
«Анаџьалбеит, иԥсы мцандаз!» Маӡа иҵәыуоит урҭ уажәшьҭа.
Ихчгьы иҵырххьан ашамҭаз,
Абар, абар, уажәы-уашьҭан...
Аха ус, аҽы кьыркьырит,
Дабом аԥшәма амӡырхаҿы.
Дыҭрыст ачымазаҩ, идырит
Иԥсы зыҿҳәараз аҽы.
Шәсыцхраа! иҳәан, дхықәдыртәалеит,
Аҽгьы кьыркьырит еиҭа.
Шәнаскьа! иҳәан, иҽирманшәалеит,
Блала зегьы-зегь иеимда...
Иҽаариашан, нас дҩагылеит,
Ишьап ԥсыдақәа рмаршәа кны,
Днеин ахышә днылагылеит,
Днылагылт наҟ-ааҟ икны.
Аԥша абаҳчаҿ игәаҭеиуа,
Иҵәыуо митә ҟанаҵоит.
Ацәыкәбарқәа ҵаҟа илеиуа,
Алабжыш еиԥш, икаԥсоит.
Аҽыхәа наҵҟьеит ишьҭыууаа,
Инаҵҟьеит адгьыл рдыдуа.
Ицоит агәарабжьара ибжьыууаа,
Ицоит мҵәыжәҩада иԥыруа.
Ицоит адәы иаҵәа ианылан,
Ашьабсҭа еиԥш, икахәхәа.
Нахьхьи амра шаша гылан,
Амҩа қәнаҵоит ашәахәа.
Ақәрахьымӡа илаԥш ыҩуа
Аҽы иашьҭан. Уи цахьан.
Аха ашьҭыбжь игәы ианыҩуа
Дышгылац дгылан дыԥшуан.
Сара сбызшәа рҿыҵакуп
Сышьхақәа сзыхшаз.
Урҭ адунеи иахаануп,
Уи акәхап изышлаз.
Сара сбызшәоуп ирхылҵуа
Сырҩаш ҭрысқәа бжьыс.
Са сқыҭақәа, сыбла ихымҵуа,
Сбызшәоуп ирхоу ԥсыс.
Сара сбызшәала ицәажәоит
Сыдгьыл нас ишԥа?!
Сара сбызшәала игәжәажәоит
Сымшын ацәқәырԥа...
Сара сбызшәала ицәажәом
Миллионҩыла ауаа,
Аха сбызшәала ицәажәоит
Зқьышықәсала ауаа!
Иџьашәымшьан хатәы бызшәада
Сгәеисыбжь цқьа ишәмаҳар,
Сан слааӡар хатәы бызшәада Иалшон сҿаҳахар!
Баша , машәырны,
Аԥсны санамхеит.
Сара сиит Аԥсны,
Аԥсыуак иҩны.
Сыжәҩан саҵаԥшын Уи са сеилаҳаит!
Сыдгьыл сахәаԥшын Уи иалан сыԥсы!
Сан сылзыӡырҩын:
Сыԥсы уфааит! лҳәеит,
Саб сизыӡырҩын:
Усҭынхааит! иҳәеит...
Сыдгьыл са сықәлеит,
Сыҵәҩаншьап ҳауа.
Сбызшәала сцәажәоит,
Адунеи иаҳауа!
Адунеи сара сзын
Аԥсноуп ахы ахьакуа,
Абызшәақәа рсапат
Аԥсшәоуп иазыртуа!
Убри ауп адунеи
Изалоу сыԥсы,
Адунеигьы аԥсы
Изалоу с-Аԥсны!
Убри ауп изысҵо
Адунеи абызшәа.
Адунеигьы изаҵо
Сара сбызшәа.
Сара сиит Аԥсны,
Аԥсыуак иҩны.
Адунеи саԥаны
Сҟалароуп сыҩны!
Иахьарнахыс еиҳа ҳаҭыр уқәысҵоит
Ахаҳә аамысҭашәа издыскылаз сыԥсы.
Сыҷкәын дахьышьҭоу ихаӡгылара удысҵоит,
Уи дамеигӡаӡеит уара узыҳәангьы иԥсы...
Иахьа сара сҟыбаҩ, сгәыбылра уласҵеит,
Уизгыларц сарԥыс-еибашьҩы баҟас.
Ихәыцрақәа уыҭан амҩа уқәысҵеит Шәыԥсҭазаарак ирызхоит,
Урҭ ԥсыс иухаз!
Шьхала имҩсуеит аԥҭақәа,
Шьхала имацәысуеит зынгьы.
Аӡын ааиуеит иҳазгәамҭакәа,
Ҳшазыԥшым зынӡагьы.
Иԥшасуа, иқәасуа ишыҟоу,
Иаалырҟьан, ҽнак шарԥазы,
Ҳанындәылҵлак адәныҟа,
Иаабоит ишкәакәаӡа асы.
Ажҩан хыхьынтә асы алагоит,
Адгьыл ҵаҟантәи иԥшуп,
Аамҭа шкәакәа абас иалагоит:
Зегь шкәакәала ишәуп.
Иаҳҳәоит: «Ҽаанбзиала!
Асы еиԥш, ҳанасыԥ лашаз,
Асы еиԥш, ҳагәқәагьы цқьаз,
Ҳнеиааит ҽаангьы бзиала!»
Нас уи асы кәаҳаны,
Ҳабжьгьы адунеи иарҳаны,
Ԥхьаҟатәи ҳааԥын хазцоит,
Зегьгьы
Ҳгәахәтәы хахьӡоит.
Баша ҳусқәагьы бжьаӡуам,
Ҳазну амҩагьы ласуп.
Макьана ашьха иҟоуп аӡын,
Макьана ашьха иҟоуп асы...
Сылашара сыԥсадгьыл,
Абас улахь зеиқәузеи?
Улахь зеиқәузеи, Аԥсны?
Уҵарадам иахьа, ухәыдам,
Уҵеицәагьы иахьа ихыдам,
Рыҩны иҟоуп, уара уҟны.
Улахь зеиқәузеи, Аԥсны?
Наҟ иагазгьы арахь иаауеит,
Амҩа иашьҭоуп, иԥшаауеит,
Амҩагь иқәлоит иласны.
Иаадыруеит,
Сара избоит:
О, хьаак анумам ыҟаӡам,
Умшәа-умырҳа узныҟәаӡом,
Зегьы ҳзыҳәан
Уара ушәоит.
Ламыс змаӡам џьоукгьы
Уара уҵәылхра иашьҭоуп,
Аҟәараӷ ркуп, аха иашьҭуам,
Ныхак иашьаҳаит даргьы.
Ҳазшаз ибоит,
Зегь ибоит:
Ҟамак дагоит зҟама ҭызхыз,
Ахы дагоит ашәақь шьҭызхыз,
Шҳамла иҭәугьы шҳамк дагоит.
Ҳамш еилгоит иахьа-уаҵәы,
Аԥҭа еишьылқәа цоит ихыҵны.
Зегь аабазшәа усҟан ԥхыӡны,
Агәра зымгогь дҟалашт аӡәы.
Нас улахь зеиқәузеи, Аԥсны?
Ҳадгьыл ҳаԥхьеит, ҳажәҩан ҳаԥхьеит:
«Аԥсны аҵеицәа, шәгыл зегьы!»
Иахьа инҳажьыз уаҵәы иҳагхоит,
Аган шәавамхан аӡәгьы!
Иахьоуп данубо ихаҵаз,
Иахьоуп ианыӡбахо зегьы Иахьа зҽызӡаз, иахьа ихьаҵыз,
Дыԥсит, уи дыҟам зынӡагьы!
Аԥсны аҵеицәа, Аԥсны аҵеицәа,
Аԥсны зықәгәыӷуа шәара шәоуп!
Шәаамҭа ааит, шәгыл аӷьеҩцәа!
Шәаамҭа ааит, уи уажәоуп!
Шәнеибац, шәнеибац, шәнеибац,
Аԥсны бзиа избо зегьы,
Ахақәиҭра мра кацеиларц
Аԥсынтәылан есқьынгьы!
Мап, ахьаҵра залшом уаҳа Шәышьҭахь иҟоуп шәаб ишәхымс!
Ибоит Анцәа, ишәыдлом гәнаҳак Шәхыс! Икылкаан шәхыс!
О, ҳаиӷацәазар ҳаиӷацәоуп,
Нас ҳаилгап иахьа нахыс.
Иаҳнырҵаз ахәрақәа рацәоуп Урҭ рзынгьы шәхыс!
Шәхыс Аԥсынтәыла ахьӡала
Иҭахаз зегьы ршьа ауразы!
Шәхыс ахақәиҭра ахьӡала,
Шәхәыҷқәа уаҵәтәи рԥеиԥш азы!
Шәнеибац, шәнеибац, Аԥсны аҵеицәа,
Аԥсны зықәгәыӷуа шәара шәоуп!
Шәаамҭа ааит, шәгыл аӷьеҩцәа!
Шәаамҭа ааит, уи уажәоуп!
Амитә аџьабаа баны,
Арахәыц еиԥш ипаны,
Ичҳауа аҭакар, аҷыхь,
Адгьыл иалҵәраа иааит аӡыхь.
Алаӷырӡ еиԥш ицҟьаны,
Излыс, излиааз цаҟьаны,
Аха абжьы аргаӡом,
Ихыш-хыҵәогь иубаӡом.
Амра ԥхеит ҳәа иҭабаӡом,
Амш цәгьоуп ҳәа ихәашьӡом.
Уи зегь рыла аԥсы ԥшьоуп,
Иацлом, иагхом иаҟазшьоуп.
Уа, лахҿыхроуп ашәа ахьыҟоу,
Уи наџьнатәгьы иаҳәо мцым.
Ашәа еиӷьу иарбан иҟоу,
Изыԥсоузеи ашәа зцым.
Ушьа-уда иҭысны ԥхьаҟа иухоит,
Ашәа иунаҭоит амч-алша.
Ахәра гәаҟраҿ ашәа ухәоит,
Ашәа, идууп ахыԥша!
Ашәа ҳәо, аҟәҟәаҳәа ихысуа,
Нарҭаа дуқәагь анкьа зны,
Ҭынч ашьшьыҳәа, еихьыс-еиԥысуа,
Ртәыла иалалон Аԥсны.
Хьыӡрацара ианцоз акәзаргь,
Иара усҟангь ашәа рҳәон.
Урҭ ирызку ажәабжь лакәзаргь,
Урҭ ирхырҳәааз ашәа нхон!..
Амҩа сықәуп,
Кыр сыԥхықәуп,
Инасыԥуп Ааԥынра ааит;
Амра аацәырҵит,
Ашәҭқәа гәылҵит,
Аԥсҭҳәа хыҵит Ааԥынра ааит.
Хәык сынхыҵит,
Ԥшак насхьысит,
Иаахәыҭ-хәыҭит...
Ааԥынра ааит.
Аԥсаатә ҷырҷырит,
Урҭгьы ирдырит,
Зегь еицгәырӷьеит Ааԥынра ааит.
Ԥхьаҟа ак сыхеит,
Сгәы ак ҭыхеит.
Адгьыл ҿыхеит Ааԥынра ааит!
Агеи ашьхақәеи рыбжьара,
Баҳча ссирла иқәҵаны,
Адгьыл лакәқәа риаҵәараҿ
Анцәа иалихит Аԥсны.
Ари аԥхын еиԥш иҟәандоуп
Ҳнапы разқәа реибаркыра.
Дарбан ари ажәа зҳәамҭоу,
Хьӡыс иузҭаз Аԥсынтәыла?
Амра ашҭаҿ илашароуп,
Иаҵәахызаргь аԥҭа зны.
Ҳа ҳазхылҵыз дара ршьалоуп
Ахы ишақәиҭхаз Аԥсны.
Ари аԥхын еиԥш иҟәандоуп
Ҳнапы разқәа реибаркыра.
Дарбан ари ажәа зҳәамҭоу,
Хьӡыс иузҭаз Аԥсынтәыла?
Агеи ашьхақәеи рыбжьара,
Ажәҩан алахь ус анын:
Иҟаз аԥсуа илашара, Анцәа иалихыз Аԥсны!
Ари аԥхын еиԥш иҟәандоуп
Ҳнапы разқәа реибаркыра.
Дарбан ари ажәа зҳәамҭоу,
Хьӡыс иузҭаз Аԥсынтәыла?
Адгьыл хәын, ишәын ашьацра,
Ажәҩан абла еиқәаҵәан.
Ԥҳәызбак ԥшыхәра дцон ашамҭаз,
Ларԥыс диашьапкуан Анцәа:
Уаҭәҳәа уи сымза-сцәашьы,
Аҵхгьы, иҵегь ушәшьы!
Сбыҳәоит, бахыԥа аԥсра,
Срыцҳабшьозар сара!
Аҵх цәҟьан, ишын ахымҩас,
Ҳгәыӷра шәытак аннаҵон.
Ажәҩан акәын гәыӷрас имаз, Адгьыл ҟьаҟьа уи дакӡом.
Уаҭәҳәа уи сымза-сцәашьы,
Аҵыхгьы, иҵегь ушәшьы!
Сбыҳәоит бахыԥа аԥсра,
Срыцҳабшьозар сара!
Уи дҭахеит аӷа дынкылан,
Ажәҩан иалшәеит ҽа еҵәак.
Зегь аками хәылԥазыла,
Арԥыс диашьапкуеит Анцәа:
Уаҭәҳәа уи сымза-сцәашьы,
Аҵыхгьы, иҵегь ушәшьы!
Сбыҳәоит бахыԥа аԥсра,
Срыцҳабшьозар сара!
Ибла хәуп, игәы ҭаҷаҷоуп,
Ацәа далҵуеит дцәырҳаны.
Усҟан дшибац еиԥш деихаччо,
Ажәҩан дкыдуп диеҵәаны...
Уаҭәҳәа уи сымза-сцәашьы,
Ажәҩангьы, иҵегь ушәшьы!
Сбыҳәоит бахыԥа аԥсра,
Срыцҳабшьозар сара!
Иаашанхазшәа знык ақыҭа,
Шарԥазынгьы ацәа иалан.
Анапы ҭшьуа алакыҵа,
Иааиуан ҭынч ашара хиаалан.
Кәҷышьк акалаҭ иаҵахазшәа,
Иаакьу-сыуит амацара.
Мрагылара сцәыԥхашьазшәа,
Иазцәыргомызт абла хаара.
Ажьымжәақәа еиҟәыншәылан,
Ихьанҭаӡа хыхь икнаҳауп.
Уԥсы цәгьамзаргьы, џьым, ашәыраз.
Икныумхыр, ных, игәнаҳауп.
Аҵәа ҟаԥшь акәиц иацәызго,
Амахәҭаҿы ажәҩан иалан:
Аҳ ичараҿ иеихс иҿызхуа,
Иӡӷаб дииҭоит инапала...
Иааԥшит амра. Абла хәыцқәа
Ажәҩан аҵа ду қәырҵеит.
Аҵла еимала са сазхәыцуан Бӷьыцк ампыҵшәан, икашәеит.
Аӡын хьшәашәа, имццакӡоз,
Ицеит аҽаршәшәан.
Аԥсаа рашәабжь, имгаӡоз,
Ихдыртлеит шьжьымҭан.
Ааԥын ааира еигәырӷьо,
Анаҟә аахылт.
Ԥсатала адгьыл ырԥсаҳәо,
Аҽыларҟә ихчылт.
Аԥша ҟәанда наҵаҵо,
Ашәаԥыџьаԥ арҵысуан,
Иахьагхаз иԥхашьа-ԥхаҵо,
Амрагьы ццакуан.
Адгьыл ахьҭа алнахырц,
Ашәахәақәа цәырҵт.
Ажәҩан аҵа инаҵаӡырц,
Анаҟә наҟ инхыҵт.
Ашьац ԥшқа қақаӡа,
Иҩеиуеит иҟато.
Аӡаӡа раӡынԥсараӡа,
Икаҭәоит иахьыкәкәо.
Ицәҳәыз амахә хахаӡа,
Апатҟәырқәа птит.
Ашәҭ абла шашаӡа,
Агәы ԥшқа аанартит.
Уаԥсуазар, уҟаз ԥсуаҵас,
Аԥсуа ҵасқәа ныҟәгала.
Узааӡаз уан лгәыԥҳәыхшҵас,
Убызшәа ҳаҭыр ақәҵала.
Утәыла амцаԥшь ықәҵаны,
Уқәыхра иашьҭаз ҽышәала,
Уабацәа, ианкарцоз иқәцаны,
«Аԥсадгьыл!» рҳәон ԥсышәала.
Рабиԥара мҩашьарц рынахыс,
Аԥсуа хьыӡқәа рыхьӡырҵон.
Даԥсуазаргь, аԥсуара данынахыс,
Ижәла ихыхны дықәырцон.
Ҳәаак аиушам инарха
Жәлар рхақәиҭра иадгылаз,
Аԥсуара зхы ақәызҵоз Инаԥҳа,
Ашьа казҭәоз зыԥсадгьылаз.
Аԥсуа намыс ԥхьацаганы,
Измоу иқәуп еиҵамхара.
Инхеит аӷа изы игәыҭҟьаганы,
Аԥсуа Кьахьба ихаҵара.
Гәлиа, хеигӡара ззымдырӡоз,
Ҳаԥсуара дашьаҭоуп.
Коӷониа ибжьы хаа ԥымҵәаӡо.
Ажәлар ишрылац ирылаӡоуп.
Аҷанба, зажәахә камшәаӡо,
Аԥсуараз дыхьӡырҳәагами.
Лашәриа, игәеисра еиқәымтәаӡо,
Ҳпоезиа дааԥынны далами.
Нас арҭ ирҳәоз аԥсшәа,
Иахьа иҟәнызшьа дарбану?!
Агәаҟраҿ иԥышәоу абызшәа,
Изалшом ақәра аманы!
Иҽеим ҵасқәак уԥылозар,
Аԥсуара иатәны, уацәымшәакәа,
Ԥхьа рцараҿ ужәлар ирмыхәозар,
Ирылблаа, икажь уамеигӡакәа.
Аха аҵас бзиақәа, инымҵәаӡо
Реихаҳара уашьҭаӡаз.
Аҵас ауп амилаҭра зырԥшӡо,
Умилаҭра гәадурас иумаӡаз!
Убызшәа ҩашьартә ианыхәашьха,
Уаӷа изы гәырԥсақәшәароуп,
Уабацәа имырӡкәа ианеиқәдырха,
Уара иазҳарц уцлаблароуп.
Уаԥсуазар, уҟаз ԥсуаҵас,
Аԥсуа ҵасқәа ныҟәгала,
Узааӡаз уан лгәыԥҳәыхшҵас,
Убызшәа ҳаҭыр ақәҵала!
(М. Ҷкату итемала)
Ашьауардынқәа, ашьауардынқәа,
Кавказ ԥхьарҭас измаӡоу,
Аԥсадгьыл ахьчараз санықәуа,
Шәфырхаҵашьоуп сгәы иҭаӡоу.
Ашьха ԥҳәызба шәа шәанылбо,
Ишәзылкуеит лашәа игәыкӡоу.
Аҭаҳмада шәара шәанибо,
Игәнигоит иҷкәынра ицахьоу.
Ахақәиҭраз уи данықәԥоз,
Дызҵашьыцуаз шәара шәоуп.
Ирашь раԥхьаӡа данақәтәоз,
Издикылоз шәара шәоуп.
Ашьауардынқәа, ашьауардынқәа,
Кавказ аныс, абыс измоу,
Избоит, еиҵых шәымҵәыжәҩа дуқәа,
Шәызхаԥыруа ахра заҟароу.
Ахы шәықәшәан адгьыл шәықәтәар,
Шәҵас ала хьымӡӷыс ишьоуп.
Шәзыцәнымхо ахымҩас шәықәшәар,
Ихаҵароу шәшыԥыруа аԥсроуп.
Ашьауардынқәа, ашьауардынқәа,
Ахақәиҭра ԥсыс изхоу,
Аԥсадгьыл ахьчараз санықәуа,
Шәфырхаҵашьоуп сгәы иҭаӡоу!
Иаҿуп ажьҭаара Аԥсынра,
Ажь иаԥсадгьылуп ара.
Адгьыл, амра ашәахәа Шәышықәса андырҵуеит аӡахәа.
Рдәыноуп аҵлаҿ ажьымжәа,
Амахә хьыдышьшьит амжәа,
Ал ду сылаԥш ахьӡаӡом,
Ишааԥсазгьы аӡаӡом.
... Амҵәышә, аҵлахь уццакы,
Ухаԥыц амахәҭа иаркы!
Ашаха, жәҩан ахь унаӡа,
Иахьа хыҵлакы урыхьӡа!
Акалаҭгьы ухьанҭаха,
Ҵыԥхцәатәи аҩы зҭаха
Аԥшәма изааԥсахьоу акыр,
Аҩы уамшьааит, ауалыр!
Адгьыл иҵоу аҳаԥшьа,
Дыссирхеит аҵлаҟны уаҳәшьа:
Лыхцәы шьҭасуеит асаара,
Илҭахуп уа уахь аара...
Игәаӷьы, аԥҳәызба, шьҭа сынтәа,
Арԥыс, аҳардан ҭаҭәа!
Ҵыԥх даҽаџьара иагаз,
Асас, сынтәа ҳа уаҳҭаз!
Иаҿуп ажьҭаара Аԥсынра,
Са сазхәыцуеит аҿара...
Абыӷьқәа цәажәоит: шьҭа даага,
Уҩызцәа, уқәлацәа еизга,
Иануоуа знык ауп аҿара,
Иргәырӷьа, уацныҟәа уара!
Аҳауа иалоуп ажь афҩы,
Аҵла дықәуп анхаҩы,
Аҵла амахәҭа аԥсашьоит,
Ицоит, аҩада еихоит...
Шә-маӡак азааиуеит са сҿара Иаҿуп ажьҭаара Аԥсынра!..
... Длымҭиир уа длыдыԥсылон,
Длымҭиир еиҳа еицәан.
Илзыԥшыз зегь лыбла ихгылон:
Амла, ачымазара нцәан.
Дцәыҵагылан, џьара, акәакьаҿ,
Дааит зегь раԥхьаӡагь шьыжьы,
Уа, Сҭампылтәи аџьармыкьаҿ,
Ирылыҩуан ан лыбжьы:
Сыҷкәын иоуп, дсааӡеит снапала,
Дал Аԥсны цшӡа агәаны,
Сшәылахәаахәҭуам сара сшьала,
Дысҭиуеит имарианы...
Лԥа заҵә дихәаԥшуан, дуазыруан,
Мап, илбомызт даҽа мҩак,
Даазхәоз тәыс дҟаиҵон, илдыруан,
Аха имоурыз ча-ҿаҵак!..
Аԥа рыцҳа ԥшьаала дгылоуп,
Иан длыхәаԥшуеит ибла ҭраа,
Аԥагь, ан леиԥш, гәаҟрак далоуп,
Уажәы-уажә длазҵаауеит ус уа:
Сан, бызцәажәои ҭырқә бызшәала,
Арҭ зынӡа аԥсшәа рмаҳаӡои?
Былаӷырӡқәа зцои еиқәҳәала,
Сан, Аԥсныҟа ҳамцаӡои?
 Сыҷкәын иоуп, дсааӡеит снапала,
Дал Аԥсны ԥшӡа агәаны,
Сшәылахәаахәҭуам сара сшьала,
Дысҭиуеит имарианы!..
Сан, бызцәажәои ҭырқә бызшәала?
Сан, бызҵәыуеи еимаҭәаны?
Сшәылахәаахәҭуам сара сшьала,
Дысҭиуеит имарианы!..
... Длымҭиир уа длыдыԥсылон,
Длымҭиир еиҳа еицәан.
Илзыԥшыз зегь лыбла ихгылон:
Амла, ачымазара нцәан.
Асар рымҩа, жәҩан аԥсаса Ус ауп саб ишысирба...
Ажәҩан иалҳәа игоуп, еицарса,
Аеҵә гәарҭа рыцәқәырԥа.
Асар рымҩа, схәыцра иуцыз,
Иӡуам ашьҭра, сгәы иҭынҵәо.
Зҵаарак ыҟоуп са сзыргәамҵыз:
Умҩа иахьалаго, иахьынҵәо.
Сдәықәыргалон, уахь исыхон,
Уахь зегь рымаӡа наскьоуп.
Сара сымҩа сиаанӡа илхын,
Уи аракәашьҭра хароуп! Ицоит, ишнеиуа џьара иӡуеит,
Ахабар умбо ишьаҟьоуп...
Зҵаара гәарҭак уа еиццәырҵуеит,
Асар рымҩа иацырҟьоуп!
Еиҭацәырҵуеит: адәы сзықәу,
Адгьыл сзықәу са сшаны.
Аԥсабара аҿаԥхьа исыгу,
Сыҟоу сыҟаму сразны.
Еиҭацәырҵуеит схәыцра иацыз Иҟалашам сгәы иҭынҵәо,
Аҭак сауам са сзыргәамҵыз:
Сымҩа иахьалаго, иахьынҵәо.
Ҳакәша-мыкәша, асыҭәҳәа анаҩуа,
Џьара цәымзак ҳа иаҳзакуп!
Амҩа Дгьыли-жәҩани рымҩа,
Асар рымҩа! уҳаракуп!
Еихдоуп, амҩақәа еиларсуп,
Џьанаҭ-џьаҳаным узго...
Ак ҵәатәы шьаҟан иаҳзарсуп Ацәгьа-абзиа еилзырго!
Икыдуп, иҟоуп амра шаша,
Ицоит агәнаҳа хыжжны,
Иҟоуп ахәахәа, аиаша Исыдсымкылт имарианы!
Сгылан, сгылоуп амра ахькыду,
Снапы рысҭоит аҵх зыршо,
Дгьыли-жәҩани раԥхьа исыду
Мыч ҟамларц изырхәашо!
Адунеи лаша нҵәара ақәым,
Зегь џьара-џьара еиԥшьуп.
Са сыԥсҭазаара-мҩа аракәа
Аамҭа ахы-аҵыхәа иахшьуп.
Асар рымҩа, жәҩан аԥсаса Ус ауп саб ишысирба.
Ажәҩан иалҳәа игоуп, еицарса,
Аеҵә гәарҭа рыцәқәырԥа!..
Иԥриҭ арҭ ажәақәа хара,
Имариахеит риира, рҳәара:
«Ҩыџьа ҳаҟоуп Аԥсынра:
Хыхь Баграт, ҵаҟа сара!» Иаҿызгеит сажәеинраала зны:
«Иаҿуп ажьҭаара Аԥсынра!..»
Ак ацҵо, ак агырхо, еимданы
Иԥшаа иахьцәыррымго џьара!..
Абас уҳәама, Мушьни, дад? Дсазҵааит чаракаҿ уи зны...
Исҳәеит, исамхаҳәеит, Баграт,
Сқьафгьы ыҟан уи аҽны!
Каҳуажәырҭак аҿ ауп, џьара,
Ҳаиқәшәеит ҳахьеиқәшәалац еиҭа.
Шаеҵәк дрылыԥхон абра Кофҭа шкәакәа лхаҭа! Ҳаибарччеит ҳҩыџьагь ҳазхара,
Ихиркәшеит уаҟа иаҵәца кны:
Иаҳжәып, иҳаԥшьап абра:
Амуза иатәу амуза иатәны!..
Мап, Баграт, абраҟа сшьы, Имаскуеит аԥааимбар:
Уа уоуп ҳпоезиа Аԥсҳа, ацәашьы! Ара имыцхәуп ҽаӡә ихабар...
Аџь ду акәша ҵиаа ииӡом,
Уи аума иуҳәо? Ашәахәақәа
Раанкылара ауӡом,
Иакыз икаххаа ацәашьқәа!
Иҭабуп, Баграт, ухәышҭаара
Заҟаҩ арԥыри ҵәҩанҵәы!
Уи ҳәаак амоу? Ишсызҳара Убра исызҳаит, иӡап ҽаӡәы!..
Иакуп сцәашьы, ишаку шәцәашьқәа,
Иакуп цәашь гәарҭак ахьаку:
Исыцаԥызҵо ацәаҳәақәа
Иныԥсах-ааԥсахуа ишәҿаку:
«Иаҿуп ажьҭаара Аԥсынра!..»
Машәырны иалыԥрааит аҽны!..
Исхарои? Сшаеҵә лоуп убра
Сзырҟьалаз, усшәа сырбаны!..
Уҽумыртлан, сажәеинраала,
Ушәага-зага ҭшәаз,
Ахырҭәагеиԥш уҽеидцалан,
Уҽҭакӡа амацәаз!..
Изхәарҭоузеи, уаӷәра уҿыҵны,
Иудыруа зегь ҳәо,
Ӡы хәашьушәа нас ухыҵны,
Агәам-чам еизыҳәҳәо?
Изхәарҭоузеи, хкаарашьҭынҵас,
Угәашәқәа зегь аартхар,
Инеилаҳар ҟанҭаруазҵас
Иукәыршоу амасар?
Избахьада гараҟәҟәада
Дгарарҵо аӡҟы?
Избахьада ххьа маҟада
Аԥсуа икәымжәы?
Аҽыуаҩ дҽыжәлар, цқьа ирыӷәӷәамкәа,
Иҽы ццышә амгәырха Икәадыр маха иҽизахамкуа,
Дцеит ауп уи хагәха.
Уеишьклаҳауа, маҟаҿамҳәан,
Ҳаи, ҳаӷоу уибеит!
Ус анакәха, уг-уҿы иамҳәо,
Ҿаҳаҵас унхеит...
Иудыруазааит уус шрылам
Аҳәҳәареи аҿыҭреи.
Срыҵашьыцуеит-ишԥеинаало
Аҟама аҿи аҭреи!
Уаҳа уасҳәом, сажәеинраала,
Исҳәахьоу азхоит:
Аиҩхаақәа ахьеидыӷәӷәало
Аӡиас амч аӷьхоит!
Аԥсшәа! Исыцыршаз сажәа,
Гәыԥҳәыхшҵас изырхәыхә сҟырҟы,
Ԥсра-ӡра зқәым жәлар ражәа,
Уара сыблагә, схы, са сыԥсы.
Изызбозеи адгьыл ҭабгошәа,
Изызбозеи хәлар имшауа,
Изызбозеи амра ҭашәошәа Џьара аԥсышәак са иансмаҳауа?
Акаамеҭ ззырҳәо ҟаларгьы Усеиԥш анцәа ҳҭоумырԥшын! Машәырны саӡәыкны сеиқәхаргьы,
Сҵаа-ԥшаауа са снаҵысрын,
Иқәблааз геи-шьхеи сырхысны,
Аԥсышәак ахьырҳәо снаӡарц,
Ӡи-мцеи ирзымгаз насыԥны
Аԥсыуак инхарҭа сыԥшаарц.
«Ахәра ашәа» еицаҳҳәап ҳнеидтәалан,
Илеиҩеиуанаҵ уаҟа ҳаԥсыԥ,
Аԥсышәала ҳшеицәажәо хаала
Ҳаԥсуаазаргьы ҳшаԥсыуаау ҳаԥсып.
Аԥсшәа! Уаныҟам сыгәнаҳауп,
Сҿахәы сзарҳәаӡом адунеи,
Узқәиааз адгьыл ссир ԥсраҳа,
Уԥсӡом! Урхыҩла геи-шьхеи!
Аԥсшәа! Исыцыршаз сажәа,
Гәыԥҳәыхшҵас изырхәыхә сҟырҟы,
Адунеи ду иақәлоу жәлар ражәа,
Уара сыблагә, схы, са сыԥсы!
Ахәылԥаз, амра аԥсымҭаз,
Иҟоуп зны убас еиԥш аамҭак,
Адунеи зегь еиқәыӡырҩуа, ҿымҭуа,
Ианымҵысуа ҵлакаҿ махәҭак;
Аҵарақәа ҽынла иааԥсазшәа,
Ианааиқәтәо ашәакгьы рымҳәо,
Арахәҵәҟьа, ссирӡак раҳазшәа,
Рыхқәа шьҭых ианԥшу, имжаҳәо;
Ианымго ҵәыуабжьыкгьы, ччабжьыкгьы,
Ианыҟам кәашарак, шәаҳәарак,
Џьара маҷӡак иадамхаӡаргьы,
Аамҭагь ангыло џьарак...
Убасҟан аҳауахь сышьҭыҵуеит,
Са сцәа-сжьы сакӡамшәа, сласӡа,
Зегь ҳаиқәлацәазтәуа сазхәыцуеит Наунагӡа Аҿымҭра амаӡа.
Убасҟан игәхьаазгоит ирҿыцны
Аԥша лас, амра, ашара,
Агәырӷьареи ашәеи инарыцны Анасыԥ, агәыӷра, аҿара.
Икьыркьыруа исылт, садырын,
Зылахь ҷашьу сҽы.
Аҩны инаган искәадырын,
Сҽыжәлеит уи аҽны.
Ачу, ачу, ачу! анысҳәа,
Иԥырӡеит убра.
Ачу! анысҳәа, ахәда кылҳәа,
Сама ицоит хара...
Ԥҳәызба ссирӡак сымҩаҿ дгылан,
Шьҭа уцалап уаҵәы!
Цашьа смоуит, сымҩа нкылан Сҽы ашьаҳаит лыхцәы!..
Аҩсҭаагьы дыҟоуп, уи духьӡашт, иҳәеит.
Ҩысҭаас иҟоу уи дуаҩуп, иҳәеит.
Амаалықь дыҟоуп, уи дибашт, иҳәеит.
Адунеи, дад, абас ишоуп, иҳәеит,
Џьара имырхәагоуп, џьара иԥшоуп, иҳәеит.
Адунеи, дад, абас ишоуп, иҳәеит,
Џьара излоуп, дад, џьара иашоуп, иҳәеит.
Адунеи зегь, дад, иуаароуп, иҳәеит,
Адунеи аҿы иҟоу, дад, ҿароуп, иҳәеит.
Уахьынӡаҟоу, дад, қәԥароуп, иҳәеит.
Уанаҵахагьы, дад, цәгьароуп, иҳәеит.
Хымԥада, хыҵакырҭада сӷарӡан сыԥсышт,
Ма споезиала сбеиан сынхап.
Саныԥслак шәысхагыланы аҳалалгьы сышәҭ,
Ажәа иҳараку шәымҳәан Сатәазымбоз ргәы ннархап.
Сеишәа иқәшәыргыла аҵәца азна аҩы,
Зыхә мариаӡоу ҭаҭынкгьы амца сзашәыркы.
Сқьашана ианышәҵа:
«Ашәаҳәаҩ, агәыбылҩы...
Аамҭак икыднаҟьаз, иццышәхаз ибылны...
Иццышәхаз, аха ашьҭахь иҭалаз зыԥсы,
Аҵәыуара зхашҭны зыбла чча-ччаз абра.
Амҩаҿ аԥҳәызба илхызԥааз акасы,
Изцәымӡакәа измаз аҿара...
Зыԥсадгьыл агәҭыхақәа згәаҵа иҭашыз...
Ааԥын азышәаҳәаҩ, Уи ашәҭра иазыԥшыз...»
Иҭбаауп адунеи, иҭбааӡоуп,
Иагьбеиоуп, иагьыԥшӡоуп зқьыхкыла.
Аԥсадгьыл атәы даҽакӡоуп Уи ауп зегь иреиӷьу атәыла.
Ишәҭуаз анцәа иишаз Аԥсны
Ашьхеи амшыни рыбжьара!
Наӡаӡа иарԥхоз иахьӡаны
Иԥшьоу ахақәиҭра лашара!
Уи ахьӡ-ԥшеи фырхаҵареи згым,
Зықьнашықәса иааирала ицаша!
Бираҟҵас ишьҭыхны ԥсра зқәым Ԥхьаҟа, ԥхьаҟа инагала уиаша!
Ишәҭуаз анцәа иишаз Аԥсны
Ашьхеи амшыни рыбжьара!
Наӡаӡа иарԥхоз иахьӡаны
Иԥшьоу ахақәиҭра лашара!
Иахьӡоит изызшоу аразҟы
Ахачҳара змоу Аԥсынтәыла,
Аԥсуара иарԥшӡоит зегьы,
Иарҭәуеит абри адгьыл ҵакыла.
Ишәҭуаз анцәа иишаз Аԥсны
Ашьхеи амшыни рыбжьара!
Наӡаӡа иарԥхоз иахьӡаны
Иԥшьоу ахақәиҭра лашара!
Уа радари, рада гәышьа,
Иаҳхаагахьоу шьардагәышьоуп.
Иаҳхаагахьоу ҳашьҭагәышьам,
Аринахыс ҳшаҭагәышьа.
Уа радари, рада гәышьа,
Ма ҳқьиара гәаҭагәышьа,
Уа ҳаԥсуара, ҳашьҭра мыӡуа,
Иахьынӡауа ҳажәла шьҭыҵуа.
Уа радари, рада рҳәама,
Дгьыли жәҩани рылԥха ҳама,
Ҷкәыни ӡӷаби еидҽырбало,
Хаҵеи ԥҳәыси рҳәоу еинаало.
Уа радари, ҳҵеира иацло,
Уа ҳшәарҭамхо ԥашәла-дацла,
Ианҳалымшо уа иҳахьӡаша,
Иааҳамданы ԥхьаҟа изгаша.
Уа радари, ҳгәыӷра ҳамжьо,
Иҳашьҭалан иааиуа ԥхамшьо:
Уа, ҳаламыс, ҳҵабырг ҳиаша Изхарҳаша, изыздырҳаша.
Уа радари, ҳашәа ԥымҵәо,
Уа радари, ҳамца ҿымцәо,
Уа, радагьа, рада гәышьа,
Еиҭаҳәашьак ҳаҭагәышьа!..
Амра ссируп аҭашәамҭаз,
Абла ахьышәахәа ҭыԥхоит.
Аҭашәамҭаз, аҭашәамҭаз
Амра акалашәа игәыкхоит.
Имариоума зегь рзыҳәа
Иахьа хәлаанӡа абылра?
Имариоума нас ашьшьыҳәа
Зегь ааныжьны ацара?
Аха гәыҩбарак анымкәа
Игәыбзыӷыуп ахаҿы,
Игәазырҳагазҭгьы уажәынӡа Игәыҿкаагаӡоуп уажәы...
Зымҩа нҵәода, ас изцода,
Зынӡа хьаас иҟамҵа?
Ас анышәара зылшода
Абри аҩыза алахьынҵа?
Амра ссируп аҭашәамҭаз,
Абла ахьышәахәа ҭыԥхоит.
Аҭашәамҭаз, аҭашәамҭаз
Амра акалашәа игәыкхоит!..
Амра анҭашәоз, сыԥсы ацҭашәарцаз,
Маҷк иааҭгылан исзыԥшит.
Сыԥсҭазаара зынӡа ишшәарҭаз,
Сцәа ианырын сааилашит!..
Мап ацәыскит амра ацамҭаз,
Изулакгьы сҽынсырхеит.
Нас дырҩегьых ҿыц ашамҭаз,
Амра ангыла иаасҿаҷҷеит.
«Адунеи хҭылҵда иқәухуазеи,
Дыҟаӡамкәа уԥа гәлымҵәах!» Хгашьа змам аҽԥныҳәа снаҭеит,
Схы-сгәы салнарԥшит еиҭах!
Ус дырҩегьых саргәыбзыӷит,
Сгәыднакылеит сԥа ицымхәрас.
Еимгеимцарак схьаа еихсыӷьит,
Амра сеигәырӷьеит хәыҷҵас!
Иахьцоз сашьҭалт нас сымԥшыкәа,
Сацҭашәацәҟьарц ианҭашәо.
Аха дырҩегьых са смышьҭыкәа,
Наҟ инӡаалт еикәаԥхо.
«О, Анцәа ду! Ахьышьаргәыҵа!
Изсуҭазеи лахьынҵас Сеилаҳауа адунеи ацырҵра,
Ԥырҵшьагь сымамкәа зынӡас!» Ас сыгәжәажәо сшылакҩакуаз,
Шьарда аамҭа наскьеит,
Аҵх дуӡӡагьы сшыгәаҟҵәаҟуаз,
Ҿыц иҟьаҟьаӡа иаашеит.
Ишгылалац еиԥш амра ангыла,
Сеиҭаԥылеит уи ҩаԥхьа.
Сеиҭагәыднакылт гәыблыла,
Сеиҭаннажьит хәылбыҽха.
Шьҭа ес-шаргьы ҳаикәшалароуп,
Сԥа сахьишьҭоу изҿыҭуа.
Ес-иԥслакгьы ҳрыцыԥслароуп,
Ҳрыцилароуп ес-ииуа!
Аӡәк дышәҩыкын ҳара ҳзыҳәа,
Шәҩык зқьҩыкын ҳара ҳзы.
Уараид-игәышьа, уараид-имыхәа,
Ҳакәыхшароуп урҭ рыԥсы!..
Иаҳаурызеи, ҳақәшәагәышьеит,
Аха иаҳзымхьчаз рацәаҩуп.
Ҳгәаҵәажәпара иахҟьагәышьеит,
Аҭоурых шаҳаҭуп сшәаџьҳәаҩуп!
Наҟ ҳаԥхьаҟа зқьышқәса царгьы,
Сыбжьы мнаҩыр ҟалаӡом.
Амҩа сықәуп ишаргьы, ихәларгьы, Зегь рыӡбахә мҳәакәа сызхынҳәӡом!
Исымагәышьам уаҳа ԥсыхәа,
Сынҭгыла-ааҭгылауа, хрыжь-хрыжь,
Дасу ифырхаҵара, ихы-иҵыхәа,
Расҳәалароуп гәашәк аанмыжь!..
Аӡәк дышәҩыкын ҳара ҳзыҳәа,
Шәҩык зқьҩыкын ҳара ҳзы.
Уараид-игәышьа, уараид-имыхәа,
Ҳакәыхшароуп урҭ рыԥсы!..
Ари са соуп... абар, субома?
О, Аҟәа, Аҟәа ари са соуп!
Иузхаҵома, агәра узгома,
Сыҩны сахыларц сгәы иҭоуп!..
Санцоз исыцыз сыҷкәын дсыцым,
Ихы ухҭниҵеит уара уԥа!
Адунеи азыҳәан ари ҿыцым Адгьыл иқәсхьеит иага цәқәырԥа!
Аха са сзыҳәа иуаӷеимшхароуп,
Џьаҳанымуп, илашьцоуп!..
Уи саиааины сеиҭалашароуп,
Аԥсны саҵеизар ус сыхәҭоуп!..
Ҳзықәшәаз ҳақәшәеит, ҳгәы ҳаԥсахып,
Аҳаҳаи амарџьақәа, умшәан!
Ҳиааира дуӡӡа аӷа ибла ҭнахып,
Бжьрабжьҵәа дашьҭып уи амишәан!
Абылра ҳалҵны ҳа ҳҩеидасып,
Ҿыц ҳанылап адунеи...
Бзанҵы ишмыӡуа зегь рлымҳа иҭасып,
Аԥсны жәлари Аԥсынреи!..
О, Аҟәа, Аҟәа, уара уџьанаҭуп,
Удырхәашазааит иагагьы!
Уара ҳшьам-дгьыл уаҳҭны-қалақьуп,
Шаҳаҭс думоуп анцәагьы!..
Уара иудыруеит узыԥсахыз,
Аӷа уизҭаз уишьаҟьарц!
Ушәҭ блахкыга знапы иҿнахыз,
Ахаан уаҳа умӷьацарц!
Уара иудыруеит иухҭысыз,
Изакә гәаҟроу узлаԥшыз.
Изакә шҳаму уцәа иакьысыз,
Изакә гәымхоу узҟьашьыз!
Урҭ дамыӷны аҭоурых ианылап,
Ӡы иазымӡәӡәаӡо иаанхап!
Уара ухәрақәа еинылап,
Уара уцәҟьарсҭақәа ҳарӷьап!..
Иҭабуп, о, сыҷкәын... иуҳәаз ажәа Даара гәахәас иҟасҵоит!..
Салацәажәом сахьынӡагәжәажәаз,
Уи шьарда аамҭа сцәагоит...
Акызаҵәыкоуп сызлашәыҳәо,
О, сыҷкәынцәа сеиқәзырхаз!
Акызаҵәыкоуп сызлашәыҳәо,
Зегьы исызрашәҳәа сыбжьы змаҳаз:
Шәгәы шәмырҭынчын иаҳгеит ҳәа аиааира,
Егры дырҳцеит ҳәа ҳаӷа!
Шәгәы шәҽанызааит, дад, есааира,
Уажәоуп ианшәарҭоу зегь еиҳа!
Макьана шәалоуп арҩышьыга,
Ҽеила иҟаҵәҟьоу жәбаӡом!
Абираҟ кнашәҳазаргь ихәныга,
Уи ала аибашьра нҵәаӡом!..
Шәхы шәаиааироуп зегь шәеидгыла,
Аӷа шәшииааиз еиҳаны!..
Иҭахоит, ижәдыруаз, Аԥсынтәыла,
Аԥсымҭәра шәылалар иҿкны!
Иҭахаз аҵеицәа ргәхьаа мкыкәа,
Дасу дашьҭалар ихы,
Иҵысыр алшоит, дук мырҵыкәа,
Иара ҳадгьыл агәы ԥжәаны!
Имцурамхои усҟан баша,
Ахақәиҭра ҳәа ҳзышьҭаз.
Шәа шәоуп дырҩегьых иалзмыршаша,
Шәа шәоуп игылаша ҭынхас!
Иамоуп амариал убри еиԥш аҵас:
Иафоит иариуа аԥацәа шахшаз.
Аха акы-ҩба азымккәа азқәахь иацәцоит,
Уа иқәлан иқәтәоит, уа иӷәӷәахоит,
Ҽнакала рҽеибырҭоит, нас, рыҽӡаны ицоит...
Шәыԥшишь, ижәбома, исхылҵыз сԥацәа,
Иаразнак, ҽназаҵәыкала ишрызҳа!
Убас иааӡарҭоуп сыбӷа ахаҭа! Иаҿын амариал абас аҳәара,
Аҟәаҟә иацәықәлан иеиқәхаз аԥацәа
Азымфаӡакәа хара ианацәца...
Аԥсҭҳәа аныхчыла амра арӡит ԥшоуп изхаро,
Аӡынра анааи абӷьқәа арӡит, хьҭоуп изхаро.
Аӡыхь анырҟьашь ашьҭа арӡит, ҳәоуп изхаро,
Дуаҩны дшыҟаз иуаҩра ирӡит, ҩуп изхаро!..
Амжәа шгылаз иҵыҩрит иажәын, иааԥсан, Аџьма игәаҭан, иакәшан, иқәлан ирфауан.
Аха амитә иақәшәаҵәҟьаз ажыц ауп абра,
Амжәа ишақәыз ианкаҳа ҵаҟа...
Ишԥарыԥсыхәо ажыцқәа, ажыцқәа џьоукы,
Абас изқәу рыҵлақәа андәықәла хланҵы?
Ах, аҭыԥҳа ссир, беинаалоуп рацәа,
Сгәы ҭрысуеит сылаԥш набхьысыр.
Аиашаз, быҟоуп бишазшәа Анцәа,
Сыблып ба бӡамҩа снакьысыр.
Ааигәанӡа бабаҟаз, наҟӡоу џьара,
Ма иаалырҟьан ас ибызҳама!?
Иҳәа нас, иббаз, бгәы шахәаз ара,
Са саԥхьа ҽа ҩызак дбырҳама?
Иарбан, исаҳәа иану слахьынҵа,
Изцозеи бӡамҩақәа ҭыҵны?
Сшоума снасыԥдан, ма сныҳәоу зынӡа?
Ихасҵоит ҳшыҟаз ҳаицәыӡны...
Сыԥхыӡ далҵхьан, ҳа ҳаицәыӡхьан,
Исыздыруамызт лхабар,
Сқәыԥшра хыхны сыԥсы иалаз,
Ҳаиниеит лакәҵас ҩаԥхьа абар!
Ҳа ҳнеилаҵәеит жәада, хаала.
Ас ҳаизааигәаны ҳҟамлац...
Лара дқәыԥшуп, сара сқәыԥшуп,
Қәыԥшроуп, уаҳа ҽак ҳамбац.
Ацәа салҵит сқәыԥшра шсымаз,
Иауам, сзалҵуам са сыԥхыӡ.
Сара усҟан убас сраҳаҭын,
Гәҩарак сауаанӡоуп дшысцәыӡ.
Зегь акоуп, са сиарҭа сҽылак,
Сгәалаҟара анарх згоит.
Насыԥ бымаз, ԥхыӡ исҭааз,
Знымзар зны саргьы сыббоит.
Икыдҵәан илеиуеит ақәа,
Са сныҳәоуп уи аныхкәа.
Асааҭгьы сылаԥш ахуп,
Уи маҷк имласыргьы сҭахуп.
Сгәыӷра наскьазгоит сацәшәо,
Макьаназ идырым ҳаиқәшәо.
Амҩақәа кәароуп, избоит.
Ла ҟьалак ӡхыҵырц иӡсоит.
Мап, сара амшынгьы сацәшәом,
Ӡхыҵрак ҟаларгьы сазгом.
Мчы ӷәӷәак ба бахь сыхнаҵоит,
Хымԥада сыгәҭыха наӡоит.
Иабаҟоу, иаҳәозеи асааҭ?
Ԥсгахак, иауазар, иҳаҭ.
Иааԥсазшәа илеиуеит ақәа,
Са сныҳәоуп шьҭа ианыхкәа.
Дсыздырӡом Абзыԥуа,
Дсыздырӡом Абжьыуа
Исыргаӡом сыбжьы уа,
Издыруа аӡә иоуп,
Сара сзыҳәан дынцәоуп:
Аԥсуа хаҵа,
Агәеицамк,
Аԥсуа хаҵа, Афырхаҵа, Згәы хәашьым,
Згәы ҟьашьым.
Исыргаӡом сыбжьы уа,
Сцоит мҩак сыбжьыууаа,
Сырхашҭзаргьы абжьыуаа,
Сгәы нхом уи азы.
Сырхашҭма абзыԥқәа,
Сҭаршәын урҭ рыкәа
Абжьыуагь дсыздырӡом,
Дыздыруеит иаԥсыуоу,
Сзыхгәаҟуа, исыуоу,
Уи иоуп сызҭаху,
Сџьынџь иаҭаху!
Абжьыуареи абзыԥреи
Жьи-нацхыԥи схыбреи,
Саџьал наҟ сахшәырԥеи.
Шәара ишәеӷьу избеи.
Сара исеиӷьу ижәбеи.
Абжьыуареи Абзыԥреи
Изцу схьааи сымшреи.
Дсыздыруам Абзыԥуа,
Дсыздыруам Абжьыуа...
Исыргаӡом сыбжьы уа,
Сзықәгәыӷуа аӡә иоуп,
Сара сзын дынцәоуп,
Иабзыԥуа абжьыуоу
Аԥсуа хаҵа, Афырхаҵа.
Сышнеиуаз амҩан, сгәысҽанӡамкәа
Иԥшқарахӡа шәҭышк насԥылт,
Адацқәа ӡык рхьыкәкәон, имҩацкәа,
Рцәыкәбараҿ шьхыц рыцҳак хыԥсылт.
Ах, ишԥамуеи, ҭымыҭшәарак,
Сызҭымҵуа аҽнышьыбжьон сҭахеит.
Сара исмоурцаз гәыхшәарак,
Сышәҭыш, ҩаԥхьа ухьӡ сҿашәеит.
Адунеи самкуа, адунеи уамкуа,
Ҳзеибамдырӡо ҳарҭ зынӡа,
Схы уҭаӡамкәа, сгәы уҭаӡамкәа,
Ҳаиԥызгалазеи шьыжьӡа.
Схы збоит аԥсҭазаараҿ ссасымшәа
Сшанугьы амҩа са сзаҵәӡа.
Сҟамларц баша ицәажәо аԥсышәан,
Сышәҭыш, умч лаша схьыгӡа...
Сышнеиуаз амҩан шәҭышк исԥылаз,
Убас аԥшӡара сгәаԥхеит,
Иеизыкәкәеит доуҳамчс исылаз,
Ҳаибадырырцгьы сҭаххеит.
Сышәҭыш сазҵааит: «Уабатәида,
Усԥызгалазеи укаҷҷо?
Аӡәгьы дзыҟами са сыда,
Узшаҭо, уԥшӡара зыхьчо?»
Аҭак снаҭомызт са сышәҭыш,
Ашәак азҳәомызт игәаӷьны
Аныҿнамҭ исҳәеит: «Са сымыш,
Ажәак сызуаҳәаӡом иаӷьны.»
Избоит, ибжьаӡуеит шьҭа адацра,
Ҽаҩра ҿыцк џьоукы ирыҟәшәоит,
Ашәҭыш, иалиааз зны ауацра,
Иауам, ахы ԥханашьоит.
Амба шьаҟа гәыдикылоит
Аешьа дызмам.
Дшазыԥшӡам ԥсынкәак иԥылоит,
Имыцҳаргьы ауам.
Амба шьаҟа гәыдызкыло
Усҵәҟьа ирацәаҩӡам.
Сашьа иоуп сдоуҳа иаԥыло,
Уи дычмазаҩӡам.
...Амба шьаҟа гәыдыскылон
Шьыжьык, ҿымҭ, схаҭа.
Ԥсыуа шьхыц хәыҷык сыдыԥсылон
Еилнакаарц сгәаҭа.
Ажьаҳәеи нас аԥсынгьарии
Ррыҭәа сыбжьакуп.
Аԥсҭазаараҿ ании арии
Еилсыргарц саҿуп.
Амба шьаҟа гәыдыскылоит
Исыԥсҭазааран, бзиа иба.
Амц сымжьакәа сыздызкыло,
Сымба, сымба ԥшӡа, уҽырба.
Аԥсны анацәа аԥсуа нбанқәа,
Нбан-нбанла рҳақ шәатәуп.
Аԥсны иахҭысхьоу нбан-нбанла,
Рнапқәа рызқәаҿ иҭҵаатәуп.
Ршьа зхьыршам хаҳәык уԥылом,
Изеиԥшу уасҳәап аџыр хырҭәа,
Уццышә каԥсо убла ихылом,
Шьалҵас иукәшоит рнапқәа.
Ҳажәҩан еиԥш рнапқәа хыԥшами,
Иҳалалуп рыблақәа реиԥш.
Амра ашәахәақәа рхьыршами,
Иџьаџьазаргь аџь ацәеиԥш.
Зегь ҳаизызго ргәы Лыхнашҭоуп,
Ҳанбан еиԥшу роуп сызҿу.
Аԥсуа ан наџьнатә дхьыԥшымроуп,
Знапқәа ҳаԥсуара иахаҿу.
Кәыдры иалԥшуеит лхаҿсахьа,
Кәыдры иадырхьан лнап-ԥхақәа,
Ҳбираҟ ианызаргь унап асахьа,
Аԥсшәа узырҵазоуп лнапқәа.
Кәыдры нижьуан ашәыргәында,
Ахәырбӷьыц даҭәҳәо, лара илырӷьон.
Ашәа ахылҵуан ан лыхҭыԥқәа,
Бираҟҵас лгараҭыԥ ҳаракхон.
Лнапсыргәыҵа нбан-нбанла,
Имыцәаӡакәа изыршахьоу.
Зыбжьы мыргакәа, иумырҳакәа,
Зшәымаҭәа зшәыхны избылхьоу.
Рҩызцәа анацәа змоу Аԥсадгьыл,
Уццышә изкаԥсом инадкыл ҳаԥсы.
Еилоумган! Знык уанрыдқәыл!
Хьыӡшьаран урышьҭаз Ан-Аԥсны!
Рыламысоуп агәаҟра ԥхьазкыз,
Шәрыԥхьала ҳ-Аԥсны анацәа рнапқәа.
Рычҳароуп ҳашьхақәа ҳаразкыз,
Абарҭ зегь уарҳәоит ҳбаҟақәа!
Хьшьыцбак нысхыԥрааит, дыргак нсыҭа,
Издырит аҵых агәазы ишымааз насыԥда,
Х-ӡиаск шҳабжьоугьы инсхашәҭит ухәыцра,
Исарҳәеит уашәеиԥш сшалоу уԥхыӡ-хаа.
Ублақәа харантә исыцрадырсыз амца,
Исыханы сыргеит ҳгәашә ду аҿынӡа.
Аԥшалас аасҿагьежьын инсывсит ажәада,
Абас уцәа ахыскаауа сҟамлацызт уажәада.
Уиеҵәахә аԥхара чыҭ-ҵкны инсшәылеит,
Ҵәымӷк акараҳәа уиеҵәахә иналшәеит.
Сгәах иалаз шакәыз иаразнак издырит,
Сгәы инадсҵеит, игәаӷьны исызкамыршәит.
Сԥырҵшьа иақәшәомызт исырхынҳәыз аԥшалас,
Хәыҭ-хәыҭла исанаҳәеит ссаркьа ушанԥшылаз.
Сабылуан, сабылуан узыԥсахыз уԥшалас,
Уԥшалас уара уеиԥш аҿымҭра иаршлаз...
Саԥхьа ишьацәхыртәит амза ашәахәацқәа,
Сыхцәԥарақәа еиҭа инырхьысит ахьшьыцба,
Хӡык сыжәҩахыр инақәнаршәит акәаԥаҳәа,
Цәыкәбарк раӡынԥсараха инсықәҭәеит акәапаҳәа,
Уи аҭыԥаҿ амзашеиԥш сахьынкаԥсаз сыццышәха,
Ҵлашәҭк еихытаруеит ақәцәанӡа ишәҭышха.
Жәохә шықәса нызҵыз ахҭыԥқәа еихоит,
Иҿыцхаз ахҭысқәа Гагра еибарххоит.
Мамзышьхоуп раԥхьаӡа Аԥсны иҿырхыз шьхас,
Уа рбаҟақәа гылоуп Герзмаа Алхас,
Кануков Нургали, Науржанов Ибрагим,
Дыҟам фырхаҵак зымца еиқәым.
Валера Смыр, Бганба Сафер,
Ишьа кашуп уа Тәанба Завер.
Гагра Гагрыԥшь 118-ҩык ршьацқьа ахҭнуп,
Ақырҭуара иахәаҽхьаз ҳҭыԥхьыӡқәа хтуп.
Чрыгрыԥшь, Мқьалрыԥшь, Лакаа рхәы, Лаԥсы,
Ҟарҟарашвили ишьҭақәа еимаԥсоуп Ҳашԥсы.
55-мшы дакәыршан изтәхоз џьызшьоз ҳаӷа,
Напҭацәоуп иабџьарқәа шихырԥааз хаха.
Раԥхьатәи ахымҭа зшьаҽыз Иура Қаԥшь,
Амшын дхыԥшыло ахаҳә даласоуп Цандрышь.
Роберт Кәарҷиа иркәашеит ирцәигаз атанк,
Ддырҳәацәон Шершелиа, аха иҿымшәеит ажәак.
Асҭамыр Агрба игәы ишықәжьызгьы атанк,
Дрыҳәон иҩызцәа: шәыхнамхын даҽа малк.
Ӡаԥшьиԥацәа х-гәараҭак неикәабл иргеит,
Ҩыџьа-ҩыџьала рҵеицәагьы Аԥсназын иҭахеит.
Гагрыԥшь аиҩхааҿ умшәарыцан, иԥсроуп.
Ақырҭааи Ԥасаниеи рыццышәқәа бжьаԥсоуп.
Ацаҟьа иаламӡоз ҳашьцәа ирычҳаит,
Рфырхаҵара саркьалҵас адунеи зегь иаҳаит.
Қырҭтәыла хәыҷ ҳәа изышьҭаз Гагра
амҵәыжәҩақәа ԥнартит,
Нхыҵ-аахыҵ ҳдаракәацқәа арахь иԥрит.
Ҳуазра рлабашьаха хақәиҭраны икашит,
Анра ныҟәызгоз Анацәа рԥацәа рыла иааԥшит.
Ф. Искандер иахь
Архақәа иргәыҵырхыз ахрақәа сыргәыҵаршәуп,
Ахаҳә џаџа сзыразуп сан илнапсыргәыҵоушәа...
Дҟьалеит ҳәа исышьҭоу ирзырхашам сышьҭақәа Бжьы заҵәны сызҿыҵшәаз тышоуп
инхаз сышьҭахьҟа...
Насыԥуп,
Шьхатәылан сҟьалеит сара!
Шьхатәылан,
Ацқьара ублақәа ирхылан
Уанҵәыуа,
Улаӷырӡи ацыхаӡи еицылан,
Шьхаԥшӡак акалҭ ахьдырбааӡо ирҩашхан...
Ахаҳә ахьалнаршәо хәмаршақә,
Абӷаб узызхьамԥшуа...
Аԥсҭазаара ахьарԥшӡо иадҽырбалан аԥсра...
Шьхатәылан,
Уахьыӡуа, уаниарцаз иуцәыӡхьоу...
Еиҭоухыҵырц уаԥхьаҟа иахьиасуа иухыҵхьоу...
Зны ццакырак иулсуа аӡәгьы иахьиԥырхагам...
Нацәа иқәызкуа даныҟамла Ахагагь дахьхагам...
Ухы ада аҳ дахьумам, иугаша зыгәра...
Сҟьалеит.
Сҟьалаҵәҟьеит.
Шьхатәыла салаҵәеит.
Арха-хыц иаҿҟьаз хҿаны
Ахрагә салаԥҵәеит...
Ҵиаак зҭынхаз гәаӷьны
Ашьха дгьыл саланҵәеит...
Закә насыԥузеи,
Шьхатәылан сҟьалеит сара!..
Дышԥаласыз!..
Аҵыс еимаа лышьазма?
Ак лыхьӡомызт,
иара дназгоз нышьымзар!..
Ауарааида, рашьа!..
Ианеихьӡагь,
Еибырҳәаз ҳазҳәодаз?
Цәқәырԥамзар,
урҭ шеилаҵәаз гәазҭодаз!
Ауарааида, рашьа!
Нас, ибылны,
Рыбзиабара ццышәхазар?..
адгьылгьы нышәхазар?..
Раида гәышьа, гәышьаӡа!..
Амца блын,
Ԥхарра захьӡу аҭнымхаӡеит...
Ааԥынра,
изқәышәҭшаз дгьылда,
еиҭымхаӡеит...
Раида гәышьа, гәышьаӡа...
Аӡә адгьыл дзықәгыло
Ҽаӡә даӷрагылоуп.
Абас ианбанӡа?
Адгьыл агәы хаҳәхаанӡа,
Нас, ишны иԥжәаанӡа...
Абахәаԥшь амаҭаԥшь аҿоуп,
Агәил чықь ашәҭ ҟаԥшь аҿоуп.
Абас ианбанӡа?
Урҭ еиқәшәаанӡа,
Амаҭаԥшь шанханы
Ашҳам аҿшәаанӡа!..
Ашәҭ ҟаԥшь шәҭны,
Наҟ иныҿшәаанӡа!
Избан?
Адгьыл иқәгылоу
дшықәгыло
Еиқәхар...
Агәил чықь,
ашәҭ ҟаԥшь шаҿоу,
Ус инхар...
Уи азын
Адгьыл иаӷрагыло
Иара иӷрагылароуп...
Абахәаԥшь,
хаҳәла
Амаҭаԥшь иннакылароуп...
Уԥсадгьыл сымбацт, уи аҭоурых
сыздыруам, зҳәаз аҳақьым иахь
Ишԥыкәу, ишԥыкәу ишумбац стәыла?!
Иуҳәаз уазхәыцны иумҳәеит, аҳақьым.
Идәықәлатәым сыдгьыл убарцаз ҽырххыла,
Иахҭысхьоу уаҳарцаз харак ицатәым.
Цқьа унархыԥшылеишь уажә сыблақәа ихыстыз,
Урҭ гәыӷрак рхуп, хаз гәырҩалагьы ихәуп.
Уи сыдгьыл хазына илагәыдҵан ирзымшьыз,
Уа сыблақәа ргәаҵан иҭаршәны иҵәахуп.
Цәажәашьа сымам, иудыруаз иарада,
Аԥсы ҭалахьеит рыцҳа уи кырынтә иԥсны.
Уажә иухәышәтәуа схьаақәагьы ирылоуп ҳәарада,
Агәыӷрақәа исуҭазгьы ирыцуп Аԥсны!
Уа сгәыԥшқа уназыӡырҩ, улымҳақәа надкыл,
Уи акы уцәаҵәахуа иҟаӡам, мап.
Уи иузаҳәап, нас, иахҭысхьоу сыԥсадгьыл,
Сгәи уи сыԥсадгьыли ак шракәугьы убап.
Исҳәаз уамеижьарц иба ҽа блакала,
Сшьа иугаз иахьа ашьыжь агәыр хәыҷқәа рҭәны.
Иба ҽа блакала абар, кәарма-кәарма,
Уа иалоуп сыԥсадгьыл хәҭа-хәҭала ишаны.
Арҵу хәыҷ сеиԥшым, сара амраца ицәхалаз,
Сылшарагьы здыруеит, сагоит уи хара.
Сыԥсадгьыл ианырхьеит, уажә сшоура шуцәхалаз,
Сыԥсы алеиҩеира иахьалоу иара.
Ишԥыкәу, ишԥыкәу ишумбац стәыла?!
Уи маҷк ихаразаргь, иахьыҟоу са сҿоуп!
Стәыла сахьнеилак исыцуп гәыблыла,
Уи амчгьы, аҭоурыхгьы, аԥеиԥшгьы са соуп.
Агарақәа, аԥсуа гарақәа,
Аԥсра аҵкыс еиҳаз хараӡа.
Агарақәа ашьауардын карақәа,
Сбаагәарақәа, сџьынџь, слахьынҵа.
Реиҿасыбжь шәхашәышәуан аҳәақәа,
Аҭӡамцқәа ирыхьшәуан ашьаршәы.
Рыԥсадгьыл рыԥсы ақәырҵон аӷламқәа,
Ашьхақәа иршәырҵон ашәы.
Аха иҟазарц аԥсуа гарақәа,
Иҟазарц аԥсуа иҩнаҭа,
Ирылыҩуа аҵх еиқәарақәа
Агарашәа гахуан еиҭа.
Игылауан ҵеицәак фырхацәаха,
Имжьакцоз рабџьарқәа шьҭых.
Измадаз анхаха ма ацәаха,
Иаҭах ихьчатәын аҭоурых.
Сыдгьыл хәыҷ, ухәрақәа сзыԥхьаӡом,
Иуаҭәоугь сызҳәашам бзанҵык.
О, иҟаӡам, иҟаӡам, иҟаӡам
Ԥсыуа шьак иамшәыц хаҳәык!
Сыдгьыл хәыҷ алаӷырӡ иқәҭәахьоу
Еизгазар мшынк иаҟарахон.
Еизгазар уи амцабз иалҟьахьоу Ашьхақәа еиқәыццышә иагон.
Аха ирзымбылӡеит аԥсуа гарақәа,
Ирызмырхәашьит ан лгәыԥҳәыхш.
Агарақәа ашьауардын карақәа,
Рымшра азааргеит сара сымш.
Сыҵәҩан шьап змырӡыз, иӡырызгаз,
Шәа шәыла еиҭах сыӷәӷәахоит.
Ашәак шәара ишәықәнагоу цәырызгаз Мчыс иҟоу зегь имч реиҳахоит.
Агарақәа, аԥсуа гарақәа,
Ирзымгаз асымҟәыл, аҷыхь.
Агарақәа ашьауардын карақәа,
Сбаагәарақәа, сгәыӷрақәа, сгәыхь!
Ҳаибашьцәа Гагра ахақәиҭразы аҵыхәтәантәи ржәылараан дрытҟәеит ақырҭуа мпыҵахалаҩцәа иреиуаз думбеик. «Ушәаны уҽанкаужь, усшьуеит, уԥсеиқәырхараз уаиааироуп», – атҟәа икәшаны игылаз ҳаҷкәынцәа даарылҵит маха-шьахалагьы капанлагьы аӷа иаҵкыс акырӡа еиҵаз Ешыратәи арԥыс Кьахьба Нурбеи. Уи акәхеит, инхада-иԥсыда ҳәа иааибакит дара.
Ихагаха ацәқәырԥқәа шьҭнахуан амшын,
Абахә еиқәышла шьхынԥсыла ирзыԥшын.
Аԥсҭҳәақәа ааҭгылон хара, хараӡа,
Анышәнапқәа ирылҟьон быжьқәакгьы маӡа:
Ҳаи, абааԥс, уабацәа ргәы ноумырхан!
Ҳаи, абааԥс, ҳарԥыс, хьымӡӷык ҳаумырган!
Руаӡәк еиқәирхарц иҭахгәышьан иԥсы,
Аҩбатәи иԥсадгьылаҿ иԥшәмара азы,
Алымқәа еидыслазшәа рҩыџьагь еиқәԥон,
Адгьыл ҭаҽылон, уа адгьыл еиҟәԥон.
Ирыкәшаны игылаз уаҩ ҿиҭуамызт, мап,
Рыхәра ҵаулақәа хыртуамызт, мап.
Амахәқәа аҽрылакны аԥшаҵәҟьа аҽаӡон,
Ирыцлон аӡә имчқәа, ҽаӡәы имчқәа каԥсон.
Уи акәхеит, аӷацәгьа дынкаҳаит деизҟьа,
Ҳарԥысгьы иажәақәа ҭҟьеит ахыҭҟьа!
«Иудыруаз, ашьажәҩы, сызшьырц зҭаххаз,
Сыԥсадгьылаҿ сыҟоуп! Уи ауп сегьзырӷәӷәаз!»
... Ҳаибашьцәа жәылон, шьҭа рцашьагь хазын,
Аԥшәма даԥшәыман, уа асас дсасын.
Аҳәҳәабжь... агәырӷьабжь... ахысра... абылра...
Алымҳақәа кыдҵа иӡырҩуан Аԥсынра!
Анацәа Ран, быхьӡырҳәагоуп.
Анан, кыр бымчуп Бара.
Сымҩа бшьапаҵахь инагоуп,
Сбашьапкуеит, срыцҳашь сара.
Сакәыхшоуп, Анан, бшьаргәыҵа,
Амықәшәатә зхасыз, Бара,
Зԥазаҵә аџьараҿ дынкыдҵан,
Дықәырҟацан иршьыз, Бара.
Аӡӷабреи анреи еицызбаз,
Зҭыԥҳара еицамкыз Анԥсҳа,
Брықәныҳәа ҳҿар еиҵагылаз,
Рыххдырреи рылшеи иазырҳа!
Бырхылаԥш ақәыԥшцәа игароу,
Ҳанарха, ҳгәыӷрақәа рԥеиԥш.
Ахаан иҿымцәо лашароуп
Ибхалашо, Анан, мшаҽнеиԥш.
Бныҳәаԥхьыӡ сабылуа сгылоуп,
Быҵаҟа сгылоуп цәашьшәа.
Анан, агәҭыхақәа сымоуп,
Ишәарҭан избарҭоуп рылҵшәа.
Анан, ҳҭагылоуп ашәара Хазы-хаз ҳаицәыӡуеит жәларак.
Ҳалаԥсоуп ҳарҭ аԥсабара,
Ҳаҟазар бзиан џьарак.
Быхьӡала ҳаишәақәа шьҭыхуп,
Ихтыуп ибызку аҳаԥшьа.
Анан, акоуп иҳагәҭыхоу Тәымџьара дгәаҟуеит ҳашьа.
Зыдгьыл, зыԥсадгьыл иаҟәыгоу,
Гәашьа, бырзылԥха Бара Аҵх-лашә мрахәаган иагәылгоу,
Анан Мариа, бара!
Бныҳәагатә ныҟәызго бҳаигӡа,
Ибымоуп бара адоуҳа.
Ҳаԥхыӡгьы ҳаргамагьы ҽеиӡам,
Кыр бымчуп, Анԥсҳа, ҳаиқәырха!
Хысроуп.
Аҟәҟәаҳәа еиларҵоит ахацәа.
Диит ауаҩы иҭаҷкәым-хәыҷқәа раҵәа.
Ихысуеит ахацәа,
Аҵеи изҳаны
Хысбжьык иаҳаргьы
Дҟамларц дырҳаны;
Ишәақь аакыдԥаан
Жәылара дцарц,
Дҭахозаргьы Раԥхьа шәҩык ҭаирхарц.
Асаби дҵәыуоит
Уа иазирхарцаз Дхаҵахан
Дҵәыуо ахаан дҟамларцаз,
Илаӷырӡ уаҳа уаҩы иимырбо,
Ианамух, дангәаҟӡа Игәаҵа иҭаԥсо.
Хысроуп.
Аҟәҟәаҳәа еиларҵоит ахацәа.
Диит ауаҩы иҭаҷкәым-хәыҷқәа раҵәа.
Игәырӷьоит ахацәа Аԥсны, Аԥсынтәыла
Дацлеит аҵеи
Изыхьчаша гәышԥыла!
Умра лбаауеит шьхала,
Умза ӡхыҵуеит мшынла.
Укәалы-кәаџьоит ҵыхла,
Уцырцыруеит ҽынла.
Сықалақь Аҟәа,
Уара уоуп сзыргәаҟуа!..
Еиӷьу саҳәаӡом насыԥ
Сыҟанаҵ абраҟа!..
Сара сықалақь, сџьанаҭ,
Сухӡыӡоит даара.
Ҳа ҳаизыршеит аханатә,
Сыԥсаҭыҩра, сгара!
Сықалақь Аҟәа,
Уара уоуп сзыргәаҟуа!..
Еиӷьу саҳәаӡом насыԥ
Сыҟанаҵ абраҟа!..
Мамзышьха, Мамзышьха,
Ҳбаагәара, хдоуҳа,
Дықәаҳҵеит дԥыххаа
Уа уҵаҟа аӷа.
Аиааира, аиааира,
Ишьҭышәх абираҟ!
Аԥсны ԥшӡа ахақәиҭра
Шәазықәԥа наҟ-ааҟ!
Ҳашьцәа нхыҵаа,
Аахыҵаа зегьы,
Ацҳақәа хышәҵа Ҳаиниарцаз лассы!
Уа ухьӡ ахыхуп,
Уҳәынҷоуп аинрал,
Гечба дцәырҵит,
Имырӡит уи икәал.
Мамзышьха, Мамзышьха,
Ишьҭышәх ҳа ҳбираҟ...
Аԥсны ԥшӡа ахақәиҭра
Шәазықәԥа наҟ-ааҟ!
Сшәыԥшаала сара аԥсуа лхаҿсахьаҿ,
Ицқьоу дунеикаҿ џьара.
Инымҵәаӡо агәыӷраҿ, агәҭыхаҿ,
Инымҵәаӡо иахьыҟоу азыԥшра.
Иԥхашьа-ԥхаҵо аблақәа ахьыччо,
Аблақәа ахьҵәыуо игәырҩо,
Ламыси патуи ахьыршьо,
Шәныҟәа, ццакрада шәеимдо.
Сышәԥылап уа ашҭа еиужьаҿ,
Ақыҭа мҩахәасҭаҿ шьыжьы.
Сышәԥылап сара ашәа хрыжь-хрыжьаҿ,
Инымҵәаӡо салоуп абжьы...
Аҳауа цқьа иалоу аԥсабара,
Ихәыҭ-хәыҭуа маӡажәак аҳәоит.
Шәаԥыла сыԥсадгьыл ашара,
Убраҟагь саацәырҟьан слашоит!..
Шәыԥшаала са сахьыҟамгьы ҭыԥкаҿ,
Сахьыҟамгьы ҩныкаҿ шәаанҿас.
Урҭ зегь еизызгахьеит гәыкаҿ,
Иагьысшьеит еицакрада нцәас.
Ашьац иаҵәа, ижәытәу агәара,
Сыԥсҭазаара рысҭеит мраҵас.
Сыԥсҭазаара асҭеит агәыӷра,
Иныҳәо хәыҷы-хәыҷла сҵас...
Сыҟоуп сара аблақәа ахьыччо,
Аблақәа ахьҵәыуо игәырҩо,
Абзиагьы ацәгьагьы зчычо
Рынасыԥ сацуп еиҩшо!
Арбагьҿыҭыбжь алыҩ иахьак
Иқәыҩуеит сыдгьыл ашәак,
Иациз ашамҭа еҵәак
Сгәыӷуеит иазымгар ҳәа хцак.
«Шәнеибац» иҳаԥхьоит ҳсаркьал!
Иаҳԥеиԥшузеи ҳаԥсадгьыл ҳаԥхар?
Дашьапкуеит амзаҿа ан, Сышьха казказқәагь, абан...
Улыԥха рыҭа анцәа
Иԥагьоу Кавказ аԥацәа!
Сыцәхалоит, исгәыҵак снапқәа,
Лабжышҵас илеиуа ақәа.
Гәырҩала макьана скәабоуп,
Схьаақәа, суазқәа рацәоуп.
«Шәнеибац» иҳаԥхьоит ҳсаркьал!
Иаҳԥеиԥшуи ҳаԥсадгьыл ҳаԥхар? Еигәныҩуеит анкьеи иахьеи,
Амцаԥшь ахысуеит ҳдунеи.
Зҵеицәа ршьала икәабоу,
Шьала уҿаҳхуеит ицқьоу,
Аԥсадгьыл са соуп, уара уоуп,
Аԥсадгьыл ихнымҳәыз рыԥсоуп!..
Аԥсуа Аԥсны аҳәаахьчаҩ изкуп
Шьала-дала, гәыла-ԥсыла,
Усызгәакьоуп, Аԥсынтәыла!
Уга-ушьха, убыжь-ныха,
Рылԥха сыҭа харантәыла!
Урҩаш-ҭрысқәа, уӡыхь кеикеиқәа,
Ушьац иаҵәара, иԥшӡоу ушәҭқәа,
Абла хызкуа уԥсабара,
Дааӡоит аԥшқа ан лыхшара!
Анцәа усимҭеит ус мариала,
Уара уҿыхуп ҳҵеицәа ршьала!
Уагьысыхьчоит, нас, гәыблыла,
Аԥша, ахьҭа са сыцәгыла!
Илзыскуеит аԥҳәыс қәыԥш,
Аибашьраҿы зхаҵа дҭахаз
Сныжьны умцацызт уажәада,
Ҳҩыџьагь ҳаицрымшәо ҳаицын!
Лаԥшыла сеимудеит ажәада...
Аибашьрахь абџьаргьы ктәын.
Уинахыс сзымтәеит гәырҩада,
Есымшагьы умҩа саԥшын.
Избанзар, смаҭәамызт уа уда,
Уҿынтәи аҵеи сизыԥшын!
Ҳгәырӷьо ҳаидымхалт мызкада,
Аҩсҭаа ҳабжьара дыбжьыст.
Ҳанҭамтәеи ақырҭуа иблокада,
Уи, нас иҳақәкынгьы дхыст.
Уӡбахә сымҳәацызт иахьада,
Ԥсыуала аҵасқәа сыхьчон!..
«Иааргада? иааргада? иааргада?» Сыҩны зны агәашә ашҟа сцон.
Ҳашҭахь иааҭаргалт сакасак...
Уан рыцҳа арҵәаа ааҭлыргеит.
Са сакәзар сахьгылаз, сыбжьы ыҵак
Сшыҳәҳәоз, аҟәада сагеит.
Ҳчараҿ иумҳәози: «Ҳа ҳада
Дарбан игәырӷьо абас?!.»
Ааигәамзи ианырҳәоз «Радеда»,
Иарбан шьҭа иузырҳәара ашәас?
Уҟоуп, убжьамӡит хабарда,
Ааи, уацәымӡит Аԥсны.
Умаҭәамызт уԥсадгьыл-уԥсада,
Унышәнапгьы ылухт аҽны.
Сҵәыуаӡом уаҳа, иахьада Уаҵамхеит, удгьыл ухьчеит!
Афырхаҵа дыԥсит ҳәа зҳәахьада?..
Уҵәҩаншьапгьы мыӡит, инхеит!
«Аамҭала бынсыжьуеит, бымгәырҩан,
Абџьар кны Сыԥсадгьыл сыхьчароуп!
Схынҳәыхуеит, ҳаиқәшәахуеит, нас бымшәан,
Аиааира, Аиааира аагароуп!
Аиааира ҳаззыгәшьуа нагӡахар,
Ақәылаҩ наҟ дықәца дыԥхаҳҵар!
Сҭахозаргь, бымҵәыуан, бымџьабан,
Сыдгьылаҿ са снышәнап ҟалозар!»
«Ухала усзышьҭуам, изуӡом, Арԥызба аԥҳәызба длыхьчароуп!
Ҳаицызааит, ҳаицызар са сшәаӡом,
Анаҩсгьы ҳагәҭыха наӡароуп!..» Аԥҳәызба еиҵамха дааццакын,
Арԥызба днылмыжьит ихала.
Абас ауп ақәыԥшцәа Аԥсназын,
Аиааираз ахымца ишаҿала.
Мариала иаҳмоуӡеит ҳара Аԥсны,
Ҳгәымшәақәа зықьҩыла рыԥсақәҵоуп.
Иаҳхашҭуам, иаҳхашҭуам зынӡагьы,
Иҳацуп наӡаӡа, ифырхацәоуп!
Ааԥын ыҟан, аха уигьы сзымыхьчеит,
Аԥхын ыҟан, аха уигьы сыцәцеит, Схәыцрақәа зегь абыӷь ҩежьқәа ирымыздеит,
Аха урҭгьы ҿышәшәаны икаԥсеит.
Аԥсҭҳәа еимҟьара иалызбаауеит ашьха:
Асы лбааӡаны иауит абар!..
Исҭахыҵәҟьам схәыцрақәа гәыгәҭажьхар,
Сымч сылшара баша инкабар.
Ааҵрақәа сышрывагәырҩо мзызда
Сымшқәа ҟәиҭӡа ииасыр сҭахӡам.
Исҭахуп асалам шьарда рысҭар
Ажәҵарақәа,тәамҩахә змаӡам.
Исҭахуп абзиабара амца
Сашәа исҳәо ажәҩан ахь иагар;
Исҭахуп мышкы зны амза амҵан
Сынасыԥ ҭыԥк хнахыр...
Бзиа бызбоит,
Амшын иахәларшәу абырлаш цырцыр еиԥш
Бсахьа схәыцра иахьаларшәу.
Ба бхаҭа багьааигәоуп, багьыхароуп
ԥхыӡшәа
Сеихалоит бара бахь,
аха сзымнаӡеит, иамуит.
Ибызҿысҭып сҳәан, сыбжьы сызҭымкааит.
Жәҩан аҟынӡа бышьҭысхыр сҭахуп,
аха ирылшом снапқәа.
Сгәы бара ибысҭахьеит усгьы,
Сажәа са исзынхеит,
иҳәаӡамкәа.
... Шаҟа хьаа арҿыхозеи ҵхы мыжда!
Алашьцара иалакнаҳау бԥенџьырқәа
Рыбла ҭкәиқәа еихмырсыӷьӡо
исҿаԥшуеит...
Бзиа бызбоит...
Ауаа санрылоу, цәажәарыла,
ччарыла сгәы схасыршҭуеит,
Схала саныкоу бысхьаауп.
Мшәан, џьаргьы сымцаӡеит,
Блаҵыхәала баасыԥхьар схынҳәуеит
сгәи сыԥси рахь...
Иарбан сеиԥхьышьшьаауа
Аԥша ҭынч узцо,
Са сгәы мыжда иԥшаауа,
Шымтәо умбаӡо?
Иазырха, сгәы уҭымхакәа
Уеқәышьшьы ушьҭал,
Мамзаргьы ашымҳақәа
Фарҭынны урхал!
... Аха аԥша ҟәандаӡа
Ус ишцац ицон,
Абжьгьы еинаалаӡа
Слымҳаҟны иааӡон:
«Сара сами ираӡоу
Адгьыл ԥха аԥсыԥ;
Агаҿанӡа сзынаӡар,
Нас убра сыԥсып!
Уажә ашьацра снылатәан,
Ахцәы иаҵәа сԥеит,
Абӷьы ԥшқақәа срылаҭәҳәан,
Ашәа ссир дсырҳәеит».
Разны маҟан Бзана зкәыршоу
Адәҳәыԥш иаҵәа снықәлап, имшацкәа.
Ахаан срымбаӡацшәа, сџьашьо,
Иӡыҩӡа иаагылап ҳмархәацқәа...
Ԥшык скушәа, снап ашҵақәа еихьшьуа,
Рааигәа саннеилак сырдырып.
Иӡыӡымкуа, рхы ҩышьҭых иԥшуа,
Сыгәхьааганы, урҭ аакьыркьырып...
Алахь аҷашьара гәӡны,
Ус ԥшьаала, аҽҵыс хәыҷ снаԥырҵып.
Нас, ауардыншьҭра ԥшааны,
Ишызулац, Бзанагьы снырсып.
Нахьхьынтә, адәы аҵыхәантә џьара,
Рҟәарҟәарбыжьқәа ааҩлап ҳкамбашьқәа.
Алымҳақәа кьацәӡа ҳа ҳла,
Аашьышьқәа рҭыҩрақәа ирҭашлап.
Сцалап ус, суардыншьҭра сышху,
Шьыжьы инаркны хәылԥазынӡа.
Абас, ауардыншьҭра сышху,
Ԥсраҽнынӡа, ԥсраҽнынӡа, ԥсраҽнынӡа...
Абас, ауардыншьҭра сышху...
Заџьал зхыццакыз ашәҟәыҩҩы Даур Занҭариа игәалашәара иазкуп
Уара мҩа харак уқәуп, сашьа,
Уарҭмаҟ уазқәынҵа... Аангыламҩа умаӡам.
Маҷк уааҭгыл, нас, сашьа, усы ԥшьа!..
Саргьы сыгәҭыха засҳәо ҳәа уаҩ дсымаӡам.
Зны усцәалаӡуеит Москватәи аурҭ,
Ужакьа аршлазшәа збоит зны асыҭәҳәа, Уԥсы ааиҭак, нас, маҷӡак, Даур! Уааи, ҳнеидтәалан ҳаицәажәап ашьшьыҳәа...
Убжьы ҭахәаҽуп. Ихәашьуп улакҭа.
Угәҭыхақәа рыццышә ҭаԥсоуп уҭыҭыныжәга...
Ԥхыӡла, цҳак уқәлан унеихуан ааигәа,
Улақҭа исанаҳәон: «Шәсыцхраа, сырыжәга!..»
Аҭҳарцәҳәа саақәтәар, нахьхьи, хараӡа,
Дәҳәыԥшк аҵыхәан сылаԥш ухьӡахуеит...
Уарҭмаҟ уазқәынҵа, ԥсааиҭак ҟамҵа,
Мҩахәасҭа ҟьалак ианыршәлан уцахуеит...
Маҷк уааҭгыл, нас, ҳаицәажәап, сашьа!
Зны ҳанқәыԥшыз еиԥш «Амраҿ» ҳнеидтәалап.
Ҿымҭӡакәа ҵәыцақәак шьҭаҳхып, сашьа,
Иҟам раҵәцахәгьы ҳҳәап иныхҭәалан...
. ..Ҩаԥхьа сышҟа ихынҳәуеит са сыбжьы,
Аҵх лашьца иалаӡыз адәыӷбақәа рыҵәаабжь еиԥш.
Зегь ҳаман илеиуеит агәхашҭра аӡышьшьы,
Ихьанҭоуп шьҭа схәыцрақәагь,
сыуаҩыбжареиԥш...
Дгьыли-жәҩани ирзаартуа Даур уҟазшьа,
Ашықәсқәа ниасуеит, ԥсаатәҵас еишьҭалан, Уԥсы ааиҭак, нас, сашьа, уԥсы шьа! Ауазеиԥш, сгәы инҭасҳәоит сажәақәа аамҭала.

...Узхьымӡаз наумданы, уажәабжьқәа ирҳәап,
Цҳаражәҳәаҩра руп нас уажәеинраалақәа! Уа Тамшьтәи аҵх уара уҭанаҳәҳәап,
Ԥааимбарҵас дунеи еибаркыра ссирк уалархәуа!..
Уқьыԥаха мҩа харак уқәуп, сашьа,
Маҷк, уааҭгыл, нас, сашьа, уԥсы шьа!..
...Ишьҭрақәланы сышҟа ихынҳәуеит са сыбжьы,
Зегь амҽхакны илеиуеит агәхашҭра аӡышьшьы...
Ҳаҟоуп ус... ҳаҟоуп... ҳаҟоушәа, ҳаҟамшәа,
Ацәгьагь абзиагь ззеиԥшу ҳа ҳакәымшәа, Аԥсҭазаара шьшьылаҳа ишнеилац инеилоит,
Ҳарҭгьы ахықәаҿ ҳнаӡаанӡа ҳгәаҭеилоит...
Зны ҳарҩышьызшәа, ҳаҟоуп акалашәа,
Адунеи ҳақәуп ҳазхылҵыз даҳгәаламшәо...
Ҳахдырра анҿыхало, ҳаахаха-чахалоит,
Нас ҩаԥхьа гәхашҭрак анаҟә наҳхаҳалоит.
Ҳаҟоуп ус... ҳаҟоуп... ҳаҟоушәа, ҳаҟамшәа,
Иацы зны абраҟа инхоз ҳара ҳакәымшәа...
Ҳнеиуеит ҿымҭ-ԥсымшьа... ашьац мыркҟьыцӡакәа,
Ҳниасуеит наҟ аӡәы игәы нмырхаӡакәа...
Ҳахдырра анҿыхало маҷк ҳаахабыхацлоит,
Џьоукгьы ахаан иҳамбацшәа ҳнарыхәаԥшлоит...
Ҳаҟоуп ус... ҳаҟоуп... ҳаҟоушәа, ҳаҟамшәа,
Ацәгьагь абзиагьы ззеиԥшу ҳа ҳакәымшәа...
Ҳара ҳцынхәрас ҽа џьоук аҵоуп еидарак,
Даҽа џьоук неиуеит иаҿалан ҩадарак...
Даҽа џьоук рышҟа иҳаршәуеит ахаҳәқәа,
Зымҩа ианысхьада зцәаҩа мыԥсахкәа?..
Нас ҳцәа ҳазҭаӡыӡои ҳаԥылауа ныҳәак?
Аныхеиԥш ҳзацәшәоузеи ҳаазқәылаз ҽыԥныҳәак?..
Ҳаҟоушәа, ҳаҟамшәа... ҳаҟоуп, ус ҳаҟоуп,
Ҳазегь мышкызны ҳахьеиқәшәо џьаракоуп...
Ажәҩан еилгамызт, ихәашьын алакҭа,
Абга еиԥш сыԥхарсны исышьҭан еиҭа!
Срылахеит, изури, сырфоит уажә рацәа...
Аԥсырҭ сара сами, сишазар анцәа!
Абгақәа схьымӡарц сшьамхы сҽасыргоит,
Рыламыс ыӡхьеит уи алагь ичоит.
Ҿыцны ахьаақәа цәырҵуеит иахьа,
Сыдгьыл ахәрақәа мжьыжькуеит ҩаԥхьа.
Исыхьзеи, сышьҭыхны сагомашь аԥша?
Жәҩанаҿ иабаҟоу зегь збарҭоу ихыԥша?
Аԥсадгьыл сзишеит, сҭәыцны сахым,
Ақәԥароуп иҟоу, издыруеит, саӡәым.
Хақәиҭрада, иааирада ашәабжь гаӡом,
Башаӡа игәыӷуеит, сыдгьыл сшәиӡом.
Аԥсырҭ соуп, ижәдыруаз, ишәызҭо агәыхь,
Анцәаҵәҟьа сибарҭоуп дыҟазар хыхь!
Ажәҩан еилгамызт, ихәашьын алакҭа,
Абга еиԥш сыԥхарсны исышьҭан еиҭа!
Сишь, ишәаҳама, асаркьал бжьқәа гоит?!
Аалӡга ахықәан ахызаҵә каԥсоит...
Ажәҩан арӡыӡоит адыд абжьы,
Учҳара хыҵма, сыԥсадгьыл уажәы?..
Ажәҩан еилгамызт, ихәашьын алакҭа,
Абга еиԥш сыԥхарсны исышьҭан еиҭа!..
Асаркьалқәа рҿыҭбжьы, Аӡаӡа илаԥсо шьыжьы,
Иаха ирцәамыз ацәашьы,
Сахьугӡома сыгәҭакы?
Дырмит дуӡӡа идоуҳа,
Ашьҭыбжь хаара ансаҳа,
Ажәа еиԥшхеит ашәахәа,
Аԥсны агәҭан ианкаԥха.
Аамҭа ӡиас, ухаҵкы, Иҽыжәу аԥшалас агәыхәтәы, Сара исызуаҳәом «уааццакы»,
Унапы иангәышьоуп сыԥсынҵры.
Амра ацыԥхьқәа былуеит,
Амза сшаҷаԥшьо слаҳәуеит,
Ажәҩан аблақәа гәыкуеит,
Сышҟа амаалықь дааԥшуеит.
Урҭ аблақәа аԥсҭазаара аԥсы,
Урҭ аблақәа ашьацра, адәы.
Урҭ аблақәа ашьхара, аҳаԥы,
Урҭ аблақәа амш аҳәатәы.
Урҭ аблақәа иҽыжәу иҟамчы,
Урҭ аблақәа аԥсыӡқәа рыӡҭачы.
Урҭ аблақәа ааԥын аҿыҭыбжьы,
Урҭ аблақәа аҿара агәынқьыбжьы.
Урҭ аблақәа абнара аҵәҵәабжьы,
Урҭ аблақәа асаби ибжьы.
Урҭ аблақәа ҭагалан, ақәаршаҩы,
Урҭ аблақәа аҭаца, аҩны.
Урҭ аблақәа аӡынра, асырҳәы,
Урҭ аблақәа ауаҩра, аҳәатәы.
Унан, аԥсра сыблақәа ухома,
Сыблақәа схыхны иузгома?..
Аҵх адәы иаҵәа инахчнылт,
Аԥсы ашьарцаз ҳамҭак.
Ажәҩан аҵаҿ амза ааҭгылт,
Иагәыҵак еҵәа гәарҭак.
Аҵла рымахәқәа нхьашьшьит,
Рыжәҩахырқәа ҭԥазшәа.
Сишь, ҷыт бжьык сназыԥшит,
Апатҟәыр ааиҟәшәазшәа.
Сшанхаланы сырзыԥшуан
Сҿаԥхьа асахьа ссирқәа.
Ажәҩан лаҟәаҿ иԥыруа,
Ихалон аԥҭа црышқәа.
Сгәы насыԥла иҭәы-иԥха,
Сгәырӷьон ҿымҭ гәаныла.
Сқәыԥшра иацәымзан еилыхха,
Еимхәыц қаруан имцаха,
Аӡаӡа аҳәоит уахынла...
Аеҵәа, иҭалаз икаууа,
Аҵәыуабжь ухыԥсаанӡа,
Угәы аҵанӡа иҭыԥсаауа,
Иууша узгәаагӡом.
Унхоит абас угәы ԥшаауа,
Амаҷ-аду, зегь гәнугоит,
Амца акызшәа згәы еилшаауа,
Ашәаԥшь шьыжьла уаԥылоит.
Уи рҭысит удгьыл адақәа,
Хәылԥ шәаԥшь аԥсы иахьӡарцаз,
Иуԥылт ирхахан анапқәа,
Уаргь ахаан умԥсӡарцаз.
Еилыскаартә урҭ зегь саамҭа ааит,
Саамҭагьы ԥсраҽнынӡоуп.
Уаха аеҵәақәа икыдышәшәан иаауа,
Рҵәыуабжьы схыԥсаанӡоуп.
Иаауеит урҭ жәҩанахьтә икаууа,
Аҳауаҿ рыԥсы ҭаларц.
Амца акызшәа, згәы еилшаауа
Шьыжь шәаԥшь ҽазнык саԥыларц.
Схәыцра ахы сҭарԥа
Саатәеит сеиқәышьшьы.
Игәхьаазгоит, аха, ишԥа,
Арҩаш кнаҳа абжьы!
Иснарбон аҵас,
Иԥон уи хланҵы.
Аԥсҭазаара ашәаҵас,
Иазынхарц азы.
Сгәы аҳәонаҵ абас
Арҩаш кнаҳа абжьы,
Егьсыхьуам, мап, зынӡас,
Шәынсыжьӡаргьы шьыжьык.
Мап, сцаӡом хара,
Ишәыцзаауеит сыԥсы.
Ишсыцыз еиԥш ара,
Арҩаш кнаҳа абжьы.
Сырхышьна кнаҳаз,
Иӷәӷәаз ахәыблы,
О, иҟамыз гәнаҳа,
Дҟалап агәыблҩы.
Еиқәыз схәышҭаарамца,
Сыҩнаҭа зырԥхауа,
Исықәмыз гәамҵра,
Хьӡи-ԥшеи сырҳалап.
Сырхышьна кнаҳаз,
Еиқәараз ахаҭа,
Мшәан, сзыҳәари уаҳа!1.
Илашаз сыҩнаҭа...
Сырхышьна кнаҳаз,
Ижьакцар ауӡом. Икнырхыр, ма икаҳар,
О, сџьынџьгьы ҟалаӡом.
Аԥҭақәа ажәҩан рҵәахызаргь,
Адгьыл амра иазԥшуп.
Ажәҩан цқьахарц аҭахызаргь,
Амш еилгар, илашап.
Амра ԥхашьа-ԥхаҵо ицәырҵуам,
Избо еиԥшым аԥхыӡ.
Ажәҩаан агәыӷра ацәыӡуам,
Аԥҭа шхылаз инхыҵп.
Иаԥшаазар акәхап еимҟьарак, Иашьҭан, амра ԥшаауан.
Иалԥхеит, иаанамгеит ҟьарак, Аԥҭа ҳгәы ҭнашьаауан.
Мап, уажә аԥҭақәа ԥхьацам,
Аха амроуп аԥыжәара зтәу.
Иқәыԥхеит гәыӷра-шәкы ацны,
Згәы ԥшқа ԥхарала иҭәу.
Снеиуеит баагәара дук сҽадкыл.
Аԥҭа иналԥхаз ашәахәац
Аҟамеиԥш иаларсуп адгьыл.
...Ҭынч иҳәуеит амархәац.
Ашарккамҭаз
арбаӷьқәа еиқәҿырҭуеит,
Алашара ықәлоит адәы,
Ашарккамҭаз
аҵхи аеҵәақәеи еиԥырҵуеит,
Амзагь наскьоит еикәаҭәы.
Ашарккамҭаз
арбаӷьқәа зыргәырӷьои,
Ацәа хаа иалхуа зегьы?
Ашарккамҭаз
бзиарак иақәдыргәыӷуоу
Анацәа, иҭаҷаҷахьоу згәы.
Ашарккамҭаз
оумаҵәҟьа рыхҭыргоит, Рыбжьы цар, о, ражәа рҿабоит,
Ашарккамҭаз
арбаӷьқәа рыбжьы ҭыргоит,
Ашарагьы дырласуашәа рбоит.
Ашарккамҭаз...
Хашҭра ҳа иҳақәӡам,
Еснагь ҳа ҳабзоуп.
Ҳхаршҭрагьы ҳақӡам,
Ҳазхьымӡаз ҳхазоуп.
Ҳазхьымӡаз зегь нҳажьит,
Имаҷым ҳзыхьӡаз.
Ԥсадгьылда инҳмыжьит
Аира-ааӡара иахьӡаз.
Имиц ргарақәа
Ҳнапала ичаԥоуп.
Имиц ргарақәа
Ҳшьала еиқәырхоуп.
Ирымҳәац ашәақәа
Ԥсыс ҳа ҳархоуп.
Ирҳәахьоу ашәақәа
Ҳдоуҳала ихьчоуп.
Ҳнышәнап ҳазгәыҵоу
Ҳа ҳала ирԥхоуп.
Имаҷзаргьы иаҳхыҵуа
Ҳашәхьеит, ҳаӷәӷәақәоуп.
Ҳаҟоуп, ҳа ҳбаашқәоуп,
Шьҭа иҳалҟьаӡом хык.
Ҳаԥсадгьыл ҳагәашәқәоуп,
Иԥҽуам даҽа знык.
Уи аартра ус баша
Иауҵәҟьом шьҭа, мап.
Ииуа, уаҵә иззҳаша
Уашьҭангьы еиқәдырхап.
Хашҭра ҳа иҳақәӡам,
Ԥсра-ӡрагьы убас.
Аҭахара анакәха,
Ҳаԥылт хаҵаҵас.
Имиц ргарақәа
Ҳнапала иаҳчаԥеит.
Имиц ргарақәа
Ҳцәашьқәаны ҳрызкаԥхеит.
Сылахь иану сзаныхӡом,
Егьа зургьы, егьа сҳәаргьы.
Сгәаҵәа иалоу алсхыр,
Имжьыжькхар ҳәа сшәоит.
Иҟазааит жәлар рӡыхь,
Сара сӡыхь ҭабаргьы,
Аԥсҭазаара март мзеиԥш
Шәынтә еикәашәоит.
Ашла ишьыжь дшаԥыло еиԥш
Зны сгәырӷьоит,
Ҽазных, уи абырг
Ишьамхқәа реиԥш скәадахоит.
Ааԥынра иазыԥшу
Аԥсабареиԥш, зных сгәыӷуеит,
Имиц ахәыҷы ихьӡ еиԥш
Исзымдыруа ак сырххоит.
Иниас ицаз сара
Сшәышықәса иаҭынхаз соуп,
Уи иснаҭаз ацхеиԥш
Зны ихаауп, зны сашьуеит.
Аӡыблара иххалаз
Аҵәаҟьеиԥш сеигәыдҵоуп,
Иахьа са сҭахаргьы,
Уаҵә зны схынҳәуеит.
Схынҳәуеит даҽа шәышықәсак
Аблақәа сырхылан,
Иҿымцәааз акәиц еиԥш
Ԥсы-ԥхак са ишысхоу.
Сызхылҵыз ирхашҭхьоу
Шәҭы ԥшӡақәак сышрылоу,
Саарылзхшагьы гәыблыла
Сара исҭынхоуп.
Сылахь иану сзахыԥаӡом,
Ус са сымҩасуеит,
Аеҵәақәа зхылаԥшуа
Амҩасҩы сихьыԥшны.
Адунеи ахасрақәа
Сзырцәымцеит, исхасуеит,
Уи акәхап сагьзыжәымбо
Џьарак сааизганы.
Ҿамҩак аҳауа. Аԥсеивгараз ҿамҩак.
Ҿамҩак аӡыхь-ԥшьа ацқьара анрыԥхтәу.
Ҿамҩак инахыҳәҳәаны измам даҽамҩак,
Ҿамҩак ашьацқьа аԥсадгьыл анҿыхтәу.
Ҿамҩак аӡаӡа цәыкәбарқәа еизганы,
Ҿамҩак ашәахәацқәа анҵас иразны.
Ҿамҩак агәы аԥхара ахьаақәа ирцәырҟьал,
Ҿамҩак аччаԥшь аӡамҩақәа ирҿал.
Ҿамҩак аԥсҭазаара ҿамҩак аԥсрагьы,
Ҿамҩак урҭ рыбжьара аамҭахаак.
Ҿамҩак инахыҳәҳәар, еиҭахгьы ҿамҩак,
Ҿамҩак реиҳа ианшәарҭоу ашәахаак.
Ҿамҩак аҳауа. Аԥсеивгараз ҿамҩак,
Ҿамҩак ауаҩ иаамҭа ашәага-зага.
Ҳазшаз ҳанишоз иҳаимҭеит ҽамҩак,
Зегь ҳкылхны ҳаашьҭуп ахырҭәага...
Аӡәаӡәала шәеишьҭагыла,
Шәаауеит шәыдгьылахь шәхынҳәны,
Ахьышьҭра иқәлеит Аԥсынтәыла,
Амрагь шәԥылоит игәыкны.
Шаҟаҩы ари амш иахьымӡада,
Шаҟаҩы ирзымбазеи р-Аԥсны.
Рыдгьыл ишазхьуаз шаҟаҩ нхада,
Ԥсадгьылда, итәымуааны.
Шәара иҳашәҭар ҳарҭ азҵаара:
Излашәылшеи ара анхара?
Ҳара ишәаҳҭоит аҭак гәыҭшьаага:
Иҳагмызт агәаҟра, агәырҩа.
Ҳбызшәа ҳамхны, нас ҳардысны,
Зны ҳдырдагәарцгьы рыӡбеит.
Ҳажәла ҳхыхны, ҳажәла еиҭарсны,
Ҳаццышәха ҳадгьылаҿ ҳкаԥсеит.
Ҳахьӡқәа рхыхын ҳадгьыл ссирқәа,
Тәымхьӡын ҳадгьыл злахырҷаз.
Илеиуан ҳажәҩан алаӷырӡқәа,
Ҳадгьыл акәа иҭаԥсауаз.
Ижәдыруама, ҳарҭ ҳшанысыз
Ахьԥшымраз ашьамҩа ҭшәа.
Аҟәаԥа-ҿаԥа ҳа ҳшаҿысыз,
Ҳҵеицәа рыԥсы ахҭынҵа.
Рхы зқәырҵаз ҳа ҳхьыԥшымра,
Иахьа лабҿаба иаҳбеит.
Адгьылаҿ иԥхозар ҳамра,
Хәыҷгьы-дугьы еиқәдырхеит.
Ари адгьыл шәа ишәыдгьылуп,
Шәыжәла араҟа илашәҵа.
Амца шыра иалҵыз дгьылуп,
Иадышәҳәала шәлахьынҵа.
Доуҳамчк ҳацын жәынгьы-ҿангьы,
Доуҳамчк ҳацуп иахьагьы.
Ҳҽеидаҳкылар ажәытәгьы-аҿатәгьы,
Ҳԥеиԥш ссирхоит еиҳагьы.
Шәхынҳәы, ҳашәцәа, шәа ишәыдгьылуп,
Знапқәа рхахан ишәзыԥшу.
Ҳашьха дуқәа шәывагылоуп,
Иаҵәарала ихырку.
Сергеи Багаԥшь ихьӡынҩылоуп
Ушькыл кырҭа рибарҭомызт,
Ушуаҩгәыразыз баны.
Ражәа ԥсыда еигӡаӡомызт,
Ажәа рыцын ихыркны.
Аха уара урҭ урхысхьан,
Урҭ ураҩсхьан ирацәаҩны.
Амҩа ҭшәара уа уанысхьан,
Уа ууаҩра ҳаракны.
Егьа жәахьанҭа рҳәаргьы,
Аҭак зныкгьы иҟаумҵеит,
Агәыԥжәара уақәдыршәаргьы,
Гәыла иугеит, адәахьы иумҳәеит.
Ажәла дуқәа ушырхылҵшьҭроу,
Изныкымкәа ишьақәурӷәӷәеит.
Аԥсуа хаҵа ишихәҭаҵәҟьоу,
Ухьыӡ ужәлар ирзынхеит.
Амра сыцуп сахьцалакгьы,
Амра агәылаԥхоит сызҿу.
Амра ахылҵуеит сзыхьӡалакгьы,
Мрамҩоуп сыдгьылаҿ сызну.
Амра сыцуп, избан акәзар,
Амра иааӡаз сцәаҳәа рызкуп.
Урҭ адгьылаҿ рышьҭа нхазар,
Рдунеи мраны ихыркуп.
Амра шәыцыз, амра шәхылҵла,
Ҳашьҭра инықәлан зкалам зкыз.
Шәымралашан ҳадгьыл шәнықәла,
Шәцәаҳәа ауаҩы лаша изкыз.
Ауаа лаша ҳадгьыл иақәын,
Мрашәахәаны араҟа ииз.
Рыԥсы зқәырҵаз ҳадгьыл акәын,
Уи абираҟ шьҭыхны ишәкыз.
Угәы нзырхада, иуԥхада,
Убла ихыҵуам хьааи гәырҩеи?
Уҭынхадоушәа узырбада,
Уахашҭызшәа адунеи?
Шцәыҵашоурогьы иахьала,
Убаҩ улыԥсаауеит хьҭоуп,
Улаԥш кыдхалеит ухала,
Наҟ ахара угәыӷырҭоуп.
Аԥсаатә рашәагь зных уардагәоит Рхыгараҵәҟьа мчуп, имчы.
Ԥсҭазаарак, хыҭҳәааушәа, иугәоит,
Иахукааит гьамас? аҟамчы.
Иарбан ԥхыӡу, иарбан хәыцроу,
Хаҭала ухҭазкуа ҿаҟьаҿас?
Нас, иуҳәаруеи, иарбан ӡхыҵроу
Ухшыҩ иаԥгылауа: «уаанҿас!»
«Ашара, иаҳзеилоушь, угәы уҭахәыцуеит, Еиуарак ҳәа аханатә?»
Абыржәы уҟазшьа нахукааит
Аҭынчра иаанрыжьыз аԥсаатә.
Ак сзалоуп ҳәа уазыԥшӡамзаргь Амш иагәылԥхаауеит мрак.
Ааԥынрак адәы иаҭаазаргь,
Ухаҭа уҭаршәыхуп дамрак...
Убасшәа сыҟоуп саргь иахьала:
Сыбаҩ сылыԥсаауеит хьҭоуп.
Ӡәыр сибома?! Маӡа, схала
Имиц амышқәа сырҭоуп!
Ҿаҳа-ҿымҭроуп уажә ҳабжьара,
Ҳаибабом, иаҳхоуп ашәшьы.
Сықәҟьан сыҟоуп сара сшьара,
Слымҳа иҭаҩуам амш абжьы.
Исҳәаз ажәа ԥсы ахаӡамшәа,
Цәала цәажәаран ибшьоу?
Зегь еижьагоуп, бҳәоит, быхәмаршәа,
Мшәан, нас, иарбану иԥшьоу?!
Хыхьуп, гәыхьуп былабара,
Бымбара акәзар уигь гәырҩоуп.
Ӡәыр дашазар аԥсабара
Нцәахшаҵас убри ба боуп!
Снеиуеит иаваршәны гаҿала,
Снеиуеит, цәыӡда, сыԥшаауа.
Амшын цәажәозар ба бҿала?
Ацәқәырԥ сзааиуеит ишьқьыруа...
Сықәҟьан сыҟоуп сара сшьара,
Слымҳа иҭахәмаруам быбжьы.
Ҿаҳа-ҿымҭроуп уажә ҳабжьара,
Бызбаӡом, исхоуп ашәшьы!
Садызгалеи, садзыԥхьалеи,
Садызжьалеи џьоук ркәакь?
Ариабжьарак сыԥхыӡ далоуп
Ааԥын иамазкуа ҭыԥҳак.
Сазыԥшӡамкәа, ус машәыршәа,
Еиқәшәоит ҳамҩақәа џьарак.
Слаҩсуеит, дсаҩсуеит, слызгәамҭазшәа,
Иҟалҵашам, мап, зыԥшрак.
Ԥшьшьаала днеиуеит лныҟәашәала,
«Уҟаз, сымш!..» лҳәарашәа.
Ах, ишԥасҳәари ажәала,
Дысгәаԥхоит уи уамашәа!
Данызымбо, исымоуп гәалак,
Избарц сашьҭоуп лхабар.
Ааԥын гәырӷьахә лҽагәылак,
Аа, дахьааиуа лара, абар.
Сықәра зықәроу уи дрызгәаҭом,
Рхы-рҿы иқәызбом гәырҩак.
Сарах сымши сыҵхи лшаҭом,
Ҭынчра сылҭомеи зынӡак.
Иаҳхылаԥшхәу, сзадуԥхьалои,
Сзадужьалои џьоук ркәакь?..
Аха ишԥазуеи, сгәы сзеиқәҳәалом,
Цәгьа дысхәыцырҭоуп ҭыԥҳак!
Сыдгьыли сареи ҳанеизынха Аԥсы сылалт,
Сыԥсы алалт,
Ашьа сылалт,
Сшьа алалт...
Сыдгьыли сареи ҳанеиҟәгаха Нышәуп ԥсысгьы,
шьасгьы,
иҳалоу!..
Гәаԥшҳәыџьҳәа дхахо,
Саҭанеи-Гәашьа,
Аҽыҩҳәа дықәԥало,
Саҭанеи-Гәашьа,
Бзыԥ аԥшаҳәа днавалеит,
Саҭанеи-Гәашьа...
(Жәлар рҳәамҭахьтә)
Саҭанеи дхахоит дышхахац,
Лдарды аххаҳәа игьежьуеит,
Зықь уаса ирықәҵыз лхахан,
Рҳа, рҷышь еилырга дгьежьуеит.
Бхахала, Гәашьа, бхахала,
Бхьынап шьҭахьҟа ибмырқәацан.
Зықь уаса ирықәҵыз хахала,
Ббырфын хац мыцхәы ибмырххацәан.
Сыдгьыл-шьац иаҵәа-ласа,
Саунау лылу, Гәашьа лдарды!
Иухыԥсааз рыбаҩ уԥсы ианалоуса,
Иԥсхьоу зегь иухарҵеит рыԥсы.
Саргьы мышкызны ус сноухыӡаар,
Унасхыԥсаа уцар ҟалап.
Аха агьежьра уаҿызаап,
Снышәнап ԥсым-бзамгьы игьежьлап.
Саҭанеи дхахалап дышхахац,
Лдарды аххаҳәа игьежьлап.
Азқьышықәсқәа рымшқәа хахан,
Рҳа, рҷышь еилырга дгьежьлап...
Ажәҩан алаӷырӡ ҭыкәкәа,
Ахәылбыҽха ақәа аныхкәа Адгьыли ажәҩани ршара
Ахьтәы маҟа намӷаҵа,
Амра ԥхныга ажәҩан аблагә
Иаалҵит алҩақ ԥсҭҳәақәа рыбна.
Аԥардеиԥш аԥсабара аатит,
Ашьхыцгьы ашьҭалт амати.
Урҭ рымҩақәа еихалоит, еихыҵуеит,
Рхы иахьынҭашәо инықәланы ицоит.
Иаҳзеиӷьу дызусҭада, ихәыцуеит,
Иҟазшьа бааԥсқәа иаразнак ирҵоит...
Аха зегьакоуп дара рзыҳәан,
Ус баша рдацқәа дырӷәӷәоит...
Ирыҭ уҭахызаргь ҽыԥныҳәа,
Ирзеиӷьу акы ахьырбаша еихоит...
Уажә ирбама сеидру аԥша ахьасуа,
Еиҭах иаадыртуеит дара рхышә...
Ҳа ҳчеиџьика ус узацәхасуам,
Ҳа ҳаламыс узықәҵом уқьышә.
Ҳа иҳақәымшәо дарбан ҟазшьала,
Ҳахьынҳалом зынӡак аӡәы итәы...
Ҳаԥсадгьыл кәабоуп ҳара ҳшьала,
Игеит ҳаӷа наҟ иԥсгатәы...
Шьҭа ҳадгьыл иацәымӷу ҟамлароуп,
Шьҭа шәытак амоуроуп ҳбызшәа.
Ара аԥсуа иҿы аԥхьа ицалароуп,
Маҷк ахы шьҭых, иҽырбашәа!
Аӡӷабцәа саҩсуеит иахьак илахҿыхӡа,
Аӡы ихшәылоу аҵааиԥш, рыбла ҭыџьџьоит...
Сгыланы срыхәаԥшуеит урҭ санырхьымӡа,
Сгәала сынмырԥшӡо, анкьеиԥш сыччоит...
Иҟан урҭ лафла рхызегь анҭысҟьоз,
Апроспект зегьы ҳамҽхакны ҳарҭ ҳананыз...
Наҟ инаҳԥырҵуан заа згәы зымҟьоз,
Ма зынӡа инамцхәны уа згәызҽаныз...
Еҵәаџьаа акакала зны ирыԥхьаӡахуан,
Нас дасу иқәнагоз иеҵәахә ршон!..
Изҭахыз ззымхоз жәҩанаҿ днаӡахуан,
Ма иоурц азыҳәан дықәԥраан дкәашон!..
Зных ҳхәыҷра ҳиааины ԥшьаала ҳаицәхасуан,
Иргәаӷьуаз ссирын усҟан ҳнапқәа!..
Даргьы ирҭахӡамызшәа наҟ иҳагәҭасуан,
Ихааӡа ишҭыԥсаауазгьы аабон урҭ рыгәқәа!..
Нас ҩыџьа-ҩыџьала ԥшьаала ҳнеиааиуан,
Апальмақәа рымҵан еибаҳҳәон маӡак...
Зны-зынла ҳаҷкәынра ԥшатлакәны иаҳзааиуан,
Иахмырҟьакәа ианаҳгәаӷьуазгьы ыҟан гәыӡрак!..
Сгылоуп уажә ԥшьаала амшын ду схыԥшыло,
Адәаҿ ибылгьо алымқәа реиԥш,
ацәқәырԥ ҽырбоит...
Зҭаацәа аҩны иҟам, маҷк идыԥшыло,
Зхьаақәа згәы иҵалаз, сиеиԥшушәа збоит...
Аџьмақәа срыцын, усҟан схәыҷын,
Исхыҵуааз рацәакгьы.
Џьара иаамҩахыҵыр, ирықәшәон аҷын,
Избон иахьцалакгьы...
Ӡӷабкгьы лыӡар убрахь иаалцалон,
Ҭынч илырҳәырцаз...
Ранацәа рыҟаабжь харантә игалон,
Уахь ихынҳәырцаз...
Аха ла ллеишәа даара ицәгьан,
Аҩ иҵалцалон!..
Ара аҳаскьын еиҵәагь уамашәа ицқьан,
Игәырӷьаҵәа ихалон...
Са сыџьмақәа урҭ аарбаны ирымуит,
Ртәыҩа иахадыршәуан!
Зынӡа ишаҳмаҳауазгьы дара рҟәиҭшәиҭ,
Аӡы аныдлыржәуаз.
Ҳа ҳаџьмақәеи ҳаӡари еилалар сҭахын,
Нас ҳаицыхәмарларц...
Уимоу иаазгеит аҳаскьын сырхын,
Ԥыҭрак иадхаларц...
Аха лара еразнак лқьышәқәа лырчын,
Иҟасҵаз лгәамԥхеит.
Аԥсык ауп исыгхаз исамхаҟьарц сҷын:
Ибыҵалеи, дадхеит?!.
Исҳәаз убриаҟара дарччеит лара,
Лыӡаргьы лхашҭит!..
Сыџьмақәагь ӡибнаҟа идәықәлеит ҳәра:
Уахь еиӷьзар гәашәҭи!..
Аамҭагь шҳацәнеиз ҳамбеит хәылԥазӡа,
Амзаҵәҟьагь цәырҵуам.
Сыџьмақәеи лыӡари еиламлеит зынӡа,
Ҳаргьы ҳзеиԥырҵуам!..
Инҳажьуада? Зегь ҳцамҭаз аӡә дынхароуп.
Аӡәы ирцәароуп аҵыхәтәантәи ацәашьы,
Аӡәы имала ицәаара ҳнахьыԥшлароуп,
Аӡәы ирхәмарроуп аҵыхәтәантәи аҽы.
Инҳажьуада? Аӡәы ҳашьҭахьгьы дынхароуп,
Ҳаҭгәын гәык иаирклароуп ацәашьы,
Иҵыхәтәантәихаз ашәаҵәҟьагь иҳәароуп,
Иҵыхәтәантәихаз ҳахьӡқәа ҳәаны.
Инхода алашьцарақәа ирынхало?
Аӡәаӡәала ҳазҿиҭлароуп ҳанцо,
Аӡәаӡәала ҳаԥс-цырақәа зыдхало,
Аӡәаӡәала зыда ҳхарахо.
Адгьыл-хәаҿы дгылан даҳзыԥшлароуп,
Иԥсымацароу аҵыхқәа ҭагӡо,
Аӡәаӡәала ҳахьыӡқәа иҵалароуп,
Анышә хьшәашәа ашәҭ хьшәашәа нахҩо.
Шәысхьымҵәыуан имҵәыуац,
имгәырҩьац бӷьыцқәак,
Са сакәзар шәа шәылабжыш уаҳа исҭахӡам,
Шәымҵәыуан дыԥсызшәа зхы
зхашҭхьоу насыԥдак,
Са сынасыԥ еиӷьу насыԥ ҟамлаӡац.
Сыԥсызаргьы сыԥсит сара сыдгьыл санықәны,
Сшьа цқьа цәыкәбархан са сӡыхьқәа ирыхьӡеит.
Сыԥсызаргь сыԥсхьеит сара сышьхақәа нықәны,
Сышьхақәа рымҵан мҩагәылган сынхеит.
Мҩахәасҭан сырҿысуеит мшацәгьа гәырҩагақәак,
Ҵла рдацны са салаӷьеит сыдгьыл аԥсы.
Ихьаау, имчыдоу, игәаҟхьоу мҩа гәҭыхақәак
Рымҵаҿ са сыӡхьеит, сцәыкәбархеит уажәы...
Шәысхьымҵәыуан имҵәыуац,
имгәырҩац бӷьыцқәак,
Сыԥсызаргь са сыӡра, сыԥсра џьабатәӡам,
Сгәы сшазар сызмырӡша ҩ-гәҭыхак сыгәҭыхан,
Сгәы зшазоуп нас уаҳа сыԥсра џьашьатәӡам!
Аеҵә, шәанысымбогь ажәҩан ду хышәҟьала,
Ажәҩан шәанамам шәыда иҭацәуп.
Сыбла шәанамбогьы, ацәқәырԥа, шәҵәыуала,
Шәылаӷырӡ змам уи амшынгьы заҵәуп.
Са сыда, са сыда ари адгьыл заҵәымзаргьы Аеҵәа шәыдлаԥса ажәҩан заҵәуп.
Гәҭыхак исхамышҭыц сажәақәа ирнышәазаргь,
Сылаӷырӡ иалҵхьоу ашәа ҳәатәуп.
Сыбла шәанамбогьы хаҳәқәак шәеицәажәала,
Арҩашқәа шәыцәқәырԥ ласхьырсны шәцала,
Сышьхақәа гәахәала хаҵарак шәаҳәала,
Иҟамло лакәқәак рыӡбахә шәҳәала...
Сыбла ианамбогьы амцақәа еиқәышәҵала,
Сыбла ианамбо гәыла сбыллап.
Хаҵашәак, гәырӷьашәак гәыкала шәаҳәала,
Гәыкала иҟаҵәҟьоу рымцахә еиқәхап!
Са сыда, са сыда ари адгьыл заҵәымзаргьы,
Сҵеи мыш уа удлаԥса сыдгьыл ҭацәуп.
Гәыкала исҳәахьоу гәыкаҿ иԥсызаргьы Урҭқәа сызрылаӡаз уашәахә ҳәатәуп...
Аҵх адаҟьаҿ
ухьӡ анҩылан,
Амш адаҟьаҿ сара сыхьӡ.
Ашәҟәы анаатуаз
ҳаиԥылон, Ахы ыҵнахуан
аӡыхь.
Амши аҵхи
еиқәшәаӡомызт,
Ашәҟәы адаҟьақәарҿ
еиқәшәон.
Урҭ ргәеисыбжь
еиқәтәаӡомызт,
Са сшырзыӡырҩуаз
сыршон.
Ирыҩуан аԥсҭазаара
ажәабжь,
Алагамҭеи анҵәамҭеи
змам.
Амши аҵхи
анеицәажәо,
Ражәа амҵәыжәҩақәа
ҿаҳәам.
Ахы иақәиҭуп
аԥсаатә еиԥш,
Гәырӷьаҿҳәашоуп
Ажәа аира!
Ашәҟәы анҩылара
са исаҭәоуп,
Уи Ашәҟәы аԥхьара уара.
Сара ссаркьоуп,
Усныԥшыл,
Усныԥшыл,
Сыԥшуп,
Сааԥсеит.
Уара улаԥш зны игәынкыл,
Уи шыгәхьаазгоз
Саанхеит
Убри амш аҿы,
Убри аҽны
Сара сахь шьаҿак уааскьеит,
Знык уцәаара снахьырԥшны,
Сахьухьымԥшуаз унаскьеит.
Сыԥҽуаз џьысшьон санухашҭ,
Сԥыхха сцон зны уансыцәца,
Исныԥшылон сџьашьаны,
Аҵх, амш, нас аԥша.
Еицакзар уа уԥшра,
Уаар, усзымдырыр ҳәа сшәон.
Игәхьаазгоз улакҭа
Ссаркьа-хәыцра иазынхон.
Хара уҟан, уеибашьуан,
Ма уахьымаара ушьҭын.
Усаркьа хәыҷ ара игәыкуан,
Џьара икаршәын, иузыԥшын.
Иухашҭит ишыҟаз ухы-уҿы,
Иухашҭит ублақәа ирыԥшшәыз,
Асаркьа кнаҳауп аҭӡаҿы,
Уҷкәынра ацәаара ахьаныз.
Инхон асаркьеи ауаҩи,
Еикәшон аамҭа уахи-ҽни.
Асаркьа шьон, Ауаҩы дажәуан,
Асаркьа ԥҽыр, Ауаҩы дыԥсуан.
Згәы еиҟәымшәаз акакан еиԥш,
Уареи сареи ҳагәқәа еидызааит.
Ҳа ҳазгәылоу акакангьы
Икәымпылу дгьыл хәыҷызааит.
Акакан хәыҷ зҿоу араҵла,
Наунагӡа ишоу дунеизар,
Адгьыл иаларсуп уи дацла,
Амра аҟынӡа иара неизаап.
Сҽазыҟасҵоит
аҵх ашьшьыҳәа,
Сымшқәа рҭеисԥыҳә
еихаԥсо.
Сыӡынгьы ҵәыуоит
аҳәҳәыҳәа,
Сышьҭақәа абырлаш
ҭаԥсо...
Адгьыли ажәҩани
еидылоит,
Ишьҭалоит
ихиаалан асы.
Издыруеит
мышкызны
ҳаиԥылоит,
Ари адгьыл
еиҩызшаз
зыԥсы.
Асы шкәакәа
ауеит аҳәалыҳәа,
Агәалашәара амҩа ...
арахәыц...
Ахьыуардын
неиуеит
ашьшьыҳәа,
Аԥсы шкәакәа
кылган
ахыц..
Аԥарԥалыкь
ангәылҵуа
абагәа,
Иаҳауеит
рҳәоит
адагәа,
Алашә
иҟам
аԥштәқәа
ибоит,
Аҿаҳа
иҿы
еилгоит...
Аԥарԥалыкь
анҭало
абагәа,
Адагәа
ддагәоуп,
длашәуп алашә,
аҿаҳа ҿиҭӡом...
Аԥарԥалыкь
гәылҵаанӡа
абагәа...
Қьаад иаҵәан
амшын,
аӷба салам
шәҟәын
ихыз,
Аеҵәақәа аашаанӡа,
амшын
рыҩҩуан,
Амза блазаҵәык ала
иаԥхьон,
Азқьышықәсқәа
рысалам
аӷба,
Амшын иаҵәа
ихын...
Адгьыл снапсыргәыҵа,
Сгәы инадҵан сааҭгылт,
Аԥшқа иеиԥш иҵәыуон,
Схәы-сжьы ааилагылт:
Шәарҭак абома? Ацәа-жьы ҵаӷахоу?
Ачҳара хыҵма? Ахәрақәа ԥытлоу?..
...Ааи, иуазыруан,
Иазхымгоз рацәан: Ан лыхшара
Илцәыӡыз лыхшара
Илцәыӡыз дрызгәышьуан.
Ижьышуа иухаҟыруаз
лаҳәазма?
Изыцәнымхара рықәшәан
иагазма?
Узмырҭынчуаз ухьаа
еиқәтәама?
Иугәыҵхоз угәыӷра
наӡама?
Угәы иқәиоу уҵеицәа
гәыкуазма?
Цәашьқәоушәа рыԥсы-мҩа
лашазма?
Ахақәиҭреи Ахьыԥшымреи
еишьҭазма?
Баагәаран ужәлар
кәыршазма?
... Аԥсны,
уара Анцәа изыҳәан
ушазма?
Аҵх аҽеиқәа иақәтәоуп,
Аҽеиқәа амҩ ԥшоуп.
Аҵх аԥша иаркаран,
Аблақәа еикәаԥсоуп.
Жәҩан ԥардоушәа икнаҳауп,
Амза ашәахәа.
Жәҩан сакараҿ сҟьалеит,
Аҵхаз са сзаҵәха.
Аеҵә кәицқәа иӡыӡо,
Хәыцрак еимнадоит.
Аҽыуаҩ-ҷкәын уаҵәынӡа,
Имҩа наигӡоит.
Аҵх аҽеиқәа ҟьала,
Сурҟьалеит зынӡа.
Сышә сзахыҵуам схала,
Усыԥхьозаргь маӡа.
Уаҵә шьыжьынӡа сыцәап,
Уҽеиқәа ҿаҳәаны.
Ашаеҵәа уцәызӡап,
Ашара сахьӡаны.
Аӡыхь хәыҷ иаҿыхәаз,
Мшын дук ҳабжьалеит
Иаҳзеиламыз ԥсҭазааран.
Ҳаиԥылеит ҳаиԥырҵырц,
Аӡыхь хәыҷ агьама
Амшынаҿ игәазҭаз...
Аԥсҭазаара ԥшран.
Ара зегьы мҩасуан.
Даара сузгәакьан
Аӡыхь хәыҷ еиҵызхаз,
Амшын аҵан
Абырлашқәа гәазҭоз.
Аӡыхь хәыҷ изхәыцуан
Урҭ аимхәыцқәа еизызгоз,
Хазы-хаз иаҳдыруеит
Иаҳзеилам амшын ду
Агьама...
Схьаақәа схашҭуеит,
уа уҟынӡоуп мҩахәасҭак.
Арҩаш исзыргом
исхьаау, сзеигәырӷьо.
Зегьы-зегьы схашҭуеит,
аҵыс еиԥш суцәыӡуеит.
Агаҿа, амарџьа,
уԥхыӡқәа сцәумырӡын.
Ари ҽа дунеиуп
уахьыҟам, сахьыҟоу...
Аӡәы заҵәык дсыцуп,
убригьы лаԥшыла.
Гәыблыла сизӡатәуеит
сызхалар иа иҟынӡа.
Ашьыжь ихыҵуеит
аԥсаатә аҭра ԥҽыха,
Аԥсҭҳәеиԥш игәнышәкыл
ашьхара аика.
Аӡәы дхыҵит шьхагәыла,
иҭыԥ ла дазхьаԥшуа...
Абар амҩахәасҭа
сызныло, сызныҵуа.
Ашьхара аикаҿ аԥсаатә ду амҵәыжәҩа.
Аԥсҭҳәеиԥш сыгәнышәкыл
аԥсаатә аҭра ихыҵыз.
Абар амҩахәасҭа аԥсаатә лас амҵәыжәҩа.
Уапа шкәакәак ушәҵаны,
Адәы унықәԥраар ҩадахьала.
Аԥсҭҳәа ҟәашқәа рыгәҭаны,
Шьхак ахыцәқәа уҽадухалар.
Гәырӷьа дуны угәы нҭыԥраар,
Ԥслаҳәны ахрақәа ирызцап.
Асыԥса ҟәашқәа рыччаԥшь хыҵны,
Уԥсы рҩашха ирыцәкаҭәап.
Аха албаара уҭахымкәа,
Аӡы ухыҵны, унаҟәахап.
Ҿыц ухалар ахра аика,
Ашьха ԥшалас уама ицап.
Иуҭахызар ахра гәыдкыл.
Иуҭахызар аԥсара
Рыбна лымҳа уҭахәыҭ-хәыҭны,
Ргәы шхьаауа, урыцәцала.
Уара ашьха бзиа ирбаз,
Уара ацаҟьа зытҟәаз,
Зхысыбжь ала ахра еимыздаз,
Амҩа кнаҳақәа зчаԥаз.
Зегьы иреиӷьуп ԥсҭҳәак наушәуҵар,
Шаанӡа, акиҳәа ҿыҭны,
Адәы унықәԥраар ҩадахьала,
Уаҳа ухнымҳәырц уҭахны.
Дтәан дымҵысӡакәа,
Ддысит ҳәа илзыԥшуан.
Дыкнаҳан ҿымҭӡакәа,
Дрыхәҳауан, дырҭиуан.
Ашәыгақәа ирылхыз,
Аԥсҭазаара лыԥшран.
Асахьақәа иргәылаз,
Аҟаза дитәхахьан.
Шәымҭак икылԥшуаз
Лылшара ибахьан.
Данибаҵәҟьа, дҭихаанӡа
Лыхә ишьахьан.
Дтәан дымҵысӡакәа,
Ддысит ҳәа илзыԥшуан.
Дыкнаҳан ҿымҭӡакәа,
Дрыхәҳауан, дырҭиуан.
Зны сыбҿынҵәаауан,
Ибгәалашәома?
Сцәырҳаны сааԥшуан,
Амш хәанчома?..
Аҭаҭын былуан,
Алҩа ҳарԥхома?..
Нас сбызҵаауан,
Шәышықәса бынхома?..
Быҵхқәа сӷьычуан,
Уажәы сырбома?..
Санааԥш исхашҭит,
Зны сшыбҿынҵәаауаз...
Ибгәалашәома?
Аҭыӡқәа ҟьантазӡа ианԥшу,
Бареи сареи ҳакәа аншу,
Баасеиҷаҳар ҟамлаӡои Сыԥхыӡ балҵны баар ҟамлои
Сгәыӷра бгәыӷрала ианҩу,
Хәылԥазы банҽырбаҩу,
Сҳәынҵәра маатыр ҳәа бымшәаӡои...
Ускан ҳгәыӷрақәа еимԥхьыттои.
Ҳдунеи ԥхыӡрала ианҭәу,
Ҳаҵх ҳамала ианԥҽу,
Даҽазныкгьы баар ҟалоит...
Аҵх аԥҽыхақәа ҳаҟәшәоит.
