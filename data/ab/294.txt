Мушьни Лашәриа , Аԥсны ашәҟәыҩҩцәа Рассоциациа ахантәаҩы, 
Аԥсны жәлар рпоет, академик 

Ажәлар шәхаҵкы! 
Атәыла анапхгаҩцәа!
Ҳашәҟәыҩҩцәа, ҳҵарауаа!
Ҳаинтеллегенциа!

Иахьа ҳарҭ зегьы ҳалахәуп аҭоурыхтә ҵак змоу ахҭыс ду – ҳалахуп  ҳмилаҭ поезиа мацараҿ акәымкәа Кавказ-шла иреиҳаӡоу апоетцәа руаӡә Баграт Уасил-иԥа Шьынқәба ибаҟа аартра.
 Абра, амшын ԥшаҳәаҿ, иара ихьӡ зху абаҳча иаҵәараҿ, Аԥсны аҳҭны қалақь иреиӷьӡоу аҭыԥ аҿы, аԥсаатә рыбжьи амшын ашьҭыбжьи ахьеилаҵәо аџьанаҭ дгьыл аҿы.
Иахьанахыс абри абаҳчаҿ игылоу, адунеи иақәлахо ари абаҟа иаҭаауа, иадгыло дарбанзаалакь ибла иаахгылалашт ҳажәлар згәылсыз епохак ахаҿра, ибҩаԥсараха ицәажәо апоет иҭеиҭыԥш, аамҭак амацара иҭамӡо Баграт ибаҩхатәра аҵаулара, аҭбаа-ҭыцәра, анарха.
Ҷыдала ҳарҭ, ашәҟәыҩҩцәа, Баграт Уасил-иԥа акалам ицызкыз, ишьҭанеиуаз иҩызцәа еиҵабацәа иҭабуп ҳәа раҳҳәоит абри аус имаҷымкәа зџьабаа аду атәыла анапхгара, убас уи апроект авторцәа.
Абас аиԥш иҟоу иналкаау аҳаҭырқәҵара, ахаҵгылара ду даԥсахеит ԥсра зқәым аҩымҭақәа ҳзаанзыжьыз ҳсахьажәа агени, нхыҵи-аахыҵи рышәҟәыҩҩы,  адунеи амаа зкыз атәыла ду аҿы еиҳа зыхьӡ нагаз ашәҟәыҩҩцәа руаӡә, жәашықәсала ҳаԥсадгьыл ахьӡ-аԥша ахара иӡыргоз ауаҩԥсы.
 «Исыргылт сара сзы инапылаҟаҵарам абаҟа» - иҩуан нахьхьи, Урыстәыла ду агәаны, Москва агәҭан збаҟа гылоу аурыс поет ду, аурыс гени Пушкин. Аханатә Баграт Уасил-иԥа игәы-иԥсы тҟәаны измаз, даҽа поетк илаимҵоз ирҵаҩцәа дуӡӡақәа руаӡә.
Жәибыжь шықәса ракәын ихыҵуаз ҳаԥсуа поет қәыԥш аурыс классик  иажәеинраала «Ашәҭ» («Ашәҟәы анаасырт ашәҭ агәылан»)  еиӷьны еиҭагашьа амамкәа ианеиҭеигоз аамҭазы.
…Ҳажәлар рҿаԥыцтә ҳәамҭақәеи Дырмити Иуеи ԥсра зқәым рпоезиатә ӡыхьи дунеиқәеи инарываргыланы, Баграт дцәырзгаз, дықәзыргылаз, амҵәыжәҩақәа изҭоз мчы-лшароуп Пушкин ду ипоезиа. 
Даныҷкәыназ, данқәыԥшыз инаркны Шьынқәба ицәаҳәеиҿкаашьа, уи ашьҭыбжьгашьа, гармониала аиқәыршәашьа, иуадаҩу армариашьа – хаҿрала, типла аурыс поет ду идунеи иатәуп, иашьашәалоуп.
Зегь раԥхьаӡагьы ари иаанаго уаанӡатәи аԥсуа жәеинраала адунеитә классикатә жәеинраала аҩаӡараҟынӡа анагара, ҵакылагьы формалагьы уи аҩычара, арбеиара, арҵаулара ауп.
Б. Шьықәба дцәырызгаз, дықәзыргылаз аамҭа – ари асовет аамҭа ауп, хаҭала иара  изгәакьаз, изааигәаз А. Твардовски иеиԥш ихаантәи апоетцәа дуқәа, арҿиаҩцәа раамҭа ауп.
Уи џьбаран, иццышәын, акы иузадкыло иҟамызт, ауаажәларгьы ала-мала ирыдыркылоз аамҭамызт.
Иҳәаақәҵан даниз 1917 шықәсазтәи ареволиуциатә хҭысқәа рыла, класстә позициала, ауаажәларратә система ҿыц аԥҵарала, афашизм аилаԥыххаарала; ганкахьала ауаҩытәыҩса ихаҭара зхәаҽуаз, ишьҭазкәаҳауаз, аха абри аамҭазгьы, ауаҩԥсы дҳаразкуаз, атәра-ахыларҟәра дрылызгоз, адоуҳа ҿыц ахь, аҵара-лашарахь, абӷа еиҵыхрахь алшара дуқәа изҭоз аамҭа.
Ақәра ду нызҵыз апоет дахаанхеит абарҭ аидеалқәа ирзықәԥоз, ирзааԥсоз аҳәынҭқарра аилаҳара, ақәҵра. Дырхаанхеит уи аг-абза ҳәа  иԥхьаӡаз, зны лацәажәашьа змамыз ацәажәара.
Абраҟагьы иуҳәар ауеит Баграт Уасил-иԥа игәы иалаз аҵәымаӷ алихит, иҳәатәы иҳәеит, еиҳарак аҵыхәтәантәи ироман «Ахаҳә еиҩса» ала.
Анцәа иџьшьаны Баграт Уасил-иԥа дырхаанхеит иара убас иаҳхысыз ашьаарҵәыратә еибашьраҿы ҳажәлар иргаз аиааира, ироуз ахақәиҭра. Ари – зықәрахь инеихьаз апоет ԥсеивгагас изыҟалеит, разҟ дуны иоуит, ицәаҳәа лашақәагьы азикит.
Шьынқәба иԥсҭазааратә-ирҿиаратә мҩа – еиҳа-еиҳа зыҽзырҵаулоз, злаԥшҳәаа зырҭбаауаз, зҽызыԥсахуаз мҩан.
Раԥхьатәи иромантикатә цәаҳәақәа «Исаҳаит ирҳәамҭан ҳабацәа» инарыцлоит: «Уа иҳәала, иҳәала макьана, аҭла ԥсирири-ԥсиҟәана…»
Убас, а-60-тәи ашықәсқәа инадыркны даҽа ҵауларак, даҽа ҩаӡарак аазхәаз илирика.
Иҭоурыхтә роман «Ацынҵәарах» ҳгозаргьы, ари поезиатә дунеила иҭалаҳау, аха зҵабырг акыр иҿаҟәоу «Аҿатә-уаа» акәым, ихазуп, даҽа трагедиоуп, даҽа ҵабыргуп араҟа иаарԥшу, алаӷырӡ цаҳә-цаҳә зықәҭәоу. 
Заҟа мҩа, заҟа ҽеиҭакра, заҟа рҿиаратә еизҳа-зыӷьара рыбжьоузеи абарҭ аҩ-аамҭак, аҩ-романк!
Аԥсны жәлар рпоет, академик Б. У. Шьынқәба иԥсҭазааратә – ирҿиаратә мҩа, иҩызцәа дуқәа Ӡиӡариеи Шьаҟрыли рнапы зҵаҩу 1947 шықәсазтәи ашәҟәы аҭоурых, убас иуаажәларратә усура ду – ари шәҟәыки ҩ-шәҟәыки ирынӡалом, ҵа змам, ҳәаа змам иреиуоуп. 
Ииашаҵәҟьаны, уи дахысит имариамыз, зымҽхак ҭбааз, аламала уаҩԥсык имч зқәымхашаз амҩа. 

Иԥылон ҵҩа змамыз азалымдарақәа, амчымхарақәа. 
Иҟан иҵаҵӷәыдаз аҽыԥныҳәақәагьы.

Иасҳәозеи абас аиԥш слаԥшызгаз?
Иажәақәа шԥеиԥшу ахҿа.
Амшын агәеисраҿ исхызгаз
Дыршьа амам, иаӡҩеит аԥша!

Ҳмилаҭ поет ду инысмҩа, иԥышәа, «амшын агәеисраҿ» ихҭигаз, иуаажәлар ирызикыз ажәа высшьа змам уасиаҭк иаҩызоуп, имҩақәҵагоуп. Урҭ ридеиа хада – аԥсадгьыл, ажәлар, аҳәынҭқарра ракзаара, ҳаԥсуара ридеиа ауп, иахьагьы уаҵәгьы ҳазлаҟалаша ауп. 
Убарҭ зегьы рхадараҟны игылоуп иахьа адунеитә информациа зқәыӷәӷәо, имҩаԥысуа зымҽхак ҭбаау ахҭысқәа, ақалақьтә ԥсҭазаара ӷәӷәала изԥышькласуа ҳбызшәа. Уи аиқәырхара, ахьчара, арҿиара Баграт Уасил-иԥа иуасиаҭ хадақәа ируакуп.  
…«Сохраним нашу литературу – сохраним Россию!» - абас еиԥш ала иқәгылоуп, абас рҩуеит иахьатәи аурыс шәҟәыҩҩцәа.
Ари ас анакәха, ҳарҭ аԥсуа шәҟәыҩҩцәа ҳзы, ҳ-Аԥсынразы, ҳажәлар рзы, ҳҳәынҭқарразы ари ихадоу, ҳалшарақәа зегьы ззаҳкыша усуп.
Ааигәа иааҳартыз Д. Гәлиа ибаҟа, иахьа абраҟа ҳазгәыдыԥшыло Баграт ду ибҩа-сахьа, убас ихацырку ԥсра зқәым Иуа Коӷониа ибаҟа аиҭашьақәыргылараус – шьахәла ирҳәоит аҳәынҭқарра аганахьала, ареспублика анапхгара рганахьала абри аус аҿы иҟоу акрызҵазкуа адгылара, агәцаракра.

Пушкин ду иҩуан: 
«Век может идти себе вперед, науки, философия и гражданственность могут усовершенствоваться и изменяться, - но поэзия остается на одном месте. Цель ее одна, средства те же. И между тем как понятия, труды, открытия великих представителей старинной   астрономии, физики, медицины и философии состарились и каждый день заменяются другими, - произведения истинных поэтов остаются свежи и вечно юны».
…Иаҳхысыз асовет аамҭа акәзаргьы абаҩхатәра амҳәыр заархаз, зҵабырг ҵаулаз аҩымҭақәа уахь иналахәаша имцеит, иазымгеит.
Убри аҟнытә ҳарҭгьы иаҳҳәар ҳалшоит: 
ааи, ак рыхьран иҟам аԥсҭазаара иагәылҳәаау,  агәы-аԥсы иртәу, ауаҩытәыҩса игәырҩа, игәырӷьара, иӡыргара, адгьыл аҿы ишьҭамҭақәа рааныжьра ирызку Баграт Шьынқәба иажәеинраалақәа–ашедеврқәа: «Амҳаџьыраа ргарашәа», «Шьардаамҭа», «Ажәа», «Бжьык саҳауеит уажә саазқәылаз», «Нас мышкызны сыԥсы схыҵып…» уҳәа заҟа!..
Убас иахьагьы-уаҵәгьы саркьалбжьны иҳаҳауа «Ацынҵәарах!..»

…Иахьа абра, хашҭра зқәым амш аҽны збаҟа ааҳартуа Баграт ду ишиҳәахьаз аиԥш:
Ажәеинраала иамам ақәра,
Апоет иоуп ақәра змоу!

…Абаҟақәа ракәзар урҭгьы аӷбақәа ирҩызоуп – аамҭа ацәқәырԥқәа, аурҭ бааԥсқәа иргәылсны абиԥарақәа ирызцоит. 
Урҭ амҩа иқәуп ҵхи-мши рзеиԥшны, си-қәеи ирыцәгыланы!

Мҩамш апоет ибаҟа,  ԥсра зқәым уи иажәа!
