Иуа Коӷониа заамҭа ӷәӷәала изнырыз, уамашәаҵәҟьа заамҭа иаҭахыз еилызкааз, иақәшәаз, уи аҭоурыхтә ҽеиҭакра, аҩнуҵҟатәи агәамч, агәышьҭыҵра ицәырнагаз поетуп. Епикатә поетк иаҳасабала Иуа Коӷониа афольклор ауп дызхылҵыз. Уи азы афольклор – гәыҳәԥы хшын, имуза ԥхьарҭас, ԥсҭазаарас иамаз ҭыԥ-ԥшьан («ашәа сҳәон», «Беслан», «Ҳанифа»).
Раԥхьаӡа акәны Иуа Коӷониа ипоезиа аԥхьаҩцәа инарҭбааны ианрылаҵәоз, а-20-тәи а-30-тәи ашықәсқәа рзы, аԥсуа ԥхьаҩцәа раудиториагьы афольклор иаҳа иазааигәан. Зықьҩыла аҵарадара зырӡуаз, асахьаркыратә литература иаҿцаауа иалагаз аԥхьаҩцәа, Иуа Коӷониа иҩымҭақәа рҿы ирбеит дара ирызгәакьаз ирзааигәаз, дара иртәыз. Ираҳаит урҭ аҩымҭақәа зегь аԥсы рхазҵаз, ҩашьара зқәымыз ажәа ԥшӡа ажәа еиҿкаа, рхы-ргәы иҭаҵәеит. Иуа Коӷониа ипоезиа. Ари – иҿыцыз, анарха ду цәырызгаз даҟьан аԥсуа литература аҭоурых зегь аҿы.
Апоет ипоемақәа зегь ажәлар рҟынтәи иаҳаит, ажәлар ирҳәамҭоуп, аха урҭ рсиужетқәа, Нарҭааи Абраскьыли ирызкыз аҳәамҭақәа реиԥш, ажәлар зегьы еицырдыруа иҟамызт. Иуа Коӷониа иоуп ҳсахьаркыратә литератуар азыҳәан ибжьаӡраны иҟаз урҭ аҳәамҭақәа ганкахаьла ажәлар ишырҳәаз еиқәырханы, ихьчаны, даҽаганкахьалагьы ҩашьара зқәым хатә бжьыла исахьаркны наунагӡа аԥсуа поезиа иазынзыжьыз.
Иуа Коӷониа иҩымҭақәа ирыхцәажәахьоу иахьа уажәраанӡагьы иахьынӡахәҭоу хшыҩзышьҭра азырмуит акы: апоет илирика. Ҵоуп уи алирикатә жәеинраалақәа ҳакритикаҿ ирыхцәажәахьеит (иахьынӡахәҭоу акәымзаргьы), аха урҭ, шамахамзар, апоет ипоемақәа ирыдкылан, урҭ инарыцҵашәа, инамҩатә-нарыԥшьшәа уап еиҳарак ишырзааҭгылахьоу; егьыс, аиҿырԥшра аплан ала, аԥԥсуа поезиа ашьақәгылараҿ урҭ ирымоу аҭоурыхтә ҵак ҳасаб азуны, иахьа уажәраанӡагь иахәҭоу еихшьалак ҟаҵам (абраҟагь аҭакԥхықәрақәа змоу ари азҵаара аӡбара аҽанышәара сҽазыскуам, иазсырхар сҭахыуп азҵаара ақәыргылареи апоет иажәеинраалақәа рзааҭгылареи).
Аԥсуа поезиа аҭоурых хыхь-хыхьла, зеиԥш еидкыларала кџәымкәа, еиҿыршәшәаны, инарҵауланы уахәаԥшуазар, еилыкка иубоит апоезиа аԥсы ахьыҵәахыу – алирикаҿ – Иуа Каӷониа раԥхьатәи ашьаҿа ӷәӷәа шыҟаиҵаз. Ҩашьара зқәым аепикатә поемақәа равтор ласы ицәеижь ианырит афольклортә традициа инаваргыланы алитератуарҿ алирикатә лагамҭа аҵакы (ари даараӡа акыр зҵазкуа усын, избан акәзар, афольклортә традициа изахымсыз, изаԥырымҵыз алитература, – изгарамҵыз, аҩны издәылымҵыз, ажәҩан зымбаз литературоуп). Абри аганахьала ҳпоезиа аҭоурых аҿы иуа Коӷониа дпоет-наваторын. А-20-тәи ашықәсқәа рзы алирикаҿ уи иқәиргылаз, ицәыригаз азҵаарақәа, зшьапы икыз аԥышәа ҳпоезиа аҭоурых аҿы системара зуа, иҵаулоу, зымҽхак ҭбаау литературатә процесск аҳасабала а-60-тәи ашықәсқәа рзы ауп) апоезиаҿ еиԥш апрозаҿгьы) еиҳа ашьаҿа ӷәӷәа аныҟанаҵа, аҽанышьақәнарӷәӷәа, аԥшаара дуқәа мҩаԥсыуа ианалага.
Иуа Коӷониа – еснагь аԥсуа литератуар иацу, активра зуа, зҩымҭақәа анырра ду ҟарҵо поетуп. Уи ихьӡ анаҳҳәо, амилаҭ гәадура ҳауеит, гәкрак, ҷкәынра-фырхаҵарак ҳаимнадоит, ҳаԥхьа ииасуеит даҽазнык шьҭрақәлара зқәым аԥсуаа рыԥсҭазаара аепоха дуӡӡак, иҳааҳуеит ҩашьара зқәым ашьҭыбжь: «Са соуп Абаҭаа, хра тәыла иаԥоу!».
Ҳлитература аҿиара, аизҳа-зыӷьараҿы И. Коӷониа ироль дазааҭгылауа, Д. Гәлиа иҩуан: «Иуа Коӷониа ҳлитература аҭоурых аҿы иҭыԥ налкааны дгылоуп. Ҳаргьы ибзианы иаадыруазароуп, иаҳхамышҭыроуп убри ибзоурала ԥхьаҟа ишеихаз, ԥхьаҟа ацара ишалагаз ҳлитература». Арҭ – даараӡа иҵаулоу, ҳақалақьгьы иҳәоу ажәақәақәоуп.
Аԥсуа литераутраҿ Иуа Коӷониа, ажәытәтәи аурымцәа ражәаԥҟак ухы иархәан иуҳәозар, насыԥ змоу, анцәа игәыдикылаз поетуп: уи ихьӡ наунагӡа ҳажәалар ргәы иҭаҵәахыуп, аханатә аахыс иҩымҭақәа ҷыдала бзиа еицырбоит.


















Ажәлар рпоезиеи уи иазааигәоу И. Коӷониа ипоемақәеи ирыздырам аиндивидуалтә хаҿсахьаркра: абзиақәа зегь еиԥшуп, ацәгьақәагьы – иара убас. Апатреҭ – астатикатә ҟазшьа амоуп. Ари убас шакәугьы, И. Коӷониа ибызшәа ажәлар ртәы аасҭа ишыҳараку ҩашьом. Уи иҟазара ду иабзоураны аԥсуа поезиа иаланагалеит еицакра зқәым афырхацәа рхаҿсахьақәа. Урҭ зегьы ирылҷҷаауеит Абаҭаа Беслан ихаҿсахьа аазырԥшуа ацәаҳәақәа. Апоет иажәақәа ирыҵоу агәадуреи агәбылреи, рыцқьареи реилыххареи, идырҵысуа аритмикатә мчхареи ԥсра-ӡра зқәым апоезиа аҳаракырахь ухьадырԥшуеит:

Аԥсны иааӡаз Абаҭаа,
Дхаҵа ӷьеҩын иаамҭала,
Чаԥашьалеи ԥшра-сахьалеи
Дкаҷҷа-каҷҷон мра ҳасабла.

Дҽыбӷа ҟазан, дҽыуаҩ хаҵан,
Лаҳәаԥштәыла иҽы дақәтәан,
Икәадыр-ԥшӡа мыцхә еибыҭан,
Иҽы иаԥштәын, иара иазшан.

Иаҳәеи иҟамеи, итапанчеи,
Икәамжәи, икабеи, ихҭарԥа рқьақьеи –
Абарҭ рыла ма дҩашьозма,
Аԥсуа хаҵа Абаҭаа!

И. Коӷониа џьара-џьара дықәныҟәоит, ақәылара-қәыҵрақәа ирызку ашәақәа рзеиԥш схема. Иаҳараӡак ари аабоит апоемақәа «Абаҭаа Беслан», «Зосҳан Ачбеи Жанаа Беслан иԥацәеи» рсиужет аҩбатәи ахәҭаҿы. Аҩ-поемак рҟынгьы аимҵәаҩцәа хәдаҟа дырԥыланы, драбашьны иахьзырхәуа Беслан иашьеиҵбы ахьча Баҭаҟәа иоуп. Баҭаҟәа ицәырҵшьа, иеибашьышьа – афырхаҵаратә ашәақәа акырӡа иааугәаладаршәоит. Бжь-шьхак ирхысхьоу аимҵәаҩцәа мышкы ала дрыхьӡоит, еиқәныхла инеиуа уаа шәҩык ар ибжьы ҿацаӡа ирықәырганы, ихала заҵәык иааникылауеит, иареи дареи рыбжьара иҟалоит «аибашьра захьӡу». Мыц зымҳәо ишәақь ала ар рԥыза длаишьҭуеит, иаргьы ахы иқәшәоит, аха игәы ҭрысуам, ишьа иуаанӡа деибашьуеит.
Ақәыларақәа ирызку ашәақәа рзеиԥш схема ккаӡа иубоит иара убас апоемақәа «Ашәы Данаҟеии Аҟарач Бакәыкәи», «Мшәагә Кьаҿи Папба Рашьыҭи» рҟынгьы. Коӷониа ифырхаҵа Баҭаҟәа ихаҿсахьа агиперболатә ҟазшьа амоуп: ԥыҭҩык еицыҟарҵаз аус аӡәызаҵәык ихьӡынҩылоуп. Агиперболизациа – афырхаҵа ихаҿсахьа асимволтә ҵакы анаҭоит.
Аҭоурыхтә-епикатә рҿиамҭа асахьаркыратә ҷыдарақәа И. Коӷониа ихы иаирхәон шәҟәы-быӷьшәык ианыхны, иҭҵааны акәымкәа, ԥсабарала, интуициала: дхәыҷаахыс дызлагылаз, иибоз-иаҳауаз, дызлааӡаз, «бааӡатәыс», «ҟырҟыхәхәгас» иқьышә иқәкыз уи акәӡан.
Аепикатә поезиа аҷыдарақәа зегьы  ҳазрыламцәажәаргьы, ихадаӡақәоу ируакны аӡбахә ҳәатәуп – аепикатә параллелтә мотивировка (хацыркра) ҳәа изышьҭоу.
Ажәытәӡатәи аепикатә поемақәа, аҳәамҭақәа рфырхаҵа («Илиада», «Нарҭаа» уб. иҵ.), ирыцуп, ма дара ирхыкны игылоуп, «ирхылаԥшуеит» рхаҭара иатәым, рыҩнуҵҟатәи рдунеи еиуам даҽа мчык. Уи дара рыԥсҭазаараҿы, хьыӡрацара рныҟәараҿы ауадаҩра ианақәшәо ирыцхраауеит, ирзеилымкаауа деилнаркаауеит, рыԥсы ҿнахуеит, ма зынӡа иҭанархоит. Афырхацәа рхаҭа ирыӡбауа иаҷыдангьы, дара рзы ихәыцуа, ируша-ирҳәаша иақәнаршәоит абри ихаҭаратәым, ирхыҳәҳәаны игылоу амч ҷыда. Гомер ипоемақәа рҿы абри амч ду ианагӡаҩцәаны иааԥшуеит анцәақәа, урҭ афырхацәа рлахьынҵа мҩақәырҵоит. Амшынқәа рынцәахәы Посеидон дгәааны Одиссеи иӷба афырҭын бааԥс ажәиҵоит, абыржәымзар-абыржәы ҳҭахоит  шиҳәо, анцәа ԥҳәыс Левкотеиа лдоуҳа иабзоураны деиқәхоит. Аҟәыӷара анцәаԥҳәыс Афина ианакәзаалак Ахилл иҟаиҵауа-ииуа рҿы диабжьон, амҩа иаша дықәлҵон дихылаԥушан. Абас дымҩақәҵаҩуп Нарҭаа репос аҟынгьы анцәаԥҳәысра аҟынӡа зсахьа наӡо Саҭанеи-Гәашьа. Уи, Сасрыҟәа изы дыԥсҿыхгоуп. Иара убас Сасрыҟәа ихала изымыӡбуа азҵаарақәа рҭакҟаҵаҩ лакәны дааԥшуеит вариантқәак рҟны иара иԥҳәыс – аергьаа рҭыԥҳа, Нарҭаа рҭаца.
Коӷониа ипоемақәа рҿы ихаҭаратәым амч иахаҭарнакцәаны иааԥшуеит аԥсабара ацәырҵрақәа, иаҳҳәап, аԥшатлакә, ма аԥхыӡ-шана. Аԥсабара амчқәагьы ауаа рыхдырраҿы нцәахәра руан.
Зегьы ирдыруеит абзиабара аҟара исубиективтәу ацәалашәара шыҟам, аха И. Коӷониа епикатә поетк иаҳасабала дахәаԥшуеит уи аира, иааирԥшуеит ифырхацәа рхаҭара (рсубиектра) иаҟәганы игылоу даҽа мчык абзоурала ицәырҵызшәа. Ҩнуҵҟала абзиабара аира акәым ара иҟоу (усҟан уи лирикахон). Абаҭаа Беслани Ҳаниф ԥшӡеи ӡбахәла еигәныҩхьан акәымзар, блала еибамбацызт. Абзиабара иаҭахуп аибабара, аибадырра. Аха аепикатә рҿиамҭа уи «хьаас» иамаӡам. «Аԥсны иааӡаз Абаҭааи» нхыҵ Ахан-иԥацәа рҭыԥҳа Ҳаниф-ԥшӡеи ԥхыӡла еибабаны игәаԥхеибашьеит, убасҟакгьы рыԥсы еилаҵәеит, кавказтәи ахрақәагьы усс имкыкәа, еибамгар ада ԥсыхәа рымамкәа иҟанаҵеит. Аромантикатә бзиабара ду аиразы иазхеит аԥхыӡ-шана. Аурыс ҳәынҭқар иԥа изҳәаны итәаз Ҳаниф сыԥсы сшьоит ҳәа дахьнықәиаз:

Абаҭаа Беслангьы ԥхыӡла дылбеит:
Хәыԥшӡак аҿы дышиацәажәоз лара,
Ажәа ԥшӡала длыхәаччо ацк шиҳәоз иара,
Аԥша ҟәанда хааӡа ишрысуаз дара,
Ашәаԥыџьаԥ мацара шырзыӡырҩуаз убра.
Дук мырҵыкәа дааԥшит.
Лыԥхыӡ хьаас иҟалҵеит
Беслан  ԥхыӡла дылгәаԥхеит,
Лыԥсы еиԥшгьы длыԥхьаӡеит.

Ишаабо, арҭ рыԥхыӡқәа еиқәшәеит:

Ҳаниф лыԥхыӡ анылба ауха,
Беслан иаргьы ԥхыӡ дибеит,
Дышлацәажәоз ԥшӡа лара,
Дигәаԥхартә дибаӡеит.

Абриаҟара асахьаркыратә мчы ӷәӷәамзаргьы, аԥхыӡ шана афырхаҵа ицхраауа мчык аҳасабала аҭыԥ амоуп апоема «Мшәагә кьаҿи папба Рашьыҭи» аҟынгьы. Аԥхыӡ шана абзоуралоуп еимырҵәаз Мшәагә дзыниаз ацәгьара атәы шеиликаауа:

Аҵхыбжьон дахьыцәаз,
Дыҭрысны дааԥшит,
Иҩни игәареи шьоукы ақәлазшәа,
Дахьыцәаз ибеит.
Уеимҵәа ицеит ҳәа, аӡә ҿиҭызшәа,
Иаақәҩит игәы.
Данааԥш, идырт аусқәа
Иҟалаз зеиԥшраз.
Акаҵәара ахәанаӡараҿ
Дахьыцәаз иара,
Шанаҵас иоуит адырра
Иҩныҟа ишыцәгьараз.

Ашәа даԥсахарц азы, афырхаҵа хьыӡла-ԥшала дҭахароуп. Знык ашәа анихырҳәаа нахыс, иалагоит афырхаҵа аҩбатәи иԥсҭазаара – апоезиаҿтәи  иԥсҭазаара, «ес ииуа ирыциуа, ес иԥсуа ирыцыԥсуа» ҳәа зыхьӡ камшәо иакәхоит. Абри агениалтә формулаҿы инҭкааҵәҟьаны иааԥшуеит афырхаҵара аҵакы. Аҭоурыхтә ашәақәа рҿы афырхаҵа иԥсра аарԥшышьа – И. Коӷониа жәпаџьара дацәхьаҵуеит. Апоема «Абаҭаа Беслан» аҿы ахьча Баҭаҟәа иаӷацәа дыриааиуеит, аха ихаҭа дҭахаӡом. «Зосҳан Ачбеи Жанаа Беслан иԥацәеи» захьӡу апоемаҿы уи аиааирагь нагӡаҵәҟьаны изгаӡом, иаӷацәа зегь изҭархаӡом:


Ацәгьоуцәа инеиуаз
Ԥыҭҩыкгьы ҭаирхеит,
Хҩы-уаак рыцриҟьеит
Иргоз иҿаҳәаны.
Ҩыџьа иаанхаз раҳәшьцәеи дареи
Рыма ицаӡеит.
Амҩа рзызкыз Баҭаҟәагьы
Дшеибгаз дрыцәцаӡеит.

Аиҳәшьцәа Жанаа-ԥҳацәа ахьча Баҭаҟәа ашәа изыркуеит:

Ҟашҭаҭла қәҵан
Зхабар ҳамбаз,
Аибашьраан зхы ҳақәызҵаз
Ахьча Баҭаҟәа.
Ахы иршәуаз, хы еиԥшым,
Ахәшә иҭеиԥсоз,
Хәшәы еиԥшым,
Ишәақь еиқәаҵәа шәақь еиԥшым,
Ибжьы-хаҵабжьы еиԥшым.

Ахҭыс аҟныҵәҟьа Баҭаҟәа дҭамхаӡеит («дшеибгаз дрыцәцаӡеит»), аха ашәаҿы иара дҭахазшәа ихцәажәоит: ус аҭахуп аепикатә традициа. Асеиԥш аиҿагылара егьырҭ иаабац аҭоурыхтә ашәақәа ирыздырӡом.
Иҳараку аепикатә ҟазшьарбареи уи ианымаало – «илаҟәу», «ипрозатәу» аԥсреи реиҿагылара аабоит Абаҭаа Беслан ихаҿсахьаҿгьы. Хаҵа еибагак ишиаҭәо деибыҭоуп Абаҭаа: иҽы-ҭоуӷан, иабџьар, имаҭәа-иҩыҭәа. Ҵабыргуп Абаҭаа изгьы И. Коӷониа иҳәоит: «Аԥсаатә мҩас абла ҭиҟьон, Аԥслаҳә мҩас абӷа ԥиҵәон» ҳәа, аха Ахан-иԥацәа рҿы даннеиуа акәзааит, иабхәеи иареи анеиԥыло акәзааит, уимоу, уаашәҩык иаӷацәа еиқәных, дыршьразы ианиқәлаз аухаҵәҟьагьы – џьарамзар џьаргьы Беслан иабџьар дахо даабаӡом, уи дныҟәоит ламысла, ҳаҭырла.
Зықәра зфахьаз Абаҭаа Беслан жәытә ҵасла дхәыцуеит.

Иаамҭа бзиа иагхахьан,
Абаҭаа Беслан.
Хьӡык ҟаҵашәа ԥҳәыс дигарцы
Иашала иҭахын.
Абри аҟара иқәра анифа,
Аԥсуа иҩашьамыз Беслан,
Хьыӡла дымҩасрацы
Даара бзиа ибон.

«Хьӡык ҟаҵашәа», «хьӡыла амҩасра» ҳабацәа рлексикон аҿы иаанагоз афырхаҵаратә мҵарсра акәын. Аламала уаҩ изымгәаӷьуаз игәаӷьит Абаҭаа Беслан: уаашәҩык ар дрылкәыцәаа, ахьшьыцбеиԥш дымҵарсны дигоит иԥсы зыҿҳәарахаз Ҳаниф-ԥшӡа. Ларгьы ухы зыхҭнумҵоз лакәмызт! Абар уи хашҭра зқәым апоема аҭыԥ ссиргьы:

Аханиԥацәа рҭыԥҳа
Дамеигӡеит лхы.
Дагьыԥеит лара,
Беслан дигаразы.
Абаҭаа Беслан
Даалымҵаст лара,
Аҽеиқәацқьа ибжьы ақәирган,
Дима ашҭа дынҭҟьеит.
Арха еиужь ду днықәлеит,
Ԥслаҳә ҳасабла дцон,
Афелдышь ԥҵәаха, абырфын цаха
Диҩыҵрак дигон.

«Абаҭаа Беслан» аҿы афырхаҵа хада, Беслан, дҭахоит дызлақәшәаз ала ихәҭаз зегьы ҟаҵаны. Насгьы, уи ихьӡ дыԥсаанӡагьы, данԥсы ашьҭахьгьы «Абаҭаа Беслан ахаҵа»  ҳәа аепитет шацыц иацуп.
И. Коӷониа ирҿиамҭа ҭҵаалатәуп уи аҿаԥыцтә поезиа дазааигәазтәуа мацара ала акәымкәа, ҷыдала иалкааны игәаҭалатәуп иара индивидуалтә поетны дҟазҵо аганқәа зегьы. Иаҭахым аетнографиатә-фольклортә моментқәа азгәаҭаны, мҩабжара аангылара. И. Коӷониа дызлапоету ифольклоризм ала акәым, уи дпоетуп аҿаԥыцтә ҳәамҭа дахьаиааиуа, дахьахыҳәҳәо.
И.Коӷониа ипоемаҿы аҿыц ахьыԥшаатәу иара Беслан иԥсҭазаара зегьы иаҵубаауа, еицакра зқәым аетикатә ҳаракыра, ауаҩра ду реилкаара аҿоуп. Нас изыхҟьозеи И. Коӷониа ипоемаҿы алагамҭаҿтәи аепикатә ҳаракыреи (Беслан исахьа) уи традициала ианымаалошәа иҟоу «илаҟәу», «апрозатә» ԥсышьа, Беслан «хьӡыда-ԥшада» иҭахара? Апоема алагамҭаҿы И. Коӷониа макьана датәуп атрадициатә сахьаркыра: уи енагь иҳаракызароуп. Аха аҩымҭа аизҳараан, ишны иеиқәтәаанӡа, апоет интуициала акәзаргьы, аԥыжәара аиҭеит ареалисттә еилкаашьа, иагьидырит ауаҩытәыҩса иԥсҭазаараҿы имч змырхаша адраматә ҭагылазаашьа шыҟоу. Абри иабзоураны, апоет мап ацәикит аепикатә шаблон: ианакәзаалак аиааира зго, уаашәҩык зхала иҭазырхо, игиперболатәу хаҿсахьам Абаҭаа Беслан, уи – иаабац уаҩҵас иҭахо, иреалтәу аӡәы иоуп. Абаҭаа Беслан  ихаҿсахьаҿы атрадициатә-епикатә ган аасҭа аԥыжәара агоит аԥсихологиатә, аетикатә, ауаҩратә ҵакы. Ауаҩы иҟазшьа ааԥшуеит ӡбышьа змам адраматә ҭагылазаашьаҿы. Иҟалап абри ауаҩратә-етикатә зҵаара акәзаргьы апоемаҿы ихадаӡоу. Аԥсуа литератураҿы ҳара иҳамам Беслан ихаҿсахьаҟнеиԥш аԥсуа иламыси, иуаҩреи, ихаҵареи, иаамсҭашәареи абысҟак еицнеиуа, ихеибарҭәаауа, иҳаракны иахьааԥшуа даҽа ҩымҭак. Абаҭаа Беслан хаҵара игым. Абар уи Ахан-иԥацәа рчараҿы иҽыжәлашьа, иҽырхәмаршьа:

«Чоу» ҳәа даахәмарит,
Ҽцәа шәҩык еилирхааит,
Хынтә еиқәырццак даанеи-ҩеит,
Рхы иамыхәо зегь ҟаиҵеит.

Закәтә гәаӷьроузеи, закәтә хаҵароузеи, закәтә милаҭтә гәадуроузеи ирыҵоу Ҳаниф-ԥшӡа лахь зҿынаирхаз иажәақәа:

Са соуп Абаҭаа,
Хратәыла иаԥоу,
Бысцәымшәан сара,
Бацәымшәан аԥсра!

Згәы ҭрысуа ахызаҵә иҽаҵеикӡом. Иабхәеи иареи реиԥылараан, хашҭра зқәым ҩыџьа кавказтәи арицарцәа рдиуал аан –


Абаҭаа Беслангьы
Инаиргеит ибжьы:

«Раԥхьа ахысра уалс иудуп,
Ухы мҩашьартә ухыс,
Нас изулак сара соуп
Издыло ацкыс».

Абаҭаа иаша дгылт,
Иабхәа дшааиуаз дагьхыст,
Ихы мыжда кәараҵеит,
Имаҳә иҿы амц аҳәеит.

Абаҭаа Беслан ихаҵара иацназго ауаҩреи анамыси илоуп. Уи еицакра зқәым аԥсуа рицар ду иоуп. Беслан иҟаиҵо зегь аԥсуара ацәа-хаа ахоуп. Цҳаражәҳәара изылурц дзыҳәо аԥҳәысеиба дыцәанаҵы, иара лара ҳаҭыр ду лықәҵаны, лҿаԥхьа дшьамхнышгыланы дгылоуп. Абаҭаа Беслан илшон иабхәа дишьыр, аха –

Беслан иабџьар дамыхеит,
Иабхәа димшьырц иҭаххеит,
Иакәым ала дымныҟәеит,
Иаҳаҭыргьы ибеит.

Дышҽыжәыз дхынирҳәит,
Адәы аҵыхәанӡа дигеит,
Дзеиԥшразгьы иирбеит,
Иҩныҟагьы дишьҭит.

Ахан-иԥа дигәаԥхеит
Имаҳә ӷала дзышьҭаз,
Ихаҵашьа иирбаӡеит,
Иҟазшьагьы игәаԥхаӡеит.

Аиӷара аҵкыс ииааиз аԥсуа иуаҩра! – абри акәӡами ахьыӡҵәҟьа захьӡу?
Беслан ихаҵареи, иуаҩреи, иламыси акырӡа иҳаракны, ҟазара дула иаарԥшуп иара ишьҩцәа аниқәла атәы зҳәо аҭыԥ аҿы. Уаашәҩык зшәақь хы иаҿаркыз Беслан ихы мацара дашьҭамлеит, уи иеиқәирхар акәхеит иԥсеиԥш бзиа иибоз хҩык – иан, иԥҳәыс, иаҳәшьа. Аха заҟа иҳаракыузеи, заҟа иара ихаҿсахьа иашьашәаланы ихадырҭәаауазеи Беслан-хәаша деикәҟьашо зыҟны днеиуа аҳәсақәа рхымҩаԥгашьа. Урҭ дрыламшәеит зхада хәыцрҭа змам аӡәы-заҵәыкгьы.
Шәазхәыц Беслан дызлашәаз амца шоура: аҭагылазаашьа зеиԥшроу ала, аӡә лыда амца дизалго дыҟам, зегьы бзиа иибо ракәхеит. Еиӷьаишьарыда? Арахь аамҭа имам. «Уан аҭакәажә дныжьны сабоугои сара?» - лҳәеит раԥхьа дназыдгылаз Ҳаниф-ԥшӡа. Ан гәаҟ лакәзар: «Уан аҭакәажә сызургозеи, уаҳәшьеи уԥҳәыси га», - ҳәа диҳәоит. Аиаҳәшьа лхаҭагьы: «Қыҭак рҭыԥҳа дныжьны, сабоугои сара?» - ҳәа дааиҿагылт.

Ииугәшьоз деилаԥсеит,
Зынӡак деилагеит,
Иажәа дагәылахеит,
Цәгьаӡа дшанхеит.

Уиаамҭаз инакәшеит
Иашҭа иаӷацәа,
Дук мырҵыкәа иагьиеихсит,
Икылкаан зынӡа,-

Уаа-шәҩык, уаа-шәҩык
Иаразнак иеицхыст,
Дызгашаз иқәшәан,
Дынкаҳаит ҵаҟа.

Абри, зеиуахкы ҳлитература иазымдыруа акритикатә ҭагылазаашьаҿы, Коӷониа ифырхацәа ирхьчо ауаҩра ауп, ҳара иаҳа иаҳзааигәаны иуҳәозар – ирыхьчо аԥсуароуп, ауаҩытәыҩсатә ламыс ауп, ажәлар ашәышықәсақәа иргәылганы, зны-заҵәыкгьы ргәы ахымшәаӡакәа, иргәыҵаҳәҳәаны иааргоз аетикатә-доуҳатә идеал ду ауп. Дызлашәаз ауаӷеимшхара дзалымҵызаргьы, Беслан иқәылаҩцәа раҵкыс дшыҳаракыз даанхеит. Уи дҭахеит анра-аԥара шихьчоз, аешьара-аеҳәшьара шихьчоз, уи дҭахеит абзиабара ду шихьчоз. Абаҭаа Беслан иуаҩра, ихаҵара аԥсрақәа зегьы раҵкьыс иҳаракуп. Кашәара зқәым ахьӡ-аԥша аҭынхеит уи иԥсра.
Хьӡыда цәада аԥсра асатиратә ҟазшьа аҟынӡа инеигома уҳәо И. Коӷониа иахьааирԥшуа апоема «Зосҳан Ачбеи Жанаа Беслан иԥацәеи» аҟноуп. Ҵабыргуп, Зосҳан Ачбагьы уаҩ-гәымшәак иоуп, «иара иқыҭан дуаҩыцәгьан, дызҭахымыз рхы хисон», аха ари ауаҩ игәымшәара – гыгшәыг гәымшәароуп, ауаа рхырҵәарахьы ауп иахьыкшо. Зосҳан Ачба дыԥсуеит хьӡыда-цәада, ахаҵа ишиаҭәам ала: «Чмазарала дышьҭаланы, дҭынчхеит иаргьы. Илацәа неиқәиԥсеит наӡаӡа Зосҳан».
И. Коӷониа ипоемақәа, шамахамзар, еицырзеиԥшу даҽа ҟазшьа дук рымоуп: урҭ рҟны иаабо аиҿагыларақәа зегьы зықәҵәиаашо аетикатә-доуҳатә, ауаҩратә-ԥсихологиатә зҵаарақәа роуп, асоциалтә проблемақәа рыбжьы еиҳа ихҽуп. Ажәакала, «аԥсуара» ҳәа ҳзышьҭоу ауп апоемақәа рҵаҵӷәыҵәҟьа. Дара рҵакқәа ҳхьадырԥшуеит хара иҳаҩсхьоу, шьҭра-шьҭрала, жәла-жәлала, дац-ԥашәла, еиуара-ҭахыла ауаа рҽеидкыланы анхара ианаҿыз апатриархалтә аамҭа ахь. Уи аамҭа иарҿиаз аморальтә нормақәа, аԥсихологиа, адунеихәаԥшышьа, ауаҩытәыҩсатә ҟазшьақәа И. Коӷониа ипоемақәа а-19-тәи ашәышықәсагьы рҽахьырыгӡеит. Усҟан аԥсуаа рсоциалтә ҭагылазаашьа апатриархалра цқьа изалымҵыцыз, афеодализм наӡахьгьы изхамлацыз, урҭ аҩбагьы наҟ-ааҟ рҷыдарақәа зныԥшуаз ашьхарыуатә-аристократтә еилазаашьа акәны иҟан.
Апатриархалтә шьақәгылазаашьаҿы аиндивид илахьынҵа, ихақәиҭра аешьара, ажәла аиуара рзеиԥш лахьынҵа иадҳәалан, убри аҟнытә аӡәк ихатәы аҵкьыс аԥыжәара аман зегьы еицырзеиԥшу аус, принцип хадасгьы ирыман: «аӡәы – зегьы рзын, зегьы – аӡәы изын». Азеиԥш ус аҿагылара, аҽалхра, хатә гәаԥхаралатә зеиԥш ус ажәлар зегьы аҵанакуа амилаҭтә идеиа аҟынӡа иҳаракӡамызт, шьҭра-шьҭрала, жәла-жәлала, ҟәыҵәа-ҟәыҵәа аҽашон. Убри аҟнытә акәын жәла-жәлала аизара, аиндаҭлара, ашьоура, аибашьрагьы налаҵаны, лассы-лассы изыҟалоз (амилаҭтә хдырра ацәырҵра – уи аҳәынҭқарратә ҽеидкылара иабзоуроуп). Ҳазлацәажәо аепоха ду абзиарақәеи акәадарақәеи ҳарзымхәыцкәа, цқьа иаҳзеилымкаар ҟалап уи ахыԥша ӷәӷәала изныруа И. Коӷониа ипоемақәа рдунеи аҳаракыреи алаҟәреи, аҭбаареи, аҭшәареи.
Коӷониа ипоемақәа аниуаз апатриархалтә дунеи аилышәшәара, аҵыкәкәара, ҩнуҵҟала аиҿагылара иалагеижьҭеи акыр ааҵуан. Азеиԥш ҵас набыцрак амамкәа, зегьы ианеицныҟәыргоз аамҭа наскьахьан. Убри аҟнытә И. Коӷониа ифырхацәа еиҿагыло ҩ-ганкны рҽыршоит: ажәлар ирзеиԥшыз аетика («аԥсуара») адгылаҩцәеи аҿагылаҩцәеи ҳәа. Ари еиԥш иҟоу аиҿагыларақәа апоемақәа зегьы рҿы омашәа еиларсу адраматә, џьара-џьарагьы атрагедиатә ҭагылазаашьақәа рхылҿиаауеит. Аԥсуара зхы ақәызҵо ауаа – аморальтә ԥыжәара шрымоу иҭахоит, махәҿала аиааира згаз раҵкьыс ииааиуеит, ажәлар рморальтә кодекс иаӷрагылаз – хьӡыда-цәада ииаӡаауеит. И. Коӷониа иреиӷьу ипоемақәа рҿы иубоит атрагедиатә ситуациа иашаҵәҟьа. Ауаа рацәаҩны бџьар-мцала рҭеибархара мацара акәым ҳара атрагедиа ҳәа ҳазҿу. Атрагедиатә ҭагылазаашьа ҟалоит И. Коӷониа ипоемақәа рҿы апатриархалтә идеологиа аилышәшәара иабзоураны, уаанӡа уи еицныҟәызгоз ауаа хыиа-кәиа ианеиҿанагало аамҭазы. Аха баша аиҿагылара акәым аус злоу. Еиҿамгылар ада ԥсыхәажәла змуоз аганқәа аҩбагьы ирымоуп – доусы дара злахәаԥшуаз ала – доуҳатә мчхарала еибакапануа, аха еиуеиԥшым аморальтә ҵабыргқәа.
Коӷониа ипоемақәа рҿы атрагедиатә еидыслара цәырҵуеит аколлективтә хдырреи аиндивид ихдырреи рҽанеиҟәырҭхо, ианеицәтәымхо, рморальтә ҵабыргқәа наҟ-ааҟ ҩ-ҳәаак рҿы инаганы иагдыргыло аамҭазы.
Иаҳҳәап, Абаҭаа Беслан аԥхьаҩцәа рыблаҿы дҳаразкуа иҵабырг – ихы зқәиҵо абзиабара дуи, иуаҩреи, иаамысҭашәареи роуп. Аха иара дызҿагылаз аган иатәу ауаагьы (аҳәынҭқар иԥеи иуаажәлари) рхатә иаша рымоуп: аҳәынҭқар-иԥа ажәлар рыгәҭа ахьымӡӷ игеит, изҳәаны итәаз аԥҳәызба ила шааԥшуаз, аҽнышьыбжьон дицәыргеит. Абаҭаа Беслан ихаҿсахьаҿы иаабоит аиндивид ихдырра аҽшыҳаранакуа, ауаҩы хақәиҭрала, ҩ-гәык ргәаԥхеибашьарала иразҟымҩа алхра  иҽшазишәоз. Аха рыцҳарас иҟалаз, аразҟымҩа макьана аԥынгылақәа рацәаны иаԥыражьуп. Урҭ раԥыхразы ауаҩы ихаҭагьы аиакәым ҟаиҵар акәхеит: Беслан зчеиџьыка ифаз Ахан-иԥацәа рҭыԥҳа дымҵаирсуеит, рчара еилеигоит. Беслан дҳаразкуа ибзиабара ду ауп, аха шьоукы ахьымӡӷ димыргакәа уи азы амҩа изымԥшааит – иара дызҿагылаз аколлектив рыблаҿы ззин имамыз аус иҽазикит: ахьымӡӷ аиргеит аҳәынҭқарра зегьы! Ара иаабоит аҳәынҭқарреи зхы иақәиҭу ауаҩы ихаҭареи реиҿагыларагьы.
Аҳәынҭқар-иԥа иакәзар, имч, имал ихы иархәаны, бзиа дзымбоз аԥҳәызба лыҩныҵҟатә-ԥсабаратә хақәиҭра ҿаҟәаны, ԥҳәысыс дызгоит ҳәа даҿуп. Ари аган иара доуҳала дланарҟәуеит, аха уи иазхәыцуадаз – иара зинла иԥҳәысҳәара ичаԥахьан.
Аԥсабаратә зини (Беслан) аҳәынҭқарратә зини (Аҳәынҭқар-иԥа) реидыслараҿы аҵыхәтәантәи доушла иаиааит, дҭанархеит «Аԥсуа хаҵа Абаҭаа», аха иазымшьит аԥсуара, ауаҩра, аамысҭашәара, ахаҵара аҵакыҵәҟьа.





























XIX ашәышықәса аҩбатәи азыбжазы аԥсуа жәлар рҭоурыхаҿы иҟалеит зегь иреицәаз атрагедиа – реиҳараҩык рыԥсеиԥш бзиа ирбоз, ршьала икәабаз рыԥсадгьыл иқәцаны ркацара, урҭ рыбжеиҳараҩык рынҵәара. Аԥсуа-адыга хылҵышьҭрақәак уи атрагедиа иааҟьаны Кавказ аҵакырадгьыл аҟны зынӡаск ианыӡааит. Убас рыхьит аԥсуаа иргәылацәаз, хылҵышьҭрала ирзааигәаз – аубыхқәа, амшын агаҿаҟны инхоз асаӡқәа, ашьхарахь инхоз аԥсуа хылҵышьҭрақәа: аҳҷыԥсаа, цәџьаа, аибӷаа, аԥсҳәаа, далаа-ҵабалаа, гәмаа, ӷәӷәала ирыцрасит абзыԥқәа, абжьыуаа. Аимпериа дуқәа дара ринтересқәа рыхьчаразы еибашьуан, аԥсуаа урҭ ирыбжьыԥсааит. Амҳаџьырра ахҵәара ду ҟалаанӡа аԥсуаа Кавказ зегьы инхоз рхыԥхьаӡара 150 нызқь инарзынаԥшуа иҟазҭгьы, уи ашьҭахь урҭ рхыԥхьаӡара лаҟәит 58 нызықьҩык рыҟнынӡа. Даҽакала иаҳҳәозар, ари ахҭыс аԥсуа жәлар еиҩнашеит.
Ганкахьала, абасала иҟалаз ахҭыс баԥсы ара зыԥсадгьылаҿы иаанхаз аԥсуаа рҿаԥыцтә ҳәамҭақәа, нас ҿыц аҿиара иалагаз рсахьаркыратә литература ӷәӷәала ианымԥшыр ауамызт. Даҽа ганкахьала, ахҵәара зықәшәаз рҿаԥыцтә ҳәамҭақәа рҿы инхеит рхырҵәара шымҩаԥысуаз, ррыцҳарақәа зеиԥшраз, рынҵәара шыҟаз. Ааигәа аҩра иалагаз адиаспора аҟнытәи ашәҟәыҩҩцәа, апоетцәа раԥҵамҭақәа рыҟны хадара ауеит ахҵәара зықәшәаз ажәлар рлахьынҵа, рхеиқәырхара, аҭоурыхтә ԥсадгьыл азгәышьра, иарахь ахынҳәра, знык иадамхаргьы уи абара, аилкаара. Аха XX ашәышықәса анҵәамҭанӡа аҭоурыхтә ԥсадгьылахь ахынҳәра, уи абара имариаз усмызт.
Аҵыхәтәантәи 30-40 шықәса раахыс аҭагылазаашьақәа шьаҭанкыла рҽырԥсахит: амҩақәа – агәашәқәа аатит. Еиҟәнагаз ажәлар, аишьцәа еибабо иалагеит, егәныҩит, еибаԥшааит, хәыҷы-хәыҷла акәзаргьы, адиаспора аҟнытәи аԥсуаа рҭоурыхтә ԥсадгьыл ахь ихынҳәуа иалагеит. Уи иқәныҟәоит зегь раԥхьаӡагьы культурала ахеиқәырхара ахьзалшо (инагӡаны) аҭоурыхтә ԥсадгьыл аҟны  шакәу. Ажәакала, аҭоурыхтә ԥсадгьыли адиаспореи реигәныҩра, реилибакаара, рҳәоуеиқәшәара еиҳа-еиҳа иҭбаахоит, аибадыррақәа рнаҩсан, раԥхьа ишьҭоуп ҳәоуеиқәшәала милаҭк-етноск аҳасабала рхеиқәырхара аусқәа рыӡбара, реиҿкаара.



