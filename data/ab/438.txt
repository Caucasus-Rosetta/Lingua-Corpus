Рауль Лашәриа

Зҽалызкаарц зҭахым, уи иоуп иаалыркаауа
(Геннади Аламиа ипоезиазы  гәҭахәыцрақәак)

Ауаҩы иԥсынҵры амардуан аҿаԥҟарсҭақәа урҿаланы ишуаҭәоу уцарц азы иаҭахуп ахамеигӡара, ахачҳара, агәаӷьра, амҩан узыхҟьаарц зылшо ақдқәа урцәымшәакәа ԥхьаҟа уцаны, уаҵәтәи амш аҟынӡа анаӡара.
Нас дыҟоуп ус аӡәы, зегьрыла иҿыхаау итатоу, поетк иажәақәа рыла иаҳҳәозар, зхы алаҳабӷьыц икылхны, зыламыс-зыпату мҩаԥызго: «уи ашьыжь иҩны дындәылҵны имаҵуратә уадахь дцеит, ахәылԥаз иҩныҟа дгьежьны иҭаацәа дынралытәеит, нас иқьаад еиқәырчаҟәақәа нап диркуеит. Уи, ҳәарада, арҿиаҩы изы изланасыԥу шыҟоу еиԥшҵәҟьа, изланасыԥдароу аганқәагьы авҵарыԥхааны иҟоуп. Араҟа аԥсҭазааратә еилаҩеиласрақәа урыцәшәаӡаны аҽыԥхьакра ҟалаӡом. Иаҭаху акызаҵәык ауп: ужәытәи уҵәатәи урызхәыцны, ужәлар ирхыргахьоу ухаҿы иааганы, угәеилгаратә хдырра, ауардын асаԥыџь еиԥш, ҵыргәас аҟаҵара.
Анцәа иџьшьаны аԥсуаа рдоуҳатә ԥсҭазаара зегьы иҟьаҟьаӡа руаҩытәыҩсаратә хымҩаԥгашьа анапсыргәыҵа иангылоуп. Уи мчыс иамоу алашәҵәҟьа ибарҭоуп, араҟа аӡәи-аӡәи еибажьашьа рымам. Аҟазшьақәа еиԥшым. Дыҟоуп аӡәы, иҭахы-иҭахым, дшынеибакәу аԥсуа доуҳатә ԥсҭазаарьа датәны, ажәаны ишырҳәо еиԥш, иара адунеибаркыреи аинахьшь-ааихьшьи рыда ԥсыхәа имамкәа, аԥсуа иԥацхаҿ икнаҳау архнышьна аиԥшҵәҟьа амца иҵацеиуа, ихаҭа иагьа деилызшьаауа аусқәа иԥылозаргьы, ажәак иҿыҵымшәо. Убас иҟоу ҳарҿиаҩцәа рыгәҭа дгылоуп еицырдыруа апоет, ауаажәларратә усзуҩы, ҳаԥсуа культура акәакьырсҭақәа зегьы рҿы зхатә ажәа зҳәахьоу Геннади Шьаликәа-иԥа Аламиа.
Збаҩхатәра еицазхарҵахьоу апоет инысымҩа дааҭгыланы изахәамԥшыц аԥхьаҩ ицәыбжьахо, изеилымкаауа рацәахоит. Ҳашәҟәыҩҩы ду Алықьса Гогәуа имҳәахьеи «дааигәан, аха дузгәамҭеит» ҳәа. Ҳара мчыла, зӡыӡыкь ианкны, ажәлар рахь ицәыраҳго ҳәа аӡәгьы дҳамаӡам. Аԥсуа зҵаарақәа ирымадаз аиҿыхарақәа зегь раан ааҵра давҵамгылакәа, ихы ҭынч-ҭынч имҩаԥго, иажәа раӡа цәыригеит Геннади Аламиа. Аха убри  аҭынч ажәа ҳәа ҳазҿу иԥсҭазааратә мҩаҿы кырџьара дкыднақшалеит.
Аха зегь акоуп, Баграт Шьынқәба џьара иҳәахьеит,  сара споезиа ааҵраҿы иргыланы бзанҵык скабинет сыҩнамлацызт ҳәа, абри аҷыда ҟазшьа ихаҿсахьа ианызбаалоит зыӡбахә сымоу арҿиаҩы. Уи иламыстәи  идоуҳатәи ҽеиԥшьырҭақәа рацәан, аха зегь акоуп,  иҿымҭԥсымшьратә дунеи  агәаҵаҿы еснагь аҽыҵәахны, иҟәыҟәӡа, иҭатәоуп аҳәыҳәқәа ҵәҩанҵәыҟа аҵԥраара иазхианы. Урҭ знык ианыҵԥраа, ԥшӡала, иахьцашагьы изыхьӡашагьы рацәоуп..
Геннади Аламиа даараӡак дахгәықәыԥсаауа дашьҭам ихьӡ-иԥша ахьҭигаша, иԥсҭазааратә хдырра ахацыркымҭа инаркны деицеиҟараны, иажәа – ажәаны, иус – усны дшааиц дааиуеит, аханатә иибаз икәалшьҭра дацәхьаҵуам, еиламырскәа иныҟәигоит  аԥсуа бзазара аизырҳазыӷьараҿы аџьабаа ду збахьаз иаб Шьаликәа Ломиа ихьӡ.
Ауаҩы шаҟа ддуу аҟара, убриаҟарагьы ашьклаԥшцәагьы,  ашьыццәагьы ишьклаҳәны дыркуеит. Уи ҿыцбарах ибатәым, ҳзышьцылахьоу усуп. Хадара злоу, урҭқәа зегьы наҟ инаԥхьарҳәҳәаны ԥхьаҟатәи аԥеиԥш амҩа азылхра ауп.
Геннади Аламиа ипоезиа ус иааинырсланы алацәажәара ауам, избанзар иара ахаҭагьы ус мариала аԥсуа литература иаланамгалаӡеит. Апоет игәаҵа иҭыҵуаз адоуҳатә жәеибаркырақәа ҳлитература иацәеижьны иаҟәынлеит. Абраҟа еиҿырԥшны иаазгарц сҭахуп аԥхьаҩ дзызҿлымҳахаша жәеинраалақәак? Баграт Шьынқәба иҟынтәи:
Исаҳаит ирҳәамҭан ҳабацәа:
– Уиеҵәахә кыднаҵ – умшәан.
Аха снапы насқәыскыз аеҵәа,
Икыдшәеит, аҵәарҭ еиԥш, иҿшәан


– Чоу! – ҳәа сҽыхәа иаҵәа снаҵаҟьан,
Адәышшара снықәлеит скаууа.
Ицон наҟ аҵлақәа саҩҟьҟьан,
Аԥша цәгьа слымҳаҿ ишәышәуан.

Снеиуан адәышшара сҽеиуатәны,
Снеиуан, наҟ, шьхеи ҿаҩеи сырхыҵ,
Сиеҵәахә шаԥшаԥуа, снаҵаххны,
Икашәаанӡа снамҵаххны искырц.

Дшыхәыҷыз инаркны аԥсуа жәлар рҳәамҭақәа злымҳақәа дырчыхәчыхәуаз апоет Баграт Шьынқәба абас еиԥш иҟоу ажәеинраала анаԥиҵоз 19 шықәса ракәын ихыҵуаз. Уи иԥсы азцон, жәҩан иаҵәара еиужьҵамҵамра икыдыз Нарҭ Сасрыҟәа ииеҵәахә шаԥ-шаԥ, иҭахын,  иҭахын инапы ианшәаларц, иагьаншәалеит.
Жәибжь шықәса дырҭагылан Геннади Аламиа, Баграт Шьынқәба ииеҵәа шаԥ-шаԥ угәаланаршәо, аха зынӡа даҽа цәаҩа-ҟазшьак зхаз ажәеинраала ҟаимаҭ анаԥиҵоз:

Аӡә деихсны икыдиршәазшәа,
Еҵәак ҭалеит икакәкәа,
Азныказ сынхеит сшанхазшәа,
Аха сдәықәлеит сыццакуа,

Аеҵәа ахькашәо сазнеирц,
Аԥхарра азысыԥшаарц сгәаҿы,
Еиҭа ссирӡашәа ицеицеирц,
Иамур, иҿыцәаарц снапаҿы.

Ҩыџьа апеотцәа – аиҳабӡеи аиҵбӡеи – риеҵәахәқәа ирхылҵуа ахьышәахәқәа ҳҵеицәа рыбла ихыҷҷалоит, ҿыцәаашьагьы рымам. Апоетцәа руаӡәк инапсыргәыҵа ианшәалозар аеҵәа шаԥшаԥуа, егьи апоет инапаҿы иҿыцәааӡозаргьы, иҭахуп ҟамаҿушәа ицеицеирц, апоет қәыԥш игәы аԥхарра ацны хара илашаларц. Абраҟа аԥхьаҩ игәааҵанӡа имнеирц залшом апоетцәа рҩыџьагьы риеҵәахәқәа рлахьынҵақәа еиԥшымзаргьы, урҭ ирыҵаҵәаху ахшыҩҵак: дгьыли-жәҩани рлахьынҵақәа еиҟәыҭхашьа рымамкәа еимадоуп, урҭ наҟ-ааҟгьы ианеигәнымҩы, ауаҩы иԥсҭазаара ԥсҭазаарам.
Геннади Аламиа дравторуп ҳаԥсуа литератураҿы, ҵабыргыҵәҟьаны, ихьӡ рылазырҵәаз ажәеинраалақәа реизгақәа: «Адәы иаҵәа» (1971), «Мышкы аԥсҭазаара» (1976), «Амцажәла» (1979), «Аԥшьаҭыԥ» (1982), «Хара ицатәуп» (1985), «Иҟоуп ус амшқәа» (1987). Абарҭ аизгақәа рхьы-мацәаз еикәыршарақәа роуп еиднакыло Геннади Аламиа 2010 шықәсазы иҭижьыз «Алыԥшаах» захьӡу ишәҟәы. Убраҟоуп иахьыҟоу иара иԥсаҭыҩра, дзыхӡыӡаауа, философиала иҭәу ихәыцрақәа рӡыхтарҭа. Иџьашьатәуп даныҩеидас инаркны дызлагылаз иуаажәларратәи иҳәынҭқарратәи усура иақәирӡуаз аамҭа иахаршәаланы абас еиԥш иҟаз апоезиатә мцабз аҿмырцәаара ахьилиршаз. Уи насыԥуп, разҟуп иара изгьы иаԥхьаҩцәа рызгьы.
Абраҟа савсырц сҭахым апоет «Адгьыли Аԥсадгьыли» захьӡу иажәеинраала ҟаимаҭ:

Аԥсра ахьузымгәаӷьуа дгьылуп сыԥсадгьыл,
Араҟа уԥсҭазаара гәы-ӷәӷәак азҭалоит.
Аарҟа уԥсҭазаара цәа-ԥшӡак ахалоит,
Ара уԥсҭазаара гәы-ӷәӷәак азҭалоит.

Даҽа мчык амоуп сыԥсҭазаара уи адагь,
Амреиԥш ушьҭнахуеит
Улаԥшҳәаа еиҵыхны,
Адунеи зегьы убарҭахартә
Хьаас зегьы уман.

Амшә шьап ҟьаҟьа рлымҳа иақәԥаланы иҟазар сыздыруам акәымзар, иеиӷьу ашәа злырхраны иҟоузеи ҳкомпозиторцәа.
Аԥсра ахьузымгәаӷьуа атәылаҿы иҟалоит, шьыцшақә акәзаргьы, иара ахаҭа уагәаӷьыр. Аха уи акәым Геннади Аламиа изы аус злоу.  Ҳуаҩытәыҩсареи ҳагәреибагареи ыҟанаҵ, ҳгәаҵа иҭыҵуа рыԥхарақәа ҳныруанаҵы, ҳаилибакаауа ҳаицызароуп.
Геннади Аламиа ишьҭагылан аԥсуа поезиа ашҭа иҭаланы иааиуаз аҿар рҿы анырра ӷәӷәа ҟаиҵеит. 70-80-тәи ашықәсқәа рзы ҳпоетцәа ҿарацәа еснагь дырбарц рҭахын драԥхьагылаҩны, (уи ихьӡ амч иахьа уажәраанӡагьы имыӡӡацт). Маҷк еиԥхьабазшәа иҟоуп анкьа ҳаҭырла ҳаззыҟаз  ҳкәалеимдара, аха, иахьцалакгьы, уи ашьҭамҭақәак аанханы иҳацуп, иагьрыцҵатәхоит.
Афилологиатә ҭҵаарадыррақәа рдоктор Владимир Занҭариа ашәҟәы «Алыԥшаах» иациҵо ашьҭахьажәаҿы иазгәеиҭоит:
«Геннади Аламиа илирика - ҳмилаҭтә поезиаҿы ишьақәгылахьоу атрадициатә ԥышәа инаваргыланы, арҿиаратә стиль ҿыц ашҟа ҳхьазырԥшыз цәырҵроуп. Сгәанала, уи амҩа ҭбаа азаанартит амасштабтә сахьаркрыатә хәыцра, кырӡагьы иарцыхцыхит ҳажәлар рсахьаркыратә хдырра иахҭнаго аҽеиҭакратә процесс».
Арҭ ацәаҳәақәа идырҵабыргуеит ҩныҵҟалагьы дәныҟалагьы апоет шаҟа гәамчла дыӷәӷәоу, уи Имреи Имзеи ирҿыкәыршоу аҽыкәаҳа ицрымшәо иара ишицу.

Сан лнапсыргәыҵа адунеи ду иахсаалоуп,
Цәаҳәақәак иарбо уа еицылоит џьарак.
Ари адунеи саргьы акы  шысзалоу,
Агәыӷра снаҭоит ишиашоу цәаҳәак.

Апоет иажәеинраала аҵыхәтәантәи ацәаҳәақәа хиркәшоит, даараӡа ихьаагатәу, аха аамҭакала игәкажьгам ажәақәа рыла:

Иаартым дгьылуп, иҵәахуп ԥҭеиқәала, 
Сыԥсра, ан зыгәра лгарц лҭахым.

Абарҭ ацәаҳәақәа сгәы зырԥшаақәоу ируакуп, избанзар, сыбла дыхгылоит «схәыҷқәа шеибгоу анцәа сшьы» ҳәа ирхагьежьуа ран. Геннади Аламиа заманала идыруеит, лхаҿсахьа иблақәа ирыхгылоуп «уара ушеибгоу анцәа сшьы» ҳәа уахынла дшыцәаз ихыкәшаны дызныҳәоз иан:

Насыԥ сымазар, изџьашьатәузеи,
Сыдгьыл зеигәырӷьо сара соуп,
Аԥсра сацәымшәозар, изџьашьатәузеи,
Сыԥсыргьы, сахьыржуа аброуп.

Апоет анасыԥ имамкәа ари адгьыл џьанаҭ қәлашьа имаӡам, ианамуӡах, доуҳа мацарала акәзаргьы, уи анасыԥ ҳәа дызҿу ахы инаркны ашьапаҟынӡа, ишшапаӡа еицхоураны ицаӡом, зхашәа хы зымбо убарҭ аҵла нырҳақәа рыршәықьха, урҭ дрыҵаҽырбатә иҽыҟаиҵартә, ихы дгәаирԥхартә еиԥш аамҭа имам Геннади Аламиа. Уи ганкы мацара аҽыкҿажьра ихы азин аиҭом.
Ԥхьаҩык иаҳасабала схы-сгәаҿы иаазгақәаз ируакуп, даараӡа аԥхьаҩ дзызҿылмҳахаша жәеинраалоуп ҳәа исыԥхьаӡоит «Аҟаза». Уи санаԥхьа сымшьыцӡеит, сымгәырҩаӡеит,  сҳашҳатәраханы саанымхаӡеит Лев Озеров иахь иацу аҵыхәтәантәи ацәаҳәақәа сылаԥш ианыҵызгоз:

Аԥсҭазаара аԥслымӡраҿ 
аамҭа ацәқәырԥа ак аҩуеит,
Аха, аԥхьаха умаӡакәа, 
ианнахуеит иашьҭахх иаауа.
Аха, иҟоуп, абаҩхатәра – 
аԥшьамца – аамҭа иааиуа,
Уи аԥхьатәи Аҟаза ицразароуп, 
иаарго  шьала еимдауа.

Агәалсрагьы аҭахым, аҽыԥхьакрагь зынӡа измаабуа усуп ҳахшыҩ ҳацәымаашьакәа, уи ахьынӡаҟоу еилкааны, зегьы рҭыԥ-рҭышә иқәҳамҵар.
Абар, Геннади Аламиа иажәеинраала «Диоскуриа» аҟнытәи аҵыхәтәантәи ацәаҳәақәа:

Ақалақь иалоуп амшын.
Иазымдырӡо ишҭанархаз.

Лев Озеров ихаҭа дышдуҵәҟьаз аиԥшҵәҟьа, Геннади Аламиа, Анцәа иџьшьаны, илшеит иқәнагаз ажәеинраала аԥҵара.
Ирхәыцгоуп,  ихәраҿаҳәагоуп аҩымҭа «Иӷәӷәоуп, ашьхақәа ахрақәа нызкыло». Апоет аҵыхәтәаны ицәаҳәақәа злеибаиркуа аҳәынҵәрақәа абас иҟоуп:

Аӷба жәҩан иазааигәатәуа, нас аҵанӡа иго,
Ацәқәырԥақәа алахәмаруа ахьџьаршьо убра,
Аӷба неилароуп, амшын агәы иарго!
Изакәызеи ижәгәаӷьуа – аӷба аҿаҳәара.

Шаҟа ибзианы иҳәоузеи аҵыхәтәантәи ажәақәа еидызкыло ацәаҳәа:

«Изакәызеи ижәгәаӷьуа – аӷба аҿаҳәара».
Аӷба – камбашьым, акыдҿаҳәалара ҟалом, зегь акоуп, иара ззаԥырҵаз амшын цәқәырԥа еиужьқәа ирзынхароуп.
Геннади Аламиа инанеиҭасратә ԥсҭазаараҿы дзыцәхьаҵша ицәхьаҵша, зынӡа изааигәахартә иԥылаша ахаҿсахьақәа рацәоуп. Адәахьала маҷк дкьакьоушәа иубо абри ауаҩԥсы, зынӡа дтатаӡоуп:

Ҳаирпланк ажәҩан иналҟьеит хҿаҵас,
Абжьы ныжьны адгьылаҿ, ара…
Быбзиабара сзынбыжьит,
Бабаҟоу бара?
Иааит аамҭа, аҵҟьарҭаҿ сгылоуп – 
Адгьыл сықәҟьеит – ажәҩан сазцеит…
Ауаа шеибаԥшаауа здыруеит – гәылоуп,
Аха,  сгәы нысмыжьӡеит. – 
Ажәҩан ахь изгеит.

Геннади Аламиа ицәанырра дашьҭаланы дҵәыуаӡом, аҵәыуахагь имаӡам, избанзар убысҟак игәжәажәаратә хҭысқәа рҽеибаркны, еидӷьацаланы иҟоуп. Аҳаирплангьы ахәом, аракетагь ахәом, акызаҵәык ԥсеиқәырхагас иҟоу ауаа гәыла реибадырра ауп. Абри ахшыҩҵак ахь ауп апоет ҳахьхьаирԥшуагьы.
Апоет илирикатә фырхаҵа ибзиабара алахьынҵа шыҟалаша хьааигацәоит, игәнигацәоит, «Исҭахым ҳаиԥыларц, зынӡа ҳаиԥыларц, Сцәанырреи сыхдырреи брыбжьагыларц, Быҟаз џьара сылаԥш ахьзымнеиуа» иҳәоит иара.
Аҵыхәтәаны автор иажәеинраала злахиркәшо ацәаҳәақәа ирыҵубаауеит иуаҩытәыҩсатә аамысҭашәароу ахшыҩҵак ду:

Аиԥырҵра сцәымӷуп, исцәымӷуп – 
Уи агәы иалажьақцо ҵәымӷуп…
Аиԥырҵра ҳақәымшәарц бзанҵык ҳара
Ҳаиԥымлап. Быҟаз џьара… хара…

Ажәеинраала злахыркәшахо аҵыхәтәантәи ҩ-ажәак: «Џьара… хара…» ирыбжьагылоу акәаԥ рацәақәагьы цәажәоит, иҳарҳәоит ҩ-разҟык, ҩ-насыԥк реизыҟазаашьа шаҟа ихьанҭоу. Аха зегь раҵкыс хадара злоу,  зеилибамкаарак ҟалазаргьы абри адунеи ду аҩыџьагьы ахбамзааит, «агәы иалажьақцаз ацәымыӷ» алызхыша адоуҳамч ҟалааит.
Аԥсҭазааратә еинҟьа-еинырра хьанҭақәа рныԥшуеит Геннади Аламиа иажәеинраалақәа зегьы. Аизга «Алыԥшаах» аҿы машәыршәагьы иуԥылом сзашьҭоузеи ҳәа цәаҳәа харҭәаагас иаԥҵоу ажәакгьы. Ирацәоуп, ирыцҳашьаны, рыхьӡ мҳәакәа узвымсыша арҿиамҭақәа. Урҭ зегьы рыӡбахә уҳәарц азы шәҟәы наӡак ҩтәуп, аха убас иагьа иҟазаргьы, акык-ҩбак рзы ажәақәак.
Уахынлатәи аҵх-лашә иалахаз, ихиааланы изымтәоз – арахь акаҳара заҭәазымшьоз, алахьынҵа знапы ианыз аԥырҩы ихаҿсахьа абас иааирԥшуеит:

…Акаҳара уара иуаҭәаушьомызт…
Иааукәыршаны еиҭа адунеи лашьцан…
Аха, адгьыл
Уара мап уцәакызаргь,
Уара ахаан уи мап узацәкӡом.
Адгьылаҿ алашара узаркымзаргь,
Ажәҩан еҵәала ухнахырц аҭахызаргь,
Адгьылаҿ утәароуп,
Ма укаҳароуп,
Ҽа ԥеиԥшк ҟалаӡом.

Аԥхьаҩ гәынхәҵысҭала еиликаауеит абас еиԥш иҟоу ахҭыс уаӷеимшхара шымҩаыԥсуаз Аԥсны аџьынџьтәылатә еибашьраан, арахь иџьашьатәу даҽакгьы ыҟоуп: апоет ихы иаҭәашьаны дҟыуҵәыуо иҳәаӡом «ҳаԥсуан», «ҳаӡуан», «ҳҭахон» ҳәа. Ажәҩан хьы-еҵәала иагьа ухнахыргьы, уԥсадгьыл иацназго адунеиаҿ џьаргьы кәакьҭак ыҟаӡам.
Аизгаҿы еивагыланы ицоит имырхьанҭакәа, рыхшыҩҵак еилыхха автор иаԥиҵаз иажәеинраалақәа ҩба – «Ҩ-нбанки» «Адәы иаҵәеи». Урҭ рыԥсаҭыҩра акоуп, еицыҟамзар ҟалаӡом, гәыӷырҭасгьы ԥсҿыхгасгьы иҳамоу дара роуп.
Ҩ-нбанк – АН – лзы, абар Геннади Аламиа ишиҳәо:

АН – еихшьалан исҳәаз ҩ-нбанк
Уи ашьҭахь,
Кыр аамҭа цахьан,
Иеилыскааит
Урҭ аҩ-нбанк реишьҭагылара зыхҟьаз,
Насгьы
Дышрызҟыдоу урҭ аҩ-нбанк зымҵаз.

Убырҭ аҩ-нбанк аныҟамла, ихааӡа урҭ злымҳақәа ирҭахәмаруа аҵеицәа аныҟамла, Адәы иаҵәа зыччараны иҟаӡам:

Сара Сдәы Иаҵәа ччаларц аҭахуп!
Агәы иашәыргоит – 
Исызшәыҭаӡом – 
Ижәгаз џьышәшьозаргьы – 
Сгәаҵа иҵәахуп.

АН-и  Адәы иаҵәеи рыхьӡқәа наӡаӡа еицрымшәо еицызаауеит, уаҵәтәи амшазы илашарбагоуп.
Аԥсуа философиатә цәеижь зыҟәну, шәагаалагьы рацәак иҟам жәеинраалак шеибгоу азхьаԥшра ахәҭаны исыԥхьаӡоит:

Иԥсхьоугьы еиҭаҵуеит – 
Адгьыл иацуп.
Анышә иалоуп – 
Иҳаҵашьыцӡом зыԥсы ҭоу,
Адгьыл иацуп,
Анышә иалоуп…
Зыԥсы ҭоу ҳгәырӷьоит,
Зыԥсы ҭоу ҳгәамҵуеит – 
Адгьыл ҳақәуп,
Еидаран ҳаҵоуп
Ҳрыҵашьыцӡом ҳаргьы иԥсхьоу.

Адунеиаҿ зегь лырак еицахагьежьуеит, ааи, адгьылгьы еиҭаҵуеит ҵыхәаԥҵәарак змам ауаатәыҩса ржәытәгьы, рҿатәгьы, рхьааеибаркырагьы ацны. Апоет иажәа имԥааны иааҳгап абарҭ ицәаҳәақәа:

Шәара инажәго жәдыруоу,
Асакаса ианҵаны? – 
Ари – иҭахаз Адунеи ауп,
Иҵәаху Мшьамбала ихҩаны.
Иҭахаз адунеи, еиҵалаз,
Асакаса ианӡалеит.

Аха зегь акоуп уи адунеиаҿ «ашәҭқәагь ҽакын, ажәҩангьы ҽакын, иреиӷьыз аԥҳәызбагь ҽаӡәын..,» Иччо, ихәмаруа арахь еиҵалаз адунеи иаԥыргалаз амардуан ала иара хыхь дхалеит.
Апоет насыԥс имоугьы, аԥхьаҩ разҟыс имоугьы акызаҵәык ауп: уи ҽырбашақә ихы иҭам, игәы иҭам иҳәаӡом, игәыҵамӡаша адунеиеибаркыра игәыдырӷәӷәаланы акра дашьҭаӡам.
Романк зхуҳәааша, игәжәажәароу, игәынгатәу хшыҩҵакла еибыҭоуп, ажәеинраала «Иԥсхьоугьы еиҭаҵуеит» захьӡу. Уи шәагаала рацәак иҟам азы ишеибгоу иаазгарц сҭахуп:

Иԥсхьоугьы еиҭаҵуеит…
Адгьыл аицуп,
Анышә иалоуп…
Иҳаҵашьыцӡом зыԥсы ҭоу,
Адгьыл иацуп,
Адгьыл иалоуп…
Зыԥсы ҭоу ҳгәырӷьоит,
Зыԥсы ҭоу ҳгәамҵуеит – 
Адгьыл ҳақәуп,
Еидаран ҳаҵоуп,
Ҳрыҵашьыцӡом ҳаргьы иԥсхьоу.

Игәкажьгоуп, аха иагьгәкажьгаӡам адгьыл иаҵоу анышә иалоу реиҭаҵра. Геннади Аламиа абри ажәеинраалаҿы иҳәарц ииҭаху, ҩныҵҟала, доуҳала еилкаатәуп… Ҳарҭ, зыԥсы ҭоугьы зыԥсы ҭамгьы ҳшеицыц ҳаицызароуп, иаҳхыццакуа аԥсҭазаара ҳақәмыӡбакәа, ҳхы ҳахымццакыроуп.
Сара сгәы  зырԥсаҳәо ипоезиа иахьеигәырӷьатәу мацара акәӡам. Сгәы арҭынчуеит, сара сзы иаанаго рацәоуп ажәеинраала «Иуа Коӷониа, иара убас «Уи ашамҭаз дыԥсит» - Гарсиа Лорка изку ажәеинраала:

«Иуа ииеҵәа» аҟнытәи:
Мап!
Аҭаламҩа
Жәҩан иалнаршашам,
Уи шҭахаз
дарбан агәра згаша,
Ишаалац еиԥш 
адгьыл ахь алашара аалап.

Гарсиа Лорка изку аҟнытәи:

Ашьа – шьоуп
Ашьа – шьоуп.
Аӡы иҭыргаз аԥсыӡ
Ишахыҵуеиԥш аԥсы,
Ацәеижь иалҵыз ашьа,
Ҳацәшәон анша.

Иуа Коӷониеи Гарсиа Лоркеи ҭоурыхтә аамҭала еигәныҩыртә изыҟамлазаргьы, хара-хара рдунеитә лаԥшҳәаа еиҟәыганы ишыҟазгьы, апоет Геннади Аламиа ибзоурала еизааигәахеит».

Цәҳәыран, сгәаҵа  сҭаԥшрым ҳәа,
Сыԥсадгьыл, даара угәра згоит.
Ԥшамҩаск аԥслымӡ сҿанаԥсарым ҳәа,
Цәҳәырак,
қалақьк сырбаны
иарбгарым ҳәа,
Сыԥсадгьыл агәра угоит,
Сеиқәырхоит.

Геннади Аламиа иԥсадгьыл агәра агоит, иара ихаҭа уи игәра шаго аиԥшҵәҟьа. Иссирми, «Агәҭынчра» захьӡу ажәеинраала иагәылаҵәаху апоезиатә цәанырра ҟәымшәышәқәа:

Аҵх ҵәца магана хьӡыркыла
Аеҵәақәа ианырхыслак ирхны,
Ахьы шьыҵәрақәа
алшәшәоит жәҩатәыла,
Ҳаззыԥшуа еҵәақәоуп ҳәа ишьаны.
Ихырхаау аеҵә ргәыҵакуа,
Уаҵәуханӡа, ирхылҿиаап аҿа,
Уцәа!
Гәырҩа ыҟам узмырцәо,
Еицакӡом жәҩантәыла ахаҿра!

Шаҟа хкы рыла еиҿыбааузеи, азныказ уацәшәартә иҟоузеи аҵх ҵәца амагана аеҵәақәа ахьархуа, аха шаҟа игәыҿкаагоузеи урҭ аеҵәақәа реилашьқьырраҿы ашәҭ шьыҵәрақәа ахьырҿышәшәо. Ааи, ааи, жәҩантәылеи адунеиеибаркыреи уаҵәынӡа измырцәаша гәырҩа ыҟаӡам, избанзар ҩаԥхьа аеҵәақәа илыргоит зынӡа иҿыцу ахҿарах.
Фышә даҟьа инарыцны иҟоу аизга хатәра ду, хыхь џьара ишысҳәахьоу еиԥш, ишақәнагоу ахцәажәара даараӡа иуадаҩуп. Автор ихаҭа иакәымкәа, ажәеинраалақәа рхаҭақәа смыргәаарц азы сызрывсуам, цәаҳәак-цәаҳәак ирыдамхаргьы, ираҭәаршьозар, рыхьӡқәа сгәаласыршәарц сҭахуп: «Аԥсабараҿ иҟам ԥсҭбарак» аҟынтәи: «Ԥсҭбарак ахьыҟам аԥсабараҿ, Ахьаца амҵан ихьчоу саргьы»; 
«Сбызшәа ашәа» аҟынтәи: «Исҭахын иаԥысҵарц сбызшәазы ашәа… Сыԥсы зӡон ицәар ҳәа сшәаны»; «Анатоли Аџьынџьал иахь» аҟнытәи: «Ԥсҭазаарак ухугеит абра… Иубеит  узыргәырӷьоз, Угәы иалсуаз, Амала уԥсы узымшьеит уара…»;
«Аеҵә лабжышқәа» рҟынтәи: «Абар, мрагылара еицралоит, Иаԥеиԥшзар иблырц адунеи? Ассир! Аӡәгьы дыҟаӡам ихала! Ассир! Ишцалац еиԥш, ишеит». 
«Аԥсуа инарха» аҟынтәи: «Адунеи шьала ианҭәуаз ихыхәхәо, Иблақәа рҵаулара иалыхәхәа, Ақьиара рԥылон иахьнархәырц аӷацәа…»; «Иагхаз игәыбылра» аҟнытәи: «Руал нагӡаны ианеимпуа иццакуа, Инрыжьуеит хыхь – абаҟа, Иара – ихала ҵаҟа».
Аԥсуа жәлар ирыхҭыргаз агәырҩа уаӷеимшхара аазырԥшуа, уеимлаҳәах узкуа, ажәеинраала «Ԥсҳәы» захьӡу аҟнытәи цәаҳәақәак: «Ахәышҭаарақәа ирхаӡыҭуеит алҩа, Амҩа иқәуп Зымцахә зырцәаз жәларык… Алашбыжьқәа рыцрыхоит…»; «Ишԥахьҭоу шьхатәылан! Иабасыԥшаари ԥхарак, Сарԥхондаз ма гәыӷрак исаҳап ҳәа ара бжьык….»; «Зыфҩы смаҳац Аҽеиҵнахуеит лҩа еиқәарак, Амҩа иқәуп зымцахә зырцәаз жәларык…»
Сымхы ласҵоит, сыдгьыл чашәгьы ишахәҭаз исырмазеит, снапала, акәаҭан ацәмаа кны саарыхра иҟасҵо Анцәа ԥшӡала иаҳҿаҵа  ҳәа дныҳәа-ныԥхьа аԥшыжәла зҟьаз ирыцжәла аҳәиҵәҳәа адгьыл ианықәиԥсалак, уи разҟуп. Гәнаҳа змам ҳәа иаҳаԥхьаӡо икәытқәак аӷьара иқәланы рыцқәак ҳфоит ҳәа иалагаргьы, уи егьамам. Хадара злоу, схаҭагьы схы-сгәы ақәыбзианы сҟазҵо мчы заҵәык ауп: знык аӷьара изықәыԥсаз, иласҵоит ҳәа уаламгаӡаргьы, иара ахала адгьыл аҿ иҭазыҳәҳәо мчык ҟалоит, уи иагьа қәаршаҩи ԥшатлакәи ахнагаргьы, ачбаа ылнагаӡом, алапҟьа џарџаруа иаҿамлар ҟалаӡом. Аиҩызара ноурылеи, аешьареи, аеҳәшьареи рынарха нажәрызго, уи дхаҵоуп. Геннади Аламиа дзыргәаҭеиуа иԥсадгьыл, ҵәаҳәыркыла акәзаргьы, ихьчарц дашьҭоуп, иагьихьчоит.
«Мықәтәи аныхабааш» (аҭоурыхтә баллада) еицырдыруа ҳаԥсуа ԥсҭазааратә уадаҩратә еиҿасырҭақәа ирылхны иаԥҵоуп. Иаазымгар сгәы иауам абри аҭоурыхтә баллада аҟнытәи цәаҳәақәак:

Раԥхьатәи ахаҳәқәа
рыхқәа анеилеиҵоз,
Ауасҭа
абра иҭыԥуп ҳәа
дизхәыцуазма Анцәа?
Аԥсадгьыл – нцәоуп,
еиҳау нцәагь дыҟам,
Абрантәи иубарҭан
иҟалароуп Аԥсынра…
		
Анаҩс апоет ҟазарала, ҵәымыӷда, еилеисоит мықәтәи ахаҳәқәа знапаҿы ишәҭуа аҟазеи уи илахьынҵеи, иҵхи имши реиԥшьра. «Ерцахә ақәыԥшра иабо  аџьашьахәы…» Ерцахә, Аҟаза, Ахаҳә лаԥшыла амҩа арбара, уи инапқәа рызхәыцра, - шаҟа хкы араҟа еиларсузеи. Ус иагьа иҟазаргьы:

Мықәи Дәаби
неиуеит еицылан,
Ԥхыӡзар ирбо?
Уи змааноу разҳәо изыԥшуп…
Жәлар ирашәан ишьҭыҵуеит,
Жәлар иргәыӷран,
игылоит аныхабааш абра,
Аԥсуа ҳәынҭқарра
алаԥшҳәаа еиҵыҵуеит,
Геи-шьхеи ирыбжьамӡо
Иаҿуп азҳара.

Апоет ибаллада аҵыхәтәантәи ацәаҳәақәа рҿы еизиркәкәеит ихьаа- гәыҵхақәа зегьы:

Аамҭа акәын дызлысуаз,
Адгьыл изыԥшын,
Аныхабааш,
Ауасҭа ишьа цқьа зыдҭәалаз,
Аԥсынра
ахымшәаӡо
алаԥш ахын.

Геннади Аламиа иаԥҵамҭаҿы дҳаразкуа, изҵашьыцтәу ҟазшьа ҷыдак далаҟоуп: уи даламгаӡеит мықәтәи ауасҭа илахьынҵахаз, дзындыриаз, иԥеиԥшхаз уҳәа егьырҭгьы. Илахьынҵа зеиԥш уаҩытәыҩсатә цәаҩак ахаҵаны иҟаиҵеит, ирыцҳашьатәны, аха трагедиа дуӡӡаҵәҟьаны – ҳақәӡааит ҳәа дмыҳәҳәаӡакәа.
«Ашара, Сыдгьыл аныҳәаҿа укыроуп» ҳәа иалагоит лаԥшхырԥагак иаҩызоу, «Риҵа» захьӡу ажәеинраала:

Ашара,
Сыдгьыл аныҳәаҿа укыроуп,
Ахрақәа иуԥыргалт
раҿа хыхәхәо.
Иаанукылаз инҭыркәкәаҵәҟьан иужәыроуп,
ухы-уҿы еикәаԥхо.

Аԥсуа литератураҿы ирацәаӡаны срыԥхьахьеит ҳашьхақәа ршарккамҭа иазку аҩымҭақәа, аха џьаргьы исԥыхьамшәацт «Ашара, Сыдгьыл аныҳәаҿа укыроуп» ҳәа аӡәы иҳәо. Насгьы ихазынаҵәҟьоуп апоет иажәеинраала злахиркәшо аҵыхәтәантәи ацәаҳәақәа:

Сыдгьыл аныҳәаҿа
Шьҭнахуеит ашара
Ирымданы ахрақәа
Раҿа идырххаз.

Адгьыл аныҳәаҿа шьҭызхуа ашара Анцәа ихаҭа бзиа ибаны дахӡыӡоит, иқәынхо ажәлар ракәзар, иагьа еинҟьа-еиынрра иақәшәаргьы, изқәымгәыӷӡо, изыхьчо џьара мчы маӡак рымоуп. Жәынгьы-ҿангьы ус иҟан, аринаыхсгьы убас иҟалоит. Геннади Аламиа иажәеинраалақәа  рҿы иргәыҵаҳәҳәа иҵәахуп доуҳатә мчы маӡак. Иҵәахызааит, ус иаҳа еиӷьуп.
«Аӡәы иԥсадгьыл иԥсахуеит… Иԥсы еиқәирхарцаз. Нышәымзар акгьы изалхуам Адунеи дызқәыз… Аӡәы идунеи иԥсахуеит… Иԥсадгьыл нхарцаз, Иԥсҭазаара аасҭа Анҵы аиуеит уис…»
Аԥсадгьыл аԥсахҩы, ачарҳәаҩ абри адгьыл дышԥахшеи, аха ус ҳҳәеит ҳәагьы, анышә дагозар, дагааит нас, уи иамычҳауа ҳәа иҟоузеи. Зыԥсадгьыл  зҭынхарцаз здунеи зыԥсахыз, уи иқәыԥхоз амра даҵеины даанхоит:

– Иԥсадгьыл аҳәааҿ дышгылаз,
Зыԥсадгьыл еиқәзырхаз
Уи адунеи даԥахеит, - 
иҳәоит  аҵыхәтәаны апоет.
Аԥсны, ишдыру еиԥш, ирацәоуп абаҟақәа, ҭоурыхтә лахьынҵала урҭ рхыԥхьаӡара акатаҳәа ацлара иаҿуп. Ҳажәа азҟазацәагьы ргәы-рыԥсы ҭыӷьӷьа рхаҿсахьақәа раарԥшра иашьҭоуп.. Уи азыҳәан ҽԥныҳәак рыҭара аӡәгьы игәы иҭаӡам, аха акызаҵәык игәынгатәу: еинырслан еиҿыбаау, ахыццакратә ҟазшьа ахцәажәарақәа аанкылатәуп. Ахәыцра ҵаулақәа зҵубаауа, ишьаҳиҭханы игылоу абаҟақәа ԥхьаҟатәи ҳабиԥара рзы шаҟа иҿааӡаганы иҟалаша ауп зегьы ҳҽеидаҳкылартә ҳҟазҵаша.
Аԥхьаҩ даараӡа дзызҿлымҳахаша, игәцареикша жәеинраалоуп «Абаҟа». Автор ари аҩымҭаҿы ицәыригоит ҳпоетцәа адәахьтәи рноурыларатә хаҿра-ԥшӡа азышәаҳәараҿы ихӡыргара аанызкыло ахшыҩҵакқәа жәпакы.
Геннади Аламиа иаԥиҵаз абаҟа еиқәыхьшәашәа, ҽалкаарак аҭахымкәа игылоуп хазы:

Иҭынчым,
Иаԥым ари абаҟа азыҳәан
Ауаа зны-зынла ирылымшо – 
Аԥшра.
Зны,
машәырны, ауаа 
Убринахыс
инарылыҳәҳәоит,
аҳаракыраҿ
агәы ҿыӷьуеит иара.
Игылоуп еиқәыхьшәашәа,
џьара инеиҭамҵӡо,
Аамҭа ацәқәырԥақәа
иаарылҵны
Хазы.

«Ахаҳәтә гәилқәа шьҭоуп абаҟа амҵан, Фҩы рхымзаргь,  ишымшәҭуеиԥш, Иканӡом…»; Шаҟа имариоушәа иҟоузеи, шаҟагьы апоет игәаҵаҟынтәи иаауазеи абарҭ ацәаҳәақәа:

Дгьыли-жәҩани
реиҿаԥшра иаԥырхаган
Игылоуп,
зҭыԥаҿ ашәҭқәа  шәҭлашаз
Абаҟа,
Зыхьӡ  заҩхны
иҿаҳа-дагәан
Адәы иқәхаз,
Иабадыруеи
ирыцҳау шаҟа…

Ибаҟаҵәҟьаны зџьынџь аҟны игылоу дунеихаан ирыцҳаны ҟалашьа амаӡам, маҷк иахьрылыҳәҳәо азы ахы рыцҳанашьатәуеит акәымзар.
Иахьынӡахароу, ма иахьынӡааигәоу акәым аус злоу, иҟоуп анасыԥ ахаҭа, иагьа ихараӡаны цәымзаркыраҵас илашозаргьы. Анцәас иныс, ужәҩахыр уанкны ухьазырԥшуа аӡә дыҟанаҵы насыԥ умоуп, угәы ԥхарак ҭаларцаз азы ухаҭа угәаҵа иҭыҵны ицозароуп даҽа ԥхаррак:

Бырлашҵас дагәылԥхо лымаӡа,
Ԥҳәыск дымҩасуеит,
Уаангыл,
Аамҭа,
Араҟа бжьы умаӡам,
Сылаԥш лсахьа ннакылт,
Аамҭа,
Уаҳра ду умаскуеит,
Инхарц уззымиааиз маӡак,
Санааԥсо уаҳа насыламкәа,
Лашаран са сҟынӡа иааӡарц.

Абысҟатәи џьаха-џьафара ирылҵны, уаҵәтәи амш иазцо апоет, дзеилаҳауа, игәы иагәныҩуа ҵҩа рымам, рдыррагьы ус имариам. Ихаҭа иҽеиҿкааратә ԥсҭазаараҿы дызхьынҳалам ихаҭа ихьынҳалоит, «данааԥсо уаҳа наиламкәа ицзаауеит».
Ҳәарада, диашоуп арҿиаҩы абас еиԥш иҟоу афилософиатә хәыцрақәа аԥхьаҩ ианидигало: «Уаԥсуангьы уир ауан Ҩадатәи мшынк ахықәан, Мамзаргьы цәҳәыра ԥсадак агәҭан џьара, Аха, ашьа уарҭынчрымызт, удәықәларын умԥшыкәа, Иуԥшаарц зшьа арӡра  изамышьцылац Аԥсынра». Ах, жәынгьы-ҿангьы иамуа, аԥсуа и-Аԥсынра ихьчарц азы ашьамҩа дзықәларызеи, дызлагәаҟхьоу, изымхошәа дныгәынсуа?
Аџьынџь Анцәа лахьынҵас изиҭаз – ииҭеит. Иҟалап, ҩада мшынк аҟны уины ма даҽа дгьылк аҟны ухашәада-хы умбо уҟаларгьы, аха шәынтә еиҳаны насыԥ имоуп зыԥсадгьылаҿ зшьапқәа баӷьаӡа иқәгылоу ауаҩы.

Аԥсадгьыл
абзиабара агхарц иҟам ахаан,
Аԥсадгьыл
зхы ақәызҵара ҟалоит есымша.

Аԥсадгьыл иацу агәбылра иаҳараӡак издыркыло ан шлакәугьы, лхала мацара илылшо атәы алацәажәара гәаӷьыуацәоуп. Уи мраҵас дылхашеишеиуа длыцзароуп агәашьамх ӷәӷәа зҵоу, хьҭеи-ҵааи, ҷыхьи ирцәымшәо Нарҭ Сасрыҟәа.
Ажәеинраала «Адунеи агәҭа» поема жыцәк ацәа  иҭаӡаша аҟара ҭаӡартә иҟоуп, - зыхшыҩҵак ҵаулоу цәаҳәа-цәаҳәала еибаркуп, ихеибарҭәаауеит:
Аҩымҭаҿы иаҳԥылоит, Баграт Шьынқәба иажәеинраалак аҿы иҳәан еиԥш, аԥшацәгьа улымҳаҿ» изыршәышәуа ацәаҳәақәа:

Икаҳан иԥсыз
аҳаракыра иахыкәшаз иоуп,
дхымҵкәа,
Зыԥсы зыдгьыл иззадымҳәалакәа,
ԥсадгьылда инхаз!..

Аҵыхәтәаны абас ихиркәшоит:

Удгьыл – 
иуԥсадгьылхаз,
абла уҭаԥшырц ауп,
Агәеисыбжь уаҳарцоуп
зынӡа иааигәаны,
Уԥсадгьыл,
зҭоурых ду иаԥсоу,
аԥеиԥш лаша зԥеиԥшу,
Зшьа аиуа узҭаз,
уиаахыс зылаԥш уху,
Адунеи агәҭа
аӷба иаҵәа иеиԥшны аԥра,
Имиасыз ааԥынра 
зхаргыланы иԥшуа.

Аа-цәаҳәак роуп иҟоу иажәеинраала ҟәыбҷа «Еилкаам» захьӡу:

Шаҟа хҭыс – 
Ираамҭаӡамкәа!
Ирҭыԥӡамкәа! – 
Аԥҟаррақәа еилаганы,
Ухы иҭаӡамкәа – 
Ашәҭ! – 
Аӡын агәҭаны.

Аамҭа аԥҟарақәа еилаганы, аӡын агәҭаны ашәҭра лгәаӷьуа ашәҭ ада изыҟалаӡом амцажәла.
Апоет илирикатә поема епиграфс иамоуп Дырмит Гәлиа ицәаҳәақәа: «Санду лнапы скын сызнапык ала, Искын сымҿтәы ӷба хәыҷы егьи снапала». Убри ианду лнапи Амшын ду зыбжьажьыз Аԥсни ҭырқәтәылеи, аҟәҟәаҳәа ахысбыжьқәа зыԥшаҳәа ианыҩуаз  Дырмит имҿтәы ӷба хәыҷи иара иқьиареи ҳаиқәдырхеит.
Абри апоемаҿы  апоет дақәмыншәаланы ихы иаирхәоит усҟан исабиӡаз, ԥицхәак иҟаз Дырмит Гәлиа иаԥхьаҟа зны ииҳәараны иҟаз агәҭыхажәақәа, абри аганахьала апоемаҿы изызхәыцу, иззааҭгылоу рацәоуп:

Иҟоуп
ашьхақәа, амшын,
Аԥсынра
Адунеи ҭбаа – урҭ гаран изгароу.
Аха аԥацха
амцаԥшь ҩдәылҟьозар
ашәа ацымхәрас,
Аамҭа акәхарым уи зхароу.
Иԥсра агәаӷь алоуп
ауаҩытәыҩса иира.
Уи агәаӷь
тәымџьароуп
ирласны иахьгәылҵуа,
Ахьа ҩны аҿҿаҳәа иаҿуп абылра,
Мрак ԥхару уаҵәы
алҩа изагәылҵны.

Зыԥсы зыхәламӡо Аҟәа Амшын аԥшаҳәаҿы иааҿықәгылаз аӷба еиқәаҵәа хәыҷы  зыӷраџьгәаз, убри Аԥсны лашарак ацәнарӡырц иԥшаауан: Ауаа ҭыԥшақьақәа (зегьыҵәҟьа ракәым) рҽеиндраалоит. Геннади Аламиа иԥсадгьыл азы иҟоуп иԥшьоу еилкаарак:

Аԥсадгьыл – Ан Ду!
Амал ду!
Иаԥшәымоу дыҟанаҵ.
Иажәӡом, иазҵом.
Акыҷырақәа,
анду лхы-лҿы иалдоу,
Рҵаулара рҵауларан
Ишьҭақәа нмыжькәа дызцом.

Ҳара ҳашцьылахьеит ажәеицааира «Ан – Аԥсадгьыл», «аха «Аԥсадгьыл – Ан Ду» ҳамышьцылац, уи иҵаулаӡоу ажәа гәыҵхақәа иртәуп. Узларывсрызеи абарҭ ацәаҳәақәа:

Аԥсҭазаара
уҭахушәа,
иуҭахымшәа
Арахь уацәшәахуа,
Ианааудгыло аԥсра.

Аԥсра – ԥсроуп, уи зда ԥсыхәа ыҟам хшыҩеилкаарак иеиԥшуп, аха хаҭала Геннади Аламиа, изы зегьы ирыцкуп, уи хазынарас иамоуп зегьы  ааидкыланы ахә ишьарц шилшогьы, уи аҟныҵәҟьа даннеилакь маҷк ихы рацәеишьоит. Хадара злоу акы заҵәык ауп:

Адунеи еибгоуп,
Уи гаран игароуп
Аамҭа ду иалсуа
Аԥсынра – ӷба хәыҷы.

Убри «Аԥсынра-ӷба хәыҷы» аҩнуҵҟа рацәа еиқәҵәа цыҩцыҩк иадамхаргьы  ак ҭаршәымхарц азы шаҟа хкы ирызхәыцтәузеи, шаҟа аџьабаа батәузеи, шаҟа  гәырҩагатәузеи, ихьаагатәым шаҟагьы чҳатәузеи, убарҭқәа зегьы уриааины шаҟагьы ԥхьаҟа иԥшлатәузеи, шаҟагьы уцәа иҭагӡатәузеи.
Аԥсҭазаараҿ ус ишазар акәхап, аӡәы Адунеи  ҳаԥны ибо, егьи – цәашьны ибла иҭыԥхо. Аҳаԥи ацәашьи, Аԥсҭазаареи аҳаԥи рҿы урҭ реибарххара ҵыхәаԥҵәарадоуп, зегьы иемадоуп, зегьы еибаргәаҭеиуеит. Уаҳа ԥсыхәамҩак ыҟам. Иҟаҳҵарызеи:

– Аӡә адгьыл дзықәгыло,
Егьи даӷрагылоуп.
Абас ианбанӡа?
– Адгьыл агәы хаҳәхаанӡа,
Нас ишны, иԥжәаанӡа…

Апоет ицәаҳәақәа ржәар машәыршақә иалаимҵаӡеит абарҭ ажәа хьанҭақәа: «Адгьыл агәы ԥжәаанӡа, Нас ишны иԥжәаанӡа», ҳаԥсуа жәлар ирмариаӡаны ирҳәеит: «Ахаҳә уршыргьы ахала иԥжәоит» ҳәа.
«Аԥша, аԥхарра аԥшаауеит ахәаҿ… Ихҵәаз ажәлар, Ҽа жәларык изрыцлом, Рыԥсы рыман Рыдгьыл ианыҵӡом. Урҭ – мцуп!... рыԥсҭазаарагь ԥсҭазаарам тәымџьара - Ԥхыӡуп. Аӡыхьқәа ыҵхәраауеит. заҵа иҿымцәаара – Амцагь еиқәуп. Аӡыхьқәа рхықәан иԥшқарахӡа еиқәуп амца ҭынч еишьылқәа, иԥхыӡу, илабҿабоу урҭ шана ҷыдак иалашоуп».
Аизга «Алыԥшаах» аҿы апоет Геннади Аламиа ихы иаирхәом аԥша иҿанагало ажәақәа, дыццакӡом: урҭ зегьы шәоуп, изоуп, икапануп. Аԥсҭазаараҿы угәы хызмырҷо ҳәа акгьы ыҟаӡам, Иаҳараӡак иҿыхаацәоу ажәала усахьаркыратә дунеиеибаркыра анеибыҭоу.
Аӡәы изы игәкаршәроу даҽаӡә изы ихәдапара хжәароуп, аха апоет иҭахуп адәныҟа Амра зегьы рзы  еицгыло иҟаларц, на-ааҟ ргәырҩақәа еицрыҵагыларц. Аҵыхәтәантәи ицәаҳәа хиркәшоит иажәеинраала «Агәкаршәра» дызлалаго ацәаҳәала.
Аӡәы игәкаршәроуп ҽаӡә дызшьуа.
Абри ахшыҩҵак иацраԥшьушәа збоит Блок ицәаҳәак: «Наӡаӡа еибашьроуп, арахь ҳзеиԥхыӡуа ҭынчроуп!»

Аизга иагәылоуп даараӡа иҵаулоу, аҵеџь аҵантә иҭыганы иааугоушәа иуцәыхьанҭоу ажәеинраалақәа. Иаҳҳәап, аҩымҭа «Агәы» злахиркәшо ацәаҳәақәа:

Кыр шықәса ниҵроуп
Ауаҩы игәы аԥшаара дшашьҭоу,
Згәы бзиахаз
Игәы ахьҭоу ихашҭыргьы ауеит.

Ари ажәеинраала иаҳәшьа ду Қсениа илыхьӡынҩылоуп. Апоет дақәшәаӡаны, аҟәыбҷара ду аҵаҵаны иҳәеит: «Игәы ахьҭоу ихашҭыргьы ауеит», аха, анцәа иџьшьаны, имҳәаӡеит «Игәы ахьҭоу ихашҭуеит» ҳәа. Абри ажәеинраала иацрыԥшьны еиқәысԥхьаӡарц сҭахуп, ҳаԥхьаҩ изыҳәан ԥхьаҟатәи аартра ҿыцқәа ззыԥшу арҿиамҭақәа рацәаны: «Ҳнеиуеит зегьы», «Аџьҵла саблит», «Ахьааи аҳәааи», «Аибаркыра», «Адгьыл иараӡаз ахәшьара  акәу», «Аамҭеи аԥшӡареи» уҳәа егьырҭгьы.
Омашәа игәыҿкаагоу жәеинраалоуп «Ақәылара» захьӡу аҩымҭа; Џьоук ҳәҳәоит, иҩныҵәаауеит асаркьеи ахаҳәи, џьоукых, аҩныҳәсақәа илаша-лашо ишьҭырхуеит  рбираҟ шьаршьафқәа, ишәыршәыруеит  рнапқәа. Абраҟа ишеибгоу иаагатәны исыԥхьаӡоит абри аԥҵамҭа:

Ақәылара
– Иҳақәлеит! Иҳақәлеит! – 
Иҩныҵәааит асаркьеи ахаҳәи,
Акаҭран аҽареиџьит: – Ҳҭахеит!
Сеиқәшәырха! –
Аиха жьакца ҩнаҳәҳәеит,
Аӡыхәашь амшынахь еихеит.
Аҩныҳәсақәа абарҵахь ицәырҵит,
Илаша-лашо ишьҭырхит рнапқәа,
Ашьаршьафқәа бираҟҵас ицәырҵит,
Иԥсыҽми иҭагылом рыгәқәа?
Ақалақь ақәылаҩ иԥылоит
Зыԥсы цқьам аҽыԥхьакра иаҿуп,
Мшынҵас ааԥынра анжәыло
Иаҵахаз аиааира изыԥшуп.

Автор цәаҳәақәак рыла аԥхьаҩ идигалоит атрагедиақәа иреицәоу атрагедиа: асаркьеи ахаҳәи ҩныҵәаазар, акаҭран аҽареиџьзар, ҳаиқәшәырха ҳәа иҳәҳәозар, иабаҟоу, иарбан тышоу изҭаҵәаху ауаҩытәыҩса ибжьы? Ахамышҭыхә ззыԥшу ахаҵа имҩаԥысуа акгьы изымдырӡошәа иҽыԥхьак, ахҭысқәа ихы ианычҳаны дтәоуп. Хадара злоу – Иԥсадгьыл Абжьы дазыԥшуп.
Аҟазаареи аҟамзаареи… Уи зҵаара хьанҭаны иацын Шекспир иԥсҭазаара, игәырҩацәгьан ауаҩытәыҩса илахьынҵа аҵыхәтәаны  ишыҟалашазы аџьшьаратә дырга аргылараҿы. Зегь акоуп, иагьа гәырҩа ачалт ҳаҵаԥаҭԥаҭыргьы, ҳҽаҵамшьыкәа, жәеинраалак аҟынӡа ҳнаӡоит:

Исабинаҵ
…Стәоуп аԥсра сгәыҵакны
Анык лысаби дылгәыҵакны, дыштәара.
Заҵа исхамышҭра,
Заҵа сылаԥш ахымшәара – 
Сыбжьы ныҵакны ахәра сҳәоит…
аԥсра сабизароуп,
аихьӡара иахьымӡароуп,
Иазҳар, ижьаны исызмырцәар ҳәа сшәоит.

Абри ажәеинраала ахшыҩҵак иаҵоу аидара аштангист даҵаларгьы изышьҭымхыр ҟалоит.
Апоет ихы ижьом, аԥхьаҩгьы дижьом, аха акызаҵәык: аԥсра-саби иаҳцәазҳауеит, иахьынтәааз узымдыруа иуԥылоит. Уи ҳара иаҳмыӡбит, ҳара ҳҟынтәи иалагом, иалгом. Рыцҳарас иҟалаз, аԥсра-саби еизымҳар ауам, аус злоу «аԥсра згәыҵакны итәоу ихашәара-ҵышәара зеиԥшроу ауп. Даныҟаз, дшыҟаз, дзеиԥшраз, ихаҿсахьаз.
Апоет Геннади Аламиа, ишаҳҳәахьоу еиԥш, данқәыԥшӡаз инаркны аԥсуа уаажәларратә ӡеибафара далагылоуп азы игәыҵхақәеи, игәеиқәҳәаларҭақәеи, игәԥыртларҭақәеи зынӡало жәеинраалоуп «Аусқәеи, ахҭысқәеи, аҭоурыхи».
Абар уи ӡбашьас, ԥхьаҟа мҩарԥшыгашьас иеиҭо:

Убзиагь ирӡуам
Ӡык инаҭан,
Ицәгьа ихаршҭны
Аӡә дашаҭом.
Ари адгьыл иқәу
Ус змаӡамкәа,
Цәгьагь бзиагь ргәы иҭаӡамкәа,
Рус злам ахҭысқәа.

«Лыхнашҭа» Аԥсуа шҭақәа ирыҵашьыцуа Анцәа иумҳәан, иашоуп, уи ҳашҭақәа ирашҭоуп, аха иара адагьы шҭак ыҟамкәаны ҟалашьас иамоузеи? Апоет илымҳа иҭыҩуеит фырхаҵак ибжьы, Аԥсны ашьапы ақәыргылара зылшо. Убри ауп ԥсеиқәырхагас иҟаӡоугьы.
Сазхәыцуеит, саргәырҩоит, иаҳҳәап, «Кавказ сыҵаҟа ишьҭоуп са саӡәыкны», Пушкин ихаҭыԥан Роберт Биорнс иҳәазҭгьы. Биорнс дышдуӡӡоугьы, ипоетикатә цәаҩа-хаа гьама аҽаԥсахуан, даҽа ҟазшьак аанахәон. Апоет ихаҭа ибзиабареи изгәыбылреи рыда даҽакы аҵибааӡом дыззышәаҳәо апоет, уи ицәаҳәа ԥшӡақәа рԥагьара ирыҵаҵәаху шырацәоугьы:

Кавказ – иҵаҟа…
Иҵаҟа – Кавказ…
Напсыргәыҵан дангылоуп,
Иааиҿырԥаауеит ахрақәа,
Издырхынҳәырц ибжьы…
Кавказ дышьҭнахуеит,
Игәхьааигаз атәылаз
Мра лашан.
Мап сыԥсҭазаара ԥсҭазаарам
шәара шәыда
Сгәы ншәырхаргьы, шәгәы нсырхаргьы…

Абарҭ иааинырслашәа иҳәоу, аха ахшыҩҵак дуӡӡа згәыларҭәоу ажәақәа иргәылԥхаауеит апоет Геннади Аламиа ихәыцратә хшыҩҵак ҵаулақәа. Арҿиаҩы изымдыруа дауҟаху Пушкин дуӡӡа «Кавказ сыҵаҟа иҟоуп, саӡәыкны, хыхь сықәгылоуп» ҳәа аниҳәоз Урыстәылатәи ахатәымчратә нырра ахаҭарнак ихаҿала дцәажәарц шиҭахымызгьы, уи имчра ишинарҳәоз. Омашәа аҟәышра аҭахуп убарҭқәа зегьы аганахь инарыханы имԥсуа-имыӡуа арҿиаратә доуҳа ашәа азҳәара. Ари ҳпоет изы ҳлитератураҿы ишьҭамҭа мыӡуа иаанзыжьуа иааироуп. Егьырҭ зегьы ракәым, излаилшазеи «Аԥсни» «Пскови» рышьҭыбжьеиқәыргарақәа иажәеинраалақәа рцикл аҿы рааирбра.

Идгьылхоит Аԥсадгьыл
Аура-аҭбаара ушәар.
Иара иԥсадгьыл иахыҳәҳәоит…»

Арҿиаратә мардуан еихаԥшьырҭақәа ҵҩа рымам. Дыҟоуп аӡәы ҳәаак зыҽҭазыгӡо, даҽаӡәгьы иԥсадгьыл ахьанҭара иахыҳәҳәоит, убри адгьыл иахыҳәҳәо аԥсадгьыл, лыбжьы ныҵакны ашәа азылҳәоит Анан Мариа:

Анан Мариа
Зегьы зхашҭыз драҳаҭу?
Дшәыргәындан!

Дфырхаҵам? – 
Ихдырра еихашәуп.
Дызҿагылашаз иарбан,
Ма дзықәшаҳаҭыз? – 
Ихашҭит
Агәхашҭра агәҭынчраз ихәшәу?
Анан Мариа!

Апоет анаҩс иацимҵар игәы иауам, хаҭала саргьы срывсны цашьак сымаӡам абарҭ ацәаҳәақәа:

Зны иуцәыӡран,
Иухашҭран
Иҟоу азыҳәан  хыԥсыра батәу?
Зымш нызхыз иакәу,
Ауаа рзыҳәан имшаҭа,
Амш згаз иакәу,
Аамҭа зтәу ҳәа ишьатәу?
Анан Мариа.

Агәхаршҭра лашә иалыхәхәа еснагь иааиуеит цәыҵлашарак, ахәыҷра аҵхқәа зыршо, Аԥсны ҟьаҟьа дуӡӡа ҩынтә ԥсра иақәызмыршәо, «Саҭамыз, сыбԥылан  Бшыгәнаҳау басҳәар, Ашьацқьа зхьыршоу». Убас аԥсҭазаараҿ иԥхеибарс ицалааит ахшыҩҵак нагӡақәа, ахатәрара.

Абыржәоуп ианысныруа
Ари адгьыл шуашәшәыроу.

Геннади Аламиа, иҽиҟажацәоит акәымзар, аханатә, иԥсҭазааратә мҩа дананыла инаркны иоухьан адгьыл анырра, ицәеижь ардысхьан:

Абыржәоуп ианысныруа,
Ари адгьыл шуашәшәыроу,
Ақәаҵәҟьа аламгыло
Агәы хаҳәханы
Иҟоу иҳахӡыӡан
Иҟам уазыруа,
Иҳабжьоу асаркьа
Зынӡа иҵаӷаны.

Ажәазаҵәык иҳәатәу: иҟоугьы иҟамгьы ҳаигәныҩра, баша еигәныҩраны иҟамлароуп. Ҳзыниаз ҳаниеит. Иаҳхарам. Ахы арҽеишьа, ԥхьаҟа ацашьа ҳақәшәароуп.
Зыҵәҩаншьап ӷәӷәаӡа адгьыл аҿы иарсу, иаарҩарамкәа, иӡысаамҭамкәа зҵеи дызвагыланы инеиуа апоет, икәалшьҭра имданы ԥхьаҟа иагоит.

Ҳнаха-нахо
Адгьыл ҳшәон.
Иагьцәаӷәамыз,
Иагьлаҵамыз
Адгьыл ду.
Ҳнапы ианыԥшылон,
Жәлак ааргазар ҳәа ианаауаз.

Иаауаз азусҭцәадаз? Иззыԥшыдаз? «Аԥсеиқәырхаҩцәа» – асаба злататаз, ҳаргьы ҳаԥсыртә аҟынӡа асаба ҳалазыртатаз. Аха аамҭа иацрыҵыз амцажәла ҳамырԥхацт, избанзар уи иахылҵуаз алҩа ҳахәшҭаара иахылҵуан.
Аџьынџь  алахьынҵа азхәыцраан рыхәдацәақәа ҵибакаауама уҳәартә аҟынӡа еиҿагыло рацәахоит. Уи џьашьатәӡам: 

Адунеи агәыцә лашьца хызаҵәны уҭҟьароуп,
Нахьхьи, анаӡараҿ, еҵәак лашаӡа
Иубо уи цәҟьароуп,
Шәнеидхәашала шәцароуп…
«…Бзиа ушызбоз умбеит агаӡа».

Даҽаџьарагьы.

Ауаҩы дҳаракхацыԥхьаӡа
Адгьыл еиҵалоит,
Иааирак игацԥхьаӡа – 
Адгьыл ҭарбго…

Анаҩс:

Аҵх лашәгьы,
Цгәыԥшқан,
Ааҵраҿ икьиуеит…
Лашароуп,
Ҭынчроуп Анцәа дахьзаҵәу.

Анцәа дышзаҵәу аиԥшҵәҟьа ауп Ауаҩгьы дышзаҵәу. Акызаҵәык: руаӡәк, иаҳамбо лаԥш-ҿаԥшла, гәамчла иаҳа илшоит:

Адунеи агәыцә лашьца ахаангьы 
иҭыҩлап
Зхы иақәиҭхаз ажәақәа – 
Хнырҳәышьа змам…
Дызхьымӡашаз анасыԥ дабацоз даԥыҩлан,
Бзиа дшубоз лымбаӡоз агаӡа.

Адунеи агәыцә лашьцара  иахылҵуеи ауаҩытәыҩса ибзиабара лашеи, ҳгәы ҳажьоит акәымзар, изырлашьцогьы, изырлашогьы амч еиҟараны еицрымоуп. Аха зегьы акоуп, ҳаԥсы ҭакны изку Алашара ауп.
Геннади Аламиа иажәеинраалақәа реизга аҵыхәтәаны иаҳԥылоит зырҿиаратә ҟазара ҳаԥсуа жәлар ирылаҵәахьаз Кәыҷа Лакрбеи Владимир Анқәаби ирызку агәалашәаратә жәеинраалақәа. Рҩыџьагь рыхшыҩҟәышреи рнапхатәрареи ирыхьчоит. 

Уаха ацәара ҵасым…
Иаадыруан
Уаха зны ишыхынҳәуаз
Аԥсаатә лаша-ҭамха.

Кәыҷа Лакрба идоуҳатә ҭынха, еснагь иҳацзаауеит.
Владимир Анқәаб игәаларшәара иазку ажәеинраала иара иԥсҭазаара аханатә ишымариамыз аиԥш, ихьӡынҩалоу ацәаҳәақәа ирыҵубаауа ахьаа-гәыҵхақәа рацәаӡоуп. Владимир Платон-иԥа имеигӡакәа дкыднаҟьеит аԥсҭазаара ацәқәырԥа: зны   Хәаԥтәи абжьаратәи ашкол, нас – Аҷандаратәи ашкол, анаҩс – Тҟәарчалтәи ашахта, иаҭах – Аҟәатәи аҩбатәи абжьаратәи ашкол, нас – Аҟәатәи аҳәынҭқарратә педагогтә институт. Абарҭқәа зегь рышьҭахь – еиуеиԥшым арҵара-рккаратә мардуанқәа зегьы дыриааины, афилологиатә ҭҵаарадыррақәа ркандидат ҳәа ахьӡ ихны, дҿахәҳәаганы Аԥсныҟа дгьежьуеит. Абысҟак зегьы сзырҳәо акызаҵәык ауп. Кәыҷа Лакрба иаԥсуа цәеижь ҭаӡара дҭыҵны рацәаӡак усҟак иҽшимырххозгьы, Владимир Анқәаб иԥсҭазааратә хынҭа-ҩынҭараҿы дзынҟьоз-дзынԥоз шырацәаӡазгьы, раԥсуара агәесиыбжь шгац игон аҵыхәтәанӡатәи рымцаԥшь акьаҭара аҟынӡа.
Абарҭ аҩ-жәеинраалак рымацарагьы иаадырԥшуеит апоет иуаажәлар шаҟа дырзааигәоу, ирзикуа ажәақәа ԥагьараки зажәраки шрыҵам.
Геннади Аламиа ипоезиа иацәаҩам аԥсҭазаара ақәгәамҵреи аныӡбареи. Изныкымкәа ишысҳәахьоу еиԥш, зегьы-зегь – неилых-неилаҵа ҟамҵакәа – ицәеижь иҭеигӡарц дашьҭоуп, иагьилшоит. Дзыхӡыӡо ишәҟәы злахиркәшо асимфониатә быжьныҩратә саркьалқәа ируакуп «Ииасуа ааԥынразтәи жәаха жәеинраала» ҳәа зыхьӡиҵаз ицикл. Зынӡа хараӡа сагар ҳәа сшәоит азы, уи снавс-аавсыр сҭахуп, аҳаҭыр баны. Акызаҵәык абраҟа исҳәарц исҭаху, - апоет иныԥшит ицәыҵахҩаны еснагь имаз гәынамӡарак: араҟа уиқәшаҳаҭхаргьы ауам, уиқәымшаҳаҭхаргьы ҟалом:

Имиӡаруаз ибызкыз ашәа,
Ԥсаатә ԥшқарахны,
Гәык инҭыԥраан.
Инадԥыххаалаз асаркьа хьшәашәа,

Ианамуӡах, ибызкыз ашәа,
Ианамуӡах, ҽеи ԥсра аиур,
Иԥыххааса асаркьа хьшәашәа,
Аҭахамҭаз жәҩан ианыҩыр?

Зегь акоуп, ҽнак зны ԥсаатә ԥшқарахны гәык инҭыԥрааз ашәа маҷк аныӡбара шацугьы, иҭахаӡозаргьы ажәҩан ианыҩуеит абжьы.
Геннади Аламиа зынӡа машәыршәа дизхьамԥшӡеит, иажәеинраала-гәҭыхажәақәа изимкӡеит апоет Шалуа Ҵәыџьба. Апоезиа – поезиоуп, аха Шалуа Ҵәыџьба илахьынҵа иазку усумҭак апоет ихаҭа идушәа збоит.
Геннади Аламиа дҩашьаны, акгьы ҟаиҵом, акгьы иҳәом, иажәа баша инихӡом. Иажәа ззикуа гәыкала изикуеит. Шалуа Ҵәыџьба – иахьауажәраанӡагьы иқәнагоу ажәа изҳәам, ихьӡынҩылоу ажәеинраалаҿы иаҳԥылоит ацәаҳәақәа:

Агәаҟрашәа рашәа сымоуп…
Егьырҭ ашәақәа анхало,
Зҽыззышьҭымхӡо инхо сара сгәаҵаҿ.

Апоет заманалаҵәҟьа идыруеит Шалуа Ҵәыџьба иԥсҭазааратә мҩа иаҳбац мҩак ишеиԥшым, аԥсҭазаара аихац, дышкылнахыз. Ажәакала, атәыла иаӷрагылаз дынцәахарц залшом. Иҟоуп нҵәара зқәым ажәа, Геннади Аламиа ицрымшәо ицу.
Атәыла иаӷрагылаз дҳаракымхарц, дынцәахшаны дҟамларцаз Аԥсҭазаара шыԥсҭазаароу иаанхарцаз Геннади Аламиа ипоезиа уахгьы-ҽынгьы лацәааихьшьк амаӡамкәа иҷаԥшьоит.
Апоет иеизга «Алыԥшаах» аҵыхәтәантәи иажәеинраалақәа руак хиркәшоит абас:

…Исабиуп, сыгәра агоит ҳәа,
Сзалагом амш зжьоит ҳәа…
Сышқәыԥшыз сара соуп иажәыз,
Амш шсабиу иҟаз ус.

Шаҟа ихазыноузеи абри ахшыҩҵак: амш шсабиу иҟазааит, ицқьакәакәараӡа, аха ицәарҭанхаланы акәымкәа, ибзанхаҩны, еиқәырхаҩны.
Апоет иажәеинраала аҵыхәтәанӡа абас ихиркәшоит:

Сгәы каҳауан
Еиҳау санахьымӡоз,
Еиҳаз,
Еиҵаз – 
Зегь еихьӡеит,
Ҿымҭроуп,
Ҭынчроуп – 
Нахьхьынӡа-аахьынӡа,
Сааира гәазҭаз
Сышцаз рымбаӡеит.

Амала башаӡа ихы иргәаҟуеит Геннади Аламиа. Аԥсуа жәлар еицырдыруеит ирҿиаратәи иуаажәларратәи мҩасшьа, ҳаҭыр патула иазыҟоуп. Анцәа иџьшьоуп! Егьирахь, уаҵәтәи амш иатәу уаҵәтәи амш иаҳнарбоит. Адоуҳатә гәызҩыдара ацзааит арҿиара.
Аҵыхәтәанӡа: автор Геннади Аламиеи, аредактор Валери Касалнӡиеи, асахьаҭыхҩы  Руслан габлиеи уҳәа рыжәҩа еибыҭаны, аизга ашәҟәы «Алыԥшаах», ишырҳәо еиԥш, уарӷьа иакзыра, уарма иузамыркуа, аԥхьаҩ деилаҳаны инапы иаиркыртә, ицқьа-шәқьаӡа иҭрыжьит.



