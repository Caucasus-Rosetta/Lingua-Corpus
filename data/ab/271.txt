Иура Аргәын,

Аетноним «Абаза» иазкны згәаҭарақәак

Ажәа «Абаза» аԥсуа хылҵшьҭрақәа рыхьӡқәа ируакуп. Ари аетноним, иахьа ишаадыруала, раԥхьаӡа ицәырҵит II-тәи ашәышықәсазы, иагьибзоуроуп Флавии Ариан. Уи антика аамҭазтәи автор, Римтәи архәҭа анапхгаҩы иажәақәа рҵакы абас иҟоуп: «Алазқәа рнаҩс иҟоуп аԥсилаа, урҭ раҳ Иулиан иоуп, уи аҳра иоуит уара уаб иҟынтәи. Аԥсилаа иргәылацәоуп абаскаа; абаскцәа раҳ Ресмаг иоуп; уигьы аҳра иоуит уара уҟынтәи. Абасгаа рааигәа-санигаа нхоит, урҭ рҵакырадгьылаҿы иҟоуп Севастополь; урҭ раҳ Спадаг аҳра иоуит уара уҟынтәи… аӡиас Ахеунт ҳәаас ирымоуп санигааи зилхааи. Зилхаа аҳас дрымоуп Стахемфак, уигьы уара уҟынтәи амчра иоуит». (Латышев В.В. Известия древних писателей о Скифии и Кавказе. – Вестник древней истории. 1948, 1, ад. 270). Иазгәаҭатәу, араҟа «уара» ҳәа автор зыӡбахә имоу римтәи аимператор Адриан иоуп.
Еиуеиԥшым аҩыратә хыҵхырҭақәа рыҟны аетноним «абаза» абас ала иаҳԥылоит: Византиа ари аетноним абазгаа ҳәа азырҳәоит; араб тәылақәа рыҟны – абасаа (абассқәа); ақарҭвелцәа рҿы – абхаз; Иармантәыла – авазг; Урыстәыла – обез (Папаскир, 2007. Ад. 7). Арҭ аетнонимқәа шьаҭас ирымоу «абаза» «бз» ауп, насгьы убри ажәашьаҭоуп иахьанӡагьы Аԥсны анҭыҵ аԥсуаа хьӡыс ирымоу, излардыруагьы. Д.И. Гәлиа дшахәаԥшуаз ала, гениохаа – абасгаа, аԥсуаа зхылҵыз роуп, дара урҭгьы – колхаа роуп (Гулиа, 1986. Ад. 66).
Иаанагозеи, мамзаргьы иҳанаҳәозеи ажәашьаҭа «бзы»? П.К. Услар дшахәаԥшуаз ала ажәашьаҭа абаза еиуеиԥшым ажәларқәа еиԥшымкәан рхы иадырхәоит: абадза, абсне, абасги, абхазы, обезы уб. егь. Араҟа ажәашьаҭа бз ауп, ҵакысгьы иамоу аӡы ауп аубых бызшәала  (Услар, 1887, ад. 78). Ҵабыргны, ажәашьаҭа бзы ала ишьақәгылоу аӡиас хьыӡқәа ҳамоуп Бзыԥ, Бзгәы, Бзыч, Бзогу, Ҳобза, Бзыш уб. иҵ. Ш.Д. Инал-иԥа ишазгәеиҭо ала, Амшын Еиқәа Кавказ иахьаду аԥшаҳәаҿы: «абхаз», «абаза», «аԥсуа», еиҭакны иҳәоу ҽтнонимк ауп, шьаҭасгьы ирымоу «ԥс», «бз» роуп. Абарҭ ажәашьагәҭқәагьы аԥсуа-адыга хылҵшьҭрақәа еицырзеиԥшу  субстратуп, насгьы «ԥсы» иахылҿиаауа ажәақәа аԥсшәаҿы шьарда ыҟоуп (Инал-иԥа, 1965. Ад. 46, 56, 99). Ажәакала, бзы аубых бызшәала «аӡы» ҳәа аанагоит, ԥсы аԥсуа – адыга бызшәақәа рҿы уигьы «аӡы» ҳәа аанагоит. Алингвист Р.К. Гәблиа-ԥҳа лгәаанагарала, ԥсы «еиҭаҵуа амасса» ҳәа аанагоит – аӡы, аҳауа, ахылҩа-ԥсылҩа, асы уб. егь. (Гублиа, 2004, ад. 58-59).
Ҳара ҳгәаанагара, ажәашьаҭа бзы ҳзызҿлымҳау аетноним аҟны, иаанаго зынӡа даҽакыуп; логикала уазхәыцуазаргьы бзы – аӡы аетноним ахь аиагара ԥсабаратәым, ҩбагьы, бзы ала ишьақәгылоу аӡиас хьыӡқәа, хыхь ишаҳарбаз еиԥш, акымкәа-ҩбамкәа иҟоуп, рыуа изыдҳәалатәу узҳәом. Иаҳа иԥсабаратәуп ажәашьаҭа бзы – абыз, абызшәа иадҳәалазар. Иаҳҳәап, абырзенқәа раԥхьаӡа Амшын еиқәа  Кавказ иахьаду агаҿа ианықәнагала, ара инхоз ауаа ианрыниа, ианеиқәшәа, иразҵаар ауан: «шәара шәзакәыда, шәзеиуада?» – ҳәа. Аҭакс ара инхоз иҟарҵарц рылшон абас: «ҳара бызшәак ала ицәажәо ҳауп» мамзаргьы «ара инхо бызшәак змоу ҳауп» – ҳәа. Абасала аетноним «абаза» ҳахәаԥшыр еиҳа иаанарԥшуашәа иаабоит. Насгьы ажәашьаҭа бз аԥсуа-адыга бызшәақәа рыҟны «абз» «абызшәа» ҳәа ауп иаанаго. В.Е. Кәарҷиа дшахәаԥшуала, бз иадҳәалоу аетнонимқәа зегьы шьаҭас ирымоу а-бз аԥсуа-адыга бызшәақәа еицырзеиԥшуп. Насгьы иаанагоит бызшәакала ицәажәо – «одноязычные» ҳәа. Иара убри аетноним аԥсуа-абзуа абыз аҟнытәи ишьақәгылоит. Абасала ишьақәгыло, абызшәа иадҳәалоу аетнонимқәа адунеи ажәларқәа рҭоурыхаҿ имаҷымкәаны иаҳԥылоит. Даҽакала иаҳҳәозар, абызшәа аҟынтәи ишьақәгыло аетнонимқәа рацәаны иаҳԥылоит. Автор иҟаиҵо алкаа абас иҟоуп: «… абаза является древним автонимом и связано с абхазо-адыгской языковой средой. От него же произведены варианты абазг, абаск, абхаз, аԥсил, аԥсуа. От этнонима абаза происходит название страны, территории Абаза, Абазия» (Кварчия, 2006, ад. 64-65). Иахьатәи Абхазия-гьы урҭ ирхылҿиааит. В. Кәарҷиа иазгәеиҭоит: «… термин абаза и апсуа имеет общее происхождение, поэтому неверно рассматривать их раздельно» (иара уа).
Иахьа араб тәылақәа рыҟны инхо аԥсуа хылҵшьҭрақәа жәпаҩык жәлас, шьаҭамырӡгас ирымоуп Абаза. Уи шыҟалаз, изхылҿиааз ҵаҟа ҳалацәажәоит. Уажәы ҳазааҭгылоит аетноним «Абаза» иадҳәалоу аилагарақәа иҟоу, аҭҵааратә ҵабырг ашьақәыргылара иацәыхароу ҳәамҭақәак.
XX-тәи ашәышықәса, хықәкыла 20-тәи – 50-тәи ашықәсқәа рзы СССР аҳәынҭқарра дахагылеит хылҵшьҭрала-милаҭла иқырҭуаз, ҟазшьала, хымҩаԥгашьала ицәгьаршҩыз абандит И. Сталин. Уи изыҳәан ауаҩы иԥсҭазаара акәым, ажәларқәа рнырҵәара, рҭоурыхтә ԥсадгьыл аҟынтәи рахгара, милаҭк даҽа милаҭк адҿаҳәалара, бӷьыцк анкашәо изаҩызан. Уи инирҵәеит акгьы зхарамыз миллионла ауаа, аханатә идгылоз зегьы, рыԥсадгьыл иахигеит Кавказ ашьхарыуаа: ачеченцәа, аингәышқәа, аҟарачқәа, абалҟарқәа уҳәа. Гәҭакыс иман Қырҭтәыла аимпериа маҷны аҟаҵара, уи аҳасабала 1931 шықәсазы Аԥсны наганы Қырҭтәыла иадиҳәалеит изымҵысуа, уи иахагылаз Н. Лакоба дыдиршьит Қарҭ, нас далагеит аԥсуаа рбызшәа рҿыхра, қырҭцәаны рыҟаҵара. Ари агьынгьаштә усаҿы рӷьажәҩас диман Аԥсны ииз агыруа – Л. Бериа. Урҭ рхаан Аԥсны, ма аԥсуа жәлар рыхьӡ иаартны иузымҳәо аҭагылазаашьа ҟаҵан. Ари зегьы Сталин уаанӡа (1913 ш.) теориала ииҳәахьаз – амилаҭ маҷқәа еиҳа ирацәаз рыларӡҭра иақәшәон.
Абасеиԥш иҟаз аҭагылазаашьа анаԥҵаха ицәырҵит П. Ингороҟва итеориа – аԥсуаа аԥсуааӡам, урҭ қарҭвелтә хылҵшьҭрақәоуп ҳәа зҳәоз. Рыцҳарас иҟалаз, Сталини Бериеи раамҭа цеит Ингороҟвагьы дықәҵит, аха уи ицәыригаз антинаукатә теориа иахьагьы ахархәара амоуп. Уи адгылаҩцәа (И. Адамиа, Ш. Месхия, М. Лорҭқиԥаниӡе, Н. Ломоури, Н. Накашиӡе, Ш. Чхетиа, Г. Кулава, Г. Цулаиа, В. Шадури, Ш. Хондаӡе, З. Папаскири, Т. Гамкрелиӡе уҳәа) иахьагьы иаарҿашәо рҳәоит: зны аԥсуаа аԥсуааӡам – қарҭвелцәоуп рҳәалап, уи ианалымҵалак  – Аԥсны иаборигенцәоуп ақырҭқәеи аԥсуааи рҳәалап, уигьы акгьы аналымҵлак, аԥсуаа Аԥсны иааижьҭеи 200 шықәса роуп иҵуа рҳәалап, аԥсуаа ааигәа ашьхантә илбааит, ма абаза қырҭцәоуп (Т. Гамкрелиӡе) рҳәалап. 
Абарҭ анаукатә ҵаҵӷәы змам ахәыцрақәа – ахҭҳәаақәа ирҿагыланы аҭак рыҩхьеит аԥсуа ҵарауаа аӡәырҩы (З. Анчабаӡе, Хә. Бӷажәба, Ш. Инал-иԥа, А. Папасқьыр, В, Бганба уҳәа), шәрыхәыԥш урҭ русумҭақәак: З.В. Анчабаӡе «Вопросы истории Абхазии в книге П. Ингороква «Георгий Мергуле» – грузинский писатель VIIIв. Труды АБИЯЛИ, т XXVII. Сухуми, 1956; Х. Бгажба. Некоторые вопросы этнонимики Абхазии. Труды АБИЯЛИ, т. XXVII. Сухуми, 1956. Ш.Д. Инал-иԥа. Вопросы этнокультурной истории абхазов. Сухуми, 1976; А.Л. Папасқьыр. Обезы и их грузинские исследователи. Сухум, 2004; иара иусумҭа – Обезы в древнерусской литературе и проблемы истории Абахзии. Сухум 2005; иара иусумҭа: Обезы русских письменных источников (Историко-культурологический анализ). Диссертация в виде доклада на соискание ученой степени доктора исторических наук. Сухум, 2007; В.М. Бганба. К вопросу о происхождении и этноязыковой принадлежности некоторых этнонимов древнего восточного Причерноморья. – Абхазоведение. Язык, Фольклор, литература. Выпуск 1. Сухум, 2000, ад. 46-79. Убри аҟнытәи ҵаҵӷәы змам ахҭҳәаақәа рҿагылара ара иаҭахны исыԥхьаӡом. Изыхҟьозеи ақырҭуа ҵарауаа жәпаҩык аҭҵааратә-еилкааратә ҵаҵӷәы змам атеориа иахьынҳаланы иахьыркыу?
Зегь раԥхьаӡагьы уи зхылҿиаауа: ари атеориа цәырҵит XIX-тәи ашәышықәса аҩбатәи азбжазы – аԥсуаа реиҳараҩык хырҵәаны рыԥсадгьыл ианықәырца, жәытә-натә аахыс изқәынхоз рыдгьылқәа ҭацәны ианынха ашьҭахь, аԥсуаа рымч анкәадаха, рҿахәы зҳәашаз анмаҷӡаха. Аԥсуаа рыԥсадгьыл Аԥсны акәмшәа раԥхьаӡа ахҭҳәаа ҟаиҵеит Д. Бақраӡе, 1889 шықәсазы. 
XX-тәи ашәышықәса аҩбатәи азбжазы лымкаалагьы иаԥсуаам ҳәа рыӡбахә рҳәо иалагеит абазгаа (Ҭ. Гамкрелиӡе уб. егь.), избанзар Аԥсныи Қырҭтәылеи рҭоурыхаҿы абазгаа-аԥсуаа ирылдыршаз рацәаӡоуп, инарыгӡаз ароль даара иҳаракуп. Иаҳгәалаҳаршәап ҿырԥштәқәак. Елин Геродиан II-тәи ашәышықәса аҩбатәи азбжазы хьӡи-ԥшеи змоу ахылҵшьҭрақәа ҳәа рыӡбахә иҳәоит колхааи, гениохааи, абасгааи (История Абхазии. Сухум, 1991. Ад. 51). IV-V ашәышықәсақәа рзы Мсыр игылаз римтәи архәҭақәа ирылан «арӷьарахьтәи абазгаа рышьаҟатә аруаа ргәыԥ» (Иара уа, ад. 52). VI-тәи ашәышықәсазы Трахеиатәи ахырӷәӷәарҭаҿы византиаа рколониатә политика иаҿагылеит абазгаа (550 ш.) VII-тәи ашәышықәсазы абазгаа раҳ «Константинос Абазгиос» ихьӡын. Уи арҵабыргуеит бырзен бызшәала ихьыӡ зҳәо аҭса иалху, Пицунда археологиатә жрақәа раан иааԥшыз амҳәыр. Уи ишьақәнарӷәӷәоит иара убасгьы усҟантәи аамҭазы абазгаа акыр ихьԥшымыз ахеиҿкара шрымаз. (Иара убри аамҭазы абазгаа раҳҭынраҿы иргылан Амшын еиқәа Кавказтәи аԥшаҳәаҿы зегь реиҳа ҟазарыла иҟаҵаз Анаҟәаԥиатәи ахырӷәӷәарҭа.  Анаҩсан, аԥсуа хылҵшьҭрақәа зегьы реидыкылара, нас реилаҵәара, жәларык раҳасабала рышьақәыргылараҿы аԥхьагылара (агегемониатә ҵакы змаз) рыман абазгаа. Аимператор Иустиниан ихаан аҩнуҵҟатәи ахьчаҩцәа злашьақәгылаз абазгаа рыла акән.
Зураб Анчабаӡе ишазгәеиҭо ала VI-тәи  VII-тәи ашәышықәсақәа  рзы  Абазгиа зхала ишьақәгылаз политикатә еиҿакраан, уи хәҭакахьала Византиа иахьԥшын ҳамҳәозар. Аԥсуа ҳәынқарра анышьақәгыла, Абазгиеи Аԥсилиеи анеидыла ашьҭахь, ари аҳәынҭқарра абазгаа рыхьӡ ахылеит, избанзар урҭ ахадараҿы игылан (шәахә. иусумҭа. Из истории  средневековой Абхазии. Сухуми, 1959. Ад. 62, 66).
Аԥсуа ҳәынҭқарра аԥсуа хылҵшьҭрақәа реидкыларала ианышьақәгыла, иарҭбаауа иалагеит аполитикатә ҳәаақәа, раԥхьа еиҿкааз аҳәынҭқарра иаднакылеит, агырцәа рҵакырадгьылқәа – Егриси, нас IX-тәи ашәышықәсазы Амрагыларахьтәи Қырҭтәыла аҵакырадгьылқәа. Даҽакала иаҳҳәозар, иахьатәи Қырҭтәыла иаҵанакуа адгьылқәа ҳәынҭқаррак аҩнуҵҟа еидызкылаз аԥсҳацәа роуп, уи хьӡыс иамазгьы Аԥсуа ҳәынҭқарроуп.
Абас аҭоурыхаҿ иҟаз ахҭысқәа рзыхгом иахьатәи ақырҭуа ҵарауаа. Урҭ рхәыцшьала, иахьа 100 нызқьҩык иҟоу аԥсуаа, ирымамызт аҭоурыхаҿ абысҟак аҵак ду змаз аусқәа рхагылара (аԥсуаа рхыԥхьаӡара еснагь имаҷны иҟазшәа – И.А.), рымҩаԥгара, насгьы дара ақырҭқәа зегьы ҳәынҭқаррак аҿы – Аԥсуа ҳәынҭқарраҿ реидкылара. «Ус ишԥаҟалоз, иахьа ақырҭқәа адунеиаҿ иҟоу ажәларқәа иреиӷьзар, ақырҭуа жәлар дрылиаазар адунеи еицырдыруа _Иосиф Сҭалин…» Абас ихәыцуеит иахьатәи ақырҭуа ҵарауаа, ашәҟәыҩҩцәа, ажурналистцәа реиҳараҩык. Убарҭқәа ирхырҟьаноуп урҭ аԥсуаа – абаза аԥсуаам ҳәа ахҭҳәаақәа, иҟам-ианым зырхәыцуа, изырыҩуа. Мамзар академик Ҭ.В. Гамкрелиӡе (шәахә. иусумҭа) абазг-абхаз ақарҭвел хылҵшьҭрақәа ишрыдҳәалам изымдыруа дыҟам, аха иахьатәи аамҭа убасала дцәажәарц иднаҵоит аҟнытәи, ҵаҵӷәы змам хыҭҳәаала дцәажәоит, аамҭа ишиднаҵо, дызлоу иуаажәлар ишыргәаԥхо дацныҟәоит. Уимоу дазгәдуны аԥсуа бызшәа ҭызҵаауаз, аԥсуа ҵарауаа реиҵагылара иацхраауаз Қь.В. Ломҭаҭиӡегьы аԥсуаа дырҿадыргылеит дызлоу лыуаажәлар. 

Аетноним «Абаза» иадҳәаланы даҽа рыцҳаракгьы ыҟоуп

1940-тәи ашықәсқәа рзы (аԥсуа жәлар рыӡбахә уҳәар аныҟамлоз) ленинградтәи аурыс ҵарауаҩ Л.И. Лавров икьыԥхьуа далагеит абаза иадҳәалоу аусумҭақәа: «Обезы» русских летописей». СЭ. 1946, 4, Классовое расселение и племенное деление абазин в XVIII-XIX веках. СЭ, 1948, 4; Абазины (историко-этнографический очерк) КЭС. 1. М., 1955 уҳәа егьырҭгьы. Абарҭ аусумҭақәа рҿы Л.И. Лавров ицәыригоит аргумент змам агәаанагара: ажәытәан абазинцәа хаз иҟаз жәларын, аԥсуааи дареи реизааигәахара урҭ реидынхалара иахылҿиаауеит ҳәа, насгьы абазинцәа Нхыҵ Кавказҟа ииасаанӡа хаз ҷыдала рҽалыркаахьан (?). Ари «аартра» иадгылаз аӡәык-ҩыџьак ҟалеит, иаҳҳәозар, Н.Г. Волкова, Е.П. Алексеева, М.С. Ҭхаицыхә уҳәа (шәрыхә. урҭ русумҭақәа). Аха аҵарауаа еиҳараҩык ргәаанагара даҽакала иҟоуп: абазинцәа – ашәуаа аԥсуала, хылҵшьҭрала, ҭоурыхла иабазақәоуп – иаԥсуаауп, урҭ еиҳараӡак – тапанҭаа XIV-тәи ашәышықәса иныркны аланаа аҭаҭар-монголқәа ианықәарца ашьҭахь Аԥсны еиуеиԥшым арегионқәа зегьы рыҟнытәи Нхыҵ Кавказҟа ииасыз роуп. Абазинцәа – ашәуаа, ашьхарыуаа Аԥсны еиуеиԥшым арегионқәа зегьы рыҟнытәи Нхыҵҟа ишиасыз дырҵабыргуеит атапанҭатәи – ашьхаруатәи адиалеқтқәа рҟынгьы ацәажәашьа ҷыдақәа иахьанӡагьы еиқәханы иахьыҟоу, насгьы ақыҭақәа рыхьӡқәа, аԥсуааи – абазинцәеи еицырзеиԥшу ажәлақәа (Агрба, Аӡнба, Кыџьба, Кьылба, Маршьан, Кәаӡба, Капба, Чкотуа уб. егь.).
Л.И. Лавров итеориа адгылаҩцәа убысҟак иаланахалеит, иханагалеит аԥсуаа-абаза зегьы абазинцәахеит, урҭ рақәхеит Аԥсуа ҳәынҭқарра шьаҭазыркыз, асаӡқәа, аҳчыԥсаа, ԥсҳәаа зегьы абазинцәахеит, урҭ ахьӡ ҷыдагьы рзырыԥшааит – «Южные абазины». Аԥсуаа – абаза Аԥсны анҭыҵгьы ҭыԥ рмоуит, Ҭырқәтәыла инхо зегьы «абаза» ҳәа ирышьҭоуп, ашәҟәгьы иҭаҩҩуп, ус анакәха, урҭ абазинцәоуп ҳәа иҩуеит М.С. Ҭҳаиҵыхә (шәахә. иусумҭа: Очерки истории абазин конца XVIII-XIX вв. Сухум, 1992. Ад. 161). Иџьашьатәу, абри ашәҟәы арецензент ҳәа сара сыхьыӡгьы аҵаҩуп, арахь сара исмырбаӡакәан.
 М.С. Ҭҳаиҵыхә ишәҟә ҿыц «Абазины. Страницы древней и средневековой истории» захьӡу аҟны (Черкесск – Карачаевск. 2006) ахқәа руакы абас ахьӡуп: «Абазги – древнеабазинское племя: историографические итоги (ад. 67). Алкаас автор иҟаиҵогьы абас иҟоуп: «Абазги являются прямыми предками современных абазин… предки абазин (Абазги) обитали на территории древней и средневековой Абхазии, начиная со II в. н.э. …». Ишаабо ала абаза-аԥсуаа араҟагьы ҭыԥ рмоуит. Абас еиԥш ауп дышхәыцуа академик Ҭ. Гамкрелиӡегьы, аха Ҭҳаиҵыхә дызлаиеиԥшым, уи абаза-абазгаа қырҭқәеитәит. Аԥсуаа – абаза рҭоурых еимҵәатәуп ҳәа раҳазшәа, дасу дышзахәо ала иара иахь дахоит. 
М.С. Ҭҳаиҵыхә аҵыхәтәантәи ишәҟәаҿы абазинцәа ретногенез дахьалацәажәо Л.И. Лавров игәаанагара ихы иархәо, абас иҩуеит: «… уже в начале нашей эры абазги (предки абазин – М.Т.) были известны отдельно от апсилов (предки абахазов – М.Т.), и это значит, что уже и тогда не смешивали протоабазин и протоабхазов» (Ад. 38).  Анаҩстәи адаҟьаҿы (39) ҳаԥхьоит: «На основе этого термина «абаза»… с XVIII в. упрочился русский термин «абазин». Автор дшахәаԥшуала  ҳиера инаркны авторцәа зыӡбахә рҳәоз абазгаа иахьатәи абзыԥқәа Аҟәеи Гагреи рыбжьара инхо аԥсуаа – абаза рахь ус рымамзаарын. Урҭ аус ахьрымоу  XVIII-тәи ашәышықәсазы ишьақәгылараны иҟаз абазинцәа рҿакәзаарын. Абазгаа-абаза шьаҭанкыла Аԥсны иқәҵзаап, избанзар Аԥсуа ҳәынҭқарра аиҿкараҿ хадара зуз абазинцәа зхылҵыз ракәзаап (Ад. 98). Автор деилаԥаҭеит, зны абазинқәа ззаигәаз адыгцәа ирзааигәан инхоз асаӡқәа – «Южные абазины» роуп (урҭ аҭоурыхаҿы саныгаа ҳәа ирышьҭан – И.А.), аха нас даақәгьежьны абаза абазины ахьеихыршылаз шьаҭак ахьрымоу азы абазгаа ирыдикылоит. Зны Л.И. Лавров иконцепциа аҵарауаа рганахьала аӡәгьы даҿамгылацт иҳәоит (ад. 35) иара уаҵәҟьа, ад. 36 аҟны, З.В. Анчабадзе Л.И. Лавров диҿагыланы, дышҩашьаз атәы иҳәоит. Л.И. Лавров абазинқәа рзы иконцепциа шиашамыз иҩхьеит апрофессор Ш.Д. Инал-иԥагьы.  Уи ииҳәо абас иҟоуп: «Вряд ли, однако, прав Лавров, усматривая причину сходства абазинского и абхазского языков в их былом соседстве и культурном влиянии абхазов, а не в ближайшем этническом родстве этих не так уж давно разошедшихся народов» (Абхазы, 1965. Ад. 370). Аха иҟоуп ара Ш. Инал-иԥа узлаиқәмшаҳаҭхаша. Иаҳҳәозар: «… имеются веские основания полагать, что абазины до своего переселения на Сев. Кавказ представляли собой обособленную часть единого абхазского этнического массива…» (иара уа). Аха иабаҟоу абазинцәа ҭыԥк аҟнытәи шьаҭанкыла ихҵәаны Нхыҵҟа ицеит зҳәо аҿырԥштәқәа? Даҽа мҳаџьыррак ыҟазма?
М.С. Ҭҳаиҵыхә иусумҭақәа хықәкыла ҳзырзааҭгылаз – акы иара даҳҩызоуп, дҳашьоуп. Аха Аристотель ишиҳәаз еиԥш: «Платон сара дысҩызоуп, аха аҵабырг еиҳагьы исҩызоуп?», ҩба – аҭоурыхтә фактқәа еилаганы уанцәажәо, згәра угогьы аӡә дҟалоит. Убас иҟалеит «Южные абазины». Раԥхьа Лавров игәаанагара иҳәеит «абазинцәа хазы жәларны ишьақәгылахьан Амшын Еиқәа аԥшаҳәаҿы ианынхоз» ҳәа. Уи инацҵаны Волкова Амшын агаҿа инхоз абаза – аԥсуаа «южные абазины» ҳәа рзылҳәеит, абазинцәа хынҳәны Нхыҵ Кавказнтәи Амшын Еиқәа аԥшаҳәахьы иааз џьушьап. Аха уи дадгылеит Ҭҳаиҵыхәгьы, иеиԥш ихәыцуагьы. Аҭоурых аҵабырг рацәак ззымдыруа ари рылаҵәеит. Убас, ааигәа Шәага-Маиҟәаԥ иҭыҵыз ашәҟәы «Топонимы российского Черноморья» захьӡу аҿы, автор В.И. Ворошилов асаӡқәа, аҳчыԥсаа, цәџьаа, аибӷаа, ԥсҳәаа «южные абазины» рыхьӡиҵеит. Абар ишиҩуа: «Садзы (садзен, садзуа, асадзкуа) это, по видимому, самоназвание приморских абазин» (?) (Ад. 106). Иабааигеи абри аҩыза ахҭҳәаа, аԥхьаҩ деилазго? Ма даҽакы: «Никто не занимался его (асаӡ бызшәа – И.А.) исследованиями ни в период пребывания джигетов на Кавказе, ни, тем более, после их выселения в Турцию, где этот маленький народ ассимилировался еще быстрее чем убыхи» (Ад. 108). Ари аҩыза амц иҳәоит егьи иусумҭаҿгьы (История убыхов. Ад. 58). Автор араҟа аргамаду амц иҳәоит, имдырра иахҟьаны.
Акы. Асаӡқәа, аҳчыԥсаа, цәџьаа уҳәа еиқәхеит, урҭ ртрадициатә (бызшәатә) ҷыдарақәа еиқәырханы, рҽеидкыланы инхоит Ҭырқәтәыла. Убас, иахьа Ҭырқәтәыла иҟоу асаӡ қыҭақәа ҳәа иԥхьаӡоуп: Қәызлықә, Қьемалие (ҳамышьаа хьынхо), Чаибашьы, Ақбалық, Ионгалық, Ташьбурун, Бычкыдере, Ԥсырӡха, Қарадере, Цхьынара, Гебешь, Месудие (Тахирбеи иқыҭа); ахчыԥсаа рқыҭақәа ҳәа иԥхьаӡоуп: Калиақ, Кәарацәгьа, Нуфрен-Аԥсара, Чықәрҳан, Аԥсара – Соуқ-су, Ҭагәарақь, Чақаллық, Бычка; цәџьаа рқыҭақәа ҳәа иԥхьаӡоуп: Ҳасаидере, Ельмабаҳча (Аҵәаҭра), Ҟәҩынчеиз (Бильеџьық азааигәара). Абарҭ ақыҭақәа рыхьыӡқәа анҵоуп акырынтәи Ҭырқәтәылаҟа сныҟәарақәа раан (2003, 2005 ш. рзы). Насгьы абарҭ ақыҭақәа рыҟны инхо зегьы (асаӡқәа, аҳчыԥсаа, цәџьаа) хаз-хазы рхы шалыркаауагьы, ҳаԥсуоуп ҳәа рхы рыԥхьаӡоит, рдиалекттә-цәажәашьатә ҷыдарақәа шрымоугьы. Арҭ еиқәаҳаԥхьаӡаз асаӡқәеи, аҳчыԥсааи, егьырҭ абзыԥқәеи, џьгьардааи (абжьыуаа уахь ирыздырӡом – И.А.) реиԥш, Сҭампыли Болуи ақалақьқәа рыбжьара инхоит. Урҭ ибзианы ирдыруеит ирыланхо ашәуаа-абазинқәа рқыҭақәагьы: Ормақьеҩ, Қеԥеқли, Ԥазарқьеҩ, Ҳасанбе иқьеиҩ. Ашәуаа – ашьхаруаа (абазинқәа) еиҳа ирацәаны инхоит амрагыларахь: Сивас, Иозгаҭ, Чорум, Токаҭ уҳәа рыкәша-мыкәша. Ажәакала, досу  рҭоурыхтә ԥсадгьылаҿ ишынхоз еиԥш рхылҵшьҭратә хдырра рымоуп, асаӡцәа, аҳчыԥсаа, цәџьаа, ԥсҳәаа «абазинцәоуп» ҳәа зларзуҳәо акагьы иалаҟам, ус зҳәо аргамаду амц шырҳәо иккаӡа иааԥшуеит.
Ҩба. Асаӡқәа – аԥсуаа рдиалект ҷыдарақәа аԥсуаа ҵарауаа иҭырҵаахьеит. Убас, Баҭым акәша-мыкәша инхо аԥсуаа (урҭ реиҳараҩык саӡқәоуп – И.А.) рцәажәашьа аҷыдара ҭылҵаахьеит Е.Қь. Кьылба, урҭ аҭҵаарақәа мҩаԥган 1970-тәи ашықәсқәа рзы (шәрыхәаԥш лусумҭақәа). Лыҭҵаарақәа иҟалҵо рыла: аԥсуа бызшәа адиалектқәа ируакыуп асаӡ цәажәашьа. Асаӡ диалект абзыԥтәи ашьхартәи ирыбжьагылоуп. Насгьы иахьа Фериа инхо аԥсуааи ашьхарыуааи рцәажәашьала аамҭала еизааигәаны, уимоу етноҵакырадгьылк аҟны инхон (1983, ад. 89; 2000, ад. 40). Ҭырқәтәыла инхо асаӡқәа рцәажәашьа хықәкыла, урҭ ахьынхо ақыҭақәа рыҟны днеины иҭиҵаахьеит аԥсуа ҵарауаҩ, алингвист, афилологиатә наукақәа рдоктор В.А. Чирикба. Уи иусумҭа «Расселение абхазов в Турции» захьӡу аҟны иҟаиҵо алкаа хадақәа абас иҟоуп:
Ҭырқәтәыла инхо аԥсуаа ргәыԥқәа абасала рҽыршоит: абзыԥқәа, џьгьардаа – абжьуаа, гәмаа, ҵабалаа, ԥсҳәы – аҳчыԥсаа, асаӡқәа, цәџьаа (Ад. 260-261). Ашьхартәи адиалект иаҳа ирзааигәоу абзыԥтәи – абжьуатәи, атапнҭатәи аасҭа, уиезгьы уи уԥхьаӡар ҟалоит тапанҭатәи абзыԥ-абжьуатәи ирыбжьагылоуп ҳәа. Асаӡ диалект акәзар абзыԥ-абжьуааи ашьхартәи рыбжьара иҟоуп. Аҳчыԥсаа рцәажәашьала асаӡқәеи абзыԥқәеи адиалектқәа ирыбжьагылоуп. Иааидкыланы В. Чирикба аԥсуа диалектқәа абас ала еишьҭаиргылоит: тапанҭа, ашьхаруа, асаӡ, аҳчыԥсы, абзыԥ, абжьуа (Ад. 262). Автор асаӡқәа-аԥсуаа еиҳаны иахьынхо 12 қыҭа инареиҳаны иҟоуп (Ад. 268-271) ҳәа иԥхьаӡоит. Урҭ ақыҭақәа рыҟны шаҟа ҭӡы нхо, уаҟа жәлақәас иахьа иҟоу дрылацәажәоит. Анаҩсан иазгәеиҭоит: асаӡ диалект аԥсуа бызшәа иахәҭакны ишыҟоугьы, ӷәӷәала ианыԥшуеит абзыԥтәи абжьуатәи адиалектқәа ишырзааигәоу, ашьхартәи, тапанҭатәи раасҭа (Ад. 275). Асаӡқәеи, аҳчыԥсааи, цәџьааи еиқәдырхеит рцәажәаратә ҷыдарақәа, ркультура, азеиԥш аԥсуатә хдырра. Аха атәым дгьыл аҟны абызшәа аиқәрхара уажәшьҭа изалшом. Урҭгьы игәыҭшьаагоу аубых бызшәа иахьыз лассы ирыхьыр алшоит (ад. 277) ҳәа ихиркәшоит аҵарауаҩ иажәа. 
Асаӡқәа ирызкны амонографиа иҩит апрофессор Ш.Д. Инал-иԥа. уи иусумҭа «Садзы» захьӡу аҟны дазааҭгылоит урҭ рҭоурых, хылҵшьҭрала изду, рбызшәа, ретникатә хдырра, XIX ашәышықәсазтәи асаӡқәа рҵакырадгьыл, рсоциалтә еилазаашьа, аубыхқәеи дареи реимадара, «Аԥсын ду» ишызыҟаз, ашәуааи дареи реимадара, рынхамҩатәи рыуаажәаларратәи бзазашьа, рдоуҳатә культура уб. егь. Ҳарзааҭгылап апрофессор асаӡқәа ирызкны иҟаиҵо алкаақәак, насгьы иара ииҩыз абызшәала.
«Садзы – это особая этнографическая группа, обособленная часть абхазского этноса, которая издавна и до второй половины прошлого столетия (XIX в. – Ю.А.) обитала компактно на исконной своей территории в северо-западных районах исторической Абхазии, сохраняя в то же время… особенности своего ригинального языка, культуры и быта…» (Ад. 37). 1830-тәи ашықәсқәа рзы Амшын еиқәа Кавказтәи аԥшаҳәаҿы аҭҵаарақәа (аԥшыхәрақәа) мҩаԥызгоз Ф. Торнау иажәақәа рыла «от Анапы примерно до р. Шаке жили адыгские племена натухайцев и шапсугов, между Шахе и Саша (Сочи) находились убыхи, а территория от Саше до Ингури занята была абхазами («абазинами»), называющими себя «апсуа». Торнау агәра ганы дыҟан асаӡқәа шаԥсуааз. Уи иҩуан: «Садзы – поколение одноплеменное с абхазами, говорящее с ними одним и тем же языком без всякого приметного изменения» (Ад. 50). Асаӡқәа ретникатә ҳәаақәа  ҳәа Ф. Торнау иԥхьаӡон аӡиас Шәачеи Гагреи рыбжьара (Торнау, 1999. Ад. 484).
Ишаабо ала, Ҭырқәтәыла аҵакырадгьылаҿ иахьанӡагьы инхоит асаӡқәа, аҳчыԥсаа, цәџьаа, урҭ рцәажәаратә ҷыдарақәагьы, ретникатә хдыррақәагьы еиқәырханы ирымоуп – ҳаԥсуаауп ҳәа рхы рыԥхьаӡоит, аԥсышәала ицәажәоит, «южные абазины» ҳәа зларзуҳәаша иарбанзаалак акагьы иалаҟам. 
Ҭырқәтәыла иҟоу аԥсуаа хылҵшьҭрақәа зегьы: асаӡқәа, аҳчыԥса, цәџьаа, аибгаа, ҳамышьаа, чуаа, шәашаа, ԥсҳәаа, абзыԥқәа, гәмаа, дал-ҵабалаа, џьгьардаа (абжьуаа), ашәуаа, ашьхарыуаа Абаза ҳәа ирышьҭоуп. Аха ари ззымдыдруа шьоукы, Асовет аамҭазы еиԥш иахьагьы «абаза» - абазинқәа ҳәа ирыдыркылоит, убри иахҟьаны ари атәылаҿы инхо аԥсуаа рыӡбахә зынӡагьы ирҳәаӡом. Ҭырқәтәыла официалтә статистикаҿгьы зыӡбахә ҳәоу абаза роуп, насгьы уаҟа иарбоу (уажәы уигьы иаҟәыҵит - Ҭырқәтәыла ауааԥсыра ашәҟәы рҭаҩраҿы амилаҭқәа адырбаӡом, иԥсылману зегьы ҭырқәцәоуп ҳәа иԥхьаӡоуп - И.А.), аԥсшәа (ахатәы бызшәа) ада акагьы ззымдыруаз ракән, абазаҳәа ирыԥхьаӡоз урҭгьы 10-15 нызқьҩык ракәӡан иҟаз, 1950-тәи, 1960-тәи ашықәсқәа рзы. 
Еиуеиԥшым ахыҵхырҭақәа рыла, иахьа Ҭырқәтәыла аҵакырдгьыл аҟны аԥсуа-абаза зегьы шә-нызқьҩыла иҟоуп, урҭ еиҳараҩык ҳаԥсуаауп рҳәоит, ҳашәуоуп, ҳашьхаруоуп зҳәогьы ыҟоуп. Асаӡқәа «ҳсаӡ-ԥсуоуп» рҳәоит, аҳчыԥсаа рҽалкаара – ара Кавказ ианыҟаз иахьынхоз аҭыԥ иадырҳәалоит, амилаҭ азы «ҳаԥсуоуп» ада даҽакы рҳәом. Уимоу, аԥсуара аныҟәгараҿы дара ашьхарахь инхоз зегьы реиҳагьы иаԥсуаны, аԥсуарагьы ныҟәргоны рхы рыԥхьаӡоит. Ашьхарахь инхоз-мдаҩеиаа ҳәа изышьҭаз, шәсаӡқәоума ҳәа уразҵаар мап ркуеит, «Ҳара ҳаԥсуаауп» рҳәоит асаӡқәа ирзааигәаны ишынхозгьы. Иахьа Ҭырқәтәыла инхо асаӡқәа, ма аҳчыԥсаа абзыԥқәа – Гагреи Гумсҭеи рыбжьара инхо, антикатәи аамҭазы абазгаа ҳәа изышьҭаз, «южные абазины» ҳәа зларзуҳәаша акагьы рыдҳамбалеит. Нас асаӡқәа, аҳчыԥсаа ма абзыԥқәа «южные абазины» рзызҳәо аргументс ирымоузеи? Аргумент ыҟаӡам, ус иаҭахны ирыԥхьаӡоит азы ирыҩуеит, аха иабаҟоу аҵабырг?

Абаза араб жәлақәа рыҟны.
Иахьатәи араб тәылақәа – Сириа, Иорданиа, Мысыр (Египет) уҳәа рыҟны инхо аӡәырҩы, кавказ иадҳәалоу, рыжәлаҵәҟьа анаҩсан иацырҵоит Абаза. Уи зыхҟьазгьы – арҭ атәылақәа рыҟны инхоз, аԥсуа хылҵшьҭрақәа иреиуаз, хыԥхьаӡарала ирацәамызт. Урҭ зланхоз араб милаҭқәа ирыламӡырц азы, еидызкылоз ахьӡ – абаза жәлас – хьыӡҷыдас ишьҭырхит.
Абазақәа иахьа араб тәылақәа рыҟны инхо, ишиашаз Кавказантәи уахь инанамгаӡеит: шьоукы мамлиукцәан, шьоукы аҭырқә ҭуџьарцәа ирҭиит, даҽа шьоукы ахҵәара ду – амҳаџьырра ҳәа изышьҭоу аныҟаз, Ҭырқәтәыла ианнанага иргәамԥхақәан, дырҩагь ихҵәаны араб тәылақәа рахь ицеит. Сириа инхоз аԥсуаа 1967 шықәсанӡа Голантәи ақарахыра ҳәа иахьашьҭоу инхон, аха ари аҭыԥ ауриацәа (Израиль) рнапахьы ианиас, уа инхоз аԥсуааи ачеркессқәеи хцәаны Дамаскҟа иааит. Уа иахьааиз амлаҭ рацәа ианрылаха рбызшәа рхашҭуа иалагеит, иахьа уа инхо аҿар рхатәы бызшәа рыздырӡом. Иааидкыланы аԥсуа –а база ҳәа ахдырра змоу, иахьа 1000-ҩык иреиҳам. 
Мысыр инхо аԥсуаа – абаза иахьа зхатәы бызшәа здыруа, уи ала ицәажәо аӡәгьы дыҟаӡам. Амала 1960-тәи ашықәсқәа рынҵәамҭазы ара инхоз Абаза – ҳәа ажәла змаз рхыԥхьаӡара 8000 – рыҟнынӡа инаӡон. XXI-тәи ашәышықәса алагамҭазы Мысыр инхоз, Абаза ҳәа ажәла змаз, Т.М. Шамба ишаицҳауа ала, 25-30-нызқь рыҟнынӡа инаӡон.
Мысыр инхо, Абаза ҳәа ажәла змоу реилазаараҿы аиқәаҵәақәагьы (анегрцәа) ыҟоуп. Уи зыхҟьо ахҭыс абас иҟоуп:
200-ҟа шықәса раԥхьа, амал рацәаны измаз, Ҳасан захьӡыз ашеих, аҭырқәцәа – ирымихәҳаит 24-ҩык аԥсуа ҭыԥҳацәа, дара зегьы Аҟәа азааигәарантәи иқәыргаз ракән. Ашеих Ҳасан уаанӡагьы 6-иҩык аҳәсақәа иман, урҭ рыхьтә 4-ҩык аԥсылман зин ишаҵанакуаз ала, официала ашәҟә иҭагалан, урҭ рнаҩсан иаахәан иман ефиопкакыи иидианкакыи. Алакә аҿы ишыҟало еиԥш, ашеих иааихәаз аԥсуа ҭыԥҳацәа ирхылҵит 18-ҩык ахацәарԥари, 18-ҩык аҭыԥҳацәеи. Аха уи акәм иссиру: аԥсуа ҭыԥҳацәа аҩнаҭаҿы хыԥхьаӡарала ианеиҳаха, рыхшара зегьы жәлас Абаза рырҭеит, аԥсшәа ддырҵеит, иныҟәырго иалагеит аԥсуа ҵасқәа, ақьабзқәа, амаҭәа-ҩыҭәа, иаҳҳәап, аҟап-ҟаԥқәа. аԥсуа ҳәсақәа рыхшара реиԥш, ашеих егьырҭ иҳәсақәа ирхылҵызгьы иара ашеихгьы Абаза ҳәа ажәла шьҭырхит, урҭ реилазаараҿ дҟалеит аефиоп ҭыԥҳа илхылҵыз аиқәаҵәагьы (анегргьы). Абасала, аиқәаҵәақәагьы Абаза ҳәа ажәла рыманы иҟалеит.
Абри ахҭыс еиҭалҳәеит аԥсуа ҭыԥҳа, аетнолог, Мысыр ҭацас ирымаз Лариса Қәычбериа-ԥҳа (Шәахә. лыстатиа: «Араб тәылақәак рҿытәи аԥсуаа рхылҵшьҭра ретнографиа аҟнытә». Аж. «Алашара», 1971, 5. Ад. 76-81).
Араб тәылақәа рыҟны инхо аԥсуаа рҽеидкыланы иҟоуп, рмилаҭтә хдыррагьы рымоуп, еиҳараӡакгьы Сириеи Иорданиеи инхо. Кавказантәи уахь инеиз иааидкыланы шаркис (ачеркезцәа) ҳәа ирышьҭоуп изланхуа арабцәа, избанзар урҭ – адыгцәа хыԥхьаӡарала еиҳауп, насгьы кавказаа ҵасла-ҟазшьала еиԥшуп. Иахьа уажәраанӡагьы кавказаа арабцәа ирыламҩашьо иҟоуп. Ақыҭақәа рыҟны инхо аԥсуаа, шамахамзар, адгьылқәарыхроуп занааҭ хадас ирымоу. Урҭ, аиҳабацәа, ҩ-бызшәак рыла ицәажәоит: аҩны аԥсышәала еицәажәоит, адәахьы – раб бызшәала, аҿар аҵара рҵоит раб бызшәала. Аԥсуаа шамахаӡак акәмзар аԥсуа хьыӡқәа рымоуп, аҿар рыжәлақәаҵәҟьагьы рыздырӡом, аха милаҭла изеиуоу рыжәла Абаза иргәаланаршәоит. Ақалақьқәа рҿы инхо аԥсуаа еиҳарак акреиҭарсра – ахәҳахәҭра ауп занааҭс ирымоу. Ахацәа аӡәырҩы, арратә маҵураҿы иҟоуп, авиациа зегьы иреиӷьаршьоит. Ааигәанӡа арҭ атәылақәа рыҟны аибашьыга ҳаирпланқәа ирықәтәаз еиҳарак аԥсуаа ракән. Урҭ аӡәырҩы аԥыршьа рҵеит СССР еиуеиԥшымыз арегионқәа рыҟны.
Араб тәылақәа рыҟны инхо аԥсуааи адыгцәеи иахьынӡазалшо рҵасқәеи рқьабзқәеи ирықәныҟәоит. Шамахаӡак акәмзар иуԥылом аԥсуа ҭыԥҳа араб диццо, ма аԥсуа арԥыс араб ҭыԥҳа дааиго. Ара инхо рхыԥхьаӡара амаҷра иахҟьаны екзогамиа аилагарахь ииасыз ыҟоуп. Даҽакала иаҳҳәозар, аԥсуа ҭыԥҳа дааигоит, дареи-дареи рыда аӡәгьы дрыларгалом. Аԥҳәысҳәараҿ, аԥсуа ҵасқәа ирықәныҟәоит, амала асалонаҿ (аресторанаҿ) ачара аныруа, Аԥсныгьы ишыҟарҵо еиԥш, аҭацеи амаҳәи еиддыртәалоит. Бжьаратәла аԥсуа арԥыс 25 ш. ихыҵаанӡа ԥҳәыс даигом, 30 шықәса ирҭысны ԥҳәыс даазгозгьы уԥылоит. Аԥҳҳәызба 17 шықәса данырҭыс нахыс хаҵацрахь лхы хоуп (Иара уа, ад. 78). 
Иахьа Мысры ииз, Абаза ҳәа ажәла змоу уи аҳәынҭқарраҿы еицырдыруа маҵура уаауп, иҟоуп аҟазара аусзуҩцәагьы, иара убасгьы иҟоуп асусӡбаҩцәа, адукатцәа, анџьнырцәа, афицарцәа, аԥырыҩцәа, абизнес знапы алакыу. Иҟоуп иара убасгьы еицырдыруа ашәҟәыҩҩцәа, апоетцәа, артистцәа, ажурналистцәа. Аха рыцҳарас иҟоу, урҭ рахьтә (ажурналист Фиқри Абаза ида) аӡәгьы Аԥсныҟа дмааӡацт. Сириеи Иорданиеи инхо аԥсуаа реиԥш рҭоурыхтә ԥсадгьыди дареи еимадан, уигьы – Аԥсны аҳәынҭқарра ахьыԥшымра аназхаҵаха ашьҭахь, иӡбахо зҵаароуп ҳәа агәыӷра ҳамоуп. Ҳәарас иаҭахыузеи, ахала акагьы ҟалаӡом, азҵара аӡбара иацныҟәатәуп, ицатәуп, иаатәуп, аигәныҩра ҟалароуп… уимоу, хыҵхырҭақәак ишырҳәо ала, егьырҭ аҩадатәи Африка атәылақәа рыҟныгьы (Тунис, Марокко, Судан, Ефиопиа уҳәа) Абаза ҳәа ажәла змоу нхоит, аха уи шҵабыргу ашьақәыргыларазы иацныҟәатәуп – ицатәуп – иаатәуп, хықәкылагьы иҭҵаатәуп.













Латышев В.В. Известия древних писателей о Скифии и Кавказе. Вестник древней истории. 1948, 1.
Папаскир А.Л. Обезы русских письменных источников (историко-культурологический анализ). Диссертация в виде научного доклада на соискание ученой степени доктора исторических наук. Сухум, 2007.
Гулиа Д.И. Собрание сочинений. Том шестой. История Абхазии. Этнография. Сухуми, 1986.
Услар П.К. Этнография Кавказа. Языкознание. Абхазский язык. Тифлис. 1887.
Инал-ипа Ш.Д. Абхазы. Историко-этнографические очерки. Второе переработанное, дополнительное издание. Изд. «Алашара», Сухуми, 1965.
Гублия Р.К. Абхазо-адыгские этимологии. Сухум, 2004.
Кварчия В.Е. Историческая и современная топонимия Абхазии (Историко-этимологическое исследование. Сухум, 2006
Анчабадзе З.В. Из истории средневековой Абхазии (VI-XVIIвв.). Сухуми, 1959.
Бганба В.М. К вопросу о происхождении и этноязыковой принадлежности некоторых этнонимов древнего Восточного Причерноморья. – Абхазоведение. Язык, фольклор, литература. выпуск 1. Сухум, 2000.
История Абхазии. Сухуми, 1991.
Гамкрелидзе Т.В. К проблеме историко-этимологического осмысления этнонимии древней Колхиды. (К истории термина «абхаз» - «абазг»). Вопросы языкознания, 1991, 4.
Лавров Л.И. «Обезы» русских летописей. Советское этнография, 1946, 4.
Волкова Н.Г. Этнонимы и племенные названия Северного Кавказа. М., 1973; ее же – Этнический состав населения Северного Кавказа в XVIII – начале XIX века. – М., 1974.
Алексеева Е.П. О происхождении и расселении абазин в середине века. Проблемы этнической истории народов Карачаево-Черкесии. – Черкесск. 1980.
Тхайцухов М.С. Очерки истории абазин конца XVIII-XIX вв.  (этнокультурные связи с народами Северо-Западного Кавказа). Сухум, 1992.
Тхайцухов М.С. Абазины. Страницы древней и средневековой истории. – Черкесск – Карачаевск. КЧГУ, 2006.
Инал-ипа Ш.Д. Абхазы. Сухуми, 2006.
Ворошилов В.И. Топонимы Российского Черноморя. История и этнография в географических названиях. Издание второе, исправленное. Сочи – Майкоп, 2005.
Ворошилов В.И. История убыхов. Майкоп, 2006. 
Килба Э.К. Лексические особенности речи батумских абхазов. Ж. «Мацне» (Вестник АН ГССР. Серия: язык, литература). Тбилиси, 1979, 2; Некоторые особенности речи батумских абхазов. Ж. Алашара, 1980, 1 (на абх. яз.); Фонетические особенности речи батумских абхазов. Ежегодник Иберийско-Кавказского языкознания. Тбилиси, 1980, 7; Особенности речи батумских абхазов. Тбилиси, 1983; О диалектной базе речи батумских абхазов. К проблеме садзского диалекта. Фольклор. Литература. выпуск, 1. Сухум, 2000. Ад. 39-45.
Чирикба В.А. Расселение абхазов в Турции. В кн.; Ш.Д. Инал-ипа. Садзы. историко-этнографические очерки. М., 1995. Ад. 260-277.
Инал-ипа Ш.Д. Садзы. Историко-этнографические очерки. М., 1995.
Торнау Ф.Ф. Воспоминания и документы. Секретная миссия в Черкесию русского разведчика барона Ф.Ф. Торнау. Нальчик. «Эь-фа». 1999.
Қәчбериа Л. Араб тәылақәак рҿтәи аԥсуаа рхылҵшьҭра ретнографиа аҟнытә. Аж. Алашара, 1971, 5. 















  


