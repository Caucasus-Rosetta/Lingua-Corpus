АԤХЬАЖӘА

Маҷк иҟәнысшьоит алитературатә рҿиараҿы исылшаз. Аха сара сыԥсҭазаараҿы исылшаз иааидкыланы уахәаԥшуазар, имаҷҵәҟьоуп ҳәагьы узҳәом. Сара сымчқәеи сылшарақәеи х-хырхарҭак рыман: арҵаҩратә усура, арҿиаратә усура, анхаратә усқәа.
Арҵаҩратә усураҿы 30-шықәса ирзынаԥшуа аус зуит. Ишдыру еиԥш, арҵаҩра – имариоу усым. Аурокқәа рымҩаԥгара рнаҩсгьы, уи иадҳәалоуп имаҷым аџьа. Арҵаҩы имазароуп акалендартә план, атематикатә план, ес-урокцыԥхьаӡа рпланқәа. Урокк аплан егьа еиҵаскит, уҳәаргьы тетрад бӷьыцк еиҳахоит. 20 – шықәса сара сыҟан апедсовет амаӡаныҟәгаҩыс,  исыҩуан апротоколқәа. Ҽнак слатәан абарҭ зегьы еицҵаны ианысыԥхьаӡа амашьынкала икьыԥхьзар 15000 нызқь даҟьа инреиҳахеит. Шьҭа шәазхәыц 15000 нызқь даҟьа ахьынӡанеиуа. Уи аҟара сашьҭамызт, абжа-еиҭабжа асахьаркыратә литература иаҵанакуа аҩымҭақәа ҩны исымазар.
Имаҷҵәҟьоуп ҳәагьы узҳәом арҿиаратә усураҿы исылшазгьы. Ԥыҭк сылшеит ҳәа исыԥхьаӡоит анхараҿгьы. Абарҭ  ахԥа акы еиҳаны, акы еиҵны срыхәаԥшуамызт. Зегьы сара сзы еиԥшын.
















АԤА

Аҵх ашара аҽазнакхьан, аха лацәеихьшьк  налзыҟамҵацызт Зинаида. Уи ҭыԥ лнаҭом иахьа лыла иабаз. Дуазыруа, лылаӷырӡқәа лыхәлаҵәо лиарҭа дагәылоуп. Лнаҩсан драҳаҭӡа дыцәоуп лыҷкәын Смел.
«Сыбла сажьама? Мамзаргьы лаԥшыҵашәароума?.. Мап! Мап! Изыҟалом ус ҩыџьа ауаа еиԥшны! Уи иара иоуп! Иара иоуп! Аха ишԥаҟала?! Ишԥаҟала?! Иԥсы ҭоуп! Дыҟоуп иара! Ԥҳәысгьы дааигазар акәхап: ицыз аӡӷаб иара диеиԥшуп», - абас длаӷырӡышон Зинаида Коновалова, Афон аԥсшьаразы ауада аанкыланы даныҩнала адырҩауха. Лиарҭа днықәтәан лԥа Смел иахь днаԥшит: иара дҭахәхәа дшыцәац дыцәан, нас хара илаҩсхьаз аамҭа цәгьа, аамҭа еиқәаҵәа асахьақәа ааины лыбла иаахгылт.

* * *
Агвардиа амаиор Смел Нарҭба акоманда зиҭауа артиллериатә архәҭа аԥсеиҭакразы иаанҿасит афронт иацәыхарамыз ҳаблак аҿы. Кавказ еидкылаз ари архәҭа раԥхьаӡа аибашьра иалахәын Сталинград амҵан. Аиҳарак иара еиқәыршәан асолдаҭцәа ҿарацәа рыла. Уаҟа иҟан аурысқәа, аԥсуаа, ақырҭқәа, аерманцәа, ауаԥсаа. Аԥсшьара аамҭазы урҭ хаҭәааит иҿыцу уаала, дара урҭгьы қәыԥшқәан, иаҳараҩык аԥсра ала иҭамԥшыцыз, ишырҳәауа еиԥш, макьаназы ахәшәбылфҩы ззымдыруаз, иамфҩыцыз ракәын. Афронт ахь ацаразы априказ ҟалаанӡа уи архәҭа иалаз рыԥсы ршьон.
Ус ицеит ҩбаҟа-хԥаҟа мшы.
Хәылԥазык, аӡын мра аҭашәарашҟа ахы анархоз, аибашьцәагьы уаххьафара рҽаназыҟарҵоз аамҭазы, абна аганахьала иаагеит игәҭҟьаганы иааигәахауаз «аиункьерсқәа» рыбжьы. Хә-минуҭкгьы мцацкәа, архәҭа ахьаангылаз аҳабла аадырхыџхыџит абомбақәа рышәышәбжьи рыҭҟәацрақәеи.
Афицарцәа ркомандала аибашьцәа ахыҵәахырҭақәа рахь еизыҩт, рҽырҵәахит абнаҿы.
Омашәа ибатәым ари раԥхьатәи аӷа иҳаирпланқәа рбомбакажьра иаршәаз аибашьыҩцәа ҿарацәа ҟалазар, ишәаны рхы еимлагәа иркызар, мамзаргьы иаарԥыхьашәаз ақәҵаны ихырҩазар. Аха иҟан абраҟа мбатәшәа иубашаз акы: иара убри иналкааны игәы иалан архәҭа аполитрук Акаки Мхеиӡе – аҳақьымтә санитартә хәҭа аначальник аибашьратә ҳақьым Зинаида Коновалова абри аҩыза ашәара зныԥшуаз ахымҩаԥгашьақәа ахьылцәааԥшыз.
Архәҭа аполитрук дшанхеит, аибашьратә ҳақьым раԥхьатәи абомба ашәышәбжьы шаалаҳзҵәҟьа дшәаны лнацәақәа рыла ллымҳақәа џьгәаны, ганха дшыҩыз, ари аџьаҳаным дацәцар лҭахызшәа, нас сабик иеиԥш, дхымхәаха аҵәыуара дшалагаз аниба.
Ҳәаак амамкәа игәнигеит ари аполитрук. Мап, ҳәарада, абомбакажьра аӡәгьы гәрҿыхагас изшьом. Аха абас ахымҩаԥгара афицар иаҭәам. Даҽак уҳәарын, лара аибашьра иаламшәац, аибашьра зымбац аӡә лакәзар. Аха иабаҟоу, Зинаида изныкымкәа аибашьра аидысларақәа лбахьан, аӡәырҩгьы иргәалашәоит лара абзарбзан мца дызлагылаз агәхьаа мкыкәа, лнапала аибашьыҩцәа рыхәрақәа шҿалҳәоз.
Илықәшәазеи уажәы, илыҵалазеи? Иҟалап ҩнуҵҟала еиҭасрақәак дрықәшәазар? Зинаида зынӡа илхашҭит, лара дшфицару акәым, дшеибашьҩы ҳақьымугьы. Дшеибашьҩы ҳақьыму адагьы архәҭа акомандир ихаҭа дышиԥҳәысу.
Ааи, ааи, Зинаида Коновалова архәҭа акомандир Смел Нарҭба диԥҳәысын. Дара ҭаацәаракхеижьҭеи шықәсыбжак акәын иҵуаз, архәҭа раԥхьаӡа аибашьра аҽаланархәраны ианыҟаз аламҭалазы, афронт акырӡа иацәыхараны ианыҟаз аамҭазы. Аибашьрагьы еицалагеит дара архәҭак аҿы еицыҟазарац аҳәара ҟаҵаны.
«Ах, шаҟа длахҿыхузеи, шаҟа дгәышьҭыхҩузеи Зина! – дхәыцуан Мхеиӡе. – Шаҟа днаалаҩузеи, шаҟа ирласны дулаҵәозеи, шаҟа дреиҷаҳауазеи ауаа. Уажәы лара лакәӡамкәоуп дшыҟоу, лара лхаҭа дыжьжьатәха даақәгылт…»
Абарҭ ахәыцрақәа зегьы аполитрук ихаҿы мацәыс еимҟьарак аҟара ада ыҟамызт. Егьи амацәыс еимҟьаразы иара дыццакны днеихеит аибашьратә ҳаџьым длыцхрааразы, ишәаны иҟаз аԥҳәыс иара ицәеижь ала дыхьчаны иахьшәарҭамыз аҭыԥ ахь дигеит.
…Аха абар абомбакажьра еихсыӷьт, асолдаҭцәа цәырҵит. Зинаида Коноваловагьы лшьара дықәлеит. Ицәышӡа иҟаз лхы-лҿы ашьа азаауа иалагеит, лылақәа дырҩегьых иаацырцырит.
Мхеиӡе маӡала зхы-зҿы лахҿыххаз аԥҳәыс ҿа дылҿаԥшуан, дрыхәаԥшуан хәыҷык иҩхашәшәалаз лԥынҵа, лылахәыц ауқәа, хәыҷ қьышәҵас иԥахә-ԥахәӡа ичызшәа иҟаз лқьышәқәа. Даақәԥсычҳаит Мхеиӡе: «Шәиԥхьыӡ зқәызааша аибашьра! Зықьҩыла абри Зина леиԥш аҳәса ҿа ссирӡақәа рыҩнқәа ирыхганы икьакьоу асолдаҭ шьнелқәа рышәҵаны аибашьра иҭанаргылт?! Аха аԥсадгьыли ажәлари рҿаԥхьа аҭакԥхықәра акы иеиԥшым. Уара узусҭазаалак – ухаҵа ма уԥҳәыс – афицар шьнел наушәуҵа, уара иууалуп иарбан ҭагылазаашьазаалак – аибашьраҿы акәу, аԥсшьара аамҭазы акәу – еснагь аибашьҩы изы уҿырԥшыганы уҟазар…»
Аполитрук Мхеиӡе аҵәахаҳа еиԥш зшьа еилыԥхаауа игылаз аибашьратә ҳақьым дналҿаԥшын, нас, ҭабуп ҳәа илҳәаз ажәақәа рҭакс иарӷьа напы ихылԥа аԥынҵа инадкыланы, днаҳәын аштаб ашҟа иҿынеихеит.
Ԥыҭрак ашьҭахь агвардиа амаиор Нарҭба длыԥхьеит аибашьратә ҳақьым Зинаида Коновалова. Аштаб аҿы Смел ида аӡәгьы дыҟамызт.
– Зина, - ихыџхыџуаз бжьыла дналагеит амаиор,- Зина… адивизиа аштаб аҟынтә иааит априказ. Абар иара. Баԥхьа.
Зинаида ақьаад лхаҵа иааимылхит, ирласны блала днахысит. Априказ аҿы ианын абас: «Уаҵә ашьыжь, асааҭ 5 рзы, шәырхәҭа бнала инеины аӡиас амраҭашәарахьтәи аԥаҩ аҿы апозициа аанкыланы итәароуп».
– Нас? – Зина агвардиа амаиор днеиҿаԥшит, илылшаша агәра зимгашаз атәы акы шиҳәашаз лцәа иалашәо.
– Ибылшару бара афронт ахь ацара?.. Уажәы ааигәаӡатәи ашьҭахь…
«Аа, ус анакәха, Мхеиӡе зегьы акомандир еиҳәазаап. Аха аначальник, насгьы иҩыза, излеицәиӡари урҭ зегьы. Аиҳаракгьы Зина дахьаҵанакуа атәы. Уи еилкаауп. Аха сизеилкаарыма сара Смел?»
Иааԥсаха иҟаз ҳаибашьцәа ҭаха рымҭо аухантәарак иасуаз аурҭгьы ааихсыӷьт. Иаарласынгьы аԥша иԥхарс иаманы ицеит еицрыжәжәа иҟаз аԥҭақәа, иагьаацәыҵаԥхеит зыԥхара маҷӡахаз аӡынтә мра, зегь ргәырӷьауа. Убасҟан аҭынчра цәаныррак иаамҵанарст зегьы. Дара ирҭахын, абри зегьы аархаршҭны, аибашьра иацу ахьанҭарақәа наҟ инкажьны, абри ицам амра ашәахәақәа рхы-рҿы иамҵаркырц…
Аха аибашьра шаҭарак ҟамҵакәа, макьана ишыҟоу ала ахы аацәырнагеит. Дырҩегьых, ԥыхьа афронт азааигәара еиԥш, ажәҩанг иаахылт аӷа иҳаирпланқәа, иаагеит ауаҩы игәы ҭызшьаауа икаҳауа абомабқәа рыбжьы… Анцәа идырп, ари архәҭа арахь ишааз афашистцәа рҟынӡа иназгаз, минуҭқәак рышьҭахь ҳаибашьцәа ҵҩа змам абомбақәа ларықәҳаит…
Зинаида Коновалова дгәаҭеиуа дыԥшуеит аӡиас ахь. Абар шьҭа иубоит уи абомбакажьра иахәхаз ауаа – ихәуи ишьыуи аибашьыҩцәа.
– Ԥхьаҟа! – акоманда ҟалҵеит лара.
Асанитарцәагьы, ҵла махәла рҽыҵәахуа, рҿынархеит ахәцәа рахь. Абар ахәцәа аӡиас ари ахықәахь иааргоит аџьамыӷәа цәгьа баны, избан акәзар ашьха аҟәаԥа-ҿаԥара еиԥш аҵаа џьара илззан, џьара иҭабган: иаҿын ахәцәа рыԥсы аиқәырхара, ауаа рыԥсы анырхара… Аха ари закәтә хлымӡаахузеи? Бомбак ҭҟәацит аԥаҩ иазааигәаӡаны. Аҵааԥҽыхақәагьы иахьабалак инахьнагӡеит. Убри абомба аҵаа хьеиҟәнажәаз иахәлабго иалагеит асанитарцәагьы ихәыз аибашьыҩцәагьы. Зина дыҭрысны лҿыналхеит урҭ дрыцхраарц. Аха убри аамҭаз убас ӷәӷәала иааҵысит адгьылгьы, асгьы, ажәҩангьы…
Иуадаҩуп Зинаида Коновалова лгәырҩа аиҭаҳәара, ари еиԥш анлаҳа. Иааргаз ахәцәа архәҭа акомандир Смел Нарҭбагьы дрылан. Иара даара дшәарҭан. Ԥшрак ҟамҵакәа агоспиталь ашҟа дышьҭын.
– Смел сылашара, Смел, - дҟәындҟәындуа лхаҵа дихагьежьуан Зина.
– Бҽырӷәӷәаны быҟаз, иаарласны ҳаиқәшәоит, иаарласны…
– Уара уҟамкәа аԥа дсоур сҭахым… - Зинаида лылаӷырӡқәа аахажжылеит.
– Аԥа бҳәоу?! - ҿааиҭит Нарҭба. – Ҳара аԥа дҳауану?
Аԥҳәыс, ааи ҳәа аанарго, лхы аалырҵысит.
– Иугәалашәо усҟан абомбакажьраан, сшәара зыхҟьаз уи сцәа иалоу сԥа иоуп, иара иоуп уажәгьы сзыхӡыӡаауа.
– Шьҭа еилыскаауеит, - аарла ҿааиҭит Смел.
– Аха сара усҟан ашәара аҵкыс саиааит… Наҟ хара исԥырысцеит уи сара, шьҭа уара уоуп… аха убзиахап, афашистцәа анықәцахалак, ҳаиқәшәап… Нахьхьи исзыԥшуп ахәцәа, - лхаҵа даагәыдылкылеит.
Уи акәхеит, Нарҭба атылтә госпиталь ахь ддәықәырҵеит. Зина аӷа хәымга диҿагыланы дықәԥон, дцон ԥхьаҟа…
Ҽнак зны Зина лыхьӡала ашәҟәы кылхх иааит. Иаахыртны даԥхьазар – ахлымӡаах!! Уа иаҳәон ахәцәа ахьышьҭаз агоспиталь абомба анақәҳа, Смел Нарҭба дышҭахаз атәы. Илымпыҵшәеит Зина лгәы кылзыблааз ашәҟәы, ларгьы лыԥсы маҷхан дынкаҳаит…
Уи ашьҭахь иҵегь ирацәаны аидысларақәа, ахәцәа, абомбакажьрақәа, нас лара лхаҭа лыхәра, агоспиталь аҿы лыхәшәтәра, уи ашьҭахь дырҩегьых афронт, ажәҩан аҟынӡа ихалоз амцабз, нас ҩаԥхьа агоспиталь… ахшара аиура, нас атыл, ахәыҷы иааӡара, ашьҭахь Сибраҟа лаби лани рахь, аусура…
Абарҭқәа зегьы уажәы иҿыцны Зина лҿаԥхьа иниасит.
Аԥхын мшаан даара ишоуран. Зымч зылша маҷхаз аԥша аарлаҳәа иарҵысуан аҵла быӷьқәа, иаргьы уаҳа аламкәа уи ашоура иарааԥсазшәа. Афон амҩадуқәа руакы ԥшьаала ианыланы инеиуан ԥҳәыс ҿа наҳаракки иеиқәыӷәӷәа-иеиқәҟаца иҟоу ҷкәына қәыԥшки. Урҭ аауан амшын аҿынтә рҽырхьшәашәаны. Раԥхьа уахьынрыхәаԥшуаз иаабац хьаада-баада амшын аҿықә аҿы зыԥсшьара мшқәа зхызгауа ԥсашьаҩык уҳәарын.
Аԥсшьарҭа ҩны «Аԥсны» ианнамариашаха, дара апальма ашәшьыраҿы рҽааныркылт, рыԥсы ааиҭаркырц. Иаалырҟьаны аԥҳәыс дааҭрысит. Аулица егьи атротуар дықәланы днеиуан хаҵак. Уи дивагылан жәабаҟа шықәса зхыҵуаз ӡӷабк.
– Ибыхьи, сан? – дҵааит аҷкәын, иан лхымҩаԥгашьа ангәеиҭа.
– Акымзарак, сыҷкәын, сааԥсеит, ус баша сааԥсеит…
Аха аҷкәын қәыԥш иаҩымст, иан бла лахьеиқәҵала ишынаскьалгоз еицны инеиуаз ахаҵеи аӡӷаб хәыҷи.

* * *
Афон ақалақь дуум аҟынтә араҟа иҟоу ауаа зегьы еибадыруеит, иҿыцны иааиз аӡәы дыҟазаргьы, иаразнак зегьы дырбоит, рылаԥш дыҵашәоит. Адырҩаҽны Зина илдыруан Смел Нарҭба асанаториа «Аԥсны» директорс дшамоу, Назиа ҳәа аӡәы ԥҳәысс дышимоу, насгьы уи лҟынтә аԥҳа дышимоу…
Амза амшын ихыҷҷалоит. Апальмақәа рымахәқәа ахьеидысло рыбжьы гоит, ашьшьыҳәа ацәқәырԥақәагьы рхьарчбжьы уаҳауеит инеиԥшны, иара амшын ахаҭагьы хәыцрак иҭаҳәахаа иамоушәа…
Иҭацәыз аҟәара лхала давоуп Зинаида Коновалова. «Иҟасҵари? Ишԥазури?! Абриаҟара аамҭа ашьҭахь лгәы иҭамкәа, лхы иҭамкәа, дыԥсхьеит, дыӡхьеит ҳәа ззылԥхьаӡоз ауаҩы уажәы абра дылбеит. Сԥа Смелгьы идыруеит, уи, иара иаб, амаиор афронт аҿы дҭахазшәа. Ишԥаиасҳәо, абра ҳахьынӡаҟоу, сԥа иааидырыр уи асанаториа адиректор ижәлеи ихьӡи? Иара ус даргьы цәгьашәа еиԥшупеи. Дарбанзаалак уи иара дшиԥоу изымдырырц залшом.
Аха избан, Смел иԥсы ҭаны дыҟазар, дызсышьҭамлеи, сзимԥшааи аибашьра ашьҭахь?.. Ауаҩы даараӡа иааиҭаххар, иааизымԥшаауа ҳәа акгьы ыҟам… Иааиҭаххар… Аха, уи сҳәаргьы, сара дсыԥшаар шԥасҭахыз, аха избан иаразнак изхасҵаз иара ирхәҭантә исзааз ашәҟәы иаҳәоз, акомандир Нарҭба дҭахеит зәа?..»
Убри илоуз адырра дахәаҽны дшамаз уаҳа ҽеила акгьы лзеилымкааит… Смелгьы сара сҭахаз џьишьозаап…
Амза амшын ихыҷҷалоит. Апальмақәа рымахәқәа реидысларабжьы, инеиԥшны ацәқәырԥақәа рхьарчбжьы. Амшынгьы хәыцра хьанҭак иҭаҳәахаа иамоуп…
«Уажәы? Ишԥаҟасҵари?! Исымоума сара азин Смел иҭаацәара рҭынчра аилагара? Дышԥаԥылари ҳԥа ари анидырлак? Ишԥахәаԥшыша ари Смел иԥҳәыси иԥҳаи? Мап! Мап! Сара исымам уи азин. Ҳақәҵроуп, иаарласны ҳақәҵроуп…»

* * *
Ииасит даҽа ҩы-шықәса.
Иҟәандоу ааԥынтәи амшқәа рзы асанаториа «Аԥсны» адиректор Смел Нарҭба икабинет аҿы дтәаны ашьыжь изааргаз ашәҟәқәа реилыргара даҿын. Уи убриаҟара ихы азышьҭны даҿын, аӡәы иуада дшыҩналазгьы изгәамҭаӡеит. Адашьма аӷәбжьы ангоуп иара ихы данҩаха.
– Сышәзыӡырҩуеит? – ихы дҩахеит адиректор.
Ашә ааигәара дԥхашьа-ԥхаҵо дгылан ҷкәына қәыԥшк, еиқәакы, ҳаракык. Иара илаԥш ааихмырсыӷьӡакәа адиректор дихәаԥшуан.
– Сузыӡырҩуеит, арԥыс, - даҽазнык иҳәахт Нарҭба.
– Сара… Саҭамзааит… Сара… шәԥа соуп…
– Сԥа?! – дызҿыз дааҟәыҵын арԥыс дкылкааны дихәаԥшуа даатәеит адиректор. Иара изхаҵомызт иаҳаз.
– Сԥа?! Ишԥа?! Сара ԥа дсыманы сыздыруам! Иҟалап уҩашьазар, арԥыс! – ихаҟынтә ишьапаҟынӡа дааимидеит лаԥшыла. Аҷкәын иԥынҵа, илақәа, илахь – зегьы иара итәызшәа, наџьнатә дзышьцылаз, иидыруаз ракәызшәа ибеит.
– Мап, сымҩашьаӡеит сара… Сан лоуп саазышьҭ!
– Уара иужәлоузеи? Илыхьӡузеи уан, дабаҟоу лара? – дҵааит Смел Нарҭба дыццакны.
– Сара исыжәлоуп Нарҭба, исыхьӡуп Смел…
Амаҭ ицҳазшәа дҩаҵҟьеит Нарҭба.
– Ишԥа?! Ишԥаҟала?! – инапы илахь инадикылеит иара. – Иузҭада ус ажәлеи ахьӡи?! – днаихәаԥшит иаԥхьа игылаз арԥыс.
– Сан илыхьӡуп Зина, илыжәлоуп Коновалова. Уара уҭахеит ҳәа анлаҳа, сара  шәара шәыхьӡи шыжәлеи сыхьӡылҵеит…
– Зи-на… Ко-но-ва-лова?! – ила агәқәа ааҭбаахеит Нарҭба. Ишԥа! Дҭамхазаап нас усҟан!..
Мацәысеимҟьарак еиԥш, Смел – аб ихаҿы иниаҟьеит:
Агоспиталь дҭыҵны афронт аҟны деиҭаннеи ашьҭахь акәын. Зина лхабар ҳәа акгьы издыруамызт. Ҽнак иара дызлаз архәҭахь даарышьҭит ԥҳәыс быргк телефонисткас. Зны аидысларақәа рыбжьараан Смел Нарҭбеи уи аԥҳәыси шеицәажәоз, иара илеиҳәеит Зина Коновалова ҳәа аԥҳәыс дышимаз, уи лцәалтәымкәа дшыҟаз, лхабаргьы изымдыруеижьҭеи мызки бжаки раҟара шҵуа.
– Зина Коновалова?! – дныҩныҵәааит аԥҳәыс, - лцәа лтәымызт уҳәама?..
– Илыхьи?! Џьаракыр дыжәбама?! – днеилыԥсааит Смел.
– Ааи, дызбеит, дыздыруан. Жәа-мш агоспиталь аҿы ҳаицышьҭан лареи сареи.
– Нас, нас! – дааӷьаҵәы-ӷьаҵәеит Смел.
– Нас… Ҽнак аӷа иҳаирпланқәа аахалан ҳгоспиталь абомбақәа лақәрыжьын ицҟьа-шәҟьа иргеит. Агоспиталь аҿы ишьҭаз аӡәы даанымхеит. Сара уи аамҭазы агәараҿы снеи-ааиуеит ҳәа сылбааны сыҟан. Ашьҭахь сыла дабеит, идырхәашаз аҩны иалыргаз, иԥсыз анышә ианарҭоз ларгьы дхыблаа-ҿыблааны урҭ дышрыцыржыз…
– Дабаҟоу нас уажәы уан? – дҵааит Смел.
– Омск дыҟоуп. Аклиникаҿы хирургс аус луеит.
– Нас, нас, сыҷкәын, - Смел днеин ахышә днадгылт, иҟалаз ааидихәыцларц азы. Игәаҿы ихьу-хьууа иаацәырҵыз ахьаа чҳауа, Нарҭба игәалаиршәон Зинеи иареи анеиқәшәа раԥхьатәи амшқәа, рыбзиабара еибыҳәара, хаҵеи-ԥҳәысси реибагара. Уажәы Смел Нарҭба ихы гәыбӷан аиҭон.
Ииашоуп, иара иауит Зина Коновалова дышҭахаз ала ашәҟәы, лыԥшааразы иалаиҵаз ашәҟәы аҭакс, аха ихьзаалак, ари иҟалаз азалымдара ахара иара ихы иақәиҵон. Ишԥасылшеи иаразнак убри адырраҭареи аԥҳәыс исалҳәази ахаҵара? Сызлышьҭамлеи егьырҭ агоспитальқәа рҿы, атил аҿы, атәыла зегьы аҿы? Избан?! – игәы еибакуан иара. Аха игәы ааҟычны, ихы дҩахеит Нарҭба. Аԥа ибла ааихмырсыӷьӡакәа аб иҟаиҵақәоз дырзыԥшуан.
– Иалудыраазеи нас, сара ара сшыҟаз?
– Ҵыԥхцәа араҟа ҳаԥсы ҳшьон, сан машәыршақәа шәара шәылбеит. Абра ааигәа џьара ауаҭах ҳаҩнан… Саргьы изныкымкәа шәызбахьан.. Аха сара исыздыруамызт, шәара… сара саб шшәакәыз.
– Даҽазны исоумҳәан «шәара!» - иҳәеит Смел. – Уара ҳәала! Уара ҳәа ауп ишсоуҳәалаша!..
– Ибзиоуп, сҽасыршьцылап.
– Убас, сԥа.
Смел иԥа илақәа, иџьымшьқәа, илахь ихахәрҳәқәа – зегьы уажәы Смел – аб убас изааигәан, изгәакьан. Уажәы-уажәы дгәыдикылон, игәӡуан илақәа, ихахәы, илахь, иӡамҩақәа, иқьышә ԥшӡақәа.
Шаҟантә ихы инаркны ишьапаҟынӡа лаԥшыла деимидазеи иара ицәа-ижьы иалҵыз иԥа уажәы иаԥхьа иӷәӷәаӡа, иауӡа игылоу арԥыс.
– Абасҵәҟьа акәымзи сшыҟаз, абри иаҟара ансхыҵуаз…
– Жәибжь, - дԥышәырччо днаицхрааит аԥа.
– Иаҳа иашахоит, уара сара усеиԥшуп ҳҳәар, ус аума?
– Ааи, усоуп.
Нарҭба ауадаҿы даалеи-ҩеит. «Закәытә насыԥ дуузеи, - дхәыцуан иара, - сара дсымоуп аԥа… Ари дыхҩыкыуп… - Абра изгәамҭаӡакәан иара даалак-ҩакит, - лгәы иаанагарызеи Назиа?!»

* * *
Насыԥшәа, Назиа ажәытә еибашьҩы иԥҳәысра даԥсахеит. Смел иԥа ицәырҵра лара даԥылт хаҵаҵас, анаҩсангьы акреилызкаауаз, акреилызцоз ԥҳәыск леиԥш. Ахәылԥазы, ари еиԥш ахҭыс заҳаз Смел иуацәеи иҭынхацәеи анааи, Назиа шьаҿак дналԥырҵны џьаргьы дцар луамызт аҷкәын. Лхаҵа иеиԥш, ларгьы дрықәгәырӷьон, асасцәа иҟарҵоз адныҳәаларақәа. Асеиԥш иссирны иахьынҵәаз наџьнатә аахыс ихәыцырҭа бааԥсны Смел иԥсҭазаараҿы иҟалахьаз.
Иахьынҵәаз? Мап. Ари ахҭыс иамоуп анарха, иҟоуп иацу…
…Амза амшын ихыҷҷалоит. Апальмақәа рымахәқәа ахьеидысло рыбжьы гоит ашьшьыҳәа, ацәқәырԥақәагьы рхьарчбжьы уаҳауеит инеиԥшны, иара амшын ахаҭагьы ҭатәоуп, хәыцрак иҭаҳәахаа иамоушәа.








АНАСЫԤ
Уи арԥыс ԥшӡа, арԥыс еиҿкаа неиҩымсрада дырдыруан арсаулаа зегьы. Знык иадамхаргьы, дызбаз дихашҭраны дыҟамызт бзанҵыкгьы. Иара дахьынеимышьҭроу ахаара ихьыкәкәаны икаҭәон. Ихы-иҿы цәгьшәа иԥшӡаны еиҿартәан: иӡамҩа ҟаԥшьқәа, аҵәахаҳа еиԥш, хәыҷык иаалгәгәзи, иԥынҵа иаша ҟәрышәи, ила ҭыџьџьаақәеи, иқьышәқәа, ахәыҷы қьышәқәа реиԥш, хәҷык иԥахә-ԥахәӡа иҟази, ахьҩеижь иаҩызаз, аҩада иԥхьаҳәаны иҟаиҵоз ихахәи, ихаԥыц ԥшӡақәеи – зегьы дара-дара, даара скульптор бзиак еибиҭазшәа, убас еиқәнагон, еинаалон. Аха, иҟаларын, зегьы реиҳа иԥшӡаз уи илақәа ракәзар. Дара еснагь илашон, иччон.
Ақыҭаҿы зегьы реиҳа иласны, иԥшӡаны иӡсо дарбан? – Миша Максиута, ашьапылампыл асраҿы зегьы иаарылукаартә еиԥш ихәмаруада? _ миша Максиута, ахысраҿы агәҭа иҭазыршәуа дарбан? – Миша Максиута. Ажәакала, дахьурхалакгьы дыҷкәына еиқәшәан. Аҵара иҵон иара Арсаултәи ихарҭәаам абжьаратәи ашкол аҟны. Араҟа иқәлацәеи иареи еиуеиԥшым ахәмаррақәа еиҿыркаауан. Иара даара ибаҩ, ицәыласын, бзиагьы ибон аласра зҭахыу ахәмаррақәа. Ахәыҷқәа зегьы бзиа еицырбоз «аҭцара» ҳәа изышьҭаз ахәмарра акәын. Уи уажәгьы џьара-џьара ихәмаруеит, аха усҟан уи иаҳа ихҭакны ирыман ахәыҷқәа. Уи ԥҟарас иаман иасуа ҩ-командакны рҽыршон, џьоукы иԥшьыркцаны цәаҳәала икәыршаз аҩнуҵҟа иҭалон, егьырҭ наҟ-ааҟ ахқәа рҿы игылан ампыл ргәыдырҵон, ампыл заахаз уи дыҭцоуп ҳәа иԥхьаӡан. Убас аӡәаӡәала зегьы анҭырцалак, нас урҭ ҭызцаз акоманда ҭалон. Бжеиҳан Миша ихала даанхалон. Усҟан иара икоманда иалаз зегьы, насгьы дара рзы «ибылуаз» арҵаҩцәагьы инарымакны игәы дырӷәӷәон, иқәкны иааиуа ампыл имаархаӡакәа дацәцо аԥшьыркца дахьҭаз: «Миша, ухы гәаҭа! Миша, ҳҿых!» Мишагьы иҿихуан. Зегьы агәырқьҳәа рнапқәа еинҟьаны аԥара иалагон, Миша абар-абар иаахоит шуҳәо, ампыл днамҵасны ианиклак. Уи ахәмарра аԥҟарала усҟан акоманда иалоу зегьы дырҩегьых аԥшьыркца аҩнуҵҟа иҭалахуан.
Ааи, уи зегьы бзиа еицырбоз ҷкәынан. Иаргьы гәыкала пату рықәҵан бзиа ибон иҩызцәа. Аха Миша лымкаала дылзыҟан ӡӷабк. Уи Клава Прохороенко лакәын. Лара даара зых пату ақәызҵоз ӡӷаб еиқәакы, ӡӷаб гәкык лакәын. Лыбла ҭшаша ԥшӡақәа еиқәаҵәаӡа, амаахыр еиԥш иҭыџьџьаауа, лыхцәы еиқәаҵәақәа алент ҟаԥшь рылаԥаны ҩбаны илықәԥсан, хылԥа ҟаԥшьыкгьы лхалҵалон. Уи даара илнаалон лара. Ахьчԥаԥыр еиԥш дԥыр-ԥыруа лҩызцәа дахьрылоу зегьы даарылукаартә еиԥш улаԥш дыҵашәон лара. Миша уи длыхәаԥшлон лассы-лассы, игәгьы ҭгәырӷьаауан абри леиԥш иҟоу аӡӷаб абра дахьыҟоу  азы.  Клава  дынхон  ақыҭа  азганк   аҿы.   Миша – егьи   азганк   аҿы. Миша есышьыжь ашкол аҿы данааилак, раԥхьа инаргыланы лаԥшы маӡала уи лыԥшаара далагон. Иара уи харантә дидыруан лхылԥа ҟаԥшьи алент злаԥаны илықәԥсаз лыхцәқәеи рыла. Иҟалалон убас: Миша аӡӷабцәа дрылаԥшаауа-дрылаԥшаауа дышнеиуаз лҩызцәа зегьы еимидон, аха лара данимбоз усҟан еснагь иччоз ибла ԥшӡақәа иаархылон агәырҩа. Уи агәырҩа иаразнак иныҵаба ицон, адырҩаҽны Миша ашкол аҿы лҩызцәа данрылибаалак игәы зызцо аԥҳәызба. Клавагьы лаԥшы маӡала Миша днаихәаԥшлон. Аӡәырҩы ашкол аҿи ақыҭаҿи ирдыруан урҭ реизыҟазаашьа, зегьгьы дара еиқәнагоуп ҳәа азырԥхьаӡон. Ааи, дара аныхәыҷқәаз аахыс бзиа еибабон. Хәыҷык ианыҩеидас, еиҳагьы иӷәӷәахеит урҭ рыбзиабара. Иҟамызт џьара ҭыԥ ԥшӡак аҟны мышкы еиқәымшәакәа. Аҭыԥ бзиақәа, аҭыԥш  лаԥшыҵашәарҭақәа ари ақыҭан имаҷмызт. Аха зегьы бзиа еицырбоз ҭыԥын Ааԥсҭа иамаз ӡмыжьк. Уи ссиршәа иҟан: иара ахаҭеи иаакәыршаны  иҟаз аԥсабареи акалашәа еибыҭан. Иара, уи аҭыԥ, ахьыҟаз ақыҭа амраҭашәарахьтәи аган аҿы акәын. Ара, аӡы аԥшаҳәаҿы, иашараны, ирханы ашьхақәа рҿынӡа иҩашьҭын. Араҟа адгьыл даара амч аман, иԥсылан. Аколнхацәа уа иларҵон аџьықәреи, иаадрыхуан ауҭраҭых, еиҭарҳауан аҭаҭын.
Ари аӡмыжь аԥхынра ԥсшьарҭас, ҽыкәабарҭас ирыман Арсаул ақыҭа иқәынхо ауаа рнаҩсангьы илиас-ҩыиасуа зегьы. Аӡмыжь иналахаланы иҟан дгьыл ҽыҭк. Уи адгьыл ҽыҭ ахьаанҵәоз аӡәы инапала иҟаиҵазшәа ахаҳә дуӡӡақәа еиқәҵаны мардуанҵас илбаауан аӡахьы. Ари аҭыԥ ссир ҟалашьас иаман ҳәа уаҩы игәы иаанагартә иҟан абас: раԥхьа аӡы аауазар акәхарын марҭашәарантә абри адгьыл ҽыҭ иақәкны. Адгьыл ҵшәаауа арҭ ахаҳәқәа рҿы ианааи, уаҳа ианзымца, иаанарҳәын аҩада идәықәлеит. Аха уахьгьы хара изымцеит, избан акәзар уахь иаҳа иҳаракырҭан, адгьылгьы ацаҟьа аҵан. Нас аӡхыҵрақәа раан арҭ ацаҟьақәа рыкәша-мыкәша адгьыл ҵнашәаауа, иҵнашәаауа иҵауланы иажын, убри ашьҭахь иӡмыжьны илҭатәеит. Уажәы аӡиас ацаҟьа зҵаз уи адгьыл ҽыҭ ҩадантәи иахыкәшаны, нас ишиашоу алада, амшын ахь ицон. Уа, уи адгьыл ҽыҭ, акәша-мыкәша игылан улаԥш зхьымӡоз ашәҵла ҟьантаз дуқәа. Аӡмыжь наҟтәирахьтәи аԥаҩ аҿы игылан зыбжараҟынӡа алымшәӡахәеи, амӷи, аҵысжьи еилаԥаны изқәыз алаԥанқәеи аҷандарқәеи. Урҭ аҵлақәеи абнаршәыреи иааныркылон иааиԥмырҟьаӡакәаны амшқәа анбзиоу мраҭашәареи аладеи рыбжьарантә иасуа аԥша. Уи апеизаж аԥшӡара хадырҭәаауан аӡиас наҟ-ааҟ аԥаҩқәа рыҟны еиварӷӷа аӡәы иеиҭеиҳазшәа еилачы игьежь-гьежьӡа игылаз аԥслышқәа. Убарҭ зегьы ирыхҟьаны ари аҭыԥ иаман иҷыдаз ахатә ҳауа.
Ишаҳҳәахьоу еиԥш, ара аԥхын мшқәа раан ауаа иреизарҭан. Арахь ашьыбжьон иаарцон арахә аӡыржәразы, аԥсшьаразы. Адгьыл ҽыҭ аладатәирахь ала иаман аӡмыжь иаҷыданы инеицыхәхәаны аӡҭачы. Зызхара ыфаны иҟоу акамбашьқәа ԥыф-чыф рыхга, рымгәацәақәа бақьа-бақьаӡа ирҭәны ахәапаҳәа ижаҳәо иҭажьын уа. Аԥслышқәа рыҵаҟа ашәшьыраҿы иҵатәан ажәқәеи ацәқәеи, урҭгьы, угәы иаахәартә еиԥш, ахәапаҳәа ижаҳәо.
Ауаа, еиҳаракгьы ахәыҷқәеи арԥарцәеи, араҟа иаԥшьыргон аспорттә еицлабрақәа: џьоукы еицлабны иӡсауан, џьоукы аҵәыргыла иахыԥон, даҽа џьоукых ахаҳә дырԥон, егьырҭ иԥыршәон рымчқәа – еиқәԥон, убас иҵегьгьы. Ажәакала, ари ихәҷыз Олимпын.
Ара аӡахьы аԥаразы аҳаракыра ҟәнызшьақәоз – уа уи адгьыл ҽыҭ аҟны хыхьынтә аӡы аҟнынӡа х-метрак иазынаԥшуа иҟан – аҷкәынцәа аӡмыжь иахагылаз ашәҵлақәа ирхәаны рымахәқәа рыҟнытә иԥон трамплин цынхәрас. Арҭ аԥшьгарақәа зегьы рҿы, ҳәарас иаҭахыузеи, иқәлацәа рыҩнуҵҟа ираԥигон Миша. Иара даара иқәҿиауан аӡахьы хыла аԥара. Дууаӡа дықәсны зны аҩада дхалон, ажәҵыс еиԥш, инапқәа еиҵыхны икны, ишьапқәа еидыԥсаланы, ириашаны дкаууа дышлеиуа, аӡы даназааигәахалак, инапқәа иаԥхьаҟа ииаигон, нас ишьапқәа аӡәы икыушәа ашьшьыҳәа хыла аӡы далалон, рацәак аӡы ҭымҟьаӡакәа, насгьы абжьы мыргаӡакәа. Ас араҟа аԥара зылшоз Миша заҵәык иакәын. Егьырҭ аҷкәынцәа ҵаҟа инаскьаганы аӡы ихәыҵаз ахаҳә иацәшәон, избан акәзар уи ахаҳә изахымсыр ҟалон.
Аџьынџьтәылатәи еибашьра Дуӡӡа ианалага, амобилизациа иаҵанакуаз ахацәа зегьы рыԥсадгьыл ахьчара ицеит. Дцеит Миша иаб Ивангьы. Иван асалам шәҟәқәа афронт аҟнытә иааишьҭуаз рыҟны иҩуан Миша аҵара иҵаларц, иан длыцхрааларц, избан акәзар иара аибашьрахь данырга ашьҭахь ахаҵамусгьы, аԥҳәысмусгьы иахаанхаз Миша иан Лиуба лакәын. Уи илцәыуадаҩын аколнхара аконтораҿы лусуреи аҩн уси реилагӡара. Лара усеилыргаҩыс аус луан аколнхараҿы.
Аӷа есааира дагәылалон ҳаԥсадгьыл, ақалақьқәеи ақыҭақәеи рхәашауа. Аибашьра аҩбатәи ашықәс аҵыхәтәахьы инеиуан. Мишагьы дыргеит арра. Иара даҵанакит атанк хәҭа. Фы-мз уи аганахь аҵара аниҵа ашьҭахь, Миша атанк ԥымкрада ирныҟәон. Декабр мза 1943 шықәсазы Миша дназлаз атанктә полк, аибашьрахь раԥхьа акәны идәықәҵаз, аӷа иҭыԥ дахцаны ҩажәа-ҩажәижәаба километр инаскьеит. Уажәы афронтқәа зегьы рҿы ҳар ажәылара иаҿын,а ӷа ԥсеивгахак имҭакәа, рхы иақәиҭыртәуан ақалақьқәеи ақыҭақәеи. Иаҳаракгьы аӷа даапкит, аибашьра иара идгьыл ахь ииасуазшәа аниба. Афашистцәа хыцәнамырха иаҿын Германиа аҳәаақәа рырӷәӷәара. Аха Асоветтә Ры иҟәыбаса еилаҵаны ицон ԥхьаҟа.
Миша дызлаз атанктә полк иаиуит Польша аҳәаа азааигәара аӷа ирӷәӷәарҭақәа руакы агаразы априказ. Раԥхьа игыланы инеиуан Миша ирныҟәоз атанк. Урҭ раԥхьа дәҳәыԥшраны ишьҭан, уи анаҩсан шәаԥыџьаԥла иҩычаз хәраны инашьҭын. Убри ахәы даара ирӷәӷәан бзарбзанлеи, миномиотлеи, пулемиотлеи. Зегь раԥхьа уи адәҳәыԥш инықәлеит Миша итанк. Нас егьырҭгьы ашьхыҵә еиԥш аҳәиҵәҳәа ишьҭаланы рҿынархеит. Миша атанк иамоу акылԥшырҭа дкылԥшны ибон, иара итанк аӷа имцатә кәаԥқәа акакала ихәаҽуа ахәы ишазааигәахоз. Иаалырҟьаны Миша инырит даара иӷәӷәаны акы шиҿакшаз, ишьҭахьҟа дынхышәҭит.
Миша ихы ахьидырыз агоспиталь аҿы ауп, хәба-фба сааҭ рышьҭахь. Ашьҭахь иҩызцәа рыла излеиликааз ала, аӷа имина ԥжәазаап иааигәаны. Уи иахылҵыз ацԥхьқәа руакы акылԥшырҭа икылҟьаноуп иара ишиқәшәаз, иармарахьтәи ицлымҳәа ҟәаҟәан, иарӷьарахьтәи ихаԥыцқәагьы фба ыҵхын.
Мышқәак рышьҭахь днагыла-аагыло дҟалеит Миша, аха иара макьана издыруамызт ихы-иҿы шыҟаз, изеиԥшраз: илақәа рыда егьирахь иахьабалак бинтла иԥахны иҿаҳәан. Дзыхәшәтәуаз аҳақьымцәа иарҳәомызт аиаша, схы-сҿы шԥаҟалари санбзиахалак ҳәа данразҵаалак. Аха Миша агәра изгомызт ихәра иԥшра даара ишыбжьнахуаз. Даҽа мызки бжаки рышьҭахь ихы-иҿы злаҿаҳәаз абинт амырхит. Шьҭа ихала ибартә иҟан аҵыхәтәаны ихы-иҿы зеиԥшраз. Игәы нкыдҳа ицеит, иара асаркьа данынԥшыла. Аԥыхьа иԥшӡаӡа иҟаз ацынхәрас иара ибеит аҿаасҭа: иарма  ӡамҩа абжеиҳара амхын иқьышәқәагьы надкыланы, иӡамҩеи иқьышәқәеи еимахәаны иҭыжәжәа-ҭыҿҿа иҟан. Миша иаразнак ибла даахгылеит Клава дыԥшӡаӡа, дыссирха. Иара убраҵәҟьа иӡбеит аҩныҟа цашьа шимам. Иҽшԥалирбои иан! Ари аҩыза лара илзыхгома?! Дышԥацәырҵуа Клава лҿаԥхьа! Агәылацәа рҿаԥхьа! Иара дыздыруаз зегьы рҿаԥхьа. Ес-хымш рыбжьара асалам шәҟәқәа изылҩуан Клава. Лара илыҩуан дышԥшу, аибашьра еилганы даныгьежьлак, ачара шыруа, нас аицынхара ишалагаша атәы. Лара ҳәарас иаҭахыузеи, илыҩуамызт иаб аибашьраҿы дышҭахаз 1943 шықәсазы, Краснодар ааигәара дышжу. Ангьы илырӡомызт лыҷкәын иҿы иаб иҭахара. Лара илыҩуаз асалам шәҟәқәа рҿы лыҷкәын дилабжьон, ихы ихьчаларц, арахь иҟоу рзы дымхәыцларц.
Агоспиталь аҿы Миша иауеит Клава лҟынтә асалам шәҟәы. Лара уи ашәҟәаҿы идылныҳәалон Асовет Ар иамаз аиааирақәа, ақыҭаҿы иҟаз ажәабжь ҿыцқәа, аҵыхәтәан илыҩуан: «Абар аиааира ааигәахоит! Иаарласны угьежьы аҩныҟа!»
«Ааи!» - гәаныла иҳәеит иара. Иара агоспиталь аҿы ицшьҭаз иҩызцәа ирдыруан аҷкәын қәыԥш иҭагылазаашьа шуадаҩыз, излауазалагьы игәы дырӷәӷәон. Урҭ агәра идыргон аус злоу ауаҩы иԥшра шакәым, аус злоу ауаҩы иҟаиҵаз аусқәа шракәу. Уи Миша ихаҭагьы идыруан, аха иара игәнигоз абас сара исыхьраны изыҟаӡеи ҳәа акәын. Ганкахьала иан дрыцҳаишьон, Клава мыцхәы бзиа дибон, дрыцҳаишьон.
«Клава ԥшӡеи сара аҿаасҭеи ҳазлеидукылои! Мап! Уи ҟалашьа амам! Лара ԥыхьеиԥш, бзиа узбоит, суццоит ԥҳәысс лҳәаргьы, сара сыламыс изласнаруеи?!» - дхәыцуан иара.
Иара иӡбаны дыҟан, агоспиталь данҭыҵлак, дахьазымдыруа џьара дцарц. Уа илахь иану ибарц
Зны, 1944 шықәса маи мза агәҭанеиԥш, агоспиталь аҿы аԥошьҭа ааит. Миша уиаамҭазы зегьы ззеиԥшу аӡә иеиԥш акәын дшыҟаз. Иара ипалата дыҩныҵны шамахамзар џьаргьы дцомызт, еиҳарак ицәарҭа дықәиан. Иваранҵәҟьа ӷәӷәала дыхәны дышьҭан агвардиа амаиор Новиков. Иара иауан агазеҭ «Краснаиа Звезда». Уи агазеҭ дахәаԥшуа дышнеиуаз, илаԥш иааҵашәеит сахьаркыратә жәабжьк. Алексеи Толстои иажәабжь «Аурыс ҟазшьа» Новиков уи иԥсы ааиҭамкӡакәа даԥхьеит – иагьибеит уи ажәабжь фырхаҵа хадас иамоу Егор Дриомови Миша Максиутеи рлахьынҵақәа даара ишеиԥшыз. Дриомовгьы дтанкистын, аибашьра дарҿаасҭеит дузымдырратәы. Амаиор Новиков ажәабжь даара дархәыцит. Ари ивараҿы ишьҭаз Миша иангәеиҭа ус иҳәеит.
– Аҩыза амаиор, шәзырхәыцуеи? Иануи уи шәзыԥхьаз агазеҭ?
– Абра ажәабжьк ануп! Убриоуп сзырхәыцуа, - иҳәеит Новиков, Миша иахь даахьаҳәны.
– Изакәытә жәабжьуи?
– Сахьаркыратә ҩымҭоуп, ҳашәҟәыҩҩ ду Алексеи Толтои иоуп изҩы.
– Алексеи Толстои шәҳәоу? Сара ус аӡәгьы дсыздырӡомеи? Сара издыруа Лев Толстои иоуп.
Миша асахьаркыратә литература бзиа ибон, ашкол аҿы уи амаҭәар азы еснагь «хәба» изықәгылан.
– Усҭ, уаԥхьа, – иҳәан, Новиков агазеҭ Миша иааииркит.
Миша даԥхьон ажәабжь, амаиор Новиков блаҵыхәала уи дизыԥшуан дзыԥхьоз шидикылоз ибарц. Миша ажәабжь даԥхьеит, аха ус дхәыцуа дықәиан, аҭуан ахь дыԥшуа, нас ашырҳәа ииарҭа дҩықәтәан даацәажәеит:
– Аҩыза амаиор, ааи, иашоуп, ари сара дсеиԥшуп, мап, ус акәым, сара иара сиеиԥшуп, аха зынӡа акәӡам. Ҳазлеиԥшым, жәымбои, иҟалап, Егор Дриомов ҳәа аӡәгьы дыҟамзар, ари сахьаркыратә ҩымҭоуп, ҟиалап, Катиа ҳәа ара зыӡбахә ҳәоугьы дыҟамзар. Арҭ автор ихы иҭҳәааны ианиҵаз роуп… Аха сара?! Абар сара лабҿаба сахьыҟоу?! Исыхьызгьы лабҿабоуп! Ара зегьы  лабҿабоуп! Аҩыза амаиор, саҭамыз! – Миша арҭ ииҳәаз зегьы инеиқәырццакны, ибжьы рӷьеҩны амаиоргьы иара ажәабжь зҩыз авторгьы дрызгәаазшәа ауп ишиҳәа.
– Уи иашоуп, Миша, - иҳәеит амаиор, – ибжьы рҭынчны. – Иҟалап, Егори Катиеи ҳәаҵәҟьа иҟамзаргьы. Аха изакәи асахьаркыратә литература? Алитература аԥсҭазаара сахьаркны иаҳзырбо ами? Даҽакала иҵабыргыу аԥсҭазаара алитература иаҳнарбоит асахьақәеи, ахаҿқәеи рыла… Уара иудыруоу, Миша, Егори уареи шәеиԥш иҟоу шаҟаҩ ыҟоу?!
– Иашоуп, уи сақәшаҳаҭуп, аҩыза амаиор, ибжьы хәыҷык иаахҽит Миша, - аха сара шьҭа Клава сышԥалыдгыло: лара дыԥшӡоуп, сара с-Кваземодоп! Кваземода ибарги, сара иаҳагьы сеицәоуп! – ибжьы ҩышьҭихит Миша.
– Улыдгылоит абас… Дриомов еиԥш, - иҳәеит ибжьы рҭынчны Новиков.
– Мап! Мап! Уи ҟалашьа амам! – иааҭирҟьеит Миша. Дҩаҵҟьаны, деибакны, - уи сара сыламыс иаҵанакуам! Шьҭа сара исызҳәом уи бзиа сылбааит ҳәа! Мап! Мап! – даапкӡеит Миша.
– Миша, суҳәоит, уҽырҭынч, - уара акымзарак уҳәаӡом. Умбои, Дриомов акриҳәазар. Катиа лара лхала днеит Егор дахьыҟаз, - ҭынч-ҭынч дцәажәон амаиор. Сара уара абас ҟаҵа ҳәа исызудҵом, аха ҩызак иеиԥш, еиҳабык иеиԥш иуасҳәоит: агоспиталь ашьҭахь инықәыршәны уца аҩныҟа, уан лахь. Иухоумыршҭын уи лхала дшыҟоу. Уца лара лахь. Нас аԥсҭазаара ахала иунарбап ишыҟаҵатәу, - даалгеит Новиков иажәа.
Миша хәыҷык дааҭынчхеит, нас днеин ииарҭа днықәиан, иҩнапык ихы инаҵаҵаны гәаныла уажәы ицәыхароу иқыҭа гәакьа Арсаулҟа дниасит. Иара игәалашәеит Клавеи иареи аҵыхәтәантәи реиниара. Нанҳәа мза анҵәамҭахь инеиуан. Миша аповестка инапаҿы иҭан, уаҵәы аашар, арра ддәықәло. Амшқәа бзиан, ишоуран. Мишеи Клавеи еицәажәаны иҟан амра аҭашәамҭаз аӡмыжь ахықәан еиқәшәарц. Уи аҽны Миша Гәдоуҭаҟа дыҟан, арра дандәықәырҵо аҿҳәара аилкааразы.
Клава амра акыр шыҟаз аӡмыжь аҿы днеин мардуанҵас иҟаз ахаҳә дуқәа рҵыхәтәантәи днықәтәеит, лшьапқәа аӡы иӡаакыланы. Ус амра Ҭасраҟәа ахәы илавашәкәа ицеит, аха Миша дыҟам. Клава лгәы хыҭ-хыҭуа дыԥшын Миша дызлаараны дызлаҟаз амҩахь. Аилашәшәара аҽазнакит. Миша дыҟам. Амра анҭашәа нахыс лаԥхьа еишьылӡа ишьҭан аӡмыжь ҵаула. Иаҳа илашьца-цыԥхьаӡа иаргьы аԥшшәы аԥсахуан, еиқәаҵәахон. Клава шьҭа сцап ҳәа лҽыназылкуан еиԥш, лышьҭахьҟа илаҳаит шьҭыбжьқәак. Ашырҳәа дҩаҵҟьан, лышьҭахьҟа днахьаԥшит, аха аӡәгьы дыҟамызт. Даҽа лацәҟәысрак ашьҭахь Клава илаҳаит лышьҭахьҟа аӡы абжьы иласу акы алаҳазшәа. Днаԥшит уахь, аха аӡәгьы дыҟамызт. Амала лара илбеит, ацәқәырԥа хәыҷқәа еишьҭагыланы аӡеиқәара ихыланы игьежь-гьежьӡа есааира иҭбаахо егьырҭ аԥаҩқәа рышҟа ишцоз. «Ԥсыӡ дук троԥуазар акәхап, - ҟалҵеит Клава. Мардуанҵас иҩагаз ахаҳәқәа днарықәԥала-аарықәԥало, дхьаԥш-кәаԥшуа амҩахәасҭа даныланы лҿыналхеит. Абжаҟара ааиҩылшахьан, лылаԥш иныҵашәеит лнаҩсан иӷраҷкәынӡа икаршәыз Миша икьаҿи иеиқәа еқәаҵәеи. «Ааит аҩсҭаа, џьара иҽиҵәахит», - аалыӡбан, дкәанызануа даанхеит амҩахәасҭа агәҭаны. Лара дыԥшуан анахь, арахь, лыкәша-мыкәша иҟаз аҵлақәеи ачықьқәеи дырзыԥшуа, аха зехьынџьара аӡәгьы дыҟамызт. Ус ԥыҭраамҭак дгылан, нас аӡы ахықәан днеит, аӡмыжь дҭаԥшырц. Шьаҿақәак ҟалҵаанӡа дылбеит Миша. Иара дԥышәырччо аӡы аӡааҵра даҿын.
– Ах, сышԥоуршәа! – лҳәеит лара дгәырӷьаҵәа.
– Ыы, бзыцәшәеи? – лара лахь дааскьо дҵааит Миша.
– Сымшәакәа! Сыԥшуп, сыԥшуп, уара уҟам. Анааилахәла, сшәан аҩныҟа сҿынасхон еиԥш шьҭыбжьқәак саҳаит, уахь санынаԥш, сышьҭахьҟа аӡы акы ҭаҳазшәа саҳаит.
Миша дааччеит.
–Уи сара «ажәҵыс» ҟасҵон. Ибҭахызар даҽазны сыԥап.
Клава даара илгәаԥхон ус Миша даныԥоз.
– Ааи, исҭахыуп. Уԥа, суҳәоит.
Миша амҩахәасҭа даныланы днаскьан даагылт. Нас ирԥҳақәа рызна аҳауа ныҟаиҵан, ишимчыз дыҩны иҿынеихеит. Адгьыл ҽыҭ ахықә аҿы даннеи, ишьапқәа лықәирсын дкаууа зны аҩада дхалеит, нас инапқәа наҟ-ааҟ еиҵыхны хлынҵы аӡы еиқәара дазцеит. Клава бзиа илбоз арԥыс лгәазҳаны, акалашәа дизгәдууан.
Ашьҭахь дара акраамҭа ара итәаны еицәажәон, еибырҳәон рыгәҭыхақәа…
Арҭ зегьы уажәы игәалашәон Миша, игәалашәон иахьеиԥш иани Клавеи данынаскьаргоз амш. Игәалашәон иан лылаӷырӡқәа лыхәлаҵәо иалҳәоз ажәақәа: «Нан, Миша, ухы гәаҭала, ухы хьчала!» Клавагьы лылабжышқәа хаҟәҟәала илҳәаз: «Сара сузыԥшызаауеит, Миша!»
Миша аҭӡамц ахь днаҳәын, илаӷырӡқәа ирыцқьон.
Амаиор Новиков,а кыр збахьаз асолдаҭ, изымчҳазт, ганха днаҳәын илақәа инапы рҭишьуан…
Убри аҽны Миша иӡбеит данбзиахалак аҩныҟа дышцо, аха бзанҵыкгьы Клава лышҟа дышцәырымҵуа атәы.
Миша агоспиталь дҭыҵит мызки бжаки рышьҭахь. Агоспиталь аҿы иара иарҳәеит апластикатә операциа ҟаҵазар шалшо, уиалагьы иҿаԥшра аиӷьтәра шауа. Убри қәкыс иманы дцеит иара Москваҟа, аха уа дахьнеиз уажәы уи аҟаҵара шамуз иарҳәеит, избан акәзар ихәрақәа макьана имӷьацызт апластикатә  операциа уаҩы иҟаиҵартә еиԥш. Уа дызбаз аҟазацәа-аҳақыьмцәа изларҳәаз ала, уи иаҭахын аамҭа шықәсы бжак еиҵамкәа. Иҟаиҵахуазеи? Ус дшыҟаз аҩныҟа даар акәхеит. Уиаамҭазы иара идыруан иаб Краснодар азы аидысларақәа раан дышҭахаз. Аибашьрагьы аҵыхәтәахьы иааиуан. Асоветтә Ры ԥхьаҟа ицон афашисттә Германиа адгьыл иқәланы. Ииуль анҵәамҭазы Миша дааит аҩны. Иан илдыруан лыҷкәын дшаауаз. Хәыҷык лдыруан иара убас Миша ихы-иҿы шыбжьысыз. Уи атәы иара иҩхьан абас: «Сан, сара зынӡа сыбзиахеит. Амала, схы-сҿы хәыҷык амина аҟәырҷаха ибжьнахит. Аха бымшәан, сан, иаарласны ҳаибабоит».
Уи асалам шәҟәаҿы, насгьы уи аԥхьаҟа агоспиталь аҟнытә ииҩқәоз асалам шәҟәқәа рҿы Клава лыӡбахә зынӡагьы игәалаиршәомызт. Миша ас ихьаанӡа ииҩқәоз асалам шәҟәқәа рҟны Клава дылмазҵаакәа иуӡомызт. Абри аҭагылазаашьа ан лгәы арҭынчуамызт. Лыҷкәын ишҟа илшьҭуаз асалам шәҟәқәа рҿы илыҩуан, Клава иаҳагьы ишлызҳаз, иаҳагьы дшыбзиахаз, дшыԥшӡахаз. Иара убас лыҷкәын изыналыцҳауан Клава лассы-лассы дааины аҩн усқәа рҿы дышлыцхраауа. Уажәы Миша иан Клава лыӡбахә амҳәара ахьлырхарыз лыздыруамызт.
Иҟалап Миша даҽа ԥҳәызбак бзиа диамхабазар, иҟалап ԥҳәыс дааигахьазаргьы, иҟалап, ус аказы, Клава игәы лыхшәазаргьы, - дхәыцуан ан. – Зегьы еилкаахоит, иара аҩны данааилак, - налыӡбын, лыҷкәын иаара дазыԥшын.
Миша дааит ҵхыбжьон. Ҳәарас иаҭахыузеи, ус дзаа уаҩы димбарц азоуп. Ашә днадгылан дааӡырҩит. Аҩнаҿы ҭынчран. Иан луада ашә днасит. Иан дцәырҳаны дааԥшит.
– Уарбан уа? – дҵааит лара дҩықәтәан.
– Сан, ашә арты, сара соуп, - иҳәеит Миша, ихәра иахҟьаны иҩашьаз ибжьы аԥыхьатәи ибжьы еиԥштәуа.
Ан дшаҟь-шаҟьан, лҽеиламҳәакәа алашарагьы амыркыкәа, ашә аалыртит. Ани аԥеи еилаԥсны иаагәыдибакылеит, еибарӷәӷәа, еибагәӡуа. Ан лылабжышқәа, арҩаш еиԥш, иҭыҩрны илеиуаз ирылҩны илҳәон: «Миша! Сыҷкәын! Ухынҳәит! Уааит!» Иара аҭак ҳәа акгьы изыҟаҵомызт, иан лылаӷырӡқәеи иара илаӷырӡқәеи мчыла илбаадо, сыҽсырӷәӷәоит ҳәа даҿын. Ан напыла ихы-иҿы дыццакны иааимылдеит, иагьылбеит аҵәахаҳа иаҩызаз иарма ӡамҩа иҭабганы, еимахәаны ишыҟаз, иԥынҵа ԥшӡагьы ахәҭак шамамыз. Лара иаалырҟьаны аҵәыуара дааҟәыҵын, илгәыдыҳәҳәаланы илкыз лыҷкәын наҟ днаигәҭасын, асԥычка ааихьшьны алампа аалыркит. Миша дгыланы дыԥшын. Иара идыруан, иан лзы реиҳа ихьанҭоу абри шакәхоз. Алампа ауада ааҩнарлашеит, ангьы арҵәаа ааҭлыргеит: – О, анцәа! Изеиԥшрахазеи ухы-уҿы! Миша, ари уара уакәу, уара! – дӷызы-ӷызуа дырҩегьых лҽынигәыдлыжьлан, деиҵас-еиаҵсуа ихәда даахахеит ан рыцҳа. Миша, игәы ҟычуа, иан диршәыкьырц даҿын: – Сан, иаҭахым, бымҵәыуан, иҟамлози зынӡа сзымааӡаргьы… Бымбои, баԥхьа сахьгылоу… иашоуп, аԥыхьеиԥш сыԥшӡам, аха иҟаҳҵари… Сан, бара ибымдыруеи, шаҟаҩ ҭахахьоу ари аибашьраҿы, уажәгьы аҭахара ишаҿу! Урҭ рхыԥхьаӡара миллионлоуп ишыҟоу!
Арҭ ажәақәа анлаҳа, ан еиҳагьы аҵәыуара далагеит: лара игәалҭеит лыҷкәын ибжьгьы бжьысны ишыҟаз, иара уажәы иҿы еимахәа-еимахәаны иҟази, измҩаратәык ицлымҳәеи, ихаԥыцқәа ахьамамызи ирыхҟьаны уажәтәи ибжьы ԥыхьатәи ибжьы зынӡа еиԥшӡамшәа акәын ишылбоз. Миша, иан дигәыдкыланы, диргәыбзыӷуан, лхы ишьышьуан. Ус игылан акраамҭа. Нас лыҷкәын дааидҵын, днеин акаруаҭ днықәтәан уаҟагьы акраамҭа дҵәыуан дқьызқьызуа.
Ауаҩы зегьы ихашҭуеит, зегьы дрышьцылоит. Ангьы хәыҷы-хәыҷла дашьцылон лыҷкәын заҵә, лыҷкәын ԥшӡахә иԥшра зеиԥшрахаз.
Зны, мчыбжьык аҟара анҵы, ан ус лҳәеит, крыфара ианылатәа:
– Миша, шьҭа еилыскаауеит, аҵыхәтәантәи усалам шәҟәқәа рҿы Клава лыӡбахә зумҳәоз.
– Сн, сбыҳәоит, макьана акымзарак лабымҳәан сара сҵыхәала. Сыӡбахә бымҳәан, лара лхала зегьы лдыраанӡа.
– С-Миша! Исызгәакьоу! Иласҳәари уи сара! Дышԥаузыԥшыз! Бзиа ушԥалбо! – ан дырҩегьых зегьы ҿыцҳаҳараӡа лыҷкәын данылба уажәакәушәа, дгәынқьны аҵыәуара дналагахт.
Ус иҳәазаны ицон аамҭа. Миша аиҳарак аҩны дтәан. Хәылԥазыла акәын адәахьы данцәырҵуаз. Иара дшааз здыруаз изааигәаӡаз игәылацәа ракәын. Миша урҭ дрыҳәон, иара дшааз, дшырбаз уаҩы иарымҳәарц азы. Ианеиҿаԥшлак ргәы неицак ицон. Аха маӡалашәа цқьа ианиҿаԥшлак, игәарымҭарц залшомызт Миша иблақәа дара ракәны ишаанхаз. Иашоуп, дара аԥыхьеиԥш еснагь ичча-ччомызт, илашомызт, аха дара уажәгьы иԥшӡан, иссирын. Миша дшәон, иара иаара Клава лҟынӡа инеир ҳәа. Ега ирӡаргьы, ега ирҵәахыргьы Клава илмаҳакәа изыҟамлеит. Ишаалаҳазҵәҟьа, Клава дыҩны дааит Мишараа рыҩны. Агәарԥ аҿы акы даҿын Миша иан Лиуба. Клава, уи лахь лыҭо уажәраанӡа иахьлалымҳәаз азы, дҵааит уажәы дабаҟоу ҳәа. Ан рыцҳа, лгәы ҟычуа, уи илалҳәеит Миша аҩны дшыҟоу ауаа рахьгьы дышцәырымҵуа.
Клава уаҳа акгьы дазымҵааӡакәа, ашә ааимԥааны Миша дахьыҩназ ауада длыҩналеит. Иара дҩагылан лышҟа иҿааихеит. Данынаиҿаԥш, арҵәааҳәа дыҳәҳәаны, лхы еимлагәа иаанкыланы дыҩны даадәылҟьеит, дӷызы-ӷызуа дҵәыуо. Ус џьаргьы даанымгылаӡакәа аҩны днеин, лкаруаҭ лыҽлықәыжьны деиҵас-еиҵасуа дҵәыуан.
Ҩаха-ҩымш луада дыҩнымҵӡеит Клава. Илыгхеит, лылацәақәа чны лыԥшшәы лхыгга дҟалеит. Лани лаби дҳажьжьоит ҳәа ианалагалак, лара иаҳагьы дӷьызкны аҵәыуара далагон.
Ицон аамҭа, аха Клава лшьара дзықәломызт, бзиа илбоз аҷкәын ихьыз лзыхгомызт. Иара данаалгәалашәалак,инеимаҭәаны аҵәыуара далагон. Лара лассы-лассы, Миша арра даныҟаз еиԥш, даалон раԥхьа иара ажәа ахьилҭаз аӡмыжь ахықәан, Мишеи лареи ахьеицықәтәалоз аҵыхәтәантәи ахаҳә днықәтәалон, длаӷырӡышаха. Лызхара дҵәыуаны дҩагылон, нас лхы лықәжь, аҩныҟа лҿыналхон.
Ус ицон амчыбжьқәа, амызқәа. Ицеит шықәсык. Асовет жәлары аиааира ду ргеит. Афашисттә Германиа ҭеислымхеит. Асовет тәыла ауаа Рыԥсадгьыл аибашьра иазаанагаз ахәрақәа рыхәшәтәра напы адыркит.
Миша дцеит Москваҟа. Уи изыҟарҵеит апластикатә операциа, аха инылаз аҿаасҭара рацәак ирзымҵәахит.
Миша ихьыз хызҽуаз аҵара, адыррашҟа имаз агәаҳәара ӷәӷәа акәын. Иара бзиа иибоз, игәы зызцоз зҵара дызлагахьаз изанааҭ дахьыҟазаалак ихашҭуамызт, ицрыӡаауамызт. Уи аиҭаҭалара игәы иҭан уажәы иара.
Абар иааит аҵара шықәс ҿыц, аибашьра ашьҭахь раԥхьатәи ашықәс ҿыц. Миша дрыдыркылеит аҩбатәи акурс аҿы. Клавагьы дцеит Шәачаҟа. Уа дҭалеит аҳақьымтә еҳәшьцәа ртехникум.
Миша афельдшер ҵара даналга, аусура далагеит Гәдоуҭа ақалақь аҿы асанитартә-епидемиатә станциа еиҳабыс. Клавагьы далганы дааит лқыҭахь. Уи аус луан Арсаултәи аҳақыьмтә пункт аҿы ҳақьымтә еҳәшьас. Клавеи Мишеи лассы-лассы изеиқәшәомызт, иара даргьы ирҭахымызт.
Зны хәылԥазык Миша ихала аҩны дантәаз, ашә аӡә дасит. Миша днеин ашә ааиртит. Ашә дылагылан Клава. Илшәыз лыҵкы шкәакәа акәакәассақәа злаԥсаз цәгьашәа илнаалон, ссиршәа дарԥшӡон. Миша илаԥш лыдхаланы длыхәаԥушан, ииҳәара изымдыруа.
Клава шьаҿа ӷәӷәала ашәхымс даахыҵит.
– Миша, сара сааит,- лҳәеит лара, лыбжьы хәыҷык ихыџхыџуа, - сааит наӡаӡа, сара иахьарнахыс уара суԥҳәысуп, сара бзиа узбоит!
Миша дааихалашеит, илақәа аччара аархылеит. Ҿымҭ  даалыхеит иара ишҟа, ирӷәӷәангьы иаагәыдибакылеит.











ҶЫЖӘ ИЖӘ

Кадыр ақыҭа мҩаду даныланы дышнеиуаз Аҳмаҭ дааиԥылеит.
– Мшыбзиа, Аҳмаҭ!
– Бзиара убааит!
–Ажәабжь ҿыцс ишәылоузеи, Аҳмаҭ?
– Ус акгьы, уара иузымдыруа, - даалак-ҩакшәа аҭак ҟаиҵеит Аҳмаҭ.
– Шәылаҵатәқәа шәрылгахьоу, егьиу?
– Ааи, ҳрылгахьеит… - дырҩегьых хәыҷык даалак-ҩакхын, ус нациҵеит, - Ҷыжә ида.
– Ыы, ихьи Ҷыжә?
– Ихьи, ихьц ауп!
– Иарбан, уара, ихьц?
– Ибӷа акәырҵыкь алҵны иҟоуп!
– Уи сымдыркәа, аха даҽакы ихьыз џьысшьан.
– Ыы, уи шԥаубаз?
– Ачымазарақәа зегьы иреицәами иара, аиаша ҳҳәозар!
– Аҵла иалыҩрыз амаҭ ицҳаит ҳәа, уи изымхошәа, даҽак изацлахт.
– Иарбан уи?
– Ҷыжә ахаан ԥшь-шьапык зҵоу игәараҿы уаҩы имбацызт… Уажәы ааигәашәа жәкы ааихәеит, рҳәеит.
– Ажә ааихәазар, нас уи ауми абзиа, анхара нап аиркызар, акәхап.
– Уи иааихәаз ажә иаабац ажәқәа иреиуам!
– Нас, изеиԥшроуи, уара?
– Уи абрахь Нхыҵынтәи иааигеит, рҳәеит, адомбеи иаҟароуп. Ҵыԥх иԥҳә ҭеимгалаӡакәа имхы ишҭагылаз, уа илҭабаа ицеит. Макьана аҳаскьын арахә ирызхаша маацт, ишудыруа еиԥш, Ҷыжә ус есымша дыҿҟьаса аҭәа ма аԥҳә ҳәа агәылацәа дрылоуп. Иара ауама  зыӷрабго жәызаап! Насгьы ҭәоуп иафо, аԥҳә рацәак иаҭахцәам.
– Уи аҟара зфо, ахшгьы рацәаны иамҵуазар акәхап?
– Изларҳәо ала, раԥхьа ианихьа, ауедра абжаҵәҟьа амихт, аҩынтә раан – аныга азна егьаагымхо иамҵит, убас ихьа-цыԥхьаӡа ҩба-хԥа литра ацнаҵоит, рҳәеит.
– Иҵуеи, нас, уи ааихәеижьҭеи?
– Иҵуеи, узжьоу сыздыруам, абас мызкы иазынаԥшуазар ҟалап. Зны слатәан иаасыԥхьаӡан, ихьацыԥхьаӡа ҩба-хԥа литра ацнаҵауазар, уажәы зныкхьара  хынҩажәижәаба-ԥшьынҩажәа литра амҵуазар  ауп. Уи уахыки-ҽнаки знык ихьозароуп, аха Ҷыжә ижә есымша хынтә ирхьо жәызаап! Нас уара иԥхьаӡа шьҭа… Хынҩажәижәаба-ԥшьынҩажәа хынтә ишьҭаҳхыр ҩышәи жәаба, ҩышәи ҩынҩажәа литра рҟынӡа ицоит…
– Ҟоҳ, уара излоуҳәо ала, Ҷыжә иҭаацәеи иареи ракәым, ҳқыҭа зегьы уаҳа рҭахым. Ҳколнхара аферма, сара излаздыруала, ҩышә литра есымша аарлаҳәа аҳәынҭқарра иарҭоит. Ҷыжә ижә уаиҟара инаҭозар, уаҳа ииҭахи.
– Ихаан иҩны хшык иауа дҟамлацызт, амала дахьнеиуазаалак иара иажәа иалан: рахә умҳәан, шәахә умҳәан, хш-хырҵәуп иҟоу ҳәа. Уажәы изхара ахши ахырҵәи ифозар акәхап.
– Уара, ак уасҳәоит, убриаҟара ахш змыҵуа ажә уара иубахьоу? – иаалырҟьаны дҵааит Кадыр.
– Мап, ирҳәоит ауп. Иагьабоубо, иҭакны имоуп, адәахьы иоуижьӡом.
– Иҟоу уасҳәап, Аҳмаҭ, аҵабырги амци ирыбжьоузеи ҳәа Шҳангьери ианиазҵаа, аҭак шыҟеиҵаз умдыруеи?
Аҳмаҭ Кадыр днаиҿаԥшит.
– Уаала, Аҳмаҭ, егьарааны ҩба-хԥа сааҭ аамҭа баша иҳацәцахьеит, уаала, иаабап убри ажә.
– Изаманоуп, уаала, хырҵәыкгьы хьшәашәаӡа иаҳфап.
Ҷыжә дахьынхози ҳфырхацәа ахьеиқәшәази рацәак бжьамызт, абас хԥаҟа верс ракәын. Ишеицәажәоз инеит.
– О, аԥшәма!
– Ҳаи! – иҳәашәа ааҟаиҵан, аҩны даадәылҵит Ҷыжә. – Бзиала шәаабеит! Ҟоҳ, Кадыр, Аҳмаҭ, шәара шәоума исзымдырыз, - хәыҷыкгьы иааԥхеишьеит.
– Бзиара убааит!
– Арахь шәааи, аҩныҟа ҳнеип.
– Мамоу, абра ашьашәыр аҿы ҳнатәап! – рҳәан, Кадыргьы Аҳмаҭгьы агәарԥ аганахьшәа игылаз арашҵла  ашҟа рҿынархеит. Уаҟа қәтәарҭас икажьыз ақды инықәтәеит, рхылԥақәагьы аархыхны рывараҿы инықәырҵеит, Ҷыжәгьы саҟәк даахан раԥхьа днатәеит.
– Иҟоуи, Ҷыжә, анхараз иҟоуҵахьеи? – раԥхьа ацәажәара дналагеит Кадыр.
– Нхарас макьана иҟасҵахьоу акгьы ыҟам, схамыждарақә жәык аасхәан, убри сладынҵәала сцеит, исызҭазгьы даргьы… - даҽакы ациҵар иҭаххан Ҷыжә, аха иажәа Кадыр днаԥылеит.
– Уара ужә ахьӡ хара инеихьеит, жәы бзиазаап, ахшгьы бзианы иамҵуеит, рҳәоит.
– Ҳаи, уи ажә аасхәоит ҳәа санҭыҵуаз сшьапқәа ԥыҵәҵәар, акәымзи.
– Избан уара?! Даара идырҽхәоит.
– Адунеи азна ахәлабгоит, арахь иамҵуа ҳәа акгьы ыҟаӡам.
– Иабаҟоу иара уажәы?
– Абна иҭакны исымоуп. Иоусыжьыргьы иҭыҵны иҳәуа џьушьо, иаабац ҳажәқәа реиԥш, иааиын иуауаӡа агәашә иадгылазаауеит.
– Иаҳурбанда, уеизгьы, - ҿааиҭит Аҳмаҭ.
– Изыҟамлари, шәҭахызар, шәааи, - иҳәан Ҷыжә аборахь днарԥызеит.
Кадыргьы Аҳмаҭгьы ҩагылан уи инаишьҭалеит. Ҷыжә абора ашә анааирт, Кадыри Аҳмҭи ргәы нкыдҳаит: атәыҩақәа хаххала, ацәеи абаҩи еикәыршаны, аблақәа ҭыгга, игарыгаҽо игылан абриаҟара зхырҳәаауаз ажә.
Кадыри Аҳмаҭи неиҿаԥшы-ааиҿаԥшын, аччара аарла иаанкыло, абора иааҩныҵит.
– Абзиара ааузыҟалааит, Ҷыжә, - рҳәан, агәашә ахь рҿынархеит.
– Шәымццакуазар, шәаанымгыло, ари хшык соуазар ҳәа ақалақь ахь дцан дмааицт, ишыжәбо, ҟьаса-ҳәасас иҟоу зегьы ҳрылатәоуп, бааӡарак рмоур ҟалом, - даашшит Ҷыжә.
– Уқьышә рыцқьа, Аҳмаҭ, Ҷыжә ихырҵәы даара ибаҟан, уԥаҵа иалахеит, - иччабжь аанкыло, ҿааиҭит Кадыр, Ҷыжә игәашә иҭыҵны агәарабжьара ианынбжьала.
– Абаҩдан егьаџьара дугаргьы дбаҩдануп, умбои, ани ажә иаабаз жәыцәгьамзаргьы ҟаларын, аха избо аԥшәма дабаҟоу?!
– Ааи, иӡбахә саҳахьан, аха асҵәҟьа днымха-хымҵәоуп ҳәа сыҟаӡамызт, - иҳәеит Кадыргьы.





АҩсҬаа дхысуеит

Баӷыр имҿырҟәара мҿыхьышьаҵәык изкыдыршәыламызт ӡынгьы ԥхынгьы.
Иԥҳәыс Ҟаимыҭхан абас иалҳәалон:
– Ужәлах нҵәеит, уара, ианаамҭоу амҿы ылхны иудугалар, нас уҭынчми?
– Уи бара бус алам, бара амҿы быгхар, нас ибҳәалап! – длыҵаҟьон Баӷыр.
Иашоуп, Баӷыр имаҵурҭа амҿы агхаӡомызт. Аха иахьааигоз ауп аус злоу. Мҿаагара данцоз аилашәшәра ианалагоз акәын. Ауаа рырахә-рышәахә ҭакны, акыр рыҭаны, инааҭышәынтәалоз – иара иеигәышә иазқәынҵа ибора авараҿы игәашә хәыҷы иҿаз дылҭыҵны дцон. Баӷыр игәылацәа раандақәа днарыдҳало, ишәаны иааигон.
Ари шықәсык акәымхеит, ҩы-шықәса ракәымхеит. Аиҳараӡак иара дрызгаган ашышаандақәа, избанзар урҭ реимыхра иаҳа изыманшәалан. Раԥхьа дналаган абыцақәа аҵәҩанқәа ирыбжьихуан, нас акакала  аҵәҩанқәа ааҵихуан. Абас, ҷыт бжьы мыргаӡакәа, иага иаанда ӷәӷәазаргьы, ишәаны иман аҩныҟа даауан. Уи ҩымш-хымш изхон. Ус, аандақәа зегьы аанҵәаанӡа, аӡынрагьы ниасуан.
Аиҳарак Баӷыр жызчычаз игәыла Бадра иаандақәа ракәын. Акырынтә иеиҳәеит, аха Баӷыр иҟаиҵац ҟаиҵон. Бадра иҭахымызт аандак азыҳәан игәылеи иареи еилыӡаар. Аҵыхәтәаны игәы ԥҵәаӡеит Бадра. Иҵазгаларызеи абри даҟәызхша ҳәа дхәыцуа далагеит. Иагьихәыцит иара зеиԥшҭам ала!
Ааԥынра аандақәа аникуаз – ес-ааԥынра усгьы аанда ҿыцны икыр акәын – Бадра даалаган, аҵәҩанқәа парпантала икылҵәаны, ашәақь хәшә рҭаԥсаны, ацәа ахарҭәаны иҟаиҵеит. «Абри даҟәнамхуазар уаҳа сыздыруам», - иҳәон Бадра игәаныла. Абри амаӡа иара Бадра ида ԥсызхоу уаҩы издыруамызт.
Ус, иниасит ааԥынра, уи анаҩс – аԥхын, ҽаҩраҭагалан. Иааит аӡынгьы. Бадра илымҳа кыдҵаны дӡырҩуан.
Декабр анҵәамҭазы акәун. Ауыха даара ҷыхь бааԥсын, иауан ақәаба-сабаа. Баӷыр имаҵурҭа амца шаԥ-шаԥуа еиқәын. Игәышҵа амца иаҭаны нырцә арымӡ дықәтәан. Иԥҳәыс абысҭа агәӡа лалҭан, аилырхра даҿын, лҟәыд зҭаз акыцтә ҟәџьал агәҭаны аҟәақ ааҭган, аԥырӷқәа Баӷыр инеиҿаԥсеит. «Ҳаит, шьашәы диблааит, аҩсҭаа дахьхысуа, ббоу!» - иҳәан, Баӷыр амца ҩеиҵихеит.
Аҟәақ, аҟәақҳәа еиқәырццакны ахәшҭаараҿы ахысра иалагеит. Ҟаимаҭхан арҵәааҳәа дыҳәҳәан, ддәылҟьаны дцеит, уи длышьҭалеит Баӷыргьы. Ауыха акрыфара-акрыжәра згәалашәодаз, амца аӡы ақәҭәаны идырцәеит. Агәылацәа еизеит. Иҟалаз зыхҟьаз здыруаз Бадра заҵәык иакәын. Уигьы, акы зцәа иалам аӡәы иеиԥш, дыҩны дааит. «Иҟалазеи? Закә хысроузеи?» -иҵаауан зегьы.
Ииҳәахуазеи Баӷыр!.. Дыԥсны дкьакьаӡа дгылан. Ауаа анеигәныҩ, иауырымдырхуаз иҟалаз. Досу рыҩнқәа рахь ашьшьыҳәа ицеит. Уи акәхеит. Уи нахыс Баӷыр иаандашәара аҵыхәа ԥҵәеит.





























ЧАГӘ

– Ҟаит, ани иаауа дубоу? – иҳәан, сынхьеирԥшит Џсьыф, маамаҭраа рҵыхәаны аҿаҟьа иаҿаланы илеиуаз инапы иқәкуа.
– Ҳаи, арахь дабақәнагала, Аԥсны даныӡааит, - сҳәеит сара.
– Уара, иара цқьа дудыруоу?! – дҵаахт Џьсыф, иаауаз дихәаԥшуа.
– Ҟоҳ, убаашәт, Чагә дысзымдыркәа, исыхьи, - исыдтәалаз снаизыԥшит.
– Анцәеиныс, абни хьшькра ҳара ҳахь дшаауа, каҭаки ҵыски икыушәа збоит, - ахьшькырҭа ақьала дныҵҵит Џьсыф.
– Хьшьыс иикуа сыздыруам, аха даҽакы дашьҭазар ҟалап, - ақәсҵеит сара.
Уи сара цқьа дыздыруан, ҳаҩны изныкымкәа дтәахьан, дгылахьан.
Егри Бзыԥи рыбжьара Чагә иӡбахә змаҳацыз аӡәгьы дыҟоуп ҳәа сыҟам. Ус зегьы деицырдыруа дҟазҵаз даара уаҩра удк илан акәым. Мап. Аҽӷьычроуп Чагә ауаа деицырдыруа дҟазҵаз. Уи иара цәгьашәа дазгаган, дагьазҟазан. Иара ихаҭа – уаҩ фархьк, еилаҩак, цыркьык. Даныхәыҷыз иарӷьа шьапы амшәааӡы алҵзаарын, убри иахҟьаны егьи ишьапы аҵкьыс акыр икьаҿхеит.
Исгәалашәоит, зны ҳгәарԥ дааҭалеит. Ла цәгьақәак ҳаман, иҩаҵҟьан дааныркылеит. Ишысҳәахьоу еиԥш, даара дцыркьуан иара, аха ахаан лаба имкыцызт. Алақәагьы цас ируазшәа, иарӷьарахь ала ииасын, уажәы-уажәы дырфап уҳәарын, иаргьы дкәымпылуа дрылан. Ашьҭахь ауп ус ззыҟарҵаз анеилыскаа. Сара сыҩдәылҟьеит, алашбжьы шаасаҳаҵәҟьаз. Сыԥшызар: алақәеи иареи ҳгәарԥ иҭагьежьуа иҭоуп. Алақәа сынрыҵаҟьан, ианааиҟәыск ауп даныздыр.
– Ҟоҳ, Чагәхеит, алашкьынтры иагааит, усцәырфон, убоу… Бзиала уаабеит!
– Бзиара убааит. Ҳаит, сырфаҵәҟьон, аламала ла сакӡомызт, аха арҭ изласымарамыз ала сыркит, умбои, - иҳәан, даасамырҟәылт иара.
– Абра ашәшьыраҿы ҳнатәап, аҩны шоурамкәа иҟам, - араш амҵан игылаз аҟәардә ахь днеихеит иара.
– Адәны ҳашԥатәо, аҩныҟа ҳнармышьҭызшәа, - сҳәан, аха иара имукәа агәарԥ аҿы ҳнатәеит.
– Ари сара сыцыркьра цәгьа исыхәалон, аха иахьа исԥырхагахеит, умҳәозар, - Чагә даасҿаԥшит, ҳанылатәа.
«Ацыркьра абаихәо?» - аасгәахәит сара. Иаргьы сгәы иаанагаз идырызшәа, ихала аҭак ҟаиҵеит.
– Иахьсыхәо уҳәоу? Ацәқәа аныскыу, афырмахьц дунеихаангьы исымкыцт. Ацәмаа аанкыланы сарӷьа шьапы анынеихызго, ак шьҭыхны иргәыдсҵо џьшьа, ацәқәа еивасны идәықәлоит… Убас сызлацыркьуа сшьапы неихызга-цԥхьаӡа еибарыҩны ишцо, сыцәаӷәатәгьы саалгоит…
Аҽӷьычра адагьы, Чагә алафгьы даара иҳәон. Ус шаҳҳәоз Чагәгьы ҳқьала дааҵалеит.
– Оо аура шәықәуп! – иҳәеит иара.
– Уа бзиара убааит, бзиала уаабеит! – ҳҳәан, иааизи ҳареи аԥсшәақәа неибаҳҳәан ҳнеибартәақәеит.
– Чагә, ҳқыҭахь уаазцеи, ҵаара ԥхашьарам? Џьара ҽык афҩы укызар, акәхап, - зегь раԥхьа даацәажәеит Џьсыф, даахәмаршәа.
– Ҟаҳ, анцәеиныс, мамоу, иахьа сзышьҭоу, умбои, ахьшькроуп. Уи, уара узҿу, саҟәыҵижьҭеи акрааҵуеит. Ԥхашьарами уажәтәи аамҭа аӷьычра! Анкьа, агаӡара аныҟаз, ак ҟаҳҵон ҳәа, уажәыгь уи ҳаҿу џьушьома, - иҳәан, дқәит Чагә.
– Удинаныс, ус акы угәы иҭазар, иаҳцәумӡан, уцәгьа ҳҳәар ҳәа умшәан. Ус умҳәози аԥыхьагьы. Ӷьычра сааит, аууҳәахуаз, - даҟәыҵуамызт Џьсыф.
– Мамоу, мамоу! Саб иԥсаныс. Абар ҩынҩажәа шықәса ҵуеит ҽык сымӷьычижьҭеи, - деиҭақәхт Чагә.
– Ибзиоуп, ихаҳҵоит. Амала ҳуҳәоит имӡакәа, аҽқәа шуӷьычуаз атәы шҳауҳәара, - диҳәеит Џьсыф.
– Азамана, ишәасҳәап, усҟак ишәҭахызар,  ҳтәоуп, - иҳәан, дналагеит Чагә.

Сишьхьан…
Блабырхәа ақыҭан аамсҭак ҽы бзиак шимаз саҳаит. Сара ианакәзаалак нхаҩык иҽы ицәысымгацызт. Изӷьычуаз ҭауади аамсҭеи ртәқәа ракәын… Сашьҭалан еилыскааит: иҽуп, аха-а, зеиӷьаҟам ауп. Аплани асахьеи рымацара аӡәы иԥсан. Изтәугьы даара дацклаԥшуа пату ақәҵаны иман. Аԥшәма џьара данцо, днақәтәаны дцон, егьи абжьааԥны ҽынла изыхьчоз амаҵуҩы дацын, уахынла инаганы инҭеикуан, иаргьы уа днаиауан. Даара сашьҭашәарыцеит, маанас издыруаз зегьы ԥысшәеит, аха исзымгеит, иамуит. Ҽынла сҳәеит, уахынла сҳәеит – шьаҿак днацрымшәеит. Ари хьымӡӷыс искит, сахычмазаҩхауа салагеит. Исҭахымызт, аха сқәыланы изымгар ада ԥсыхәа сымамкәа сааҭагылеит.
Уахык ҩыџьа аашьҭысхын сцеит. Ақыҭа зегьы ыцәан, ҷытбжьык џьара игомызт. Алақәа ҳрымбаӡакәа аҽы ахьҭакыз ҳнеит. Аҽыхьчаҩ ииарҭа дылаианы дҭаҳәахаа дыцәан, иҽгьы хырсысуа уаҵәҟьа ихагылан. Ахышә лыкәла аҩнуҵҟала иаркын. Саҳәызба нкылсшьын, абжьы мыргаӡакәа иаасыртит. Иара рацәак идумызт: абри сара сеиԥш иҟоу аарлаҳәа дынкылсратәы иҟан. Сҩызцәа руаӡәк адәны дааныжьны, егьии сареи ахышә ҳанкылсит, ҳтапанчақәа хыршаны иаҳкыуп. Снеин снеихагылан даасырҵысит. Уи иблақәа аахитит, аха дымҟааит, дмыҳәҳәеит, иҟалаз уамашәагьы имбеит.
– Убжьы анааурга, мамзаргьы уҽанааурҵысы, уԥсит ауп! – сҳәан, стапанча леиҿаскит. – Уааины  ари дҷаԥшьала, аҽы сара иҭызгоит, - сҩыза сыбжьы наиқәсыргеит.
Абри аамҭаз аҽыхьчаҩ ихыза аҵаҟантә аҿаԥҳәа акы абжьы аагеит. Ари закәыз аузымдырхуаз. Ихыза сҩахан ианыҩаиқәысх, ишәақь хәхәаӡа иван. Саахан иааивсхит. Иара, деиқәԥах дҿаҳәаны днышьҭаҵаны, аҿаԥа неиҿаҳҵеит. Сара аҽы ааԥсыртын, инҭызгеит. Сыԥаны сҩақәтәеит, сҩызагьы даадәылҟьан иҽы дҩақәтәеит, ҳахҩыкгьы ҳлаҵҟьеит.
Аҽыхьчаҩ излеиҿих здырхуада, иҿаԥа иҿихзаап. Нас абыбра далагеит, ибжьы ақыҭа зегьы арҵысуа. Изаҳаз зегьы гыланы рыҽқәа ирықәтәан, аӡәи-аӡәи еибарҿыхауа ақыҭа зегьы ршьапы иқәгылеит иаразнак, аҟәҟәаҳәа ихысуа. Ҳаԥхьа, ҳашьҭахь – иахьабалак ахысбыжьқәеи аиқәҿыҭбжьқәеи гон. Ҳусқәа рацәак ибзиамызт: шьҭахьҟа гьыжьышьа ҳамамызт, ԥхаьҟагьы ҳамҩақәа кын. Сҩызцәа абас нарасҳәеит: – Хазы-хазы амҩақәа ҳарнылап. Абас дцеит, абааԥс, абас ҳәа шәыҽқәа шәаарысны шәдәықәла. Амҩа аихшараҿы шәаннеилак, шәара даҽа мҩакы шәаныла, убас акәымзар, уаҳа цашьа ҳамам!
Ҳахҩыкгьы, дышәмышьҭын абааԥс ҳәа, ҳаҳәҳәо, хаз-хазы ҳҿылаҳхеит.
Хрыжь-хрыжь схысуа сышлеиуаз, аӡәы архәара даавҟьан: – «Узымцеит, уаанҿас!» - иҳәан, даасԥыххылт. Сара сакәым, абас дцеит, абааԥс, уара арстәы уца, сара абас сцоит сҳәан, даҽа мҩак наирбаны аҽыхьчаҩ сызлеишьуаз ишәақь ала аҟәҟәаҳәа схысуа, есс сылҭакәкәа сцеит. Сҩызцәагьы убасҵәҟьа ицеит. Абас изгеит уи аҽы.

Чоу!
Уинахыс лассы ҽӷьычра ҳәа сҭымҵит. Сызҭымҵ, уи саҟәыҵны акәым – ҽыбзиа џьаргьы иҟаны исыздыруамызт. Сара усгьы усымшәа иҟоу сакьысӡомызт, сара сзышьҭаз иреиӷьқәоу ракәын. Ицеит шықсәык аҟара. Сшыӡырҩуаз, Оҭҳара ақыҭан даҽа аамсҭак ҽыбзиак имоуп ҳәа саҳаит. Илықәсыршәын сцеит… Сара ианакәзаалак ус акәын ишыҟасҵоз – аҽы змоуп ҳәа саҳаз иҿы снеиуеит акы иаҿыҵганы, игәасҭоит аҽы ахьҭакыу аҭыԥ, акәша-мыкәша аҭагылазаашьақәа срыхәаԥшуеит.
Ажәакала, зны  цқьа сыԥшыхәуеит. Нас слатәаны гашьас иамоу сазхәыцуеит, аплан ҟасҵоит. Убри ашьҭахьоуп изӡоит ҳәа сандәықәло. Аҽы зӷьычуеит ҳәа снеины, ахаан, исзымгакәа сымгьежьыцт.
Игәасҭаз аҭагылазаашьа абас иҟан: аҽы змаз аԥшәма имаҵурҭа ааҩкааны џьара аҭаацәа ахьтәо, иахьгыло, акрахьырфо акәын, егьи азбжаҿоуп иҽы ахьҭакыу. Амала, аҽы ахьҭакыу ладатәирахь ала хышә хәыҷык амоуп акәымзар, уаҳа неирҭа амам. Аԥшәма иҽы ианыҩнигогьы ианыҩнеигалогьы абжьара иҿоу ашә ала акәын изланеигоз. Ухаҵоуп, уажәшьҭа унеины ига.
Сцеит ҽнак уи аҽы зӡарц. Акыр сахаҩеит, аха аԥшәма аҭыԥ иҭимгеит. Шьыбжь ааит сышкылатәаз. Ҩыџьаҟагьы агәылацәа ааин аҽны имаҵурҭаҿы итәоуп. Аԥшәмаԥҳәыс акрылун, акрыфаразы аишәа илахатәеит. Абыржәоуп, исызгозар, ианызго сҳәан, ахышә ала сынкылсын, аҽы снапы нахьшьы-аахьшьны иааԥыртны сҩақәтәеит. Аҽ абӷа ансоу – уаҳа исурхьуазеи. Сҟама нкылыршәны азарза ааҿыршәаны, ҽыҳәҵәыла ашә сласын, амаҵурҭа слыҩналт, аԥшәмацәеи агәылацәеи зхатәаз аишәа слахыууаан, итәаз ауаа иҟалаз еилыркаанӡа, ашә сылкылҟьан скаууа сылҭалеит. Аԥшәма дыҳәҳәеит, дҟааит, ашәақь кныхны дхысит, аха башан. Абас аҽнышьыбжьон исыман сцеит уи аамсҭа иҽы.

Аԥҳәыс цыркь
Калдахәара ақыҭан дынхон Мачагәа ҳәа ҭуџьарк. Ҽык имоуп, аха-а, ижәдыруанда закәытә ҽыу: икалаӡа, акалмаҳ еиԥш, агәыр аҵа икылуршәарын, алаҳәахӡы еиԥш еиқәаҵәҟаҟараӡа, алахь агәҭа ахьазеизыҟароу иаакылыргьежьны иҷашьаӡа, ашьапқәа паны, рыԥшьбагьы инеиҟараны ихьышьаш-хьышьашӡа, агәышԥы ҟьаҟьаӡа, аҵыхәа асаара ишьаҭсуа, ахы, ахәда, - ажәакала, убас иҽуп, аӡӷаб цқьа, аӡӷаб бзиа дшәымбаци.
Аҳәа иашьҭоу аҳәа аӷәырбжьы иаҳауеит ҳәа, слымҳа иҭасит аӡбахә. Аха мачагәа дахьцалакь иҽы ашаха роуны имаҟа иадҳәаланы иман, иаргьы ҽырба-ҽырбо иваԥало ицын. Уахынла иара ахьҭакыу излаҿоуҳәоу ибӷа иакәыршаны диауан. Шьҭа иӡа ухаҵазар! Даара акраамҭа сашьҭашәарыцон, аха зегьы башан: аҽы згартә еиԥш еимҟьарак џьара иаасмоуит…
Ҽнак шьыжьӡа Мачагәа дҩагылан ҭәархра дцеит. Иҽбыга, ичақәуч, икәага, имақьа уҳәа ибзианы иҽеиқәиршәеит, акраамҭа арха дшынхо удырратә. Иҽы усгьы уа идҳәалан. Аҭәарҭаҿы данлеи, иҽы иааигәара инықәҿаҳәаны, ишәақьгьы абҳәаса хәыҷы ашьапаҿы инкыдыргыланы, иҽбыга днас-аасны, аҭәа рхуа иҿынеихеит. Аҽы ахьықәҿаҳәоуи Мачагәа аҭәа рхуа дахьықәуи иаарыкәыршаны еиужьны идәны иҟоуп, иара аҭәархырҭа зегьы ихаргьагьаны, ишырҳәауа еиԥш, аҵыс захымԥраауа ихкаауп. Адәы аҵыхәан, Мачагәа иҽы анҭеигалоз иишәаз, нас дырҩегьых инеидыргыла-ааидыргыланы иҟаиҵаз аанда иазааигәаны ахҵысҭа ыҟоуп. Аха уи уаахшәаны уҿанаауха, шьаҿакгьы узыҟаҵом, аҭәархҩы уимбакәа, избан акәзар убра иара дахьыҟоу аган ада, егьирахь иккаӡа ихтуп, ааигәа-сигәагьы шәаԥыџьаԥи бнеи ыҟам, иакәыршоу аанда умҳәозар. Иаргьы даара игәиҽануп уҳәартә еиԥш лассы-лассы иҽахьы дааԥшуеит.
Уи зегьы збоит. Слатәан схәыцит. Схәыцит, аха ӷәӷәалаҵәҟьа схәыцит. Иагьысхәыцит. Сҿынасхан аԥҳәыс маҭәа сыԥшааит. Сымаҭәақәа иҩархарԥаны иҩасшәысҵеит аҵкы, касыкгьы насхасҵеит схы-сҿы ҭаҳәҳәаны. Нас сцыркьуа ахҵысҭа  сынхыҵын аҭәарҭа агәҭа еиҩшаны иалгаз амҩахәасҭа саныланы сҿынасхеит. Аанда санынхыҵҵәҟьа, саагәеиҭеит Мачагәа, аха уаҳа арахь, сара сахь, дымԥшӡакәа иҽбыга амҩанҵара даҿуп, «ԥҳәыс цырькык диасны дцоит» иҳәан. Сара снеиуа-снеиуа снадгылт. Снапы ахы инахьысшьын иаасшьышьит, иара раԥхьа иаацәгәрӡкын ашақә иасырцгьы аҽыназнакын, аха нас изықәнакыз иааҟәыҵын, гәрагарала иансыхәаԥшын, ахгьы хәыҷык иаасыхьнашьит. Аҽқәа сара усгьы снапы анырхьысшьлак нахыс сара истәын. Мачагәа, ицәа акы алашәазар акәхап, убри аамҭазы дааҭгылан иҽахьы ҳамҭак дыԥшуан. Сара аҽы аԥхьатә шьапқәа ирымариашаны сгылан, убри аҟнытә симбеит, аҽгьы аҽырҭынчны игылан. Аԥшәма ҩадахьтәи ахҵысҭахь дҩаԥшын, уаҩ данимба, дырҩегьых аҭәархра дналагеит. Ашырҳәа саҳәызба ааҭысԥаан, анахәҭа иадҿаҳәалаз ашаха аахҵәаны сыԥаны сҩақәтәеит. Аҽы абӷа ансоу, нас усгьы сара избарын, аанда исшәахьаз иақәкны аӷьараҳәа слаҵҟьеит. Аанда сазааигәахаанӡа акгьы имбеит Мачагәа. Саниба, азныказ даашанхан, аха нас дааиқәҵәашан ишәақь ахьыҟаз ахь дыԥеит. Ишәақь игәыҵарс дкылԥшаанӡа, аҭәарҭа сынҭҟьан, ес узцозаргьы уцала. Сышьҭахьҟа хысбжьык саҳаит, аха ихараны.
Абас изгеит уи аҽгьы. Уи аҵыхәтәанӡатәи сыҽӷьычра акәын. Убри нахыс ҽык зӡоит ҳәа снашьҭалахьазар, еибгала аҩны сымцааит. Ишәҭахызар ихашәҵа, ишәҭахымзаргьы ихашәымҵан…
– Ҟоҳ, Чагәхеит, аҳәсақәа реиԥш, ушԥашәиуа, ишԥахаҳамҵо, ихаҳҵоит, - иҳәеит Џьсыф ицигар рҳәуа.
ԤХАШЬАРОУП ШАҲҲӘОЗ…

Шәачантә аҩныҟа саауан дәыӷбала. Иара ццакуамызт амалахзгьы: икәаҳа-чаҳауа, иҭагәҭасуа, ана инкыдхало, ара иаакыдхало. Аԥыхьа ҩ-сааҭк иагханы ианаа, уаҳа уи сшақәымтәауа ҳәа ҭоуба зухьан, аха иахьа сыԥхамшаьӡакәа сеиҭақәтәахит.
Сара сызҭаз авагон аҿы ауаа рацәамызт. Урҭ ԥсаҟьаны ҩыџьа-ҩыџьала, хҩы-хҩыла иҭатәан.
Гагра ҳҩеиаанӡа сааҭк иазынаԥшуа иагхахьан ҳдәыӷба.
Саԥхьаҵәҟьа дтәан, зықәрахь иааихьаз, ҳара ҳахь ԥсшьара иаауаз урыс ԥҳәыск.
Гагра ҳанаангыла, уи аԥҳәыс лхы аасықәылкын, дсазҵааит:
– Исашәҳәондаз абри Аҟаәнӡа ианнеиуа…
– Уи аҳәара даара иуадаҩуп, ас ицозар, ахәлараз Аҟәа шәҟалар ҟалап, - саахәмаршәа аҭак ҟасҵеит сара.
– Ах, ииашаны ишәҳәома? – даасҿаԥшыхт лара, исҳәаз агәра лгошәа, илымгошәа.
– Шәымбои, ҳара ҳҟны ҩ-еихамҩак ыҟам, шьхароуп азыҳәан, ус аҟаҵара даара ицәгьазаап.
Ааи, ааи, ҳәа аанарго лхы аалҟьеит. Иубаратәы иҟан, лара даара дшааԥсаз. Уажәы-уажәы дахьтәаз дыҳәцымцуан.
– Шәара харантә шәаауазар акәхап? – сҵааит сара.
– Схараӡам, амала сагьааигәаҵәҟьам. Уралтәуп, амҩа сықәижьҭеи абар хәаха-хәымш ҵразы маҷк ауп иагыу, - хәыҷык дааҿарҳасын, дагьаашьарххеит.
– Шәагьыцәгьаҵәҟьам, хәаха-хәымш рыла араанӡа шәаазар. Шәымбои, Шәачеи Гагреи рыбжьара шаҟа аамҭа амҩа ҳақәу.
–Шәара аиумор злоу аӡә шәакәымкәа шәыҟам, - лҳәеит лара дааԥышәырччашәа.
–Ҳара, аԥсуаа ԥсабарала аиумор злоу милаҭуп, - сыццакны аҭак налысҭеит.
– Ииашаны! Лыџьымшьқәа дҩарыхашәа цқьа блала сааимылдеит лара.
Нас дҩагылан Гагра аԥшӡарақәа лылаԥш рыдхаланы дыԥшуан адәахьы.
Ҳдәыӷба гылан иззаӡа, ишанхазшәа.
Сара сышьҭахьҵәҟьа итәан Адлер иҭалаз ҩыџьа зықәрахь инеихьаз ахацәеи даҽа ҩыџьа аҷкәынцәеи. Урҭ рыԥшьҩыкгьы аԥсуаан. Ирҳәоз уарла-шәарла исаҳуан. Насҭхашәа хазы дтәан ԥҳәыс шәпажәпак, аха еинаалаз. Уигьы даԥсыуан. Ларгьы ицәажәоз дырзыӡырҩуан, арахь лҽаарнаашәа. Урҭ ицәажәоз злацәажәоз амандарина аӡбахә акәын.
– Уара, иахьа ирылалеи абарҭ амилициаа, - даацәажәеит нахьхьи акәакь аҿы итәаз абыргцәа руаӡәы, - аԥхьатәи авагон инҭалан, ишыҟарҵац еиԥш, хәбаҟа минуҭ рышьҭахь иҭыбӷьыжәааны ицеит. Сааҭк аиҳа иааныркылоз адәыӷбагьы иаразнак иоурыжьт, уимоу, амилициацәа реиҳабы инапқәагьы ишьапқәагьы иҟьон амашинист ирласны ддәықәларц азы.
– Ааи, уара, саргьы убри омашәа избеит, аха измааноу сыздыруам, - иҳәеит раԥхьа иаацәажәаз иҿаԥхьа егьи акәакь аҿы итәаз ауаҩ бырг.
– Урҭ ҳмандаринақәа ҟәазхеит, алухыи, - ажәа даҽаџьара иниаигеит раԥхьа ицәажәоз, - акранутәу, умԥахь уаҩ дықәлаӡом, ианымазеихалак, о, усҟан ирацәаҩхоит. Изхысҳәаауа, уажәы ааигәашәа агәар иааҭалеит еиԥхаҟәҟәа…
– Изусҭцәада? – дҵааит аҷкәынцәа руаӡәы.
– Изусҭқәада? Уажәы исымҳәашеи, ҳколнхара агроном хада, апартком амаӡаныҟәгаҩ, абригадир, аписар, исзымдыруа аҽаӡәгьы дрыцын, ашьҭахь излеилыскааз ала, уи ашьҭаҵарҭаҿы аус иуазаап.
– Бзиала шәаабеит, арахь шәааи, сҳәан, аҩныҟа инасыԥхьеит, аха дара даара ҳаццакуеит рҳәан, ирымуит.
– Амандарина умоу? – иҵааит дара.
– Изуеи амандарина сымамкәа, снымхои, - сҳәеит сара аҭакс.
– Ирҿоу ибзианы?
– Хар рымам, ицәгьам аҽаҩрагьы.
– Иаабар ҟаларыма? – агроном абаҳчахь иҿынеихеит.
– Смандаринақәа чмазаҩӡам, бара рҭахӡам, - саахысамырҟәлит сара. Иззаазгьы атыҟҳәа издырит.
– Умбои, Бадра ухаҵкы, абас ҳрылоуп, анхацәа шаҟа мандарина аҽаҩра рымоу ашәҟәы ианаҳҵоит.
– Азамана, - сҳәан, снарԥызеит.
Аписар дгәырӷьаҵәа ишәыра аахиртын абаҳча ҳанҭалеит.
– Оо, амандарина бзиа ааӡаны иумазаап, Бадра! – сҟәаҟәа днас-насшәа иуит агроном.
– Аа, шәымбои, ауац мацароуп ирыҵаԥсоу, аминералтә рҵәыгақәа, анҭ ҳадгьылқәа злаԥхасҭашәтәыз, сара сбаҳча ааигәарагьы иаазгом.
Иеицыз неиҿаԥшы-ааиҿаԥшит.
– Ҟоҳ, Бадрахеит, ус умҳәан, адгьыл арҵәыга аумҭар, акрунаҭома?
– Абар, хара ҳазцои, шәыла абзиара абааит, ҳколнхараҿы абас мандаринак сшәырбозар, сара уаҳа сҳәом. Адгьыл нап адкыланы аус адуулар, иаргьы аҭак бзианы иҟанаҵоит. Ус акәымкәа, ишабалак уазнеир, унапеинҟьашьа сыкәашашьоуп аҳәоит.
– Уара, ари Бадра анхашьа ҳирҵоит, убоу, - аҵәы налаҵаны ҿааиҭит уажәраанӡа ҿызымҭуаз апартком амаӡаныҟәгаҩ.
– Сара шәара, ҳқыҭа дуӡӡа жәларык ирхагылоу, анхашьа шәсырҵо, анцәа иумҳәан, - сҳәеит сара, аха амаӡаныҟәгаҩ ииҳәаз хьшәашәаӡа сгәы иааҵахеит.
Уи ҳҳәонаҵы, сбаҳча ҳакәшан иаабеит.
– Ара амандарина иҿу хә-тоннак иреиҵам. Х-тоннак ҳара иааҳауҭар адкыларатә ахәала, егьи иаанхо иахьуҭахыу ига,- рҳәеит.
– Ибзиоуп, - сҳәеит сара, - х-тоннак амандарина шәысҭоит, аха шаҟа-шаҟаҳәа ишәыдышәкылои?
– Ахә усгьы идыруп, ибжьаратәны ԥшь-абазк рҟны иузтәар ҟалап, - иҳәеит адкылаҩ.
– Бжьаратәла ԥшьабазк уҳәазар, шәара шәтәала уи иаанаго, мааҭбжак аҿы иаашәцоит: акапанраҿы сышәжьоит, аскидка ҳәа ԥыҭк ахышәымхыр жәушам, нас убарҭқәа зегьы рышьҭахь сара исҳәаз аҿы иааиуеит. Сара смандаринақәа амала ҳәа аҳәынҭқарра исзаҭом. Ишәҭахызар, иааизакны мааҭки абазки, мааҭки абазки ҳәа ишәысҭоит.
– Ус адкылара азин ҳамаӡам, - рҳәеит дара.
– Шәгәы иалшәмырсын, сара аҳәынҭқарра пату ақәсҵоит, аха сара сџьала аӡәы иԥаҵа далаччо дцар сҭахым.
– Ажәакала, аҳәынҭқарра иауҭом амандарина! – илақәа цәҟәншьеит апартком амаӡаныҟәгаҩ.
– Иумуазар, акҭ ҩны уус раикомаа ираҳҭоит, - иҳәеит агрономгьы.
– Ишԥаа?!
– Ааи-ааи.
– Иҟоу жәдыруоу, бабараа? – сҳәан, иаасырҳәит апластинка.
– Ыы? – рҳәеит дара.
– Иҟоу шәымбои, бабараа, сара мандарина цыракгьы шәысҭом, шәцаны иахьышәҭаыху шәысзашш, - сҳәеит сара иаарымчны.
– Ҟоҳ, ус ҟалом, умбои, уҩызцәа рнапы аҵарҩит иақәшаҳаҭхан, уара уҽызурххои, - рҳәеит, акыргьы иаарцәымыӷхеит.
– Уа знапы аҵазҩызи иаҵазымҩызи сара исыздыруам, амала сара сҟынтә акгьы шәақәымгәыӷын, - инаҿасыршәит.
– Избан?? Аҳәынҭқарра аиҳабыра рықәҵарақәа урывалар уҭахыума? – иблақәа ҭицеит апартком амаӡаныҟәгаҩ.
Уик даасзымчҳаӡеит, уи апартком амаӡаныҟәгаҩ, егьырҭ зегьы, иаҳҳәап, цәгьам-бзиам акака ирҿуп, аха убрик иҟаиҵо ҳәа акгьы сыздыруам.
– Избан шәасҳәап, - сҳәеит сара, излауала ирҭынчны. – Арҭ амандаринақәа рхала ас иҟала џьышәшьома? Абра сара аус анрыдызулоз, шәара шәабаҟаз? Уи акәым, амандаринақәа рыхәшәтәразы ахәшә ҳәа саннеи, ишԥасашәҳәаз! Уи ҳара ҳус алаӡам, шыәмҳәеи!
– Иҟаҳҵари, аплан ҳақәуп, - иҳәеит ани ашьҭаҵарҭаҿы аус иуеит ззырҳәаз.
– Аплан уқәзар, баба, абан аколнхараа рмандаринақәа ахьыҟоу, - снапы насырххеит, - иԥхасҭамтәыкәа иҭагаланы ишахәҭоу еиԥш рҭыԥ иқәышәҵа, нас ишәзымхар, сара сҿы шәааи, - сҳәеит сара акыр сааибакны.
– Исзеилкаауам, ара ҳаззааз арбану, аколнхара аизара амҩаԥгароума? – аҵәы алеиҵахт ани амаӡаныҟәгаҩшәа иҟоу.
Наск сычҳара хыжжӡеит.
Аус аныҟоу, зегьы шәхәыҵоуп, ианымазеихалак ауп, шәкарандашьқәа кны шәанааиуа. Абыржәыҵәҟьа сыла шәшабо сгәара шәҭыҵны шәца! – сҳәан, акәукәу ҳәа срыҵаҳәҳәеит. – Амандарина ҳәа арахь аӡәы уаҳа умааин!
Уи акәхеит, рҵыхәақәа рышькларҽыла иӡыӷә-ӡыӷәуа инҭыҵны ицеит.
– Ҟоҳ! Усҵәҟьа ԥхашьарамзи, угәара урыҵаҳәҳәаны ишԥаҭуцоз, ҳаԥсуара ус иаҵанакуама? – иҳәеит егьи абырг.
– Иԥхашьароуп, уҳәоу? Мамоу, уи ԥхашьараӡам. Иԥхашьараҵәҟьоу уашьҭазар, абри дара иҟарҵои изҿқәоуи роуп. Агрономқәа! Абри абас иҟаҵатәуп, егьи абас еиҳа еиӷьуп ҳәа дувагылазаап, анҵәа! Анхара ианаамҭоу арахь аӡә дубаӡом, ҭагалан, ианымазеихалак ауп рқьаадқәеи ркарандашьқәеи, дара ишрасҳәаз еиԥш, кны ианцәырҵуа! Иԥхашьароуп, уҳәоит, уара! Ҳарҭ ари ԥхашьароуп, ани ԥхашьароуп ҳҳәо, шәымбои, ҳахькылсыз. Иреиӷьу ҳадгьыл чашәқәа атракторқәеи аминералтә рҵәыгақәеи иԥхасҭартәит, ҳабнақәа ракәзар, ихыршьаан, аԥша авиҳәа иҳасуеит, аҳауа ԥхасҭартәит уаҳа нагарҭа амамкәа! Ауаа анхара ргәахдыршәеит! Дысурбозар, иахьа зца еиҵапапа изызгылоу нхаҩык. Ҳчахқәа ҳҩыҵракны амҩақәа ҳрықәуп! Уахәаԥши, ҳамш иҟанаҵо: избахьадаз мызкы инеиԥшьны ақәа ааҟәымҵӡакәа илеиуа? Нас уара ԥхашьароуп, уҳәоит.
– Уи иуҳәақәо зегьы иашоуп, аха… ҟоҳ, ашхырцәаӷьқәа рҭыԥ аҿы ҳааины ҳаҟазаап, ҳшеицәажәоз ҳанаангылагьы сымбаӡеит, - ажәа даҽакахьы иааиеигеит егьи абырг.
– Ашхырцәаӷьқәа ракәым, аха аҵарбелқәа рҭыԥоуп! – деилашуан Бадра. – Ламыс ҳәа урҭ акы рымам, Кәасҭа. Дхаҵоуп ыҟам, дыԥҳәысуп ыҟам – зегьы рзеиԥшуп! Излаԥхамшьо сыздыруам, ауаа рчамаданқәеи рарҭмаҟқәеи инапыршьшьуа ирҭоуп, уажәы акуандрабаҭ мҩанырго џьушьап. Амандарина ҭоушәа ирбар, иаашьҭыхны иргоит…
– Аламыс урҭ ирызҭада, Бадрахеит, жәаха ҽнак ашьжьымҭан алада ҳанцоз, - Бадра иажәа днаԥыҩлеит Кәасҭа, - ҭакәажәык рҭмаҟк азна амандарина шлымаз аагәеиҭеит руаӡәы. Аҭакәажә рыцҳа ларҭмаҟ дшахьынҳалаз, лнапқәа ырҵәины иаалымхны игеит. Анцәа иахь исҭоубоуп, убри аамҭазы иҭҟьо сымазар, аҟәҟәаҳәа илеигәыдҵаны уааҵәҟьа дшысшьуаз!..
– Ани ацәыггар, ашәпа-жәпа дуу?
– Ааи, иауми, иакәымкәа шааит!
– Уи аҳәа даҩызоуп, иаашьҭихыз душьуазаргьы иуиҭараны дыҟам. Ус уажәы ааигәашәа зны ԥҳәыск амандарина шымҩаԥылгоз рбеит. Ирымуашәа анылба, ларҭмаҟ ахы лалырхан иҭаз зегьы авагон аҿы илкалԥсеит. Шәысҭ, шәыԥсы иамаз ҳәагьы наралҳәеит.
– Ирықәнагаҵәҟьоз рзылуит, лқәақәра згааит уи аԥҳәыс, иҳәеит Кәасҭа. Уигьы ихьыӡ здыруан шьҭа.
– Лара арахь баала рҳәан дрыманы ицеит, илзыругьы сыздыруам, - инеигӡон Бадра иажәа.
– Ассирҵәҟьа збо сара соуп, - даацәажәеит насҭхашәа итәаз аԥҳәыс. – Иҵуазар ҟалап абас ҩымчыбжьҟа. Зегьы иҟарҵо сҳәан, усымшәа иҟаз арҭмаҟ азна аашьҭысхын аелектричка снақәтәеит. Абра, Гагра, ҳанааи, ароуп усгьы иахьрымырхуа, алыцәҳар реиԥш еицрыԥсса иааҭалеит ҳвагон. Ус измақәаз ирымхуа ишааиуаз сара сыҟны иааит. Сарҭмаҟ аашьҭыхны иргеит. Срышьҭалан срыҳәеит-сырчеит, аха иаусырҭахуаз. Иҟасҵахуази, усгьы аказы Шәача сцараны сыҟан, сандәықәла, сцап сҳәан, сцеит. Шәача ақалақь сналаԥш-аалаԥшын, аџьармыкь аҿы снеит. Ашәырқәа ахьырҭиуа арадқәа срыбжьаланы сышнеиуаз, сыԥшызар, сарҭмаҟ амандаринақәа шҭаз еиԥш кьыс рымаӡамкәа иҭаны иқәгылоуп.
– Амандарина шаҟа иаԥсоузеи? – сҵааит, смандаринақәа сшанханы срыхәаԥшуа.
– Х-мааҭк, - лҳәеит насҭхашәа игылаз ԥҳәыск арахь дааскьауа.
– Иаба аабрыхыи арҭ реиԥш иҟоу амандарина бзиақәа?
– Сара сбаҳча иааҿыхны иаазгеит, анцәа ибоит.
– Анцәа ибоит, амандаринақәа изҭоуи дареи бара ишыбтәым! – сыбжьы аасырӷәӷәеит.
– Нас изтәыда? – ишызбоз дааицрашәеит аԥҳәыс.
–Еиӷьуп, исабҳәар, иахьаабгаз, мамзаргьы ибызҭаз! – сарҭмаҟ снамҵасны иааныскылеит.
–Ибасымҳәеи, сбаҳча иааҿыхны иаазгеит, - илҳәац акәын илҳәоз лара.
–Баангыли, дабаҟоу амилиционер?! – снаԥшы-ааԥшит сара. – Амилициа аҟәшаҿы ҳнеир, уа еилҳаргап ари зтәу?
– Убригьы аасҳәеит, аԥҳәысгьы днаҳәын ашацаҳәа арад дныбжьалан, ауаа усгьы иауеилымсхуа уа, днарылашәкәа дцеит. Снагылан смандаринақәа хԥа-хԥа мааҭҳәа иҭины, рацәак аџьа мбаӡакәа, сусқәагьы ҟаҵаны аҩныҟа сааит.
– Уи оумашәа ибатәӡам, ус шаҟаҩы ирҳәоны саҳахьоузеи, - даацәажәахт Бадра. – Оумашәа иубаша, ара иҟоу амилициаа маҷушәа, Қарҭынтә иаарышьҭуеит. Иаҳауеи, ҳара иҳамырхыргьы ҳҩыза нхаҩык ма усуҩык ихәондаз. Абас ауаа ирымырхуа машьынала мамзаргьы вагонла Урыстәыла ахә ахьҳаракыу иганы ирҭиуеит. Уи иазку ауаагьы рымоуп…
Бадра ацәажәара даҟәыҵын, илаԥш кыдхалазшәа, авагон аҵыхәан иааҭалаз арԥыс маҵәаҟьа дихәаԥушан.
– Шәыԥши, ани арԥыс дахьаауа. Сыԥсымзар, аӡәыр идыруазар, абри идыруеит, иахьа амилициаа ирылалаз, шәааи ҳиазҵаап.
– Азамана, ҳиазҵаап, - иҳәеит Кәасҭа.
Аҷкәын дшааиуаз Бадрараа ахьтәаз данаарывала, Бадра инапы наизирххан ус иҳәеит:
– Дад, аказы ҳузҵаауан.
– Мшыбзиақәа! Сызлашәыхәарҭоу акрыҟазар, - даагылеит арԥыс.
– Абра улатәеи, дад, - Бадра инапы наиқәикит иҭацәны иҟаз аҭыԥ.
– Сгылазааит, иахьакгьы стәоуп, - иҳәеит арԥыс, аха Бадра имуит дымтәар.
– Дад, абарҭ амилициаа иахьа ирыҵалаз уара акрыудыруазар? – дҵааит Бадра.
– Шәара иалжәдрааи, акы шрыхьыз? – дҵааит арԥыс аҭак ацынхәрас.
– Иаҳзымдыркәа, иаамбози рцашьа. Афымцадәыӷба есымша сааҭк инеиҳангьы иаанызкылоз, иахьа ирласны уца ҳәа аныҟәцаҩ ирбаны ишрылшоз иҩны рҭыҩрахь ицеит.
– Аа, уи аума шәызҿу? Ижәбама иҩны ишцоз? Уи зыхҟьаз макьана сара сыда ԥсызхоу аӡәгьы издыруам.
– Измааноуи, изыхҟьеи? Иҳауҳәонда, дад, - иҳәеит Бадра, аҷкәын иахь иҽнарнаашәа!
– Шәара ишәаҳау сыздыруам, уажәааигәашәа абра иҟалаз, - аҷкәын дзыдтәалаз лаԥшыла иааимидеит.
– Мамоу, дад, изакәызеи иҟалаз? – Бадра иҵегьгьы иҽынаирнааит арԥыс ишҟа.
– Жәаха абра акы иалацәажәаҵәҟьон, абра, гагра ақалақь аҿы, бомбак тҟәацызшәа еигьизшәа, уи аума уара узызҵаауа, арԥыс? – иҳәеит Кәасҭа.
– Итҟәацызшәа акәым, итҟәацҵәҟьеит! – иҳәеит аҷкәын ихы-иҿы ихаччо.
– Иабыкәу иахьытҟәац? – дҵаахт Бадра.
– Иҟазҵаз дсыздыруам, аха ишыҟалаз цқьа издыруеит. Аӡәы чамаданк азна амандарина наганы вагонк аҿы иныҟаиҵазаап. Арҭ, амилициаа, ишыҟарҵалац еиԥш, авагон иааҭалеит. Ачамадан акыр идузаарын, иаразнак рылаԥш иааҵашәеит. Сара сахьтәаз сааигәара акәын иахьгылаз иара.
– Ари зтәыда? – дҵааит амилициа ирыцыз реиҳабы.
Аӡәгьы ҿимҭит.
– Изтәыда ари ачамадан?! – деиҭаҵаахт аиҳабы.
– Иҳаздырӡом, - рҳәеит уи ааигәа итәаз ауаа.
– Аӡәгьы итәӡам, ус аума? Ижәга! – априказ ҟаиҵеит инапы наҟьаны.
Амилиционерцәа руаӡәы ачамадан аашьҭхны игеит.
Ихамыждарақә уи ачамадан амилициа аначальник игәаԥхазаап. Иугәамԥхогьы иҟамызт иара: иҿыцҳаҳараӡа, мандаринала иҭәны! Бзиашәа аҩны инамгакәа, аначальник имашьына агараж аҿы идыргылазаап. Уи ачамадан уа ианнарга ашьҭахь дук мырҵыкәа акы ҭҟәацит. Ианнеи – агараж ԥыххаа, амандаринақәа ԥсаҟьаны ана-ара икаԥсан, ачамадангьы еиҟәжәа уа икажьын. Хымԥада, иԥжәакзабомба ари ачамадан ишҭаз агәра ргеит зегьы. Амала ауаа рышҟа идмырӡаӡеит. Аха ажәлар акгьы узрыцәӡом.
– Ҳаи, убра акәымкәа, нахьхьи абри аҩыза азакәанқәа ахьаԥырҵо ирылаԥжәар акәымзи! – Бадра амрагыларахь инапы наирххеит.
– Убри ахҭыс ауп сара схы иасырхәаз, -дналагахт арԥыс Беслан (ус ихьӡын иара ашьҭахь излеилыскааз ала). – Саалаган чамадан дук азнаҵәҟьа амандарина лҭаҵаны, даара инықәсхьаз сааҭрҿыхагак лахаҵаны, еиқәԥах иҿаҳәаны инаганы аԥхьатәи авагон аҿы инасыргылеит. Асааҭ ҿақ-ҿақҳәа аус ауан. Убри абжьы хымԥада иуаҳауан, ааигәара унеир, мамзаргьы иаашьҭыхны уҿынаухар. Ус абра уажәы ҳахьгылоу ҳлеит. Сара сцан насҭхашәа стәеит. Авагон иааҭалеит анҭ иаадырқәо. Счамадан рылаԥш иааҵашәеит иаразнакы.
– Ари иҭоуи? Изтәыда? – дҵааит урҭ раԥхьа игылаз.
– Иҳаздыруам, абра ҷкәынак иааганы иргылеит, - рҳәеит уа, ааигәара итәаз ауаа.
– Дабаҟоу ари зтәу? – дҵаахт амилиционер.
Зегьы неиҿаԥшы-ааиҿаԥшын рыжәҩахырқәа иҩарыхеит, иҳаздыруам ҳәа аанарго.
– Ижәга! – априказ ҟаиҵеит аиҳабы.
Амилиционерцәа руаӡәы счамадан аашьҭихын даҵақь иманы иҿынеихеит ашәахь. Аха ашә аҿы днаӡаанӡа, иикыз дыццакны илаиргылан, дыҩны ишьҭахьҟа иҿааихеит. Дшааи-шааиуаз реиҳабы днаидххылан илымҳа ажәак нҭеиҳәеит.
– Иаба?! – даацәышхеит аиҳабы.
Амилиционер ачамадан ахь маӡала илаԥш наирхеит. Уи акәхеит – дыццакит егьи ашәахь аначальник. Али-ԥси рыбжьара дыҭҟьеит авагон. Иара ишьҭалеит егьырҭгьы. Аиҳабы дыҩны дахьцоз инапқәагьы ишьапқәагьы иҟьон амашинист иахь, ирласны дықәҵырц. Ҳвагон иҭаз зегьы ԥшуан, арҭ ирылалеи ҳәа, аха сара сыда аӡәгьы издыруамызт уи мзызс иаҵаз. Иццакны идәықәлеит ҳдәыӷбагьы.
– Ҳаи ашәаргәында! Абомба ҭаҵәҟьазаргьы ус акәызма ишыҟаиҵоз?! – деибакит Бадра дахьтәаз. – Сара схы згап, егьырҭ ирыхьлак, - уиауп иаанаго!..
– Аԥсы ҵаами, амца иагааит! – дааҽхырччеит Кәасҭа.
– Абри адунеи иқәу ауаа зегьы реиҳа иара деиӷьума! – иҽизеиқәкуамызт Бадра. – Афымцадәыӷба шцо авагон аҿы абомба ԥжәар, шаҟаҩы рыԥсҭазаара иалнахша, шаҟа ԥхасҭа ҟанаҵаша аӡәгьы дзазымхәыцит умбои, зегьы хыхьчароуп изышьҭала! – ихы иҟьон Бадра.
– Ее, Бадра, ахаҵара акраҭахыми, афы асааит! – иҳәеит Кәасҭа,  хәҷӡак ацәажәарақәа ааиқәтәеит.
– Ах, ара ҳаиҭаанхахт, - лҳәан, дҩагылан атамбур ахь лҿыналхеит саԥхьа итәаз аԥҳәыс.
– Уи бзиоуп, аха Ермантәыла иҟалаз шәаҳахьоу? – иаалырҟьашәа дҵааит Беслан.
– Иҟалеи, дад, бзиароу, цәгьароу, азербаиџьанааи дареи еилалахма?
– Мамоу, уигьы хәарҭаӡам, аха Ермантәыла арыцҳара ду иақәшәазаап. Иахьа радиолагьы, телехәаԥшралагьы ирҳәон аерман жәлар зықәшәаз.
– Иҟалеи, дад, иҳаумҳәо, - дахыццакуан Бадра.
– Иацы шьыбжьонеиԥш асааҭ акеиԥш адгьылҵысра ӷәӷәаны иҟалеит Ермантәыла, - даҿын аҳәара Беслан. – Изларҳәақәо рыла, қалақьк зынӡа иҭабгеит уи адгьылҵысра иахҟьаны, ақыҭақәеи егьырҭ ақалақьқәагьы даара аԥхасҭа ду рыхьит, ауаагьы зықьҩыла иҭахеит.
– Ҳаи, анцәа уаҳзеиӷьха, ҳрыцҳашьа! Адунеи аҿы иҟамло ҳәа акы ыҟам, - ргәы иалсит ари заҳаз зегьы.
Убри аамҭазы ҳфымцадәыӷба ашәқәа ашьшьыҳәа иаакын, зны аҭыԥаҿы иааҟәар-ҽарын, нас имыццакӡакәан аҿынанахеит, аԥҳәыс лгылара иазыԥшызшәа.
– Анцәа иџьшьоуп, идәықәлеит, аха исзеилкаауам, уажәраанӡа иззыԥшыз. Сааҭк иазынаԥшуа иҵуеит, абра ҳгылеижьҭеи, дәыӷбак ма алада имцеит, ма аҩада имааит, - зҵаарала сара дсыхәаԥшуа, лҭыԥаҿы днатәахт.
– Аҽеиҭакра, аҽеиҭакра ҳаҿуп! – саахәмарит сара, адәыӷба адәықәлара сааигәырӷьаны.













Азаочникцәа

Аҵх агәы еиҩнашахьазар ҟаларын. – Бжьык џьара игомызт. Ауаҭах ууаӡа, илашьцаӡа, акы иазԥшызшәа аԥсы ӡаны иԥшуан.
Аҩны ԥсы зханы иҩназ Манча ида зегьы ҭынчын, ираҳаҭын. Иԥҳәыс дҭахәхәа инаҩсан дыцәан. Иара иакәын ицәамыз. Абар ҩбаҟа сааҭ ҵуазар ҟаларын уи акы даруазыруеижьҭеи. Днаҳәит, дааҳәит, ихы ахыза ақәиҵеит, иақәихит, - аха иауам – акы ааин ихы инҭалан дарцәом.
Урҭ аҩ-сааҭк рыла Манча гәаныла дахьымца ҳәа Аԥсны кәакьк аанымхазар ҟалап.
«Избеит! Избеит! Урҭ дара роуп!» - изымдырӡакәа ибжьы рӷәӷәаны дҩаҵҟьан, ажәжәаҳәа аҽеилаҳәара далагеит Манча.
Аԥшәма ԥҳәыс дцәырҳаны дааԥшит.
– Узҿузеи, уара? Иубада? – лиарҭа дҩықәтәеит.
– Избеит! Избеит! – дгәырӷьон Манча.
– Ԥхыӡ бзиа убама? Ихаирхааит…
– Афы бҿаст, закәытә ԥхыӡузеи, лабҿаба избеитеи. Избеит, дара роуп!
– Аӡәыр ҳақәлама? Ӷьычцәоума иубаз?
– Мамоу, урҭ бара ибыздырӡом, урҭ уажәы сара сыда уаҩы ибаӡом.
– Изусҭцәада, уара уда уаҩы иимбо уаха ацхыбжьон?
Манча иҽааилаҳәаны егьи ауада дныҩнаԥҟа дцеит, дыццакны алашара ааиркын, қьаад бӷьыцқәак аацәыриган, икалам аанкыланы, астол днадтәалан, хыма-ԥсыма аҩра дналагеит.  –Ух, афы уҿасҵәҟьааит, аӡәыр убаҵәҟьах џьшьа, сышԥашәеи, - зхаҵа иҟазшьақәа здыруаз аԥшәмаԥҳәыс лхыза дхәыҵаланы днаиеит.
Манча аффаҳәа аҩра даҿын.
Анааша, иԥшәма дҩагылан Манча дахьтәаз ауадахь дныҩнашылеит. Иара ихы шьҭымхӡакәа аҩра даҿын. Ичаҟәаӡа иаԥхьа иқәын ииҩыз ақьаадқәа.
– Уҽушьуама, унҵәааит, уцәышккараӡа, ма арахь акы алҵны иаабахьанда, - лыблақәа ыргызмалшәа, лхаҵа днеиҿаԥшит.
– Ҿыбымҭын, ҿыбымҭын, ҳәоук аҿы иаасцеит, абар исҭахызгьы! – ажәжәаҳәа имҵаз абӷьыц ажәақәак наниҵан, - оҳ гәышьа, салгеит, - иҳәан аҟәардә абӷа иҽнадиҵеит.
– Анҭ ана еиқәыжьқәоу реиԥш акәхап ишыркьыԥхьша, - лқьышә аалыреицаҟьеит ҩаԥхьа.
– Мап! Мап! Ари урҭ реиҳа еиӷьуп Сыбзаԥхьап, ибҭахызар, – иқьаадқәа ааидикылан аԥхьара дналагеит.
Ноиабр мза абжа ааиҩнашахьан, аха амра ԥхынҵас иԥхон. Ауаа костиумла ақалақь иалан. Џьоукы ццакуан, аԥсшьара сааҭ рхы иархәаны ма аҩны, ма акрыфарҭаҿ акы инацҳаны русурахь ихынҳәуан. Џьоукы ашьшьыҳәа ақалақь иалан. Даҽа џьоукых астанокқәа ирыдгыланы аусура иаҿын. Урҭ дреиуан аԥҳәызба қәыԥш Хьыкәыр Бган-ԥҳа. Уи амаҵ рзылуеит ҩ-сыга станокк. Аԥхьа игылоу астанок данадгылоу илбарҭоуп аулицаҿы илеиҩеиуа ауаа. Лара уажәы-уажәы лыблақәа уахь иналырхоит. Абар лылаԥш аӡәы инаидхалеит.
– Дыббахыу? Иара иакәу? – дҵааит аус лыцызуаз лҩыза ӡӷаб Фениа.
– Ааи, иара иауми, дышбасгәаԥхо, ах, Фениа…- лҳәан лыбжьы хыџ-хыџуа днеин лҩыза даалгәыдылҳәҳәалеит.
Астанок иааҟәымҵӡакәа аусура иаҿын, арахәыц зкәыршаз адарды дуқәагьы ави-виҳәа ихагьежьуан.
–Бара быда аӡәы иҳәо смаҳацт: аҷкәын иара биздыруам, бара цқьа дбыздыруам, нас бзиабашьас иҟабҵазеи…
– Ус бымҳәан, Фениа, иара сиздыруам, аха сара дыздыруеит, - даалырӷәӷәеит Хьыкәыр лҩыза.
– Дырҳәҩызар быздыруам, иҟазшьа бааԥсызар быздыруам…
– Мап, ус бымҳәан, - Хьыкәыр лнапы Фениа лҿы инадылкылеит.
–Ибасымҳәои, аӡәы иԥшра бзиоуп, иԥшӡаны деилаҳәоуп ҳәа бзиа дыббеит, ус иҟалоу?
– Ус изыбымҳәан, сбыцәгәаауеит, уи бара ишыбҳәо еиԥш иҟоу уаҩым; абзиа иԥшралагьы дудыруеит.
– Уаҵәы дыбдырп! Дыԥшӡаӡамзи, ибзиангьы деилаҳәаӡамзи жәаха икны иргоз арԥыс ҟата? Ибҭаххар зеиӷьаҟам акостиум ишәын!
– Мамоу, мамоу! – дааҵҟьеит Хьыкәыр, - уи зынӡагьы ари диеиԥшӡам; ари дқьиоуп, дҟәышуп, дҟәыбҷоуп…
Фениа лыбжьы ҵарӡа дааччеит.
– Шықәсык шәеицызшәа, ббаашәт, иалбдырааи дышқьиоу, дышҟәышу, дышҟәыбҷоу?
– Сара издыруеит, издыруеит анысҳәа издыруеит азоуп, цәала издыруеит! – агәаара иақәылкит Хьыкәыр.
– Харантәи абзиабара закәытә бзиабароу сыздырум!
– Бара ибыздыруам, аха сара издыруеит! – иааҿахылҵәеит Хьыкәыр.
Абас акырынтә ажәа еимаркхьан Хьыкәыри Фениеи рҩыџьагьы ирзымдыруаз арԥыс иӡбахә иахырҟьаны. Аха дара уи азыҳәан рыгәқәа еихшәомызт, бзиа ишеибабац еибабон, аус еицыруан, рыԥсы еицыршьон.

* * *
Амшын ахықәан хәылԥазыла аҳауа иаҳа лымкаала ицқьахоит. Усҟан ақалақь-уаа ҽынла аус зуаз реиҳараҩык уаҟоуп аамҭа ахьырхыргауа. Аха иҟахыуп уахынлагьы аус зуа ауаа. Абас иҟоу дырхыԥхьаӡалоуп Хьымца. Иара аус иуеит ачаӡырҭа зауад аҟны мцеиҵхаҩыс (кочегарс) Ҳәарас иаҭахыузеи, мцада ача зӡуам, чадагьы ауаа зынхом. Абри дырны дыҟан ҳарԥыс Хьымцагьы. «Смаҵура маҷзаргьы, ажәлар ирыхәаша саҿуп», - иҳәалон гәаныла иара.
Хьымца аус ахьиуаз азауад ауаџьаҟ ахьыҟаз ахышә иамаз аҟнытә уанԥшлакь цқьа иубаратәы иҟан амшын аҿықәан аулицаҿы ҭынч инеи-ааиуаз ауаа. Ауаџьаҟ агәгәаҳәа амца ҭан. Арацәа анаанҵәалакь, Хьымца аҭәырӷәы аашьҭхны, арацәа нҭаԥсаны, даахьаҳәны ахышә ихы нылакны нҭыҵҟа илеиҩеиуаз ауаа дрыхәаԥшлон, зны дрыҵашьыцуа, зны изеиԥшны.
Ус дхәыцуа дшыԥшуаз илаԥш аӡәы иналыдхалеит. Уи ара дибалон лассы-лассы. Игәы адыхҳәа инҭыԥан иццакны есииуа иалагеит. Аӡӷаб иибалоз лҩыза лыда ҷкәынакгьы длыцын. Уи аҷкәын аӡӷабцәа рыгәҭа дрыбжьагыланы аулица наҟтәирахьтәи аган ала еицәажәо инеиуан. Хьымца «иӡӷаб» аҷкәын иарӷьарахь дгылан. Лара аӡӷаб зны-зынлагьы иара иахь дааԥшуашәа ибон. Усҟан игәы нҭыԥссаауеит, иблахаҵ гьежьуеит.
«Дзеилысымкааци уажәраанӡа? Ани аҷкәын ирыцу дызусҭда? – абас ахәыцрақәа изааиуан, иблақәа акаҭа рхыланы. – Уи сҳәеитҳәа аӡәы игәаныла дкәашон ҳәа, сара рыцҳа арацәа сҿатата, ани анцәахша, амаалықь бзиа сылбап ҳәа игәыӷьнгы изласҳәаӡазеи! – иҳәахуан нас.
Хьымца ас анигәахә уажәы амацара акәӡам. Уи ҭыԥ инаҭомызт раԥхьа даниба ауха инаркны. Иара ихаҿы иареи лареи зны еизааигәан ацәеи ажәьи реиԥш, зны еицәыхарахуан адгьыли ажәҩани реиԥш. Абас дхәыцуа лаԥшыла днаскьеигон, ибла дацәыӡаанӡа. Нас ашырҳәа ахышә дадҵны ауаџьаҟ арацә нҭаԥсаны иԥсаҭыҩра дызлацаз ахь аԥшра деиҭаналагоит. Хьымца уажәы ихы гәыбӷан аиҭон уи лдырраз, леилкаараз уажәраанӡа шьаҿакгьы ахьеихимгацыз. Аиҳарак уажәы дзыцәшәоз арԥыс илыдибалази лареи реизыҟазаашьа акәын.
«Ишԥазуеи, сара мыжда, уи лара лгәы дазааигәазар?.. – арик иблахаҵ аргьежьӡон Хьымца.

* * *
Хьыкәыр абжьаратәи ашкол даналга, ацех аҿы аусура далагеит. Ҵыԥх аинститут дҭалеит. Уажәы аҩбатәи акурс аҿы дтәоуп. Аԥышәарақәа раан шықәсык ахь ҩынтә дцаны аекзаменқәа аҭаны даауан. Есыуаха ҩба-хԥа сааҭ лхы аус адылулон, зны абиблиотекаҿы дтәаны, зны – луаҭах аҟны.
«Иалабхыи, уи бара иҵаны балгаанӡа, иара афункциақәа бжьысуеит, акоммунизм аан аиуристцәа аҭаххаӡом, усҟан абааԥс аҟаҵара уаҩы ихгьы изҭашәаӡом», -  ихәмарны илхысамырҟәылуан лҩызцәа.
Уажәы аԥхынтәи асессиақәа  рҽазыҟаҵара даҿын. Абар мчыбжьык ауп иаанхаз. Нас дцашт. Уажәы лара лыԥсы злоу арԥыс дааныжьны дцарц амҩа аҽазыҟаҵара даҿын: еидылкылауан ашәҟәқәа, ицәырганы лчамадан иҭалҵон лстуденттә билет, лзачоттә книжка згәылаз лпапка, лымаҭәа-лҩыҭәа.
Хьыкәыр адәыӷба дҭалараны даныҟаз аҽны амра хааӡа икаҷҷон. Авокзал иамкуа ауаа еилысуан. Адәыӷбагьы ааины игылахьан. Џьоукы аҭыҵра иаҿын, џьоукы, Хьыкәыр дынзлаз, аҭалара рҽазыркуан. Хьыкәыр лчамаданқәа руак лара илкын, руак – Фениа.
Адәыӷба ианынҭала, Хьыкәыр лчамадан наргыланы данынаԥш, ибла ихаччо, гәырӷьарыла дыҭәны, аԥхашьара ааиҿықәланы, дгачамкшәа дгыланы лара длыхәаԥшуан ҷкәынак. Хьыкәыр дахьгылаз дзымҵысуа даанхеит. Рылаԥшқәа неилаҵәеит. Хьыкәыр харантәи илбалоз иакәын аҷкәын, ларгьы Хьымца дызҿынҵәаауаз лакәзаарын. Рҩыџьагьы мбатәшәа ирбоз, абружәы абас иахьеиқәшәаз акәын.
«Сара бзиа дызбоит, аха иара ас дызсыхәаԥшуазеи, сабаидыруеи?» - гәаныла илҳәон Хьыкәыр.
Хьыкәыр илышьҭаланы инеиуаз Фениа азныказ лҩыза илыхь лзымдыркәа дналыцәхасит, аха аҷкәын данылба, иаразнак илдырит аӡӷаб лышанхара зыхҟьаз, ачамадан илкыз налыргылан ак зымбаӡаз леиԥш акупе дындәылҵит. Хьыкәыри Хьымцеи ус игылан имҵасӡо, рыгәқәа реисыбжьқәа рцәаныруа.
Аҵыхәтәан Хьыкәыр лышанхара даалҵын, лчамадан дҩахеит. Хьымца ашырҳәа дааин, иаалымихын аҭыԥ аҿы инықәиҵеит. Нас наҟ-ааҟ илеиҿатәеит.
– Саҭамзааит, ишәыхьӡузеи? – раԥхьа аҭынчра ааилеигеит Хьымца.
– Са-сара Хьыкәыр сыхьӡуп, - аарла лыбжьы аалыргеит.
– Сара Хьымца сыхьӡуп, ҳаибадыруазааит, -  ҿааиҭит Хьымца, инапгьы аҿынаирхеит.
Хьыкәыргьы лнапы неиҵылхын инапы аанылкылеит.
– Шәабанӡацои, ҵаара ԥхашьарам? – Хьыкәыр дналҿаԥшит аҷкәын.
– Ростовҟа, аԥышәарақәа рыҭаразы.
– Сара, - Краснодарҟа, аинститут сҭоуп.
Уи аамҭазы акупе иааҭалеит хаҵа шәпа-жәпаки ԥҳәыски апроводник дрыцны. Рҭыԥ надирбеит. Адәыӷба адәықәлара минуҭқәак ракәын иагыз. Ицоз рҭыԥқәа ылхны итәахьан. Анаскьагаҩцәеи дареи – «бзиала» - еибырҳәон.
Хьыкәыри Хьымцеи ркупе Фениа дааҩнашылеит. Уи длышьҭаланы дааиуан арԥыск. Фениеи уи арԥыси Хьымца иаразнак идырит.
– Шәеибадыр, Хьымца, арҭ сҩызцәа роуп, - лҳәеит Хьыкәыр лгәы лыҵԥраауа.
Рнапқәа ааимырхит.
Адәыӷба абжьы аагеит. Уи зызҳәаз уажәыҵәҟьа адәықәлара акәын, ус ашьшьыҳәа аҿыланахеит. Фениеи Ваниеи аддыҳәа илалбааԥеит.
Хьыкәыри Хьымцеи иахьынӡарбоз аперрон  аҟнытә рнапқәа рҟьон, даргьы аԥенџьырқәа рыҟнытә аҭак ҟарҵон.
Адәыӷба цон амраҭашәарахь, зны амшын иалалома уҳәо иазааигәахо. Усҟан иуаҳауан ацәқәырԥа ҭынчқәа ахьарчҳәа, ицқьаӡа, еилыџьџьауа аҿықә иахьаақәсуаз. Акупеқәа рыҟны уаҩ дыҟамызт: зегьы дәылҵны аԥенџьырқәа ирыдгыланы аԥсабара аԥшӡарақәа ирзыԥшуан. Хьыкәыри Хьымцеи хазы ԥенџьырк иадгылан. Дара рыгәҭыхақәа еибырҳәон аԥсабара гәлымҵәах иагәылаҳәҳәы.

* * *
– Абыржәыҵҟьа иуманы аредакциахь уца, - лҳәеит аԥшәма ԥҳәыс, Манча даԥхьаны даналга.
– Ибгәаԥхама нас, ибзиоума? – дналыхәаԥшит иԥҳәыс.
– Сара исгәаԥхеит.
– Акы сгәы еихьызшьуа, макьана Хьыкәыри Хьымцеи реиԥш иҟоу маҷзар ҳәа сшәоит.
– Ишԥамаҷу, шаҟа уҭахыу рыхьыӡ уасҳәап: Арсана, Хыгә, Маница, Мушьни, Хьыма, Арушьан, Нуца.
– Иазхоит, иазхоит. Иахҩааланы исыманы сцоит иҳәан дыццакны ахҩаалара дналагеит.






























ЗЕГЬЫ ИРЫЦКУ
(аҭоурыхтә жәабжь)

1977 шықәса нанҳәа мза анҵәамҭа акәын. Аҽны Абӷархықә ақыҭан еизарак ҟалараны иҟан. Ашьыбжьыҭахьшәа ақыҭсовет ахыбра аҿаԥхьа ақыҭауаа ааира иаҿын. Абыргцәа рзы идәылыргаз аҟәардәқәа ирықәтәан ҳаҭыр зқәыз аиҳабацәа. Егьырҭ иааихьаз урҭ рааигәара гәыԥ-гәыԥ еидгыланы еицәажәон. Аԥхьа ирылацәажәеит анхаратә усқәа. Нас аполитика ахь иианагеит.
«Уара, ари ҳаҷкәынцәа ирҩыз ашәҟәы Қарҭаа шԥеиланаргьежь!» - иҳәеит зықәрахь инеихьаз аӡәы.
«Рқәақәра згааит, иаархаҵәҟьаны, акы аанмыжькәа ишԥарыҩ!» - иҳәеит даҽаӡәы.
«Ус иҩуп азоуми ақырҭқәа рыблахаҵ заргьежь!» иҳәеит урҭ ирзыӡырҩо итәаз ҭаҳмадак.
«Ирҩит, аха иақәымӡыр, ҳҿар уажәоуп аарлаҳәа аингылара ианалага», - иҳәеит игылаз руаӡәк.
«Уи ашәҟәы 130-ҩык рнапы аҵаҩуп. Урҭ рахьтә аӡәырыҩгьы рмаҵурақәа ирымырххьеит, сшәоит 1937 шықәса аан еиԥш иҭаркуа, идырӡуа иалагар ҳәа. Убри азы уара угәы иаанагои, Чықь?» -  ицәажәоз ихы наиқәикит абыргцәа рыгәҭаны итәаны зҭеисԥыҳә еилырхуа, акы иазхәыцуаз.
Чықь уажә ара иҟоу қәрала зегь реиҳа еиҳабу аӡә иакәын. Уи ԥсабарала дҟәышын, ауаа рҿы пату иман, ацәажәара дазҟазан, аҵарагьы иман.
«Сара шәсазҵаауазар убри дахырҟьаны аӡә дҭаркып ҳәа сыҟам, избанзар СССР апрокурор Хада азин ҟаимҵеит ҳәа саҳауеит; 1937 шықәса ҳзырхынҳәом ҳәа иҳәеит рҳәеит…
«Ҳаи, анцәа дизыразхааит уи апрокурор, аха ЦК КПССаа иахырҳәаауеишь?..» - иҳәеит абыргцәа руаӡәк.
ЦК абри абриоуп ҳәа акгьы ахырҳәааит ҳәа саҳауам, уи ашәҟәы хықәкыла дара ишрызкызгьы. Уи иаанагаӡом ҳара ҳҿи-ҳнапи еиқәҵа ҳтәазароуп ҳәа, иҳахьчароуп ҳаҷкәынцәа, ҳабжьы ҳаргароуп иҟарҵаз иахәҭаны ишыҟарҵаз ала. Убри азы иаҭахыуп аидгылара, аилаҵәара, аӡә анахь дахошәа – аӡә арахь дахошәа акәымкәа, шҭак ҳаицҭахысуазар ауп; ҳаидызкылаша ауаҩы дҳамазароуп.
Шәара ижәдыруеит 1937 шықәса еиқәаҵәа аан ҳқыҭантәи аӡәы дааҳалганы дырзымгеит, избанзар ҳара дҳамам ҳаидызкылашаз, ҳзыхьчашаз ауаҩы. Уи усҟан ҳқыҭан сҭаршынс иҟаз, уи ашьҭахьгьы акраамҭа уа аус зуаз Дыгә Қәаблыхә-иԥа Оҭырба иакәын…
Чықь дцәажәоит, ажәабжьк иҳәоит», - рҳәан насҭха игылаз зегьы иӡырҩуа иаагылеит.
Аԥсны аиҳабыреи, аинтеллигенциеи ианрылга, ақырҭуа шовинистцәа нападыркит аԥсуаа иреиӷьу анхацәа рырӡра, рҭакра. Иахьеиԥш исгәалашәоит убысҟан ианаамҭаҵәҟьаз Дыгә ҳқыҭауаа ргәырҽаниҵеит. Ҽнак иақәнаган зигәахәуаз ҳааизиган ус иҳәеит: «Ишыжәбо еиԥш аамҭацәгьак ҳҭагылоуп, ақырҭцәа – Бериа имаҵуцәа аҭагылазаашьа рхы иархәаны аԥсуа жәлар рҭархара ауп изышьҭоу; ақыҭақәа рҿы ацәгьаҳәацәа рымоуп… Ижәдыруазааит, ҳара ус ҳахьыр шыҟамло! Уарбанзаалакь аӡәы цәгьак уҳәеит ҳәа ансаҳа, анцәа иахь исҭоубоуп, сара снапала ушысшьо!» - еснагь иҟәныз имаузер-тапанча иарӷьа напы нақәикит, ииҳәаз шынеигӡо агәра диргар иҭахызшәа. Убри адагьы Дыгә ҳқыҭан ҳаблацыԥхьаӡа аҭыԥқәа рзалихит, адырра анриҭо аамҭазы ауха ахацәа рыҩны имԥхьакәа убарҭ аҭыԥқәа рҿы рҽырҵәахларц.
Убри зыӡбахә сымоу ашықәс еиқәаҵәа анҵәамҭазшәа ҽнак ақыҭсовет аҿы снеит справкак сҭахын азы. Уа иҟан ҳқыҭауаа даҽа ҩыџьа сара сеиԥш шәҟәқәак зҭахқәаз Сызнеиз аписар ианиасҳәа ус иҳәеит: «Асҭаршын дыҟам, Аҟәаҟа иԥхьаны дыргеит, шьыбжьон еиԥш даар ҟалап, узизԥшуазар, иуҭахыу ашәҟәы сырхиап, дааир инапы аҵааҩып. Умбои, абанҭгьы уи ауп изызԥшу». Сара сақәшаҳаҭхан асправка ҩны иаасиркит. Ишысҳәахьоу еиԥш, ара сааиаанӡа даҽа ҩыџьа ааихьан. Урҭ сгәылацәа ракәын. Аӡәы – Ладари  Кыбҷышь иакәын, егьи – Алҭач-иԥа Мхаз.
«Едгьы, аказы сузҵаауеит (ус ихьӡын аписари, д-Шамбан иара). Абри ҳсҭаршын лассы-лассы Аҟәаҟа иԥхьаны дыргоит ҳәа ҳаҳауеит, изусҭцәада иԥхьо, насгьы иарҳәозеи, акрудыуруама? – дҵааит Кыбҷышь, аписар ихы наиқәкны.
Абружәы ԥшьынтәуп дыргоижьҭеи, сизҵаақәахьеит, аха иара еилырганы акгьы сеиҳәаӡом, ус аказы исазҵаауеит ҳәа ауп исеиҳәо. Сара сгәанала урҭ дызго-даазго НКВДаа иреиуоу роуп. Ус дыргацыԥхьаӡа даанӡа сгәы ҭынчым – аҭак ҟаиҵеит Едгьы.
«НКВДаа уҳәоу? Ҳаи, урҭ алақәа акы изырмундаз, - ацәшәара ааҳзыҟалеит ари заҳаз.
Убри аамҭазы ҵаҟа амҩан машьынак абжьы аагеит. Едгьы дҩаҵҟьан ахышә дынкылԥшит.
«Ыы, анцәа иџьшьоуп, абаа, дааит!» - даалахҿыххеит Едгьы, ашә аартынгьы днеиԥылеит.
«Ҟоҳ, асасцәа шәаҳҭазаап, бзиала шәаабеит», - иҳәан Дыгә аԥсшәақәа ааҳаиҳәан, дниасын, ихҭырԥа ааихыхны инкнеиҳан, иҭыԥаҿы днатәеит.
«Акыр ҵуазар ҟалап шәысзыԥшиижьҭеи, шәусқәа нхазар акәхап» - нациҵеит иара».
«Мамоу, рацәакгьы ҵуам ҳааижьҭеи, ҳусқәагь ҳрыхьӡап, иабацари», - ҳҳәеит ҳара.
Ԥыҭк иԥсы анааиҭеик, имазеины иаҳкқәаз ҳашәҟәқәа наиаҳҭан, инапы анҵаны иааҳаиҭеит.
«Дыгә, аказы ҳуазҵаауеит, дарак имаӡамзар иҳауҳәандаз, абри Аҟәа ургоит уааргоит, иуарҳәои, насгьы изусҭа дара? – иҳәеит Кыбҷышь.
Ҳазҵаара шигәамԥхаз Дыгә иааиныԥшит, аха даахәыц-хәыцын ус иҳәеит: «Урҭ НКВДаа роуп, абар иахьа ԥшьынтәуп сганы исацәажәоижьҭеи», - Дыгә ара хыәҷык даанҿасит.
«Усҟангьы, иззуазҵаауазеи? НКВДааи уареи ишәзеилоузеи?» Иаҳзеиламкәа, урҭ злахәым уажәы ус  ыҟоума… Шәара ишәцәызӡо акгьы сымам, ианышәҭахха, ишәасҳәап зегьы… Сҩаганы сдырҳәацәоит, сдыршәоит…
Ҟоҳ, џьушьт, уара ухәыҷым-умҷым, ушԥадырҳәацәо?!
Раԥхьаӡа аиҳаб иҿы снаргеит. Уи иҽыргәыбзыӷны абас дсазҵааит: «Уара усҭаршынуп, уқыҭауаа ибзианы иудыруазар ахәҭоуп. Уқыҭан Асовет Мчра шаҟаҩы ирҭахымда, насгьы изусҭцәада дара?
Сара сқыҭан ус уаҩ дыҟам», - сҳәеит сара.
Ишԥаҟам, ҳара иҳаҳауеитеи?! – ибжьы иҩхаицалт аиҳабы.
Сара исҳәац акәын исҳәоз. Сқыҭан ауаа зегьы доус дзызкыу намысла аус руоит, рпланқәа нарыгӡоит, уал рықәым. Асовет Мчра рҭахым ҳәа шәара шәызҿу, сара сқыҭаны иҟам».
Нас уаҩ ихьӡ уҳәом акәу?! – деиқәтәаӡомызт аначальник.
«Мамоу, сара ус уаҩ дсымам», - сҳәеит сара.
Убасҟан истол аганаҿы иамҳәҳәоз днақәыӷәӷәан, иаразнак акабинет ашә аатын иааҩналеит ҩыџьа.
«Абри дганы цқьа шәизҵаа, нас имҳәозар аабап!» - инапы иҟьеит аиҳабы.
Урҭ аҩыџьа срыма рҿынархан уаҭахк сныҩнаргалеит.
«Уӡырҩахыс уҽеилых!» - инсыдырҵеит дара.
Иҟасҵахуаз, сҽааилысхит ишырҳәаз еиԥш.
«Абра уқәиа!» - исдырбеит цәырдыӷәҵас игылаз акы. ҾЫцха  санықәиа, аҩыџьагьы уи иазкыз лабак-лабак аанкыланы илсхагылан сысра иалагеит. Ԥыҭрак иансыслакь исызҵаауан иугәалашәома ҳәа. Сара исҳәоз акы акәын – мап. Ус даҽа ԥыҭраамҭак исысуан, ак сымҳәаӡошәа анырбалакь, сааилаҳәаны, амашьына сақәыртәаны сааргон арахь. Убас сзыруеит сыргацыԥхьаӡа.
«Ҳаи, џьушьҭ,у сҵәҟьа  шԥоузыруа?! – иҳазхаҵомызт ҳара.
«Ихашыәмҵозар, арахь шәыԥшы», - иҳәан, икьаҿ дҩаханы ианаахит, ҳаӷоу иибара ҳала иаахгылт: изқәа ашәытара иаганы, ацәаҳәа ҟаԥшьқәа  еихәыдхышьны иалданы иҟан.
«Ҳаи, абри ҳамбакәа! Ҳаи иахьа абра ҳмааикәа ҳшьапқәа ԥҵәҵәанда!» - ҳҳәан, даара ҳгәы иалсит. Едгьы изымчҳазт илаӷырӡқәа хаҟәҟәала ддәылҟьаны дцеит. Дыгә ила ҳазхыԥшыломызт убри анааба ашьҭахь, ҳара ҳакәызшәа изызуз.
«Ари шәара ишәсырбеит, аха, сшәыҳәоит, иажәоуп ҳәа уаҩы иашәымҳәарц, - иҳәеит Дыгә, икьаҿ длаханы, имаҟа ақәҵаны еибаркуа.
«Ҟоҳ, Дыгәхеит, ари еиҭаҳәашьа амоума, излоуҳәари, ҳҳәеит ҳара.
Сара сацәшәоны, ма иԥхасшьоны акәым, ус игәгам иара».
Иарбан иԥхоушьо, уара ԥхашьара удӡам, иԥхашьаша абас узызуз роуп. Акәтӷьычразы иауузырух, ужәлар ахьузымҭииз азоуп. Ас зегьы иаҳзыгәаӷьуам. Ус зылшо маҷуп.
Убри ашьҭахь Дыгә уаҳа дганы иазҵаауа ҳмаҳаит, ргәы ԥҵәоу,м амзаргьы уаҳа акгьы ҳазирҳәом ргәахәу здырхуада…
Ҳаи, ас аадыруазар, Дыгә иԥсы анҭаз иҵегь пату иқәҳамҵозеи; - рҳәан, ари заҳаз уамашәа ирбеит зегьы.
Изхысҳәаауа иахьа Дыгә иҩызцәа рацәаҩны иаҭахыуп Аԥсны, зхи-зыԥси уи азы иамеигӡо! Убасҟан ҳаҷкәынцәагьы, ҳажәларгьы еиқәхоит… аидгылара, аидгылара, аидгыалра зегьы ирыцкыуп…
Убри аамҭазы Чықь иажәабжь анҵәара иазԥшызшәа иаарыларҳәеит аклуб ахь инеирц. Итәаз ҩагылан зегь уахь рҿынархеит. Раԥхьа дгыланы днеиуан Смыр Чықь, илабашьа ныҵарсуа. Ашә аҿы ианнеи иаангылан, еиҳабы-еиҵбыла, ҳаҭырла аҩналара иалагеит.
23.IX.2003 ш.


Нури Оҭырба
АҬАБИАҾЫ
(ажәабжьқәа рцикл)

Абар шьҭа акрааҵуеит цәаҳәак зымҩижьҭеи. Снапы иакуамызт. Аха акымҳәаӡакәа, уҿи-унапи еиқәҵа узлатәари, ҳ-Аԥсадгьыл амца анакыу, иреиӷьу ҳаҷкәынцәа аӷа хәымга иҿагыланы ианықәԥо, урҭ рахьтә имаҷымкәангьы ианҭахахьоу?
Имариам аибашьра ахаҿы аарԥшра, уи анализ азура, ицәырзгаз амзызқәа аԥхьаҩ иҟнынӡа рнагара… Урҭ зегьы ртәы сҳәоит ҳәа сҽазыскуам, сҽазыскыргьы исылымшар ауеит. Сара исҭахыуп, жәаха (уи акрааҵуазаргьы) Ешыра саныҟаз избаз-исаҳаз рыҟнытә акрызҵазкуа ҳәа исыԥхьаӡаз акык-ҩбак абраҟа ианысҵар.

* * *
Аибашьра! Изхәыцда, раԥхьаӡа иаԥшьазгада иара? Иҟалап, уи ыҟазар адунеи аҿы ауаҩы дыҟоуижьҭеи. Аха иахьа, аҩажәатәи ашәышықәса анаанҵәо аамҭазы, уи даҽакала иахәаԥштәуп. Аибашьра изаҟаразаалакь – иду ма ихәыҷы – иахьыҟазаалакь – уи бнауаҩроуп, гыгшәыгроуп, избанзар аибашьра ауаа рыԥсҭазаара рымнахуеит, иарбгоит, иархәашоит, шәышықәсала уи инапала иргылаз аханқәа, иабылуеит ихшыҩ иаԥнаҵаз ахазынарақәа…
Снеиуеит Ешыра салсны. Афронт акыр ишацәыхароугьы, ана-ара иубоит иԥҽу аҩнқәа, амхы, абна, абаҳча ироуз ахәрақәа. Аԥсны! Аԥсны ԥшӡа! Аԥсны ҟәымшәышә! Ушԥақәшәа ахлымӡаах! Угәы иҭамкәа,  уҵәы иҭамкәа! Аха есааира уӷәӷәахоит. Ухәы ԥшӡақәа баашхоит, аӷа хәымга дрыдԥыххала дцоит. Ашьанҵа иаҩызахеит адгьыл ҟәымшәышәгьы. Аџыр иаҩызахеит ҳаԥсуа ҷкәынцәа. Урҭ аӷьараҳәа ирыдгылоуп ҳашьцәа нхыҵи-аахыҵи, арахь иаауеит шәышықәса инареиҳаны раԥхьаҟа амҳаџьырра иагаз аԥсуаа рыҷкәынцәа, ҳара иҳадгылоит аурысқәа, аерманқәа, аказакцәа имаҷымкәа, избан акәзар ҳара ҳиашоуп, ҳара иҳахьчоит ҳара иаҳтәу, ҳара иаҳҭахым аӡәы итәы, аха ҳара ҳтәгьы изаҟаразаалакь даҽаӡәы иаҳҭом!
Ешыра! Ахьӡ-аԥша змоу аԥсуа қыҭа, аҭоурых ду змоу. Ҳаџьараҭ Акьахьба иқыҭа! Иахьа ианԥҟҟала иануп аӷа хыәмга ианиҵаз ашәахсҭақәа, ахәрақәа, аха ахы ланамарҟәит уи иҿаԥхьа. Игылеит уаҩ дызмыхәо баа чаԥаны – иахәом Градгьы, Урагангьы, Сугьы, Миггьы – ԥыхьатәи Асоветтә АР, ақырҭуа фашистцәа ирырҭаз зегьы! Азқәа, абомбақәа, аракьетақәа ианԥоит, изалалом Ешыра. Баша иҽазишәоит аӷа гәымха!
Ҳнеиуеит уахь
Аибашьра иалагеижьҭеи хымз ирықәын. Октиабр амза аҩбатәи азбжа алагамҭазы акәын. Амра кажжы иԥхон. Абзарбзан хысрақәа уи аҽны еихсыӷьны иҟан: рџьаԥҳаны нҵәоу сыздыруам. Амала хара, Гәымсҭа нырцәҟа зны-зынла иуаҳауан автомат хысбыжьқәа. Сара исыцыз изларҳәоз ала, уажәы ҳара ҳзы ишәарҭаз аснаиперцәа ракәын, аха урҭгьы ҳрызгәамҭаӡакәа аҭабиа ҳазааигәахеит. Уахь сҭалаанӡа, исҭаххеит, Аҟәа сналаԥшыр, нас  Гәымсҭа аԥшаҳәа снықәԥшыр. Чықь жыцәк снаватәан аԥшра салагеит. Араантә Аԥсны аҳҭны қалақь убас ибзианы, иааигәаны иубон, унапы наурххар, снаӡап угәахәратәа. Сгәы хьау-хьауа, акраамҭа салаԥшуан Аҟәа. Ауама ҵуашәа сгәы иабон, Аҟәа сымбеижьҭеи. Нас ԥшьшьала лаԥшыла Гәымсҭа илахьхьитәи ацҳа аҟнытә сҿыҩасхан сышҩеиуаз агәҭаншәа сшанханы саанхеит. Уи сара схаҭа, сылала исымбар, аӡәы абас збеит ҳәа сеиҳәар, дунеихаан ихасҵараны сыҟамызт. Ауаа рҟазшьа аԥсабарагьы ианыԥшуазаап. Гәымсҭа аӡы илеиуаз иааҩшаны ҳара ҳахь ихоу абжа цқьакәакәараӡа илеиуан, егьи азбжа, ҳаӷацәа рахь ихоу ихәашькакараӡа еилаҩынтуа, џьара-џьара ахәашьра арахь ацқьарахь салалоит ҳәа иалагон, аха ацқьа иауамызт – наҟ иԥхьанацон. Ус асимвол змоу ари аԥсабара цәырҵра акраамҭа сахәаԥшуан…
Иаалырҟьаны абзарбзан хқәа сааигәа-сигәа иҭҟәацуа ианалага, аҭабиа сынҭалеит. Аӷа, азаа изаазшәа, ҳара ҳар рхырӷәӷәарҭақәа ирықәкны бџьар хкы рацәала ахысра далагеит, аха аҭабиаҿы акгьы шәарҭамызт- адәахьы уаныҟоу ахысбыжьқәеи атҟәацрақәеи ҵарны иуаҳауазҭгьы, ара урҭ даара ихәаҽны акәын ишааҩуаз. Аҭабиа сҭаланы ԥыҭк сахьынаскьаз, уада жыцәк иаҟараны ауаҩы инапала иҟаиҵаз, «аҳаԥы» сынҭалеит. Уа ҳаибашьцәа еикәшаны итәан, рабџьарқәа ршьапқәа ирыбжьакны. Аԥшыхәцәа рыда, егьырҭ ҳаибашьцәа ара иҟан, аха ус баша акәымкәа ргәырҽанны, ҳаи, уҳәар, ишнаҵҟьара ихианы. Иара убас ишыҟоугьы алафқәа рҳәон, еибырҳәон ажәабжьқәа. Гәырр! – игон ихараны абзарбзан бжьы, гәақь! – игон уи ахы ахькаҳауаз атҟәац-бжьы. 
Сара санырба, итәаны еицәажәоз зегьы ҩагылан аԥсшәа сарҳәеит. Снаганы рыгәҭаҵәҟьа снадыртәеит.
– Абар ашәҟәы  ианызҵогьы даҳзааит, шьҭа иаҳҳәақәо баша аҳауа иамгар  ҟалап, - дыхәмаршәа ҿааиҭит зықәрахь инеихьаз хаҵа еиқәҟацак, арҭ ара иҟоу дреиҳабуп уҳәаратәы иҟаз аӡәы.
Ақәра анысҳәа, ҳаибашьцәа еиҳабуи еиҵбуи реилыргара даара иуадаҩын, избан акәзар урҭ зегьы рԥаҵеи ржакьеи еиныланы акәын ишыҟаз.
– Ари аибашьра машәыршақәа ишыҟамлаз зегьы ижәдыруеит, аха уажәы сара исгәалашәаз хҭыск ақырҭқәа уи аҽазыҟаҵара иаҿижьҭеи даара акыр шҵуа аанарԥшуеит, - дналагеит ацәажәара ани зықәрахь инеихьаз ахаҵа.

* * *
– 1964 шықәсазы путиовкала  сыҟан Ҵҟалтып хәышәтәра ҳасабла (сарма шьап аԥша иакуан). Избарҭан уа сахьынӡаҟаз уи асанатори аҟны аус зуаз аҳақьымцәеи амедеиҳәшьцәеи сатәамбакәа, ус наҩршша ҳәа ишсыхәаԥшуаз, сшырхәшәтәуаз. Аха ашьҭахьы, сыҽҳәара аанҵәаны (уи нҵәандаҳәа саргәаҟуан) – убри аҟара иаасыкәыршаны иҟаз ауаа зегьы, ҳәарада, урҭ зегьы қырҭцәан, ихәарҭамкәа исыхәаԥшуан, саԥсуоуп анысҳәалак, иныҵашәшәа ицон,  рыблахаҵ аргьежьуан, уи аргама избон, даргьы ирзыҵәахуамызт) амҩа санықәла қырҭуак исеиҳәаз уа, Ҵҟалтып, избаз сханаршҭит. Саауан афымцадәыӷба сақәтәаны. Аанҿасырҭак аҿы (уи ахьӡ сгәалашәом) қырҭуа хаҵа матазк сзықәтәаз авагон дааҭалан, сара дсышьҭазшәа, дааин сахьтәаз саԥхьа даатәеит. Аԥсуаа ишҳқьабзу еиԥш, дааины дантәоз, снеихаҵгылеит. Иаргьы дааҳәын иҟасҵаз ахә бзианы ишьазшәа насирбеит. Ус ԥыҭк ашьҭахь дсазҵааит:
– Уара, излазбо ала, арахьтәым, уабацо?
– Сара Аԥснытәиуп, Гәдоуҭаҟа сцоит, - сҳәеит аҭакс.
– Уаԥсуазаап, ус акәзар?
– Ааи, саԥсоуп.
– Гәдоуҭа ақалақь аҿы унхома? – деиҭаҵаахт иара.
– Мап, сара ақыҭаҿы сынхоит, Аҷандара ахьӡуп сқыҭа.
– Ушбанхо, ибзианы унхо? –дҵааит скылкааны дсыхәаԥшуа.
– Ааи, хар сымам, нхаҩык дшынхо сынхоит, - сҳәеит.
– Аҩн бзиа узгылоу, абаҳча умоу егьииу? – даҟәыҵуамызт иара.
– Ааи, акәасқьа сызгылоуп, хазы амаҵурҭа ыҟоуп, абаҳчагьы сымоуп, - сҳәеит сара.
– Ус акәзар, уҩни убаҳчеи ԥхасҭаумтәын, пату рықәҵаны ибала, аҳаҳаи, акы рмыхьааит, - ихы былдызӡа, скылкааны дсыхәаԥшуан иара.
Анаџьалбеит, абри убри аҟара сынхара-сынҵыра хьаас изикзеи, аасгәахәеит сара.
Иаргьы идырзар акәхап, сгәы иҭысҳәаауаз.
– Ари сара унхара баша сазымҵааит, сара уи сзахӡыӡаауа акы ыҟоуп…
– Ҵаара ԥхашьарам, иарбан акы ҳәа узҿу, узахӡыӡаарызеи сара стәы-сымаа? – шьҭа азҵаарақәа рахь сара сиасит.
– Сзахӡыӡаауа, умбои, ҳара аамҭала убрахь ҳнеираны ҳаҟоуп. Ҳаннеилакь, ҳзыҩналаша аҩнқәа ҳамазароуп…
Сахьтәаз сныҵакка сцеит, аиаша уасҳәап. Сааҳәны сылихәаԥшит ари ауаҩ деибгоу аанарго.
– Ааи, ааи, сара сеилагоу џьумшьан, сара даараӡагьы схы сақәиҭуп, - иҳәеит, ихы ырҟалтыпо.
Азныказы сыблахаҵ гьежьызаргьы, ари зхы зтәу аӡә иакәым усгьы, аха игәы иҭоу исырҳәап ҳәа иақәскит.
–Избан, уара, аӡә иҭыԥ дахцаны даҽаӡәы уи иҭыԥ иго ишԥаҟало? – сиазҵааит, сыԥсахеибакра аанкыло.
– Избан, умбои, шәара уажәы шәызқәынхо адгьыл анкьа ҳара иаҳтәын, аха зны шәара шәааин, ҳара ҳақәцаны ҳадгьыл жәгеит.
– Ҵаара ԥхашьарам, иарбан шықәсоу, мамзаргьы иарбан шәышықәсоу убри аныҟала? Уара аҭоурых здыруа аӡә уоуп, исоуҳәандаз, - сҳәеит сара.
–Ҳара ҳҵарауаа, ҳакадемикцәа, ҳпрофессорцәа зегьы еицҿакны ирҳәоит, уи адгьыл ҳара иаҳтәуп ҳәа, - сызҵаара акәӡамкәа иара даҽакы иҳәон.
– Ибзиоуп, уи адгьыл зны шәара ишәтәызар, иарбанзаалакь Аԥсны ҭыԥк қырҭшәала изахьӡымхеи?
– Ишԥахьӡым, Леселиӡе закәи? Ганҭиади аԥсышәоума? Бичвинта қырҭшәаӡами?.. – еиқәиԥхьаӡон сқырҭуа.
Ара сымччар амуит. Сыччеит сызхара.
Иара дгачамкны дсыхәаԥшуан.
– Узхыччои? – дҵааит иара аҵыхәтәаны.
– Сымччакәа, уара арччагақәа уҳәоит.
– Избан? – уажәшьҭа иара агәаара иҽазикит.
– Иудыруама уара убарҭ аҭыԥқәа рыхьыӡқәа убас ианрыхьӡырҵаз?
– Ишԥасзымдыруа! Урҭ дунеихаан аахысгьы ус ирыхьӡуп!
– Егьырҭ зегьы ҳаарҟәаҵып, абри Леселиӡегьы ажәытәӡа аахыс иахьӡызма? – сжәылон сара.
– Нас ишԥа!
Араҟа скьатеиах ԥҵәаӡеит.
– Изахьӡуи, иаанагои нас Леселиӡе? – сҳәеит, сызхара санычча.
– Иаанаго, умбои, уи жәлоуп, ажәытәӡатәи қырҭуа жәлоуп, - иҳәеит иара.
– Сақәшаҳаҭуп, уи қырҭуа жәлоуп, ижәытәӡатәиу ижәытәӡатәиму сыздыруам, аха…
– Ирҳәоит, анкьа дыҟан қырҭуа инралк Леселиӡе ҳәа, убри ихьӡ алоуп ари аҭыԥгьы ахьӡ шахыла.
– Иашоуп, уи аинрал ихьӡалоуп ишахыла, аха убри аинрал иарбан аамҭаз убра даныҟаз?
– Ҳҵарауаа изларҳәо ала, уи даара акыр ҵуеит, - амц сҳәоит ҳәа даҿын.
– Исоуҳәандаз, дарбан ҵарауаҩ, нас иабану убри аиԥш иҟоу аҳәамҭа?
– Уара упрокурорума? Уааҟәымҵӡакәа азҵаарақәа суҭоит, -  дыҩхшәааит ишызбоз.
– Мап, сара спрокурорӡам, уаргьы изхароу уакәым, аха ус  ҳмеицәажәои, иара уи атәы цәырзгаз уара уауми? – ирҭынчӡаны аҭак ҟасҵеит зҵаарала?
– Дарбан ҵара уаҩу, иахьану сара исыздыруам, аха сара издыруа уи адгьыл ҳара иаҳтәуп, мышкахы мышкаҵыхәа ҳара иаамгар ҟалом… Харагьы иаагом, лассы ҳнеиуеит, - иҳәан ивара иқәыз ишәыра ааиҩыҵракны дҩагылан дзазо ашәахь иҿынеихеит.
Азныказ дахьааша даазаап, дылбаауазар акәхап ҟасҵеит сара, аха иара егьиа вагон дынҭалан дахьынаскьаз днатәеит дҳәаи-ҵәиуа, ихы ырмаџьыҟәуа.

Ақырҭцәа ҳзы

– Саргьы зны сзықәшәахьоу шәасҳәап, иҳәан даацәажәеит инахьхьи акәакь аҿы итәаз ахаҵа.
– Аус зуан Гәдоуҭа ақалақь зауадк аҟны. Зны сҩызцәеи сареи иақәҳкит ҳзауад аҟны цех ҿыцк ааҳартырц. Аха усҟан ацех ҿыц аартра акәым кәтыҵрак ҟасҵоит ҳәа иақәукыр, иузыҟаҵомызт, Қарҭаа азин ҟарымҵакәа. Саалаган араион аҟнытә ашәҟәқәа еиқәыршәаны исыманы Аҟәа сцеит Аминистрцәа рсовет аҟны. Уа иахәҭаз сзыҟарҵеит, аха уигьы азхомызт. Қарҭ Аминистрцәа Рсовет ишьақәнарӷәӷәар акәын. Уаҳа, уԥсы ааҭухыргьы, иауамызт. Ашәҟәқәа папкак жыцәк азна ҟалеит, убри сашьҭеижьҭеи. Иаашьҭысхын Қарҭ исыманы сцеит. Иаҭахыу ҳәа шәҵаауазар, Қырҭтәыла Аминистрцәа Рсовет аҟны иҟоу аргылара аҟәша аиҳабы инапы анҵароуп, уаҳа акгьы. Аха ари аус даара «акрызҵазкуа» акы акәзаарын. Уара уца, ҳара ҳаилатәара аҟны ҳахәаԥшны иҟаҳҵо алкаа ҳара ишәзынаҳашьҭуеит, рҳәеит. Иҟасҵахуази, мап уҳәара уҟан, ирҳәаз акәын. Ус саагьежьын арахь аҩныҟа амҩа сықәлеит. Қарҭ авокзал аҿы санааи, амла сакуан акы снацҳап сҳәан, ресторанк сныҩналеит. Уи аресторан агәҭаныҵәҟьа астолқәа еиҿарԥаны ақырҭуа ҷкәынцәа рацәаны итәаны аҩы ржәуан. Сара снеин иҭацәыз столк снадтәалеит. Аҩы зжәуаз аҷкәынцәа санырба, арахь ҳастол ахь уааи ҳәа рыбжьы дыргеит. Акыргьы рқьафқәа ҟарҵахьан дара. Сара иҭабуп, сыццакуеит, сҳәан пату ақәҵаны мап скит. Ус руаӡәк дҩагылан, дааин даара дсыҳәеит, снеины снарықәныҳәаны аҵәыцак скырц. Мап сыкӡаргьы, игәаар ҳәа, сшәеит, ижәны иҟан. Снеины снархагылан саҭамзааит, сыццакуеит уаха адәыӷба сақәтәараны сыҟоуп, Гәдоуҭаҟа аҩныҟа сцароуп сҳәеит, аҵәыцакгьы сышәҭозар, саашәықәныҳәон. Дара мап, абра улатәароуп рҳәан, аҭыԥ ааҟарҵан рыгәҭаҵәҟьа сладыртәеит. Аҵәца ишәҭ рҳәан аҩы сзааргеит. Сара сҩагылан, ҳаиқәшәара машәыршәа иҟалеит, аха абзиара иазҳәазааит, анцәа улԥха ҳаҭ сҳәан сҩахан изжәит. Слатәан схәы ҳәа иааргаз афара сналагеит. Дара зегьы акрыфара иаҟәыҵын, сара исыхәаԥшуеит. Руаӡәы, сааигәарашәа итәаз, ихы нсықәикын дсазҵааит:
– Уара милаҭла узусҭада?
– Саԥсуоуп, с-Гәдоуҭатәуп, - сҳәеит.
– Аа, аԥхази хар, ра гвари хар? – деиҭаҵаахт иара.
Ииҳәаз шыздыруазгьы, исзымдыруашәа ҟасҵеит.
–Саҭамыз, иуҳәаз сзеилымкааит, -  сҳәеит сара.
–Иузеилымкаазар, уи даара ихәарҭам, ақырҭшәа зегьы ирдыруазароуп, - иҳәан даара игәы иалсит ари аҩыза. Нас урысшәала дансазҵаа. Иасҳәеит исыжәлазгьы.
– Уаазцеи ҳара ҳахь, занааҭс иумоуи, унапы злаки? – деиҭасазҵаахт иара.
Сара ирасҳәеит Гәдоуҭа зауадк аҿы аус шызуа, уаҟа цех ҿыцк ааҳартырц шаҳҭахыу, уи азин ылхразы сшааз.
Дара неихәаԥшы-ааихәаԥшит. Нас (акы неибырҳәан дара рбызшәала, уи цқьа исзеилымкааит, аха, сгәанала, убас ҳара ҳада акы шәақәиҭымкәа анцәа иҟаиҵааит рҳәазар акәхап).
Ақырҭуа жәлар уныҳәароуп рҳәан исыдырҵеит.
– Саҭамзааит, аха ҳара ҳҵас ала аҩбатәи аҵәца ажәлар рныҳәаҿа ркуеит, - сҳәан сҩагылеит аҵәца кны. – Лымкаала ақырҭуа жәлар ныҳәатәызар, уигьы ҳҳәап, сара стәы иасырган, жәларыс иҟоу зегьы анцәа иныҳәааит сҳәан, изжәит. Слатәан, акгьы снацҳаит.
Ԥыҭк ашьҭахь астол иахатәаз руаӡәы дҩагылан гаумарџьос чвен Сақарҭвелос, чвени ери гаумарџьас иҳәан аҵәца ижәит. Ура рҳәан егьырҭгьы иржәит. Сара стәаны срыхәаԥшуеит. Узызԥшузи иумкуа уаргьы ҳәа ансарҳәа исзымдырит уи аныҳәаҿа зызкыз анысҳәа урысшәала еиҭаганы исарҳәеит. Изаманоуп, анцәа иныҳәааит Қырҭтәыла, иныҳәазааит ақырҭуа жәлар сҳәан изжәит саргьы.
Даҽа ԥыҭрак ашьҭахь ани раԥхьа аҵәца  сыдызкылаз дҩагылан сара сахь ихы рханы ус иҳәеит:
– Ҳара абра иааиуа зегьы иҷыдоу ныҳәаҿак дмыркыкәа иауҳашьҭуам. Уи аныҳәаҿа ҳара ақырҭқәа ҳзы даара акрызҵазкуа акоуп… - араҟа даанҿасын, итәаз зегьы дааҳалаԥшит. Зегьы рыхқәа аадырҵысит излақәшаҳаҭу ала. Дара уи рдыруан, ҳәарада.
– Саҭамыз, иарбан ныҳәаҿоу? – сҳәеит сара.
– Зегьы идҳаркуеит, уаргьы иукыроуп, - саҵәца азна ҟалҟалуа иааҟаиҵан иаасзикит.
– Зны иарбану саҳәа, нас искып, мамзаргьы искрым, - сҳәеит сара.
– Сара, абра итәоу зегьгьы убас иаҳҭахыуп, убри ацех ҿыц иааҟанаҵо зегьы ақырҭцәа рзы иҟанаҵалааит ҳәа иукырц.
– Ҟоҳ, ус анцәа иумҳәан, ус сара исызкуам, - мап скит сара.
– Иукуеит, зегьы идҳаркуеит, уара ишԥаумкуа, - зегьы аууы ааилдыргеит.
– Ибзиоуп, сара исҭахым ус аҵәца акра, аха шәара ианышәҭахха, искуеит, - сҳәан аҵәца аашьҭысхит.
– Инҭыркәкәангьы иужәуеит! – рҳәеит зегьы.
– Анцәа, шьарда зымчу, суҳәоит, абри ацех ҿыц иҟалараны иҟоу иааҟанаҵо зегьы ақырҭқәа рзы иҟанаҵо иҟалааит! – сҳәан ишсабжьыргаз еиԥш, инҭыркәкәаны ижәны саҵәца нықәсыргылеит.
Ура! – рҳәан зегьы схаҵгылан сырныҳәеит.
– Шен генацвале, шени ҷири ме! – ршьапы иқәгыланы сырныҳәеит, иааины сгәыдыркылеит, схыдыркылеит, исзырура рзымдыруа. – Иреиӷьу афатә изаагароуп абружәыҵәҟьа! – ахаҵгыла иааиԥхьан адҵа ирҭеит.
Қьафура змаз сара сакәымзи, саԥхьа фатә бзиас иҟаз зегьы нықәырҵан, аҳ еиԥш, астол сахатәоуп. Уи ашьҭахьгьы акыр аныҳәаҿақәа аԥҵаны ҳаибаныҳәеит егьит. Аҵыхәтәан, итәаз қәрала иреиҳабуп зысгәахәуаз, абри ацех иаҳныҳәаз иҟанаҵои, изызкыи? ҳәа дсазҵааит.
– Уи ацех баша-маша цехым, изызкыугьы акупақәа рыҟаҵара ауп, - сҳәеит…
– Ҟоҳ, чоҳ, - рҳәан игәаарц иақәыркит џьоукы.
– Сара исхаруи, шәара мчыла исшәыркит акәымзар, сара уи аҩыза аныҳәаҿа скуамызт, - сҳәеит.
Иҟарҵарызеи, рхала иҟарҵаз акы акәын.
Нас убарҭ ччараны иаашьҭырхит, аха аресторан ыҵхны иргоз џьысшьеит.
– Молодец, аԥсуа, хыла ҳаҵкьыс уаиааит! – рҳәан, сықәыргылан сеиҭарныҳәеит.
Сызхара ыфа, сызхара ыжә, капеи кылҵәакгьы мшәакәа ахәылбыҽха Аҟәа иаауаз адәыӷба сынҭалан аҩныҟа сааит.

Ишԥаага – умҳәо

– Хынҩажәеижәабатәи ашықәсқәа рылагамҭазы аус зуан Аҟәа ақалақь акультура хәышҭаарақәа руак аҿы. Убра аус иуан агыруа ҷкәынак, сқырҭуоуп ҳәа зхы зыԥхьаӡоз аӡәы. Иара даара дырцәшәон, ихы рцәихьчон амцхаҵарақәа. Иаҳҳәап, ашәахьа, жәахатәи арыцхә. Иара иман ихатә машьына лас. Аус ахьеицаауаз аусҳәарҭа дахьыҩназ ауаҭах рацәак дацәыхарамызт, аха машьынала даауан. Аха шәахьала даауан амаршруттә автобусла. Амала иагьшәахьаны иагьжәахазар, усҟан автобусгьы дақәтәомызт – шьапыла даауан.
Ҟазшьала дхымхаԥагьан, аха иареи сареи ҳаизыҟазаашьа уи аԥырхагамызт: доус ҳусура ҳара иаадыруан, инаҳагӡон, ҳаегьиӷацәамызт, ҳагьеиҩызцәамызт. Аха ҽнак иареи сареи ҳусқәа еилахәеит. Изхаразгьы иара иакәын. Иара шьыбжьонтәи аԥсшьара сааҭ аан сара сахьтәаз ауадаҿы дааилон, ус баша ҳаицәажәалон. Ус ҽнак аԥсшьара сааҭ азы дааин, сзыдтәалаз астол наҟтәирахь днадтәалеит. Ус анс арс ҳәа ҳшеицәажәоз иаалырҟьаны ус иҳәеит: «Уара абри Аҟәа изаҟаразаалакь хысрак ҟамҵаӡакәа ишԥаага!» Даҽакы иаҩызан, аполитика ҳалацәажәозар, аха абас ауаҩы игәиҽанӡамкәа инаигәыдҳалалакь дшанхозаап. Азныказ сшанхеит, аха сшанхара амацараҿы сыҟазар ибырги сыгыруа ҷкәын. Саниҿас зымбаӡеит. Сиҿасит, аха баша-машамкәа, иаразнак сыҩҭаҷкәымк рыла. Иаргьы ддәылҟьаны дцеит дышзахәоз, ашьаӡа-гәаӡа иҿхәраауа. Сара сшаҟь-шаҟьуа ауада самкуа сыҩнан, схала саӷьуа сыбжьы рдуны: «Атипыс! Алаԥынҵа икылшәаз! Хысрак ҟамҵаӡакәа Аҟәа угеит, акәу! Мап, баба! Ахысрақәа рацәаны иҟаҵан, шәкыла! Зқьыла, жәанызқьла! Иабацеи нас Аԥсны аиҳабыра, аԥсуа интеллигенциа а-30-тәи ашықәсқәа рзы! Шьа злаз аԥсуа нхацәа зегьы аҟәҟәаҳәа илыргәыдҵаны ирымшьӡеи?! Ари хысраӡами, уара ала аԥынҵа икылшәаз, аԥхамшьа?!. – абас ҳәо сшыҩназ ашә даалагылеит ҳдиректор.
– Иҟалеи, ишәыхьи? – иҳәеит иара.
– Иаҳмыхьӡакәа, иаргьы саргьы хандаз, абра дышбадәылсыжьуаз, дхәырбҵны дзысымшьи!
– Иҟалеи? Митәыс иҟаиҵеи? – дҵаауан адиректор.
Излауаз ала, сҽаасырҭынчын иҟалаз иасҳәеит.
– Шьҭарнахыс ара аус  злеицыжәуазеи? – иҳәеит иара иҟалаз игәы иалырсны.
– Иахьанахыс уи ара дсымбароуп! Ара акәым, Аҟәа, ақалақь аҿы данызба, бзиа дақәсыршәом! – сҳәеит сара.
Убри аҽны инаркны слымҳақәа саркьада избараҳа уаҳа дсымбеит.

Сабду иашьа

– Урҭ ртәы бзианы издыруаз сабду иашьа иакәын, - ибжьы аагеит инахьхьи акәакь аҟнытә зарԥысра инахысхьаз аибашьҩы.
Зегьы ацәажәара иалагаз иахь инаԥшит.
– Ишыжәдыруа аиԥш, дара аџьықәреи рашәараани ажьҭаара аамҭази рҽагақәеи рыжьҭаага шахақәеи рыманы иҳалан. Зны аџьықәреи рашәара ианаамҭаз сабду иашьа ҩыџьа агырқәа аџьықәреи рашәацәа иднагалеит. Сабду иашьа Сеидыҟ даара иџьбараз хаҵан. Дужьар аҵкыс душьыр иаҳа еиӷьешьон. Амц ибаны даанхомызт. Атапанчақәа ҩба-хԥа ныҟәигон еснагь: акы аҭра иҭаҵаны иҟәнын, акы имаҟа иавҵан, даҽакы иџьыба иҭан. дангәаа даара илеишәа цәгьан. Ауаҩшьразы Соловки жәашықәса ихыганы даахьан.
Имхы рашәаны ианалга, дара ишырбоз дахьаақәшәаз џьықәреиқәак ршьапы анышә аадихит. Аџьықәреи ашьапы аҳаскьын иамаз ишамаз иҟан.
– Асоума шәара шәшырашәо?! – илақәа ҵырхәны днарыхәаԥшит.
– Ари, батоно, машәыршәа иаанхазар, акәхап, сқан ҷырма, уазымгәаан, - рҳәан амҵақьақьара иалагеит рҩыџьагьы.
– Ибзиоуп, игәаҳҭап егьырҭ шырашәоу, днеиҭаҵын даҽа џьықәреи шьапқәак днарыдгылеит.
Иааимирттеит, араҟагьы аҳаскьын аман, аха аԥхьатәи аиҳа имаҷын.
– Умбои, сқан ҷырма, ара аҳаскьын шамам, - рҳәеит хәыҷык иаалах-ҿыхханы.
– Ара шәааии, мамӡаӷлараа, ари закәи, ари ҳаскьынӡами?! – ибжьы ҩҭицеит Сеидыҟ.
– Батоно, сқан ҷырма, ҳаскьынк аанмыжькәа дарбан аџьықәреи зрашәо, - рыҽрыцҳатәны иаагылеит аҽагкцәа.
– Абыржәыҵҟәа арахь шәаала! – иҳәан аҩныҟа инапы наирххеит.
Имида-гәидаха ишьҭаланы агәара инҭалеит.
– Абра шәаангыл! – агәарԥ агәҭаны иааникылеит.
Арашәаҩцәа рҽагақәа рыҵаргәаны иааҭыглеит.
Сеидыҟ иԥа дааиԥхьан абарҭ игылоу рҽагақәа ршьапы иадиҳәаларц идиҵеит. Ухаҵоуп, инаумыгӡан!
Сеидыҟ ииҳәаз ҟаҵан.
– Шьҭа шәца, мамаӡаӷлараа! – иҳәан днарыҵаҟьеит.
– Ибзиоуп, ибзиоуп, ҳцоит, амала ҳаумшьын, - аматанеира иалагеит.
– Ыт! Мамаӡаӷлараа, ҿышәымҭын! Аха абарҭ шәҽагақәа лахьхьи аказен мҩа аҟны шәкылсаанӡа ианаамшә, анцәа иахь исҭоубоуп, иаашәгәыдҵаны шәшысшьуа! – имаҟа иавҵаз итапанча аавҵихын ихыршаны илырҿеикит.
– Батоно, сқан ҷырма, ҳумшьын, иуҭахызар, Жәыргьыҭ ҳнеиаанӡагьы иамҳхом, - иматанеихт еиҭах.
Сеидыҟ иԥеи иареи иахьынӡарбоз ицон ақырҭцәа ӷьарԥ-сарԥ, ӷьарԥ-сарԥҳәа рҽагақәа шьҭарҳәазо.

Агвардееццәа сышрыцәцаз

Аҭабиаҿы ааҭынчрахеит. Зегьы рабџьарқәа ршьапқәа ирыбжьаргыланы  ираҳақәаз ажәабжьқәа ирызхәыцуеит уҳәаратәы итәан. Адәахьы, нахьхьи џьара, Гәымсҭа нырцәҟа, игон ахысбыжьқәа. Урҭ ирылаз абзарбзан хысбыжьқәа араҟа, аҭабиаҿы, ихәаҽны акәын ишҳаҳауаз. Знызынлагьы абзарбзан хқәа ҳааигәаранӡа икаҳаны иҭҟәацуан, аха урҭ ҳара ҳзы ишәарҭамызт.
Ус ҩыџьа аҭабиа иааҭалеит. Зегьы ҳҩархаҵгылеит. Урҭ рҩыџьагьы аррамаҭәала еилаҳәан. Руаӡәы зықәрахь инеихьаз аӡә иакәын, егьи – дыҷкәынан.
– Абри шәара шәбаталион дахыԥхьаӡалоуп, дшәыдышәкылозар, - иҳәеит зықәрахь инеихьаз ахаҵа.
– Дызҳадҳамкылари, бзиала даабеит, мышьҭыбзиала ҳхыԥхьаӡара иазҳалааит, иҳәеит араҟа еиҳабыз.
– Ҳара ҳбаталион ҿыц иалало цқьа даадыруазароуп, дызхыԥаз, дызҵыԥаз уҳәа, даахысамырҟәылит аибашьцәа руаӡәы.
– Уахьихәаԥшуа дыцәгьам ҳәа сыҟоуп, егьирахь дыжәбап дзеиԥшроу, - арԥыс даазгаз аҭабиа дындәылҵын дцеит.
Арԥыс ҷкәын аҭбаиа гәҭаны дгылан, дыԥхашьа-ԥхаҵо. Зегьы леибартәақәеит аԥыхьа иштәаз еиԥш. Уаргьы абра утәа рҳәан ҭыԥк наидырбеит. Арԥыс хәыҷык даакәанызанын, нас днатәеит идырбаз аҭыԥ аҟны.
– Нас иухьӡуи, ҳҩыза ҿыц? – дҵааит абаталион акомандаҟаҵаҩ, аоԥыс ихы наиқәкны.
– Сара Манча сыхьӡуп, Аҟәа сынхон…
– Иужәлеи? – деиҭаҵаахт акомандаҟаҵаҩ.
Арԥыс ижәлаз иҳәеит.
– Иҟамлари нас, Манча, уҭоурых хәыҷык ааҳауҳәар, - диҟәаҵуамызт аҵааҩ.
– Сара Аҟәа ссит, Аҟәа сааӡеит, салгеит Аҟәатәи абжьаратә школ Нестор Лакоба ихьӡ зху. Ашьҭахьы сҭалеит Аԥсуа университет афизика-математикатә факультет. Срылгахьан ԥшь-курск. Ахәбатәи аҿы стәараны сшыҟаз аибашьра иалагеит…
– Ҳахәмаруеит, урҭ зегьы нҭкааны иумҳәаргьы ҟалоит, - дааԥышәырччеит акомандаҟаҵаҩ
– Мап, уи еилыскаауеит, аха сара исҭахыуп, абра ишәасҳәарц, абри аибашьра ианналага инаркны сзықәшәақәаз, - илақәа ныҵыркәраа-ааҵыркәраауаны днарылаԥш-аарылаԥшит, ҿыц иааиз арԥыс.
Изаманоуп, убри ауп ҳаргьы иаҳа иаҳҭахыу, - рҳәеит ҩыџьа-хҩы акомандаҟаҵаҩгьы дназлаз.
– Август 18 рзы суада ашә иасит џьоукы аҿыгә-ҿыгәҳәа. Сара сымацара сакәын аҩны иҟаз. Снеины ашә аасыртит. Артыхагьы сымҭакәа еиқәхаԥса равтоматқәа кны иааҩнашылеит хә-ҩык ақырҭуа гвардееццәа. Руаӡәы дшааҩналазҵәҟьа иавтомат лсықәикит уҽумырҵысын ҳәа. Даҽаӡәы (уи иреиҳабшәа иҟаз иакәхарын) сыжәла иҳәан, ара инхо абри иоума ҳәа дҵааит. Сара, ааи, усоуп, сҳәеит.
– Уабџьар абаҵәахыу?! – аӷьеҩ ааҭиргеит.
– Иарбан бџьару, сара ахаангьы абџьар ныҟәсымгацт, - сҳәеит.
– Иарбан бџьару усырбап сара! – иҳәан итапанча дҩахан иааҭихын иааганы сқьышә инықәикит.
Сара сахьгылаз сҵысуамызт. Аӷьфҩы рыхәлышәшәон дара – аҩы иаганы иҟан рызынтәыкгьы.
– Иабаҟоу уабџьар?! – деиҭаҵаахт агвардеец.
– Сара абџьар сымаӡам, - сҳәеит сара.
– Еимыжәда иуаҭах! – иҟиаҵеит априказ.
Ала аапкқәа реиԥш, иааҩналеит суаҭах. Зегьы рбганы икарыжьуан, сыла ишабоз бзиарас суаҭах иҩназ зегьы ҩныганы иргон.
– Абџьар акәу амаҭәақәа ракәу шәзышьҭаз? – сиазҵааит зтапанча хыршаны исықәкны игылаз.
–  Ҿумҭын! Мамзар!.. – итапанчала дысҿасит.
Ашьа лысҿашәит. Скаҳарц саазазеит, аха сыҽныскылеит.
Ирҭахыз зегьы андәылырга, абџьар аамбеит, аха абарҭ апатронқәа абни ашкаф иҭан ҳәа патронқәак аацәырыргеит. Сара ари омашәа ибаны сыԥшуан. Ашьҭахьоуп иансаҳа егьырҭ зыҩны инеиуаз аԥсуаа ишырзыруаз – апатронқәа ма абџьар рбазшәа заанаҵы ирмазеины ирымаз шцәырыргоз.
– Арҭ абаҟаз? Арҭ рҩыза апатронқәа сара ахаангьы исымбацт, - сҳәеит сара.
– Иубахьазр аҟара! Иҳәа ирласны, иабаҟоу автомат арҭ апатронқәа зго? – апатронқәа инапсыргәыҵа ианҵаны иааганы сқьышә инықәикит.
– Сара изакәызаалакь бџьар сымаӡам, урҭ апатронқәагьы ахьаанага, сыздырӡом, - сҳәеит сҿы иҭаз ашьа нкаҭәаны.
– Иудыруеит бзиалаҵәҟьа! – иҳәан итапанча ала деиҭасҿасхт.
Адырҩагьх сыҽкамыжькәа сыҽныскылахт.
– Дыжәга амашьынахь! – априказ ҟаиҵеит иҩызцәа рахь. – Иаабап, уа иабџьар ахьыҟоу имҳәозар!
Равтоматқәа сықәкны срыманы илалбаан, уа игылаз амашьына сынҭадыртәеит. Суада идәылыргаз зегьы амашьына ианақәырҵа, ақалақь салганы аеропорт снаргеит. Уа иара иазкыз уадак сныҩнаргалан ашә ҩадыркит. Сааҭыбжак аҟара ус стәан. Нас дааит ани атапанча зыҟәныз ҩыџьа автоматчикцәа ицны.
– Иугәаламшәаӡыци уабџьар ахьыҵәахыу? – ирҟәандашәа дҵааит афицар.
–Иҟам зласгәалашәари, абџьар ахаангьы иныҟәсымгацт, иахьыҟоугьы сыздыруам, - сҳәеит сара.
–Абна дыкнашәҳа, нас имҳәозар аабап! – иҟиаҵеит акоманда.
Ҩыџьа ааин, наҟ-ааҟ снапқәа срынкны сырманы ауада азкәакьк аҿы снаргеит. Уа аҭуан аҟнытә илбаашьҭын ҩ-шахак. Сназгаз асолдаҭцәа сшьапқәа ырла сыкнарҳаит, схы алада ирханы. Уигьы азмырхакәа сеимаақәа аасышьырхын,  сшьындырӡаа аиха аҵәы алақшо исазҵаауан абџьар абаҵәахыу ҳәа. Сара шьҭа еилыскааит, сеибганы арҭ алақәа сшоурмышьҭуаз. Аҵыхәтәангьы исыӡбеит, усгьы-усгьы сыршьуеит, егьыс сыԥсы сызгар здыруада ҳәа.
Исызмчҳаӡо аҿы саннеи, абџьар ахьыҵәахыу шәасҳәоит, сылбаажәга, сҳәеит.
– Исымҳәази сара. Уи шиҳәоз агәра ганы сыҟан, - ихьшәашәаӡа дааԥышәырччеит афицар иҽырчны фырхаҵара дук ҟазҵаз аӡә еиԥш. – Иабаҵәахыу нас уабџьар? – иҳәеит акыр иҽырҭынчны.
– Нахьхьи Гәымсҭа ахықәан иҵәахыуп, - гәыҩбара аламкәа исҳәеит сара.
– Аа, Гәымсҭа уҳәоу! Амц умҳәаӡои?! – дааскьан сылақәа днархыԥшылеит афицар.
– Мап! Амц сҳәозар, уааҵәҟьа сышәшьы! – сҳәеит сара ишьақәырӷәӷәаны.
– Изаманоуп! Дшәыманы шәца. Нас иабџьаргьы иаргьы арахь деиҭаажәгах! – априказ ҟаиҵеит.
Амашьына архьа сызлааргаз сҩақәдыртәахын срыманы Гәымсҭаҟа идәықәлеит. Ҳахьаауаз аплан ҟасҵон сышрыцәцашаз. Ус Гәымсҭа ҳаназааигәаха, аӡиас реиҳа иахьдуз иӡмыџьраны иахьҵаулаз ҳаннеи аброуп абџьар ҵәахны иахьсымоу ҳәа расҳәеит. Амашьына зырныҟәоз амашьынаҿы даангылеит, ҩыџьа равтоматқәа срыбжьакны срыманы рҿынархеит идсырбаз аҭыԥахь. Избоит, рҩыџьагьы рылақәа хыгагааӡа анаркотикқәа ирыларҵаз нагарҭа амамкәа ирылсны ишыҟоу, уахь иацлазаап иржәыз арыжәтәгьы. Мчыла срымпыҵасны рабџьарқәа рымсхуеит ҳәа салагар, рҩыџьагьы иаразнак исызрымымхыр ҳәа сшәеит. Ус снеиуа снеиуа аӡы сныҽԥынгылт. Азныказ саакәанызанит, ишԥеиӷьхари ҳәа схәыцуа.
– Иабаҵәахыу абџьар?! – аӷьеҩ ҩҭиргеит  сконвоирцәа руаӡәы.
– Абноуп! – сҳәан ишсымчыз ала ирласны ҩбаҟа-хԥаҟа шьаҿа аӡахьы снеихеит. Сышьҭахьҟа иаразнак игеит автоматтә очередқәа, аха сара аӡы схәыҵалахьан. Нырцәтәи аԥаҩ ахь сцар уа сыршьуеит, автомат уаанӡа инаӡоит сҳәан иаасырҳәын аӡы злацоз ала сдәықәлеит сыԥсыр аивгара иахьынҟауаз. Аӡы сахьхәыҵазгьы исаҳауан автоматқәа рыбжьы, аха макьана акгьы сықәымшәацызт. Ус аԥсеивгаразы схәыҵымҵыр амуит. Схы аарҳәны сыцламҳәа аӡы иҩӡаахны сҿала сырԥҳақәа рызна аҳауа ааҟаҵаны дырҩегьых сылхәыҵалеит. Саӷацәа рыҟаабжьқәеи рхысбыжьқәеи рыла издырит шьҭа дареи сареи акыр шҳабжьаз. Аха рыцҳарас исзыҟалаз алада сахьцоз аӡы акыр иӷӷаран. Уа, ара сызхәыҵало еиԥш, сызхәыҵаломызт. Убри аҭыԥ сазааигәахацыԥхьаӡа исышьҭаз ахқәа иаҳа-иаҳа исзааигәахон. Иҟасҵарызеи: аӡы сырны наҟ сдәықлар, сиышьҭаз рзы сыцәҟьарахон, ус сцаларгьы ишәарҭан, аӡы убри аҟара иӷӷаран,  саахнамҩар аҟара. Усгьы уаҳа царҭа сымам сҳәан, снапқәа рылагьы сшьапқәа рылагьы ирласӡаны сыӡсаны сҿыласхеит. Автоматтә очередқәа иаҳагьы ирацәахеит. Абружәы даҽа жәабаҟа метра сызрыцәцар, нас дырҩегьых ӡмыџьран, насгьы наҟтәирахьтәи аԥаҩ аҿы еилассы ашәаԥыџьаԥи, аасреи, аҭырасреи наҟ хара иҩашьҭын. Уаанӡа сеибганы сызнеир, нас мгәаҭа сыҟа иаҩызан. Аӡӷара салҵырц хәыҷӡак шсыгыз сарма напы исзышьыҭмхо иаасыцрахеит, аха уи агәхьаа мкыкәа, сшьапқәеи сарӷьа напи еицырхырааны сышцац сцон ԥхьаҟа. Убри аамҭазы Гәмысҭа нырцәынтә ахысбыжьқәа аагеит. Исышьҭақәаз саӷацәагьы руаҟәк аҟәара днықәҳаит, егьигьы уаҵәҟьа ҿыцха иҽылкаижьит. Урҭ зегьы анызба аӡмыџь сананыла ауп. Иаразнак издырит иҟалаз. Ҳаибашьцәа Гәмысҭа аарцәҟа иааны итәахьаз иреиуаз џьоукы ирбазаап, аӡәы дыршьырц ишишьҭаз, урҭ ахысра иҟарҵаз аӷацәа исышьҭаз аӡәы дларышьҭит, егьи дҳәазаны амашьына ахьгылаз ахь дцон. Аха уигьы хара дзымцеит: ишызбоз араантә инеиуаз ахы наӡаӡа уа дааннакылеит. Сара усҟан аӡы сҭыҵны аҭырасраҿы снапы ахы ахьақәшәаз ирхханы иҿасҳәоит ҳәа саҿын.
Снапы ҿаҳәаны, ашьа аанкыланы ҳара ҳтәқәа рахь сааит. Араантә Гәдоуҭатәи агоспиталь аҿы срыхәшәтәуан. Сыхәра анӷьа, сиыӡбеит, ҳаибашьцәа абџьар кны срывагыларц.
– Ажәакала, аибашьра аԥышәа хәыҷык умоуп, - арԥыс иҟәаҟәа днас-насит акомандаҟаҵаҩ.
–Ааи, ус ҳҳәар ҟалозар, - иҳәеит арԥыс! – Автоматла хар амамкәа схысуеит, Гәдоуҭа саныҟаз, уа уи абџьар ахархәашьа ҳдырҵон, - нациҵеит иара.
– Уи иаҳагьы еиӷьуп, ара еибашьуеит зынӡагьы аибашьра аԥышәа змамыз, ахау ажәы еибашьуеит аԥышәа ду змоу аибашьцәа реиԥш, - инапы арԥыс иҟәаҟәа иаақәихит акомандаҟаҩ.



Атанк шыстҟәаз

– Аруҭан, удинаныс, ишҳауҳәара, аӷа итанк тҟәаны ишугаз, - ҿааиҭит ԥыҭрак ашьҭахь агәҭаншәа итәаз ҳаибашьцәа руаӡәк.
Аруҭан захьӡыз дахьтәаз дааҳәцы-мцын:
– Ҳаи, џьоушьт, исымгакәа, иҭатәаз шәаргәындақәак ракәын акәымзар, атанк напызаҵәла иугара уҟан.
– Уеизгьы, иҳаҳәи, абра измаҳац ԥыҭҩык ыҟоуп, урҭгьы ираҳап, сара зны исаҳахьеит, иуҳәоны, аха дырҩегьых исаҳар сҭахыуп, ианыҟалаз, ишыҟалаз, иахьыҟалаз аҭыԥ егьи цқьа инҭырффаны иҳаҳә, суҳәоит, - иҳәахт ари цәырзгаз.
– Ибзиоуп нас, ишәасҳәап, - иҳәан игарантаршәга иарӷьа напала инаҭарс икны иҩышьҭихит. – Абри уабсҟан исымазар, уи аҟара аџьа иарагьы саргьы иҳаибарбаӡомызт… Аха усҟан бџьар ҳкызма, автомат змаз маҷын, - игранатаршәга дырҩегьых ишьапқәа рыбжьара илбжьаиргылан даналагеит. – Ианҳақәла аҽны акәын. Атанкқәа, АБМПқәқәа аауеит, аха узхәозеи, акы амца ацраҳҵап аԥаҭлыка агәыдҵаны, даҽак цәырҵит, уигьы амца анацраҳҵа иааит даҽакы. Ус ҳшеилаз иргәыдаҳҵаз ҳԥаҭылкақәа нҵәеит. Танк дуӡӡак аауеит, аха изаҟароузеи. Абар ацҳа ҟаԥшь аҿы иааирц кварталк аҟароуп иагу. Уа агастраном ыҟан, ишәгәалашәозар, убри агастраном иавалахьеит егьагӡам.  Абзарбзан ҳамам, аграната ҳамам, абомба ҳкым – ҳхабыцқәа аҿҿа рыҵгоит, аха иааг. Иара абзарбзан ду кылҳәаны агәыз-агәызҳәа ихысуа ԥхьаҟа ацара иаҿуп акәша-мыкәша зегьы рцәажәо. Сҩызцәеи сареи агастраном ахьыҟоу аквартал ахьаанҵәо аҩны акәакь ҳҽавакны ҳтәоуп, ҳкылԥшо. Абра иаабоит аӷьӷьа-гәгәа ахго иҳаваларц хәыҷык ауп иагыу. Иҟаҳҵари! Иҟаҳҵари! Ҳагәқәа еилашуеит, ҳахшыҩқәа иааҟәымҵӡакәа аус руеит ҳахқәа кылҵәо. Ус сахьтәаз сҩаҵҟьеит иҟасҵара сзымдыруа. Санԥшы – снаҩсн кьат ау дук кажьуп. Алеи аԥси рыбжьара скьаҿи амикеи  шеицыз илсыхрҵәрааны акьат ахы иаакәыршаны, ҳнаҩсан игылаз абензин мҩаԥызго амашьына снадххылан, хыхьла абензин злаҭарҭәо ахҩа аартны, илҭшьны амца нацрасырсит. Уи аамҭазы, станк агастраном аквартал ирҩсны илеиуан. Аилашәшәарагьы аҽыназнакуан, аха макьана нанҳәатәи амра ахәылԥазтәи ашәаԥшь цқьагьы имыцәацызт. Атанкгьы  сҩест, сара скьат абыр-бырҳәа амца шацраз аӷьеҩҳәа слаҭрысит. Иҳаракны искыз «ацәашьы» сыкәша-мыкәша иарлашозаарын мбатәшәа, аха сара уи аузбахоз. Атанк цоит иқәҳа, сара сыҩны сашьҭоуп. Сыҩуеит ишсылшо. Сара убасҟак асекундамер кны аӡәы сыцакыра ишәозар адунеи  аҿы арекордсмен иаԥызгозар ҟаларын. Ус секундқәак рышьҭахь игәасҭеит, иара атанк аццакыра аҵкьыс сара сыццакыра шеиҳаз, избанзар есааира иареи сареи ҳаизааигәахон. Абар шьҭа жәа-метракгьы ҳабжьам. Абар-абар сахьӡоит, акгьы сыгым. Аҵыхәтәантәи сымчқәа зегьы ааизызган сыццакыра инацсҵеит. Иара аҿы снаӡарц метрақәак шсыгыз иаалырҟьаны «станк» џыџӡа аулица агәҭаны иаангылеит. Ари митәык ҳазблыша ак ҳашьҭаланы иаауеит ргәахәу здырхуада аекипаж алиук аартны ртанк ааныжьны иҭыԥаны ацара иалагеит. Сара атанк садҳаларц аԥсык ауп иаасыгха. Изулакь атанк авараҿы сҽааныскылеит. Атанк иҭыԥоз аҩнқәа рҿы итәаз ҳавтоматчикцәа  инҭыԥаанӡа уааҵәҟьа иларышьҭуан. Сара ас анызба, машәыршәа ҳара ҳтәқәа сыршьыр ҳәа сшәан атанк саҵалеит, сцәашьы наҟ икажьны. Атанк иҭаз зегьы аныршь ашьҭахь ҳара ҳтәқәа ааин, сҩызцәагьы еибарыҩны иаакылсын атанк сааҵырхын снарҳәы-аарҳәо исыхәаԥшуан, аха сара изаҟаразаалакь цәҟьаракгьы џьара  исымамызт, амала аԥҳал азна аӡы сықәырҭәазшәа аԥхӡы сылхәраа ицон.
Абасоуп ишыҟала. Даара хаҵарак ҟасҵазар, жәбоит, - иаахиркәшеит ҳфырхаҵа иажәабжь. – Сара сакәым афырхаҵараҵәҟьа ҟазҵаз абра лҳамоуп, - ихы наиқәикит насҭхашәа рацәак ауаа рылаԥш сыҵамшәанда иҳәозшәа итәаз аибашьҩы. – Ҳаԥсцәа ирымаҿоуп, Смел, абра итәоу ишроуҳәара уара иҟауҵаз ахаҵара – аӷа итанк шԥужәаз, - нациҵеит Аруҭан.

Хԥшала изгеит

Смел захьӡыз ара, аҭабиаҿы, итәаз зегьы реиҳа дқәыԥшуп уҳәаратәа дыҟан. Ишәага мцхәымкәа, имаха-шьаха ӷәӷәацаӡа, еилаҩак иакәын. Зегьы уи иахь инахьаԥшын, изҿлымҳаны иаатәеит.
– Џьашәышьт, саргьы омас иҟасҵа егьыҟам, амала акы заҵәык – сышәеит. Хәыҷык иадамхаргьы саакәанызаныр, уаҵәҟьа иаасылгон.
– Нас амшәароуми хаҵарас иҟоугьы, - рҳәеит аиҳабцәа итәаз аӡәык-ҩыџьак.
– Сентиабр алагамҭазы акәын. Аӷа ажәылара иҽазыҟаиҵон. Уи ҳаргьы иаадыруан. Усҟан уажәеиԥш ҳхырӷәӷәарҭақәагьы иӷәӷәамызт. Аха иаҳамаз атехникеи ҳаруааи излауаз ала ирманшәаланы иҳаргылеит. Рацәак ҵуамызт Аҟәа ааныжьны, Гәымсҭа  ҳарны арахь ахырӷәӷәарҭақәа ҳкижьҭеи.
Ишысҳәахьоу еиԥш, аӷа ажәылара иҽазыҟаиҵон. Гәымсҭа нырцә аӷа итехника рхыԥхьаӡара иацлон. Ҳаргьы ҳмазеины ҳтәан. Сара суҟан сызлаз абаталион Гәымсҭа  ладатәирахьтәи ацҳа ааигәара акәын иахьыҟаз. Ус ҳшыԥшуаз аӷа бџьарс имаз зегьы рыла ахысра далагеит ҳара иҳақәкны. Нас уи ашьҭахь рҿаархеит атанкқәа еишьҭагыланы. Ҳара априказ ҳаман аӷа даҳзааигәахаанӡа ахысра ҟаҳамҵо. Аԥхьа игылаз атанкқәа Гәымсҭа иаарын ҳара ҳахьтәаҵәҟьаз иааҳақәкны рҿаархеит агәараҳәа ихысуа. Урҭ ирышьҭан аБМПеқәа, дара рыҽырвак ирышьҭалан иаауан ашьаҟа аргьы. Ҳхы иаӡаратәа  ианҳзааигәаха, ҳкомандаҟаҵаҩ ибжьы геит «амца» ҳәа. Иҳамаз акы ҳамаӡамкәа ирыжәҳҵеит амца. Арахь  ирхьаз атанкқәа ҩба аминақәа ахьыҵаз иақәшәан, уа иаанхеит изза-ззаӡа. Даҽа ҩбагьы  ҳгранатаршәцәа иҭдырҟьаз рықәшәан амца ркит алҩа рхылббо. АБМПеқәагьы хԥа изымқәацо рҭыԥаҿы иаанхеит. Танкк амина зҵаԥжәаз акәхап иахьгылаз ҭыԥк аҿы ахагьежьра иаҿын. Аччаха змадаз акәымзар, даара ирччаган уи уахьахәаԥшуаз. Ас ицәгьахазшәа анырба акәхап, џьоукы гьежьит шьҭахьҟа. Аха иаанхаз атанкқәа урак акы иннамкылаӡакәа иаауеит ҳпозициа иақәкны. Ҳгарантаршәга иҭаҳҵоз аанҵәеит. Иҟаҳҵоз? Автоматла атанк узаиааип ҳәа уҟоу.  Сааиԥхьхәыцаан, сывараҿы ишьҭаз сҩыза атанк ԥызжәо абомба ааимсхын, саргьы гранатак сыман, ак сарӷьала иаанкыланы егьигьы сарма инанҵаны ачықьқәа сыҽрывакны атанк саԥыларц сдәықәлеит. Сҩыза сара сцоит иҳәан, аха изымуит. Сара иаҳа сылшарашәа схы збазаап. Ус сшааиуаз саԥхьа атанк злаауаз ала дәҳәыԥшраны ииашарҭаны иҟан. Уахь сықәлар ҟалаӡомызт: иааиуаз атанк азы сыцәҟьарахон. Аҵыхәтәантәи ачықь аҿы сҽааныскылт. Дук мырҵыкәа иаргьы уи адәҳәыԥш иаақәлеит. Уажәы ишыҟасҵара сыздыруам: иансзааигәахалакь, сбомбеи сгранатеи агәыдсҵар, аха урҭ ирзымгар, сырҟьцны илысхысны ицоит. Убри аҟнытә иақәскит, аԥсырҭаҵәҟьа иҭасыршәо аҭагылазаашьа соуаанӡа сбомбеи сгранатеи иагәыдсымҵарц. Атанк иамоу апулемиот сизаҿамкуа аҟара иансзааигәаха сыҩнапыкгьы шьҭыхны искқәоу ибаратәа иааиуаз атанк аԥхьа слагылеит. Уажәы иареи сареи еиҳазар жәабаҟа метра роуп иҳабжьоу. Сгәы иаанагоит: усгьы сҭахоит, аха иаргьы ҭасырхап. Атанкныҟәцаҩ итанк ааникылеит, сшибазҵәҟьа. Саргьы сгылан., снапқәа иркыз аршәразы смазеины. Абар уи илақәа ҟәыс-ҟәысуа сырхыԥшылоит. Апулемиотла дсеихсырц иақәикызаап, аха сара убас сизааигәаны сгылоуп дхысыргьы исԥырхагамхо. Дсыршәап игәахәзаарын идәықәиҵеит очередк, ашьҭахь даҽакы, аха сара сгылоуп, сеиҭаҵӡом. Избарзбан ахы лаирҟәырц саҿеикырц иақәикит, аха уигьы иамуит: иахьынӡаҭахыз излеиуамызт. Аҵыхәтәан шьҭахьла ддәықәлеит, днаскьаны ибзарбзан ма ипулемиот саҿеикырц. Шьҭахьҟа дандәықла, саргьы ԥхьаҟа сдәықәлеит. Ус иамуашәа аниба, дахьгылаз ахагьежьра далагеит. Уи акәын саргьы исҭахыз. Абензин зҭаз абак ахьамаз ала сара сахь ианааҳә, сарӷьа нап иакыз абомба агәыдҵаны ҿыцха слаиеит. УИ акәхеит: атанк абыр-бырҳәа иаразнак амца ҩацралеит. Шьҭа шьҭахьҟа сара стәқәа рахь сааргьы ауан, аха саангылеит, издыруан, атанк амца анаклакь, иҭоу аекипаж ҭымҵыр ада ԥсыхәа шрымамыз. Ус сышԥшуаз иаатит алиук, аӡәгьы ихы аакылҳәҳәеит. Алиук иарбаны идәықәысҵеит исзаанхаз аграната. Снаршәгьы хиеит уаҳа аҭахымкәа – алиук акылаара агәҭаҵәҟьа иҭашәеит. Сыԥхӡы ԥхьаҳәо саныҩагыла, сҩызцәагьы шгәыԥҩык ааихьан. Руаӡәк ари танк бзиоуп изааблои, шәааи-сааи рҳәан иласын иаразнак амца дырцәеит. Ашьҭахьы уи атанк шьақәдыргылан уажәы аԥыхьа ԥшәымас иамаз рыуаажәлар ирабашьуеит.
– Ҳаи дад, уқәра уахьӡааит, машәыр уқәымзааит, ари еиҳау ахаҵара абаҟоу! – рҳәеит аҭабиаҿы итәаз аиҳабацәа.
– Ҳаи, шәарҭ афырхацәа шәылазаап, убоу, иҳәеит урҭ руаӡәк.
– Афырхацәа ҳаламкәа иҳахьи, ҳара ҳ-Ԥсадгьыл ҳахьчоит. – иҳәеит акомандаҟаҵаҩ. – Аҳы, шьҭа доусы шәҭыԥқәа рахь, - иҟаиҵеит акоманда.
Алеи-ԥси рыбжьара ианца сымбаӡакәа аҭабиа ааҭацәит.
Сара урҭ рышьҭахь акраамҭа аҭабиаҿы стәаны схәыцуан. Срызхәыцуан ара исаҳаз ажәабжьқәа. Урҭ акыр ихадырҭәааит ақырҭуа жәлари ҳареи ҳаизыҟазаашьа азы сдыррақәа.

Март-апрель 1993 ш.














АЕПИЛОГ

Аҩбатәи акурс аҿы дантәаз ауп Туча раԥхьаӡа акәны аԥсышәала аҩра даналага. Илыҩит лара ажәабжь «Кьынтас». Аинститут аҟны еиҿкааз алиетратуратә кружок аҿы уи ажәабжь анеилдырга ашьҭахь, Туча илыӡбеит агазеҭ «Аԥсны Ҟаԥшь» аредакциахь ирылҭарц. Дук мырҵыкәа агазеҭ ианылеит иара. Уи, ҳәарас иаҭахыузеи, Туча даара деигәырӷьеит, иагьылнаҭеит агәаҳәара иҵегь аҩра. Убри инашьҭарххны илҩит аԥхьатәи ацкьыс  идеиалеи, сахьаркыарели еиӷьыз ажәабжьк «Екәыԥ-иԥа Мырзаҟан» захьӡвз. Уи кьыԥхьын ажурнал «Алашара» аҟны. Абасала Туча данылеит асахьаркыратә литература арҿиаратә мҩа.
Сынтәа Туча дтәан ахәбатәи акурс аҟны. Убасҟан ауп ианҭыҵ Туча лажәабжьқәа реизга ашәҟәы, дагьанрыдыркыла Аԥснытәи ашәҟәыҩҩцәа Реидгыла ачленрахь.
Уажәы даазқәылаз Туча лассы-лассы дылгәалашәон, дагьизхәыцуан Закан, илҭахын лара аихьӡарақәа иылмоу иара идыруазар, аха дыԥхашьаны салам шәҟәыла илызҳәомызт, уи  хырҽхәарас илԥхьаӡон.
 Тучеи Закани ианыхәыҷқәаӡаз «аиӷара» ирыбжьалаз акраамҭа еицәыхьшәашәанатәит. Аха аамҭа цацԥхаьӡа уи ахьшәашәара ԥсасиуан, аҵыхәтәан урҭ аҩыџьа реизыҟазаашьа ԥхарахо иалагеит. Утчеи Закани ашкол еицҭалеит, класск аҿы итәан. Идыруп ианакәызаалакь аԥҳәызба 13-14 шықәса анылхыҵлак нахыс ашәра далагоит, аԥҳәызба ԥшра аалхәоит. Аҷкәын уи аамҭазы аԥҳәызба длыҵахоит еизҳара аҿы. Ус ҟиалеит абраагьы. Туча датәамбашәа акәын усҟан Закан дышихәаԥшуаз, аха 9-10 аклассқәа рҿы ианнеи, Закан шықәсык-шықәсыки-бжаки рыла иаалырҟьаны изҳаит, дааҭҳаҭыьӷахеит, Туча  илаԥигома уҳәо. Убасҟаноуп Тучеи Закани иаҳа ианеизааигәаха. Уажәы лассы-лассы Закан дааиуан Тучараа рҿы, зны-зынлагьы Туча днеилон Заканраа рахь, еидтәаланы рыдҵақәа еицыҟарҵон.
Туча иаҳа дазыманшәалан, иагьлыдлон абызшәеи алитературеи, Закан – аԥсабаратә анукақәа: аботаника, зоологиа,химиа уҳәа убас егьырҭгьы. Убри азоуп Туча дызҭала афилологиатә факультет, Закан – Краснодартәи ақыҭанхамҩатә институт. Урҭ аҩыџьагьы сынтәа рҵара еицалагоит.
Туча лдипломи, иҭыҵыз лышәҟәи лыманы аҩны даахьан, лгәы хыҭ-хыҭуа дазԥшын реиԥылара, лышәҟәы автограф анҵаны иҭара. Иааит уи аамҭагьы. Закан Краснодарнтәи  данаа аҽныҵәҟьа Тучеи иареи еиқәшәеит. Заанаҵ илырмазеихьан лышәҟәы аацәырылган Закан инеилыркит. Иара илыдиныҳәалеит раԥхьатәи лышәҟәы, илзеиӷьеишьеит наҟ-наҟтәи ақәҿиара дуқәа. Ашәҟәы аахыртланы длахәԥшзар автограф абас аҳәон: «Исызгәакьоу Закан!» - автор лыҟнытә».
Туча, ари сара сзы даара иҳамҭа дууп, аха сара ибысҭари», иҳәан иџьыба дынҭалан иааиҭигеит шәҟәы ҵаӷа хәыҷык. Уи ацәа ианын «Адипломтә усура». «Сара исылшо абри ауп», - Туча иналирикит. Уа автограф ҳасабла ианын: «Гәык-ԥсыкала исҭахыу Туча бзы».
Закан уажәы Тучеи иареи ахьеидгылоу, абас маҿак аҟара дылхыҳәҳәон. Иӡара ҭкәыцәаа, ижәҩахырқәа ҭбааны цәгьа деинаалан.
Иара аспорт хкқәа рахьтә зегьы иреиӷьишьон аӡсареи, агимнастикеи. Краснодар аспорт аицлбарақәа раан аӡсараҿы еснагь актәи аҭыԥ ааникылон. Дхәыдамызт  агимнастика аҿгьы. Уаагьы аҩбатәи аҭыԥ деиҵахомызт.
Туча  аусура далагеит лқыҭан, лышкол гәакьаҿы аԥсуа бызшәеи алитературеи рырҵаҩыс. Уи лара даара илгәаԥхон, дагьазыманшәалан.
«Ҳаи, анцәа днеигӡааит, уи азы дышԥашоу!» - рҳәон ақыҭа-уаа Туча лзы.
Закангьы аусура далагеит ақыҭа аколнхараҿы аграномс.
Тучеи Закани лассы-лассы еиқәшәалон, иалацәажәон русқәа ртәы, аха убри инаваргыланы урҭ аҩыџьагьы даҽакы еибырҳәарц, иалацәажәарц рҭахушәа агәаҳәара рыман. Уи рымҳәаргьы ада ԥсыхәа рымамкәа иааҭагылахьан. Ус зны ианеиқәшәа, Закан иӡбеит игәҭакы  леиҳәарц.
«Туча, бареи сареи еибаҳҳәахьеит ҳаизыҟазаашьақәа ртәы. Шьҭа ҳара ҳхәыҷқәам, ҳазлеибазымдыруа ҳәа акгьы ыҟам. Сара исҭахуп бареи сареи ҳаԥсҭазаара еилаҳҵарц», иҳәеит Закан, хәыҷык ибжьы аахыџ-хыџшәа.
Аԥҳәызба еиҵамха, аԥҳәызба еилхха, туча уажәы дыԥхашьан лхы ларҟәны, лыхцәы жәпа лаԥхьаҟа иааиаганы лнапы ԥшӡақәа рыла зны иԥлыртлон, зны еиҭалԥахон, илҳәара лзымдыруашәа, дақәымшәошәа.
«Сара бсырццакуам, абружәыҵәҟьа аҭак сыҭ ҳәа басҳәом, базхәыц, ишәа, иза, икапан, уаҵәы, уаҵәашьҭахь, унашьҭахь зҳәаз еиԥш, ианыбҭахыу аҭак сыҭ», - иаахиркәшеит Закан. Туча лыбла  ахәыц ауқәа ҩышьҭылхын лаԥшы хаала дааимылдеит.
«Закан, сара уара сшузыҟоу удыроит. Абружә исеиҳәаз акырынтә сазхыәцхьан, еснагь сазааиуан акаҿы: «Уареи сареи ҳанасыԥқәа шеиларсу ала», - Туча дҿаҳәаны дызкыз акы дааунашьҭызшәа дааҟалеит.
«Ус акәзар, шьҭа ҳаиҳабацәа ирызнаагап уи атәы», - иҳәан Закан, уи алагьы еиԥырҵит уи аҽны.
Тучеи Закани абас анеибырҳәа ашьҭахь, адырҩаҽныҵәҟьа еиқәшәеит ранацәа. Ашьжыьмҭан сҽааилырганы Мсыгәда сцап ҳәа лгәы ишҭаз акәымкәа, лгәара дааҭалеит Назиа.
«Унана, сара абружәыҵәҟьа снеип ҳәа сгәы иҭан», - лҳәан Мсыгәда лнапы ыргьежьуа дналԥылан агәара агәҭаны иаагәыдибакылеит анацәа.
«Ари адагьы бареи сареи  нахьнатә аахыс ҳаибаҭахын, пату еиқәаҳҵон, уажәы уи еиҳагьы иӷәӷәахашт. Ибгәалашәо, дара анеимаадоз? Уажәшьҭа баргьы саргьы  еицаҳтәуп рҩыџьагьы».
Ааи, Назиа, сара усгьы Закан дсыҷкәынушәа дысԥхьаӡон», - лҳәеит Мсыгәда, лысас аҩныҟа длаго.
Мсыгәдеи Назиеи ирыӡбеит аиҳабацәа адгаланы ачара аҽҳәара ԥырҵәарц.
Ԥхынҷкәын 15 рзы Назиа лгәараҿы чаран. Амра хааӡа иԥхон. Шәаҳәаран, кәашаран, ура ҳәаран уи аҽны цхыбжьонынӡа.
Абар хә-шықәса ҵуан Туча ашкол аҿы аус луеижьҭеи. Лара лассы-лассы аурокқәа рнаҩс имҩаԥылгон алитературатә ԥхьарақәа, ирзеиҭалҳәон, дырзаԥхьон аԥсуа шәҟәыҩҩцәа рҩымҭа ҿыцқәа. Ақыҭаҿы еиҿылкаауан алитературатә хәылԥазқәа, анхацәеи, ақыҭа интеллигенциеи, Аҟәатәи иаалыԥхьоз ашәҟәыҩҩцәа алархәны.
Закангьы ақыҭаҿы имҩаԥигон имаҷымкәа аусқәа. Иара ибзоурала рхаҿы рыԥсахит ашәыр баҳчақәеи, ацитрус плантациақәеи. Ианаамҭаз иара инапхгарала аҵлақәа еилырхуан, имҩаԥыргон ахәшәтәрақәа, ирыдыргалон арҵәыгақәа. Уажәы Закан дыграномхан, уаанӡатәи атәанчарахьы данца ашьҭахь.
Иазҳауеит аӡхаԥшьаа рхыԥхьаӡара уаҩыла. Закани Тучеи ирыман аԥеи аԥҳаи, Бадреи Тосиеи ракәзар – ҩыџьа аԥацәеи, ҩыџьа аԥҳацәеи. Рауфгьы уи аамҭазы дҭаацәарахахьан, диман аԥа.
Ашкол усқәа ирхаршәаланы Туча иаԥылҵон аҩымҭа ҿыцқәа. Ашкол аҿы улсура, есымша ахәыҷқәа ахьылбоз, урҭ рхәыцшьа, рԥсихологиа адырра, илырҭон атемақәеи, асиужетқәеи. Уажәы лара еиҳарак илыҩуаз ахәыҷқәа ирызкыз аҩымҭақәа ракәын. Аамҭа кьаҿла Туча илҩит ажәабжьоуқәа хԥеи, ажжәабжьқәеи рацәаны. Аҟәа иҭыҵит лажәабжьқәа реизга «Хьыбла ланҵамҭақәа» захьӡыз ашәҟәы. Ажәабжь «Хьыбла ланҵамҭақәа аконкурс аҿы актәи аҭыԥ ааннакылеит. Ари, ҳәарада, қәҿиара  маҷмызт. Илхашҭуамызт зхыркәшарахь иналгахьаз, ҩышықәса раахыс илыҩуаз ароман «Адунеи мардуануп» захьӡылҵаз. Ари аҩымҭа ҟәаз аҿы Туча иаалырԥшырц лҭахыуп  адиалектика инақәыршәаны адунеи аҿы, аԥсабареи ауаатәисеи рыԥсҭазаараҿы еснагь аанҿасрада ишыҟоу аиҭакрақәеи аиҭасрақәеи. Уи лара шаҟа  илықәҿиаз, ма илықәымҿиаз аԥхьаҩ ибап аҩымҭа инапаҿы ианнеилакь.
Ԥхынран. Ԥхынгәы анҵәамҭахь инеиуан. Ақәа млеижьҭеи ҩымз реиҳа ҵуан. Аџьықәреиқәа хәны игылан. Аҭаҭынгьы џьара-џьара абыӷьқәа канӡон. Афрына аҵазшәа ҽынла адгьыл шуан.
«Ҳаи, анаџьалбеит, ҳаибылуама? Қәак леир иауеи, ихашҭма? – ацуныҳәагьы аауитеи, аҳәсақәа  ӡиуоу ҟарҵитеи шьҭа ҳабацари!» - инеидышшылон анхацәа шәшьырак аҿы ианааидтәалалоз.
Уахык аԥҭа еиқәҵәа жәпақәа аахылан, илеихашәан, ақәоура иалагеит. Раԥхьа ԥшьшьала, нас иаҳа-иаҳа иарӷӷо, аҵыхәтәан иқәыршыҩны аҿыланахеит. Ус уаҳа иааихымсыӷьӡакәа ҩаха-ҩымш алеира иаҿын. Арҩашқәа агәгәаҳәа идәықәлеит, аӡиасқәа хыҵит.
Ас Ааԥсҭа анхыҵуа, Закан бзиа ибон уи ахәаԥшра. Уажәы Тучеи иареи лалбаан Багәыџь иӡмыџь  иналахалаз адгьыл ҽыҭ иқәгыланы иԥшуан. Аӡы хәашь арха зегьы ҭырҭәааны, еимызакны иаауан, аҵлақәа,а чықьқәа рҳәазо. Багәыџь иӡмыџь ара ишыҟоу уаанӡа иузымдыруазар, уажәы дыршьа амамызт: уи аӡмыџь ԥшӡа, аӡмыџь ҭбаа ахабаргьы ыҟамызт. Тучеи Закани ахьықәгылаз иахаҵәома уҳәо аӡы ҩеихьан. Багәыџь иӡмыџь иахьылахысуа ԥыхьа амрагыларахьтәи аԥаҩ иасуазҭгьы иаанарҳәып, егьырахьтәи аԥаҩ иажәлеит, ирбгогьы аҿынанахеит. Тучеи Закани ари омашәа ибаны иахәаԥшуан. Аӡыӷь аԥаҩ рбго ԥшьышә-хәышә метра аура аманы есааира инаскьон, арирахь ала анышә ҿыц ықәжьо, еимыриашо,а ӡәы аҳәҳәага ахьишьызшәа.
Адырҩаҽны ашьыбжьышьҭахь Тучеи Закани анлеи, иҭбааӡа, ииашаӡа, адгьыл ҿыц рҿаԥхьа ишьҭан. Аӡиас версбжак аҟара ианскьаны, аӡышьҭра ҿыц ылхны, амшынахь ицон. Ари аԥсабаратә цәырҵра Туча дахәаԥшуан ауаҩытәыҩса исԥаҭазаара иадкыланы.
«Измааноузеишь! Иаанагози, ари? Џьара еиҭакрак иазҳәамкәа иҟам», - дхәыцуан Туча.
Закан ари ус баша ԥсабаратә цәырҵарны дазнеиуан.
«Шықәсык-ҩышықәса рышьҭахь абра атаркторқәа лҭаҵаны иаацәаӷәазар, даара аҽаҩра беиа аанашьҭып», - иҳәон Закан гәаныла.
Иҟалап, арҭ аҩыџьагьы, доусы дара ртәала ииашазар. Аха дышԥахәаԥшуа аԥхьаҩ аӡиас ашьҭра ҿыц алхра?

1971-1972 шш.






























Нури Оҭырба
Ажәабжь кьаҿқәа

1.Зосма иградусник
Қыҭак аҿы дыҟан Зосма ҳәа аӡәы. Ихьӡыҵәҟьа Зосим акәын, аха зегьы Зосма ҳәа иарҳәон. Ҳаргьы убас иаҳҳәалап.
Зосма 80 шықәса дырҭысхьан, аха чымазара захьӡу издырӡомызт – баша хыхьк имыхьуазар. Аха аҵыхәтәан хьҭак ааилалан дышьҭамлар амуит. Дышьҭалеижьҭеи мчыбжьык аҟара ҵуан, аха еиӷьхара ҳәа акгьы имамызт.
Усҟантәи аамҭазы аҳақыьмцәа даара имаҷын. Гәдоуҭа араион аҟны аӡәык-ҩыџьак ракәын иҟаз. Ачымазарақәагь усҟан даара имаҷын.
Ачымазаҩ аҳақьым дизааргар рҭаххар, ҽык аарывакны, ақалақь аҿы ицаны дааргар акәын.
Зосма иҷкәын аиҳабы Гәдоуҭа дцан аҳақьым диманы дааит. Аҳақьым Зосма днаихәаԥш-ааихәаԥшны, иџьыба дынҭалан аграудсник ааҭылгеит, иҩыҵра ишавеиҵашаз наирбаны днатәеит. Зосма аграудсник иҩыҵра ианныҵеиҵа изеиӷьхазшәа ибеит. Зосма ихы ҩышьҭихын, игәыла Ҳабахә дахьтәаз днаихәаԥшын, ус иҳәеит: – 
«Ҳаи, ари даара хәшәы бзиак акәхап – ишыздыруаз иаасыхәеит.
«Зосмахеит, духәозар ҳәа ауми аҳақьым дзузаарга», - иҳәеит Ҳабахә ихы  аԥшнымҵаӡакәа.

2.ԤОҬ  ПРИШЕЛ?
Ԥаҵақьалеи Абласаркьеи инарыхааныз Қырҭтыәлантәи Аԥсныҟа иаарышьҭуан акадырқәа, азанааҭ адырра акәым, ус баша аҩреи аԥхьареи аарлаҳәа издыруаз ауаа. Убас Гәдоуҭа ақалақь аҿы ҳақыьмс даарышьҭит  Зинеишвили ҳәа аӡәы. Ари «аҳақьым» ачымазаҩцәа рахь даннарԥхьалакь, еснагь дзызҵаауаз ак акәын – аԥхӡы илҵма?
Зны Зинеишвили чмазаҩык иахь иԥхьеит. Аха аҳақьым днеиаанӡа ачымазаҩ дыԥсит. Зинеишвили аԥсы днеихагылан ауадаҿы иҟаз дразҵааит: «Ԥоҭ пришел, когда  умирал?»
«Да, немного потел», рҳәеит, - аҳақьым изҵаара омашәа ибаны.
«Очень хорошо!» - иҳәан дындәылҵны дцеит Зинеишвили «аҳақьым бзиахә».

3. ДАС  ӶӘОРӶӘОНЏЬИ
Қыҭа школк аҿы алемса бызшәа рҵаҩыс аус иуан Кәукәри Кикиа-иԥа. иара иԥсадгьыл Агыртәыла деимааӡахҩын, аха Аԥсны ақырҭуа школ аҿы арҵаҩра «Илшон». Зны Кәукәри аабатәи акласс аҟны аурок ҿыц аҵаҩцәа ирзеиҭеиҳәон. иикыз ашәҟәы ианын аҩнатә ԥсаатәқәа рсахьақәа, рыхьыӡқәа анӡамкәа. Ус аҵаҩцәа ицырхырааны лемса бызшәала ианыз асахьақәа рыхьыӡ ҳәо дышлеиуаз аҟыз аҿы данлеи дааҿахеит.  Аҵаҩцәа дразҵааит зны, ҩынтә, хынтә, аха аӡәгьы изымҳәеит лемса бызшәала уи ихьыӡ. даараӡа ицәымыӷхеит, аха иааг. Ҩнуҵҟала дгәаҭеит, дгәаҟит. Ус дгылан ԥыҭраамҭак. Нас, дцәырҳаны дааԥшызшәа, ихы дҩахан ус иҳәеит:
«Лемса бызшәала ари иахьӡуп дас ӷәрӷәонџьи». Ари шымцыз идыруан, аха ибжьажьны дцар ԥхеишьеит. Агәаӷьра змаз ҷкәынак дахьтәаз инапы дҩахеит. Аҵаҩы иҟнытә азин аниау, дҩагылан ус иҳәеит: «Ҳаҭыр зқәу арҵаҩы, ӷәорӷәонџьи – ари агыршәоупеи!» Кәукәри Кикиа-иԥа азныказ дааилаԥсеит, аха нас даалҵын ус иҳәеит: «Ииашоуп, Ҭамаз, ари агыршәоуп, амала алемсаа ҳара ҳҟнытә иргеит?

4. АҾеицаҟьа

Иҟалахьоума зныкыр агырқәа рчараҿы еисрак, еиқәԥарак, ҟамлакәа еилганы. Мап, иҟамлацт. Абраагьы убас акәын. Анхаҩы Галактион иԥеиҳаба арра маҵура ихганы дахьааз дааигәырӷьан ачара иуан. Ацә лкажьны ишьит. Игәылацәа дрыԥхьеит, иҭынхацәа изаҳаз ааит. Ашьаԥа еиҵҳәаны иҟарҵан, аишәақәа ларгыланы идырхиеит, илахатәан афара, ажәра иалагеит. Аҷкәын дырныҳәеит, ани абри рныҳәеит аҭаацәагьы налаҵаны. Нас аишәа иахатәаз аӡәи-аӡәи аибаныҳәара иалагеит. Агәылацәа ҩыџьа Баҭломи Ӷәуӷәуни наҟ-ааҟ еиҿатәан. Баҭлом иҿы акыр икьаҳәын. Уи даниуаз ициз акы акәын. Уажәы Ӷәуӷәуни иқьаф аныҟала игәыла Баҭлом иахьада димбацшәаь  дкылкааны ихәаԥшра далагеит.
«Ҳаит! Сара соума уҿы реицаҟьаны изурбо!? – иҳәан, дыҵҟьеит Ӷәуӷәуни. «Ҳаи, Ӷәуӷәунхеит, иухьи, иахьада сумбацшәа. Сара сҿы реицаҟьаны иусмырбеит, иара ус иҟоуп саагылеижьҭеи»». Аха Ӷәуӷәуни деиқәтәомызт, уажәи-уажәи Баҭлом дизыҭрысуан, днаԥҟьа-шьапҟьо.
«Ҳаит ари иижәыз иԥырхагахазаап» - рҳәан, џьоукы ааин, Ӷәуӷәуни даарҳәынҷан, аишәа даахырган, дрыманы ицеит. Ӷәуӷәни дахьцозгьы ибжьы роуны абас иҳәон: «Уаангыл, иусырбап сара, аҿы реицаҟьаны арбара зеиԥшроу!»

5.КЬАРАНТЫХӘИ БЕИӠЫӶӘИ

30-тәи ашықәсқәа раан ажәлар раӷацәа ҳәа егьызхараӡамыз иреиӷьыз ауаа андырӡуаз ддырӡит Беиӡыӷәгьы. 20 шықәса инареиҳаны алагерқәа рҿы дыҟан иара. Убри аамҭала дахьнанамга ҳәа акгьы ыҟам: Сибра, Магадан, Чукотка,  Камчатка, Сахалин. Сталин данԥсы, Бериа ианилга, акгьы зхараӡамкәа иҭакқәаз аноурыжьуаз, Беиӡыӷәгьы дааит Аԥсныҟа, аџьамыӷәа цәгьа ихганы. иара агәра изгомызт ирӡра Кьарантыхә имшала шакәыз, аха ара данааи еиликааит, ииашаҵәҟьаны ирӡра зхарои Кьарантыхә шиакәыз.
Ус ицон аамҭа. Беиӡыӷә, анапы  зыгханы иҟаз инхара излаилшоз ала днаха-аахон. Ус ҽнак ақыҭа иаалаҩит Кьарантыхә дыԥсит ҳәа. Аԥсыжра аҽны Беиӡыӷәгьы уа дыҟан. Ашьыбжьышьҭахь Кьарантыхә дызҭаз акупа аарган агәара агәҭаны игылаз астол инықәдыргылан ихцәажәарахь ииасит. Уихцәажәа ҳәа зарҳәоз зегьы мап ркуан, ихаҳҳәаара ҳаздыруам ҳәа ҿарԥас иҟаҵаны. Ус Беиӡыӷә иҿы иааит. Уигьы сзихцәажәом, ихысҳәаауа сыздыруам иҳәеит. Аха Кьарантыхә иҭынхацәа иҳәо ианалага, ус иҳәеит: «Исҳәоит, аха ҽеи шысзымҳәо жәдыруазааит. Убри ашьҭахь Беиӡыӷә ихылԥа ааихыхны, акупа ааигәара днагылан ус ҿааиҭит: «Ажәлар шәхацкы, ҳқыҭа далӡааит акгьы зхараӡамкәа ауаа зырӡуаз ауаҩы бааԥсы. Аамҭала саргьы сыцәгьа ҳәаны сирӡхьан, аха анцәа дсыцхраан сааит ишыжәбо.
Кьарантыхә! Уара сахьушьҭыз аҟнытә сааит, аха ухаҵоуп, абружәы сара уахьысшьҭуа аҟнытә узаауазар». Ар ажәақәа аниҳәа ашьҭахь Беиӡыӷә акупа даадҵын ҟыт зыхәлымшәо игылаз ауаа ихылаԥа неихаҵаны днарылагылт. Уаҳа ажәак уаҩы имҳәеит. Аԥсыжцәа акупа аашьҭырхын аԥсы дрыманы ицеит.


6. ИҚӘАҚӘРА ЗГААИТ

Алҵыкәи Такәынеи нхарала еицәыхаран, аха дара аныҷкәынцәаз аахыс лассы-лассы еиқәшәон, еицныҟәон, ҳаҭыр еиқәырҵон. Аџьынџьтәылатәи аибашьра ду ианалага адырҩаҽныҵәҟьа Ҭакәына аибашьра дыргеит. Хышықәса инареиҳаны аибашьра амца далагылан иара, изаҟаразаалакь кьысу имаӡамкәа. Аха аҵыхәтәаны Берлин азааигәара  иарма шьапы ахы ақәшәеит еидысларак аан. Ахы ишьамхы адырдха илақәшәан, иԥыххаа илықәҵаны, иалҟьаны ицеит. Ҭакәына акырџьара агоспитальқәа рҿы даннагеит, аха инагӡаны ирзымхәшәтәит. Убри иахҟьаны иарма шьапы еихҟәҿомызт, насгьы егьи ишьапы еиҳа ҩбаҟа мацә еиҵхеит. Аибашьра алгамҭазы Ҭакәына доурышьҭын аҩныҟа дааит. Иҩыза иаара Алҵыкә ианиаҳа аҽныҵәҟьа иҽы ааикәадырын, дҩақәтәан, Ҭакәына дызбоит ҳәа дцеит. Алҵыкә алафҳәара бзиа ибон, иманшәалангьы иқәҿион. Ҭакәына ари дашьцылан, иара изкыу иҵарлафзаргьы дазгәааӡомызт.
«Ҳаи, анцәа иџьшьоуп, уԥсы ахьааугаз, иқәақәра згааит абри ушьапы иақәзыршәаз». Ҭакәына ари дазымгәааӡеит; иара идыруан, ари шлафыз. Ари заҳауаз Ҭакәына иԥеиҳаб дгәаарц иақәикит. «Ишьапы акәымкәа, ихы илҭаиршәыр, уцнаы ишьа уур ҟаларын»… иҳәеит Алҵыкә.


7. МАМСЫР АҬЕЛ ДАСУЕИТ

Мамсыр цҳаражәҳәаҩыс ақыҭсовет аҟны аус иуан. Шьыжьымҭан ақыҭсовет ахантәаҩы Мамсыр ус еиҳәеит: «Сара џьара сымцар ҟалом, уашьҭаншәа зны аҵәыымӷ зауад аҟны аҭел уасны иаҳҭахыу аҵәымыӷқәа, насгьы заҟа-заҟа кило аҭаххо азаказ ҟаҵы. «Ибзиоуп, уи сара избап» - иҳәеит Мамсыр. Ҩбаҟа сааҭ рышьҭахь Мамсыр ахантәаҩы инапынҵат ааигәалашәан, днеин, аҭел атрубка аақәихын, азауад ахь дасит. Азауад аҟнытә аҭак аныҟала, мамсыр иикыз итрубка астол инықәҵаны абасгьы наиҳәеит, инацәкьарақәа рыла ииҭахыу аҵәымыӷқәа заҟароу аӡәы иирбошәа: «Абраанӡа инеиуа – хә-кьылак, абраан?а инеиуа – жәа-кьылак, абраанӡа инеиуа – жәохә-кьыла». Ус ианеиқәиԥхьаӡа ашьҭахь аҭел атрубка аашьҭыхны илымҳа инадкыланы, ишәаҳама,, еилышәкаама, иҳәеит  Мамсыр атрубка аҿы, аха уахьынтәи изаҟаразаалакь бжьы ҳәа акгьы гомызт.


8.КЬЫСКЬЫНЏЬ

Зны Абӷархықә ақыҭан уаҩшьрак ҟалеит. Гәдоуҭантәи аус аҭҵааразы иҩеит амилициа аусзуҩцәа. Урҭраԥхьа инеит ауабшьра ахьыҟалаз реиҳа иааигәаз ҩнык аҿы. Уа инхоз Кьыскьынџь иакәын. Аԥшәмагьы аҩны дыҟан уи аамҭазы. Аусҭҵааҩцәа еилыркаар рҭахын абри иҟалаз ауаҩшьра зыхҟьаз, иҟазҵаз, ишыҟалаз, ианыҟалаз аамҭа убас иҵегьы. «Сара исыздыруам уи ауаҩшьра зыхҟьаз, иҟазҵаз, иззыҟаиҵаз, аха ианыҟалаз аамҭа сацәымҩашьо издыруеит. Абружә абра сахьтәоу стәаны акырфара саҿын. Сҵатәы саалганы, сбааӡатәы сналагон еиԥш, ахеҩ ааҭгеит!»


9. АНИ БЖЬ-ҨЫК АԤАЦӘЕИ

Сафар дшышәарыцуаз ашьха данҭаха иԥшәма ԥҳәыс Ҳауида бжь-ҩык аҷкәынцәа, аӡә иацкьыс аӡә деиҵны рааӡара аалхаанхеит. Даара аџьабаа лбеит, аха Ҳауида ауадаҩрақәа зегьы дрыҵгәаны, илулакь-илҳәалакь, лыҷкәынцәа лааӡеит. Ҳауида лыҷкәынцәеи лареи рҿаҵа еиҩшаны ирфон. Иҵегь ианыхәыҷқәаз рызхара ҟамларҳәа дшәаны ихәы абжа иша-шаны ирылҭон. Шьҭа аҷкәынцәа ирызҳаит, акрыро-акрырҳәо иҟалеит. Ҽнак Ҳауида лыҷкәынцәа аишәа инакәыршаны иналыртәан акәтаӷьқәа жәны инарымҵалыргылеит, ларгьы аишәа аҵкарахьшәа днатәеит. Аҷкәынцәа неихәаԥшы-ааихәаԥшуа иаанхеит. Ус аиҳабы ҿааиҭит: «Ҳан, бара акрыбымфаӡои?»
«Унан, сара уи аҟара хьаас сҟашәымҵан, шәыкәтаӷьқәа рыбжа-рыбжа аасышәҭар, исызхоит, - лҳәеит ан.


10. ӠЫКӘ АМАШЬЫНА ААИХӘОИТ

Ӡыкә Жәыргьыҭ ақалақь аҿы дынхон. Аԥара ахьааиуаз ахәҳахәҭра наплакык аҿы аус иуан. Амашьына аахәара иазхашаз аԥара анеидикыла, иҩыза Малақьиа даашьҭыхны Москваҟа дцеит амашьына ааихәарц. Амашыьнақәа ахьырҭиуа аџьырмыкь аҿы иреиӷьыз акы аалырхын, излеилаӡаз ала ахә нашәаны, амашьына рыманы ицеит. Малақьиагьы Москва санааи маҭәақәак аасхәап иҳәан ақалақь дналалан акыр амаҭәақәа ааихәеит, уашьҭан ирхҭниҵаз аиҳа акыр нацҵаны иҭирц азы. Иааихәаз амаҭәақәа амашьына ашьҭахьтәи атәарҭақәа рҿы иныҟеиҵан. Шьҭа Жәыргьыҭынӡа изгашаз ипрофессионалтәу машьынаныҟәцаҩык ишьҭалеит. Даара аџьа рбеит, аха аҵыхәтәаны дрыԥшааит ҷкәынак уи зылшашаз. Аҷкәын шәҟәыла деиқәшәан, хәла   еинаалан амҩа иқәлеит. Москва ақалақь иалсаанӡа ҩыџьара-хыџьара раҟара амашьына аанкыланы игәарҭеит еиҳарак игәарҭоз амашьынаныҟәцаҩ ишәҟәқәа ракәын. Ус ақалақь иналсын атрасса инықәлеит. Ԥыҭк ианынаскьа амашьына аматор аихәласра иалагеит. «Аамҭа ҿыц ус адыруеит» - иҳәеит амашьына зырныҟәоз аҷкәын. Раԥхьаҟа ԥыҭк иҩадарашәа иҟан амҩа. Амашьына еихәлас-еихәлсао ишнеиуаз иаангылеит «Абаҩқәа, аматор еихәлахеит, шәлалбааны, ашьҭахь ала шәагәҭасны абна ҳҩыхәнар, нас ҳҵеит». Ӡыкәи Малақьиеи лалбаан, амашьына иагәҭасуа, ирыма рҿынархеит. Ԥыҭк ианынаскьа, амашьына аматор иаалрыҟьаны аус ааун, аӷьараҳәа инаҵҟьеит, Ӡыкәи малақьиеи амашьына уажә иаагылап, уашьҭан иаагылап шырҳәоз, даара ирцәыхарахеит, аангылара агәгьы иҭамызт. Убасҟан ауп Ӡыкәи Малақьиеи аҽада ишақәтәаз анырдыр. Даҽа акраамҭа дара неидышшыло игыланы иԥшуан рмашьына ахьцаз ашҟа, аха шьҭа уи аиугьы рбомызт. Ӡыкәи Малақьиеи рҽырзымшьо амҩа иаанхалеит.

11.Аилыми Ҳаилыми

Аилым Ҳабҩытәын. Лассы-лассы Гәдоуҭаҟа дзаауамызт. Амала данаалакь, цқьа дналс-аалсны ибаны дцон. Уажәы Ҳаилым идәқьын дааҵалеит. Ҳаилым Аԥсны диит, иабгьы Аԥсны ауп дахьиз, иабду иакәын Ҭырқәтәылантәи Аԥсныҟа иааз хәҳахәҭразы. иабгьы уи акәын дызҿыз. Ҳаилым аԥсуара злысны иҟаз, аԥсуа қьабызқәа, аҵасқәа ибзианы издыруаз, иагьрықәныҟәоз иакәын. иара аԥсышәала данцәажәо, даԥсуоу џьушьон, убри аҟара ицқьаны иҳәон аԥсшәа.
Аилым аҩны маҭәа ахьгылаз даннеи, иаразнак илаԥш иааҵашәеит иԥшӡаӡа игылаз аихатәы каруаҭ. «Ҳаилым укаруаҭ сгәаԥхеит, аха исыздыруам, исызбзиахоу». «Акаруаҭ ара иҟоуп, уаргьы ара уҟоуп, унаниаланы игәоумҭо, - иҳәеит Ҳаилым дԥышәырччо. Аилым иҽеиҵыхны акаруаҭ днаниалт.
Ҳаилым ихылԥа ааихыхны, агәаԥҳәа илкажьны, иҩнапык рыла ихы даасуа Аилым днеихагылт, ааҳиҳиҳәа дҵәуошәа ҟаҵо.


12.АБРАГЬ ДАҬА

Амашьына Аҟәантәи Очамчыраҟа ицон. Аԥхьатәи аҭыԥ аҿы дтәан ҭаҳмадак иуапа иҽылаҳәаны. Аӡҩыбжьа ианҩеи ҩыџьа аҷкәынцәа амашьына иҭалеит. Атәарҭақәа зегьы аанкылоушәа анырба, иахьиҩхалаз рҽааныркылеит. УРҭ аҩыџьагьы агырқәан, 30-35 шықәса раҟара рхыҵуан. Дара иаразнак деицгәарҭеит рааигәара итәаз аҭаҳмада. Иаагәырӷьеит дара: «Абар дахьыҟоу ҳазхыччаша, аҵәы злаҳҵаша ауаҩы», - убас ргәы иҭакны аҭаҳмада ишҟа инаскьеит. Аӡәы инапы наирххан ихҭарԥа аҿацә аанкыланы ибжьы ныхҵа-аахҵаны дыччо агыршәала акы иҳәон, егьы иуапа дацрасуан. Рҩыџьагьы даара иргәаԥханы иччон «Шәысҟәаҵ, уара, ҭаҳмадак  исылашәхуи», - иҳәеит аҭаҳмада. Аха дара иаҳагьы аччара иалагеит.
«Уԥши, уԥши, ак ҳҳәаргьы иуам, дабаанага ари абнауаҩы?» Иччон, иччон, ркьатеиах ԥҵәо.
«Уара, изакәытә хәмарра бзиақәоузеи  ҳахәыҷқәа рзы», - иҳәан руаӡәк, инапы наирххан иуапа ԥсыртлоит ҳәа далагеит. Убасҟан аҭаҳмада ичҳара хыжжит «Шәнаскьа наҟ, шәарҭ, агәымхақәа!» - дҩаҵҟьеит аҭаҳмада дрықәҳәҳәаны. Мацәысрак еиԥш еимҟьеит иуапа. Ихәда ихшьыз иавтомат ихыччоз аҷкәынцәа ирықәкын, абар-абар даҵхоит уҳәаратәа. Уажәыраанӡа зкьатеиах ԥҵәоз аҷкәынцәа, уажәы шьакәарак рылам уҳәаратәа ицәыш-цәышӡа игылан. Аҭаҳмада иҿаԥшылара иареиџьуан, абрахь алада иҵазар рҭахын даар уажәы «Амашьына аанкыл абружәыҵәҟьа!» - диҵаҳәҳәеит аҭаҳмада амашьынаныҟәцаҩ. Амашьына ирласны иаанҿасит. Иҭатәаз ауаа изаҟаразаалакь бжьык рхылҵуамызт, ԥсызхоу аӡәы дҭатәамшәа. «Шәҭыҵ, абружәыҵәҟьа, агәымхақәа!» иавтомат шрықәкыз дылбааит иаргьы. Уажәы аҷкәынцәа ирбарҭан абырг иҟәныз егьырҭ иабџьарқәа: итапанча, иҟама, ҩ-гранатақәак, аҟанҭруазқәа еихәыдхашьны.У ажәык дара рыԥсы цаӡеит – ршьамхқәа ҟәар-ҟәаруа, ирыҵаҟәрыло аҟнынӡа. Абырг дахьынаԥшуаз илаԥш иааҵашәеит амҩа наҟтәирахь иҟаз аӡыҭҟәа «Абнахь шәца!» - иавтомат ахала идирбеит иахьцашаз. Амҩа ааихырҵәан ахы ишҭагылаз аӡыҭҟәа аҿы инеит. «Абра шәҭал, абружәыҵәҟьа!» - дрықәҟааит абырг. «Батоно, ҳаҭоумҵан, ҳара ҳахмәаруан, ҳаухыччрац ҳгәы иҭаӡамызт», - иҳәеит аарлаҳәа иҿы еилго руаӡәк. «Саргыь сыхәмаруеит, дадраа, шәысшьыр сҭахызар, егьарааны шәысшьхьазаарын. Амала исҳәо ҟашәымҵар, шәусқәа цәгьахоит», Батоно, суҳәоит иҳанаужьырц, уаҳа ҟаҳҵом ари аҩыза», иҳәеит аиҳабашәа иҟаз. «Аԥыхьа сыбнауаҩын, сгыәмхан,у ажәы сбатонахан саақәгылеит, ус аума! Шәҭал абружәыҵәҟьа!» - иҿаԥшылара иаҳагьы ицәгьахеит абырг. Аҷкәынцәа аӡы инҭалан, уа иаангылеит. «Шәҭала абружәыҵәҟьа!» - иҟарҵахозеи аҷкәынцәа, автомат ахы иҭагылан, иҟарымҵар ҟаломызт. Ахәаԥ-ахәаԥҳәа аӡыҭҟәа рҽынҭарыжьит. Абырг дырхагылан, иавтомат шикыц икны. «Анахь шәнаҳәы, арахь шәааҳәы!» - дрықәымчуан абырг, даргьы ииҳәоз ҟарҵон. Шьҭа иазхоуп анигәахә, абырг даақәгьежьын, амашьынахь дмааиӡыкәа иаԥхьаҟа иҟаз абнара днылаҵәры дцеит. Ари Аԥсны еицырдыруаз аԥсуа абрагь Аҭарба иакәын.


13.АТАКСИСТ АЛХАС

Алхас аус иуан Аҟәатәи атаксопарк аҟны таксистс. Ҽнак Аҟәа аџьырмыкь аҿы дышҳгылаз ҩыџьа аҷкәынцәа ааидгылт. «Ҵалинџьыханӡа ҳцоит, ҳаузгома?» - Алхас исааҭ днахәаԥшын, дақхшаҳаҭхеит. Ацара-аара аамҭа изхошәа ибеит. Аҷкәынцәа аҩыџьагьы ашьҭахьтәи атәарҭаҿы инатәеит. Акраамҭа аӡәгьы ҿиҭомызт. Амашьына цон имырӷьеҩцәакәа. Ус Кәыдры ацҳа инықәсын Тамшь иазааигәахеит. Убасҟан иаацәажәеит аҷкәынцәа ахьтәаз. Ирҳәоз агыршәан. Рцәажәара иналаҵа-аалаҵаны, ирмааншәа ирҳәон ҳахьҩеиша ҳанҩеилакь ари ҳазго акапеи шиаҳамҭо, ишьҭахь абб алхны дышдәықәаҳҵо ҳәа. Ари зегьы Алхас ибзианы иаҳауан. Ус гәаныла иҳәон: «Ишәсырбап сара, абб алхшьа зеиԥшроу». Алхас даныҷкәыназ аахыс ҷкәына ӷәӷәак, еилартәак  иакәын. Иара абокс дазҟазан, дныҟәон абокс асекциахь. Аҩны есышьыжь ҭалым ҟаиҵон, ибаҩ ирҵәон. Акырынтә абокс аицлабрақәа дрылахәхахьан, аԥхьатәи аҭыԥқәагьы игахьан. Идыруан иара убас самбо, карате рымаӡақәа, рмаанақәа. Уажәы ишьҭахь итәаны ипатҟалеуа аҷкәынцәа реиԥш хә-ҩыкааиқәшәаргьы ашәыха иалаиҵомызт. Амашьына шнеиуаз иаанарҳәын ақыҭамҩа инанылеит. Алхас, иҿаԥха-ҿаччо итәаз аҷкәынцәа рахь дааҳәын ус иҳәеит: «Абна џьаранӡа снеиуеит аказы, ирласны схынҳәуеит, анс ҳамҩа наҳагӡалап. Акыр ианынаскьа, Алхас амашьына ааникылеит, ааигәа-сигәа ҩны ыҟамызт, ақыҭа иацәыхаран, аха Алхас арҭ аҭыԥқәа ибзианы идыруан. Амашьына дааҭыҵын, аҷкәынцәа ахьтәаз ашә ааиртын, ус ҿааиҭит: «Смашьына иаԥхьаӡаз аҩынтә хәы абыржәыҵәҟьа иаасшәыркы». Аҷкәынцәа ари даара ирцәымыӷхеит, аха Алхас ирымшәар имуит. Нас дрыҵаҳәҳәеит: «Шәҭыҵ абружәыҵәҟьа, аҵымҳәҳәарахқәа!» Аҷкәынцәа ишырҭахымыз амашьына иҭыҵит. Алхас амашьына ашә наркны данааҳә, ибеит  аҷкәынцәа рҭаҷкәымқәа раҵәаны иара ишҟа ишааскьоз. Ҩыџьа аӡәы ҳашԥеизымиааира ргәахәзар акәхап. «Абхаз, ми тебе сеичас покажем!» Аха акшара рмаӡеит «ыҟ, ыҟ» - илеизыҟәҿын, ԥсы рхаӡамызшәа илеиваҳаит аҩыџьагьы. Алхас имашьына днақәтәан,а ус ааирун, дызлааз ала иҿынеихеит, имашьына есааира аласра ацҵо.

ЖАПОТИНСКИ ИЗКЫУ АЖӘАБЖЬҚӘА

14. Ҩ-ЧАМАДАНК

Аҟәа астанциаҿ ыадәыӷба анаангыла, наҟ-ааҟ ҩ-чамаданк кны авагон дааҭыҵит аӡәы. Ичамаданқәа. Икылԥш-кылӡырҩуа, акы абаҳгареи, акы абаҳԥыхьашәареи ҳәа иавоу ауаа ыҟами? Убас иҟаз ҩыџьа аҷкәынцәа ирбеит аӡәы ичамаданқәа ааныжьны хара дышцоз. Ааигәа-сигәа уаҩ дыҟамызт. Адәыӷба инаԥшы-ааԥшуа ачамаданқәа ахьгылаз иааит. Аӡәы дыԥшыхәуан, егьи ачамаданқәа руак амаа аанкыланы дҩахеит, дҩахеит, даҽазнык, аха егьизмырҵысит. Дниасын егьигьы дахеит, аха уигьы ус акәхеит. Нас иҩыза дааԥхьан, рҩыџьагьы чамаданк иҩахеит, аха ирзеиҭамгеит. Уи аамҭазы ачамаданқәа зтәыз даацәырҵит. Аҷкәынцәа ииасуазшәа ҟарҵан инаскьаны инагылеит. Иааиз ичамаданқәа наҟ-ааҟ иаанкыланы иманы дценит.
Ашьҭахьоуп ари дзусҭаз аҷкәынцәа ианырдыр. Уи амч ҷыда злоу, адунеи аҿы еицырдыруа Жапотински иакәын.


15.АЖӘТӘИ АФАТӘИ

Хәылԥазык Жапотински Аҟәа апарк аҿы дтәаны иԥсы ишьон. Ус ҩыџьа аҷкәынцәа ааин дзықәтәаз аскам аҿы ҳтәар ҟалома? – рҳәан наҟ-ааҟ иааиватәеит,  Ԥыҭраамҭак ус итәан ҿымҭкәа. Нас арыӷьарак итәаз аҷкәын даацәажәеит: «Уара уԥсшьаҩызаап, иубырги, ҳақалақь аԥшӡара адагьы иуҭахи?».
«Ааи, ара аԥсабара даара иԥшӡоуп», - иҳәеит итәаз ахаҵа. «Наверно тебе много деньги ест?!» иҳәеит аегьирахь иватәаз аҷкәын. «Много нету, но есть сколько мне надо», иҳәеит ахаҵа. «Даш нам немножко, ми хотим выпит и закусит». «У менӷ длӷ вас денег нет». – иҳәахт уи ахаҵа. «Как нету! Ти что, у нас отдихаешь, а не хочешь нам помогать!!!» - иҳәан дҩаҵҟьеит арымарахь итәаз аҷкәын. Арӷыьарахь итәазгьы дҩаҵҟьан, рҩыџьагьы рнапқәа рхахаӡа ихәцә ҳкуеит ҳәа иалагеит. Убасҟан ауп ассир аныҟала: амч ҷыда злоу ауаҩ дҩагылан, аҷкәынцәа инапқәа рыла рыхәдацәа ааникылан, ацгәы аԥа хәыҷы ахәдацәа аанкыланы ишаго еиԥш, наҟ-ааҟ икәалкәало иҩышьҭихын иман иҿынеихан амилициа инаганы ириҭеит.

16.УР-УР ҲӘА ЕИЛАН
Анатоли Возба игәалашәара иазкуп

Аҟәатәи апедагогтә институт аҿы асессиатә ԥышәарақәа ирҿын, Кәынҵал сынтәа аԥшьбатәи акурс далгараны дыҟан. Иҩызцәеи иареи иахьа КПСС аҭоурых акәын ирҭиарны иҟаз.
Кәынҵал ари амаҭәар гәыкала дазыҟамызт. Иара итәала ианыз зегьы еилахәа-еилапашьаны иҟоушәа акәын дшахәаԥшуаз. Иагьараан саԥхьоит ҳәа далагахьан уи ашәҟәы, аха даҟьакгьы инагӡаны  дзаԥхьомызт: – убри аҟара ианыз иара и зы игәыԥҵәаган. Уимоу, уахынла данзмыцәо, убри ашәҟәы аанкыланы даԥхьо иҿынеихар, иаразнак ацәа ааиқәҳаны дакуан. Амала Кәынҵал игәынкылара злабзиаз ала алектор ииҳәақәоз ԥыҭ-ҷыҭк игәалашәон. Аудиториа аҿы днеин Кәынҵал астол иқәыз абилеҭқәа урак аақәихын аномер алектор  инаиаҳәаны ҭыԥк аҿы днатәеит. Абилет иигаз ианын х-зҵаарак. Кәынҵал иара излаидыруаз ала урҭ азҵаарақәа рҭакқәа ҟаиҵеит. расҭа Кәасҭа-иԥа (ус ихьӡын алектор) иҭаххеит ареволиуциа Петроград ишымҩаԥысуаз инҭкааны иаҳар. «Акрыздыроу, Расҭа Кәасҭа-иԥа, зегьы ур-ур-ҳәа еилан», - иҳәеит Кәынҵал.

17.ЛАПҞЬА БЗИАК ҾОУП

Лаҵарамза агәы ҩнашахьан. Амра  шьыбжьы илахыҳәҳәан ихааӡа иԥхон. Астудентцәа гәыԥҩык рзеиԥшынхарҭа агәараҟны итәаны акы иалацәажәон. Шьықәыргьы убра дыҟан. Иара ишәага аамаҷны, дыхҿыҿшәа дыҟан. Уажәы ицәажәоз Мака лакәын. Шьықәыр дахьтәаз акы ныбжьеигалт. «Иԥасаны ихҳәаз аџьықәреи еиԥш, уаанымгыло, сажәа  салымгари», - лҳәеит Мака. лара еснагь Шьыкәыр датәамбашәа дихәаԥшуан.
«Иԥасахҳәароуп, аха лабҟьа бзиак ҿоуп», - иналаҭеикит Шьықәыр.

18.АԤҲӘЫС БААԤС

Камыгә шьыжьы аахыс иаҳауан  игәыла Каныгә игәарахь игәарахь ҟыгә-чыгә быжьқәак, аха изакәыз издыруамызт. дызҿу збап ааигәахәын днеит Каныгә иҿы. Аԥшәма дыцакны акы аибыҭара даҿын. Аԥсшәақәа анеибырҳәа ашьҭахь, Каныгә амаҵурҭаҿы днеин, аҟәардә ааганы днасҭхашәа Камыгә даниртәеит. Иара дызҿыз дналагахт. Каымгә акыр дхәыцит, акыр дахәаԥшит, анахь днеисит, арахь диасит, аха изеилымкааит  игәыла иҟаиҵоз закәыз.
«Уара, Каныгә, узҿу сзеилкаауам, акы еиԥшуп аха, иахысҳәаара сыздыруам, акы ахы лырханы аргылара уаҿшәа збоит. Измааноузеи ари? – дҵааит Камыгә. «Измааноу умбои, Камыгә. Ари аҩны иҟоу лабраа рахь дцан дмаацт. Лара даанӡа иҟасҵап ҳәа ауп ас сҽыргәаҟны сзаҿу. Умбои, ҳмаҵурҭа ажәын, аарлаҳәа игылоуп, иахыҵуа анцәа идырп, сабду иқәлоуп. Аҩны иҟоу даанӡа, маҵурҭа ҿыцк ҟасҵап ҳәа иақәскит.
«Амаҵурҭа, уҳәоу?»
«Ааи, маҵурҭахоит, исзыҟаҵар».
«Ибзиоуп, аха, ахы ларханы изыҟоуҵеи?»
«Ииашоуп, аха ахы ларханы  иҟасҵоит, аха ари данааилакь, иаарҳәны илыргылоит», - иҳәеит Каныгә.
Уамыгә ихы ааирҵысит, еиылскааит, аха уамашәа избеит ҳәа аанарго.

19. ИУЗЫҞАЗҴАДА?

Сабыда 40 шықәса дырҭысхьан, аха аҭаацәара даламлацызт. Зны иара иаҳаит, Калдахәара иҟаз ԥҳәызбак лыӡбахә, Сабыда ҩызак даашьҭыхны, илықәыршәны дцеит уи аԥҳәыба дызбоит ҳәа. Аԥҳәызбагьы аҩны дыҟан. Асасцәа пату рықәҵаны аԥшәмацәа ирыдыркылеит. Сабыда иҩызеи иареи ауха уа иаанхеит. Адырҩаҽны ашьжьымҭан иҩагылан аҿыӡәӡәара рҽазыркит. Аԥхьа зҿы зыӡәӡәоз Сабыда иакәын, избан акәзар Сабыда иҩыза иаҵкьыс қәрала деиҳабын. Аӡы изылазышьҭуаз дзызнеиз аԥҳәызба лакәын. Ҩынтәҟа аӡы иҿы иақәиҭәахьан акәымкәа, аԥшәызба ус лҳәеит: «Саҭамзааит, ҵаара ԥхашьарам, абри уцламҳәа акыр узыҟазҵада? (Саьыда ицламҳәа инамцхәны иауе). «Ари саб иидыруаз уасҭак исзыҟаиҵеит, - иҳәеит Сабыда. 
«Заҟа ҳәа иузыҟаиҵазеи?»
«Амала ҳәа исзыҟаиҵеит», - налаҭеикит Сабыда.
«Аа, рыцҳа, ус ак шихьыз сымдыри, - амала ҳәа ибзианы иузыҟаиҵозма», - лҳәеит аԥҳәызба.

20.АЏЬҞӘЫҞӘ

Физеи Зизеи еиҩызцәа гәакьан, қыҭак иатәын, аха рыҩнқәа акыр еицәыхаран. Убри  иахҟьаны лассы-лассы изеибабомызт. Ҽнак Зиза дааит Физа лыҟны, лҭацагьы дызбап, Физагьы сналацәажәап ҳәа лгәы иҭакны (Физа аҭаца дааганы, ачара анылу аахыс Физеи лареи еиқәымшәаӡацызт), Физа лҩыза лааира деигәырӷьан, игәыдибакылеит, ихыдибакылеит, еиманы амаҵурҭахь илеит. Уа итәаны еицәажәон. «Физа, бҭаца дышԥаҟоу, илҟазшьоуи, бгәы дақәшәоу?» - дҵааит Зиза «Ҳаи, сҭаца саадыцәыхшоуп, даараӡа дыбзиоуп, ахәыҷы –аду зегьы дырнаалоит, гәыкала дысҭахыуп. Акәты лшьыцыԥхьаӡа аџьҟәыҟә сара исылҭоит. Сынҭыс-ааҭысуа, снакәша-аакәшо акәтыжь иамоу зегьы аамхны сызхара ыфаны сҩагылоит», - лҳәеит Физа. Убри аамҭаз аҭаца наҟтәирахьтәи ауадаҿы дтәаны акы лӡахуан. Арҭ ирҳәоз зегьы лаҳауан. Уи нахыс аҭаца акәты анылшьлакь аџьҟәыҟә ланхәа уаҳа илылҭаӡомызт, лара илгон.

21.ИСЫГӘҬАСДА?

Аџьынџьтәылатәи аибашьра Ду аан акәын. Днепр аӡиас наҟтәирахь ала рҽырӷәӷәаны итәан алемсаа. Арирахь ала итәан Ар Ҟаԥшь иреиуз архәҭа, акоманда иазԥшны. Ус аӡәы дыҳәҳәаны аӡы далаҳаит. Зҽырмазеины иҟаз ари анырба, ура-аа – рҳәан, аӡы илалаԥалан, ирны аӷа илаҩыжәлан, дахырцеит. Ӡыкәгьы ииулакь  ацыхәтәаншәа аӡы дырын иҩызцәа днарылалеит. Акоманда ҟаҵаҩцәа ари рбон. Иҵаауа-иԥшаауа рҿаархан, еилыркааит раԥхьа аӡы иҭаԥалаз Ӡыкә шиакәыз. Аинрал акоманда ҟаиҵеит аибашьцәа зегьы ацәаҳәа иқәгыларц. «Аибашьҩы Лапартҟаа Ӡыкә, ацәаҳәа уалҵ!» - априказ ҟаиҵеит аинрал. Ӡыкә аибашьҩы ишихәҭоу еиԥш ицәаҳәа даалҵын, дааин аинрал иаԥхьа даагылт, иарӷьа напы ихылԥа иадкыланы. «Аибашьҩы Лапартҟава Ӡыкә дааит шәприказ ала!» - иҳәеит Ӡыкә.
«Ахаҵареи агәымшәареи аӷа ижәлара аан Лапартҟава Ӡыкә иааирԥшыз рзы ианашьазааит Аџьынџьтәылатәи аибашьра аорден актәи астепен – иҳәеит аинрал.
«Аҩыза аинрал, урҭ зегьы бзиоуп, аха абри исыгәҭасны аӡы салазыжьыз дзусҭа сашәҳәанда, уаҳа акгьы сҭахым», - иҳәеит Ӡыкә.

22.ИАХӘАҬ – АҲӘОИТ

Ҳабахә иԥҳәыс Царԥица даара зыбыз цәгьаз аӡә лакәын. Еснагь цҭәак лыршалар акәын. Ари Ҳабахә даара игәаԥхомызт. Быбз аанкыл, бҽаанкыл, баҟәыҵ, сгәы нкыдкыланы иԥыбҵәеит ҳәа егьараан Ҳабахә иԥҳәыс длыҵаҟьахьан, аха лара лыбз есааира иаухон. Зны Ҳабахә, игәы анԥҵәаӡа иԥҳәыс дааникылан, лыбз ақәцә атырҳәа иаахиҵәан дноуишьҭит. «Баса аӡа убит, иаҳәаҭ-аҳәоит-аҳәоит, иаҳәаҭ – аҳәоит» ҳәа лҿыналхеит.

23.АЖӘЫЛАШЬА ХКЫ ҾЫЦ

Акомандаҟаҵаҩ ирота априказ риҭеит ижәыларц. Зегьы ҩагылан аԥхьаҟа иехеит. Аӡәы шьҭахьҟа ддәықәлеит. 
«Узҿу закәи, Ӡыкә, акоманда умаҳаӡеи, мамзаргьы уҩызцәа ахьцаз умбаӡои?! – акомандаҟаҵаҩ диқәҟааит Ӡыкә.
«Аҩыза акомандаҟаҵаҩ, саргьы сгәы иҭоу уи ауп, аха зны шьҭахьҟа сцаны, аӷьеҩҳәа сыҩны, сжәылап ҳауп!» – аҭак ҟаиҵеит Ӡыкә.

24.АУС АБЖА ҞАҴОУП

Иаб машәырла данҭахоз, Симон 10-шықәса ракәын ихыҵуаз. Иан Ҳауида даара аџьа баны лыҷкәын заҵә длааӡеит. Симон изҳаит, дарԥысхеит. Шьҭа аӡәы даалыхаргьы цәгьа имбо дҟалеит.
Днаԥшы-ааԥшуан, днаӡырҩы-ааӡырҩуа. Ус Симон зны Гьечрыԥшь иҟаз ԥҳәызбак дызбоит ҳәа Цандрыԥшь данналала иидыруаз уаатәи ҷкәынак ҩызас даашьҭихит. Аԥҳәызба дбаны аҩны данааи иан лгәы хыҭ-хыҭуа диазҵааит: 
«Нан, аԥҳәызба дубоу? Дзеиԥшроуи лара?» 
«Ааи, дызбеит, аус абжа ҟаҵоуп, иаарласны бымҳаԥ бымыздаша дҟалап», - иҳәеит Симон. 
«Ишԥа, ас иааралсны? Ааи лҳәама? Анапеимдахь еимыжәдама?» - иџьашьаны даагәырӷьеит ан.
«Мамоу, сан ус акгьы ыҟам макьана, сара дысгәаԥхеит. Шьҭа ларгьы сылгәаԥхар уаҳа акгьы аҭахым.

25.АНАПЫХЬАРЏЬ

Аџьынџьтәылатәи аибашьра Дуӡӡа иалагеижьҭеи ҩымз инареиҳаны иҵуан. Ақыҭаҿы зықәра аҵанакуаз аибашьрахь идәықәырҵахьан. Аза Ӡыкә илакьысуамызт. «Иудыруеи, ус  инасхыҩрны ицаргьы», - дхәыцуан Ӡыкә, дагьеигәырӷьон маӡала. Аха ҽнак игәы-иҽанӡамкәа икылххы изааит апоевтска. Ӡыкә ибӷа аҿақҳәа иааԥҵәеит. Аповестка излаҳәоз ала Ӡыкә уаҵәыҵәҟьа асааҭ 11 рзы арратә комиссариат ахь днеир акәын. Аухантәрак лацәааихьшь изыҟамҵеит иара. Ҿыцҵгас иҟасҵари срымгартә ҳәа  аухантәрак дышхәыцуаз дшынаҳәы-ааҳәуаз акараҳәа  илкылшеит. Аҵыхәтәаны  дазкылсит иара «Сарьа напы  хьарџьушәа иҟасҵап  исгәыдкыланы.
!ыкә иарӷьа напы ырхьарџьны аҳақьымцәа хьтәаз ауада дныҩнашылт. Иарма напы иакыз апоевстка астол инықәҵаны шьҭахьҟа дааиҭаҵит. Астол иахатәаз аҳақьымцәа аӡәы уи аповестка аақәихын: «Лапартҟава Ӡыкә уара уоума», иҳәеит.
«Ааи, сара соуп», аҭак ҟаиҵеит Ӡыкә.
Аҳақьым дҩагыланы Ӡыкә иахь дааскьеит.
«Ари унапы ас изукыуи, иахьи», дҵааит иара.
«Ихьараџьхеит, аҳақьым ухацкы».
«Аҽы уканажьма, акраахама, акралалама, мамзаргьы џьаракыр иҵакшама?
«Мамоу, аҳақьым ухацкы, аҽгьы сканамыжьит, акгьы амаахит, џьаргьы иҵамқшеит, уахык сахьыҩаиаз санааԥш, абас ишыҟаз збеит.
«Ҵыҟә-ҵыҟә-ҵыҟә, ҳаи ари даара ичымазара бааԥсуп удыруоу!» - ихы ирҵысуан аҳақьым, Ӡыкә лаԥшыла деимдо.
«Иҵуеи, нас, абри унапы ус ахьижьҭеи?
«Имҵаыкәа, шьҭа хәы-шықәса инареиҳауп».
«Ҳаи, ҳаи, ас иҟоу ауаа аибашьрахь иаҳзышьҭуам. Уаргьы  иаҭахыу ашәҟәқәа узыҟаҳҵап… Амала сара исызхаҵом абри унапы  хәышықәса раԥхьаҟа ишыбзиаз. Иаҳурбандаз, абас ахьаанӡа ишыҟаз. Ӡыкә азнык азы даалак-ҩакын, аха нас инапы «хьараџь» неиҵыхны аҳақьым иахь инаирххеит. Астол иахатәаз егьырҭ аҳақыьмцәа ааибарччеит. Дԥышәырччон Ӡыкә идгылаз аҳақьымгьы. Ӡыкә инапы иазиура, иахьигара изымдыруа даақәхеит.

26.АИМАК

Хымш ҵуан, саб дыԥсны дыкҿеижьҭеи, аха дахьыржышаз аҭыԥ макьана еилкаамызт. Ҳауацәа, ҳыҭнхацәа уи азҵаараҿы еиқәшәомызт: џьоукы ҩахьхьи  дахыҵны дахьынтәааз дыжтәуп рҳәон, егьырҭ ара уажә дахьааиз джызааит рҳәон.Абас еимаркуан урҭ ҩымш раахыс.
Сара усҟан сыҵәрышкәаӡа сыҟан, 15-16 шықәса ракәын исхыҵуаз. Ганха сгыланы сырзыӡырҩуан. Ус  сшыӡырҩуаз ҳқәачақәа рыбжьы слымҳа иааҭаҩит: «Ацаҵҟа, ауаҵҟа. Цәгьарамзар бзиара уаҩ дахыччом ҳәа сахьгылаз самхаччарц аԥсык аасыгхеит. Изакәи, мшәан, ацаҵҟа ауаҩы дыржуа збахьада? Аԥшәмацәа ракәзар, урҭ ирымаркуан:  Калақәлықә, Калақәлықә. Саб Калақәлықә иҟаиҵози, аратә  мышныҟәарак бжьоуп. Уик аччара санаркӡон.
Абар иахьоуп аԥсыжра аҽҳәара, амра акыр иҩхалахьеит, аха макьана еилкаам саб иԥсыжырҭа.
«Дадраа, ак шәасҳәоит», - ибжьы аагеит уаанӡа ҿымҭ итәаз аҭаҳмада Ҭемыр, изы дҩаханы, иҭеисԥыҳәгьы  аилырхара дааҟәыҵны. Зегьы ааӡырҩит. «Шәара шәхала аиаша шәазааиуа џьышьа сышәзыӡырҩуан уажәраанӡа… Аԥсуа ианакәызаалакь данԥслакь дахьыржуаз иара дахьынхо иҭыӡҭыԥ аҿы акәын. Араагьы аԥсуаа иаҳтәуп. Анкьа, амҳаџьырра ҟалаанӡа, абра, нахьхьи, Лоу икәаранӡа,  иҭырҭәааны ҳабдуцәа, урҭ рабдуцәа нхон.  Рнышәынҭрақәагьы ароуп иахьыҟоу. Иашоуп. аурыс иахьирҩашьақәаз ыҟоуп, аха еиҳарак еиқәхеит. Шәымбои аҭыԥхьыӡқәа: Лоу икәара, Кәанача иӡыхь, Шьмаф иӡыхь, Багыџь иӡмыџь – арҭ иҳарҳәо рацәаӡами. Изхысҳәаауа, ари ақыҭагьы, аҳаблагьы ҳара ҳауп изтәу. Урби аҟнытә, иахьа зыԥсҭазаара иалҵыз Мсоуст хәаша, макьана аԥсра ихәҭамызт, аха ҳазшаз ус ианиҭахха, абра, ҿыц нхараҳәа дахьааиз адгьыл аҿы анышә дамадазааит».
Ари аҭаҳмада Ҭемыр ииҳәаз, ԥыхьа иамызкқәозгьы рхаҿы иаарган иақәшаҳаҭхеит. Ицан иақәнагаз аҭыԥ алырхын, анышә аԥҟара иалагеит.

27.АМЦ

Аҟәа ақалақь аҿы иҟоу ахәҳахәҭара иатәу наплакык аусзуҩцәа зыҩны харақәоу ашьыбжьонтәи аԥсшьара аамҭазы, џьоукы-џьоукы рыҩныҟақәа рахь ицаӡомызт. Рааигәара иҟаз акакалкырҭаҿы инеины акы инацҳауан. Нас уа еицәажәон. Иалацәажәон аполитика,  ирҳәон доусы иидыруаз ажәытә ажәабжьқәа, изықәшәақәахьаз ахҭысқәа.
Уажәыгьы урҭ еицәажәо абра еидтәалоуп.
«Уара, ани Қарҭынтәи ҳасас шаҟа амц иҳәоз гәашәҭоу?» - иҳәеит Даҭа, иҩызцәа даарылаԥшны.
«Амцҳәара уҳәеит ҳәа, ансҵәҟьа мыцҳәашьа убахьоу» - иҳәеит уи иватәаз Еснаҭгьы.
«Амц анышәҳәа, уажәы ак сгәалашәеит, ишәасҳәашт», - даацәажәеит Бадра Никәа-иԥа – рнаплакы анапхгаҩы. Уи даараӡа дуаҩ хатәран. Иара ажәабжьҳәара дазҟазан. Зегьы ааӡырҩит.
Усҟан сара  уполминзагаа рҿы аус зуан. Ҳара дҳаман машьынаныҟәцаҩыс зықәра акыр инеихьаз аԥсуа хаҵак Кәатала ҳәа аӡәы. Уи иус даараӡа дазҟазан. Имашьына пату ақәҵаны иныҟәигон. Жәашықәса инареиҳаны аус иуан ҳара ҳҿы, аха зныкгьы имашьына џьара жрак иҭеимыжьит, ихимыршәҭит, аӡәы димаахеит, изаҟаразаалак авариак џьара иҟаимҵеит. Абас дыҟан Кәатала, аха гра бааԥсык иман – амцҳәара идыруан. Иареи сареи Аԥсны араионқәа рышҟа лассы-лассы аныҟәарақәа ҳақәшәон. Ҳахьцоз – ҳахьаауаз иҟам-ианым амцқәа сеиҳәон, еиҳарак Ешыра ҩадахьтәи амҩа ҳанықәлалакь. Зны уахынла абра сышнеиуаз жьак ҟәыҟәӡа амҩа агәҭаны иштәаз збан, смашьына аанкыланы снеины ажьа кны аҩныҟа исыманы сааит иҳәаларын. Зынгьы амҩан ачақәа антәалак, снеины сыкәа  аазна ҟаҵаны аҩныҟа изгон. Зныхгьы абра ақәыџьма збан иҳәаларын. Урҭ ииҳәақәоз шымцыз здыруан, избанзар урҭ збеит ҳәа аниҳәоз аамҭазы Ешыратәи амҩа ҟаҵаӡамызт. Уи аныҟарҵа аибашьра ду ашьҭахь 1948 шықәсазы ауп. Аха сара уи имаскӡомызт, исгәахәон, иҳәалааит, ус игәы иаҭахызар.
Зны иареи сареи Гәдоуҭантәи ашьыбжьышьҭахьшәа ҳауан. Абри сара еснагь амцқәа сеиҳәауеит, саргьы зны мцык иасҳәар иҟалои сҳәан Афон ҳалсны Ешыра амҩа ҳаннықәла иаацәырзгеит. Кәатала, уара есқьынгьы абра иубаз, иуаҳаз соуҳәоит, саргьы зны избаз уасҳәап.А мала умашьына амҩа уаԥшла, исҳәо уазыӡырҩуа. Уи сара избап, иҳәеит иара. Абри уара уаԥхьаҟа 1931 шықәсазы машьынаныҟәцаҩыс дҳаман аԥсуа ҷкәынак Никәала ҳәа. Уи  Кәтолтәын. Усҟан амашьына ласқәа даара имаҷын. Ҳара иҳамаз аидара мҩангага машьына газик ҳәа изышьҭаз акәын. Зны иареи сареи абружәаанеиԥш Ешыра  аресторан ԥыҭк ҳахьыҩаскьаз харантәи иаабеит амҩа  арыӷьарахь ала кыдбажәк гылоушәа. Абри ақыдбажә абра изыргылада ааҳгәахәоит, аха ҳанааизаигәаха иаабеит уи  шымшәыз. Иара ашьҭахьтә шьапқәа ирықәгыланы, абри ауаҩы амашьына ааникылар аниҭахыу еиԥш, аԥхьатәи арӷьашьапы иҩышьҭыхны иакын.
«Уаннавалалакь амашьына аанкыл, иҟанаҵо аабап. Аҽарыцәгьар, атапанчақәа ҳамоуп, илагәыдҵаны иаҳшьоит», - сҳәеит сара. Амашьына анаангыла амшә ааин арыӷьарахьтәи аборт аԥхьатә шьапқәа рыла иаанкыланы, ашьҭахьтә амашьына акәыр инақәыргыланы иҩыхәнан, аҽырқьақьаны илаижәалт. Шьҭа уцала, сара сахәаԥшлоит сҳәан ҳҿынаҳхеит, аха амшә ишынатәаз еиԥш итәан. Ус ҳахьааишаз ҳааит.А машьына анаангыла амшә ахы ҩышьҭыхны инаԥшы-ааԥшит. Нас излахалаз ала илалбаан ақалақь иналалеит. Ари збаз ауааа еибарыҩны рҽырҵәахит, аҳәсақәа арҵәаа-сырҵәаа ҳәа иҳәҳәон. Ҳамшә урҭ акымзарак амбошәа, инаԥшы-ааԥшуа аулица хада арыӷьарахьтәи атротуар ианыланы ицон аҩада, ацҳа Ҟаԥшь ахь. Уааи, ҳашьҭалап, сҳәан, ацҳа Ҟаԥшь аҿы иҩаӡарц хәыҷык шагыз ҳахьӡеит. Амашьына анаангыла, ҳамдыри,у ара, иааин ҩахьхьи Ешыра ишақәтәаз еиԥш, ҳмашьына илантәалт. Сара исыӡбеит иганы Асовет Еидгыла анҭыҵгьы еицырдыруа агыгшәыгқәеи аԥстәқәеи рыбжьаҩы Дуров иганы исҭарц. Усҟан иара ицирк иманы гастроль ҳасабла Аҟәа дааны дыҟан. Ацирк аҿы ҳаннеи, сара слалбаан Дуров дыԥшааны иасҳәеит амшә  шизаазгаз. Иара абӷьааҳәа иҩызцәа ҩыџьа иманы дааин, амашьына иҩыхәнан, амшә нахәҭаҵас иҟазьакы нахарҵан, ацламҳәы ааихаҿаҳәаны, ирыманы иобааит. Амшә нарган асцена ааигәара инадыргылт. Уи аамҭазы асцена иқәланы икәашәошәа иаҿы алеи, ацгәи. Амузика иаҳәон авальс кәашара амелодиа. Ус алеи ацгәи акәашара иалгеит.  Дуров иҩызцәеи иареи амшә наганы асцена инықәдыргылт. Амузика аҳәара иаҿын, аха амшә шгылац игылан. Сара Дуров снаидгылан ус иасҳәеит! «Ари аԥсуа мшәуп. Валь-чальсқәа иара иаздырӡом. Убасҟан Дуров дцан аԥсуа филармониа аҟнытә иааигеит  аԥхьарца арҳәаҩи, аҿарпын арҳәаҩи, адаул асҩи. Сара урҭ ирасҳәеит иадырҳәарц амшә кәашара «Иааирума». Урҭ натәан амелодиа аацәырыргеит. Раԥхьатәи абыжьқәа амшәа алымҳа ишынҭасызҵәҟьа ахы иҩахан иаалахҿыххеит. Нас ашьҭахьтә шьапқәа иҩрықәгыан, иԥырны асцена иаақәлеит.
Зны амелодиа иақәыршәаны рапа-рапа ҟанаҵон, даҽазны ичаразуан, даҽазныхгьы цыгәхыршәҭ ҟанаҵон. Ари збаз ахәаԥшцәа хагахет, анапеинҟьара, атыршә асра, иззымчҳақәазгьы, еиҳарак аԥсшьлацәа иреиуаз аӡӷабцәа аҳәҳәара ҭарҵон. Ус акраамҭа ианыкәаша, амшә аагылан ахәаԥшцәа рахь иԥшуа иалагеит, џьарак алаԥш кыдхаланы. Сара издырит уи иаҭахыз. Дуров схы нидкылан ус сҳәеит: «Ари зцыкәашаша аԥҳәызба даҭахуп, уԥши, нахьхьи итәоу аԥҳәызба дубоу», - анысҳәа, Дуров дцан уи аԥҳәызба лани лаби ақәыршаҳаҭны диманы дааит. Сара амузикантцәа ирасҳәеит аркәашага «Шьараҭын» адырҳәарц. Даргьы иаацәырыргеит илахҿыхны, игәышьҭыхганы, аԥсы даргыларатәы. Аԥҳәызба даара еинаалаз аӡә лакәын. Акәашара мацараз дизшәа акәын дшыҟаз. Дԥырны даақәлеит маалықьҵас, нцәахшак леиԥш. Убасҟан сымшә зынӡа ихагахеит. Ишдыру еиԥш амшәқәа рацәак рцәа рзыласӡам, анаҳә-ааҳәра хәыҷык ирцәыуадаҩуп, аха иара убас иласхеит, убас еилххахеит, акәашара иазҟазоу арԥыск еиԥш, ишьацәхыртәуа, аԥхьатәшьап рџаџаны аԥҳәызба иналышьҭалеит. Ари збаз ахәаԥшцәа зынӡаск ихагахеит. Зегьы ҩагыланы анапеинҟьара иалагеит, иаҳагьы иӷәӷәаны аҳәҳәара ҭарҵеит, џьоукы «Шьараҭын» иацыдрӷызуан. Урҭ зегьы асцена иқәгыланы икәашозшәа акәын рхы шырбоз. Ус аԥҳәызбеи амшәи даара акыраамҭа еицыкәашон. Амшә уамашәа иубаратәа пату лықәҵаны илыцкәашон аӡӷаб. Рҩыџьагьы анааԥса, иаангылеит. Убасҟан амшә неин аԥҳәызба даагәыдкыланы, ақьышә лхагәҭ инаднакылеит. Арик зынӡа иархагахаӡеит ахәаԥшцәа: дыдраҵас анапеинҟьарақәа, аҳәҳәара, атыршә асра,  еихсыӷьуамызт. дуров ихы аасыдкыланы дсзаҵааит: шаҟа уҭахыузеи абри амшә азы ҳәа. Сара акымзарак сҭахым, амала сызлауҳәо агастрольқәа рахь уанцо афишаҿы Аԥсуа амшәкәашара ҳәа ианызааит. Ус иагьыҟеиҵеит. Асовет Еидгыла аҿы ақалақь дуқәа зегьы ирхысит. Иахьнеилакь  хбиаԥҽҽран, ирызхомызт абилеҭқәа, атетарқәа иркуамызт, џьара-џьарагьы астадионқәа рҿы акәын иахьымҩаԥыргоз. Нас идәықәлеит егьырҭ атәылақәа рышҟагьы: Лондон, Париж, Берлин, Мадрид. Асипанаа ирхашҭит  рыцәеибашьра (бой быков) , иҟан рим, Лиссабон, Ниу-Иорк., Вашингтон, Мексика, Канада, Латынтәи Америка. Ирҳәоит  Фидель Кастро ихаҭа дахәаԥшуа гәахәарыла. Иҟан Индиа, Китаи, Иапониа.
Ҟох, дужьаӡеитеи убаашәт», - иҳәеит Сиҭ. «Иаҳҳәеит ҳәа, излеиҿауртәи абырсҟаҟ», - ихы ирҵысуан Басиаҭгьы.
Амц ҳәаа амаӡам… Аҵабырг – ҵабыргуп, егьуззацҵом, егьузагырхом. Абри исҳәаз иҵегь ацуҵаргьы ҟалоит.
«Ҳаи, алакә сир ҳауҳәеит, амшын аҿы сцаны лыхәҭала аӡы аазгаанӡа анцәа уимшьааит», - иҳәеит Кәасҭа.
«Шьамхыла Ерцахә ақәцәан сцаны саанӡа умԥсааит», - иҳәеит Даҭагьы.
Абри аниасҳәа ашьҭахь, Кәатала ус иҳәеит: «Сара акрызбаз џьысшьон, уара уакәзаап ассирҵәҟьа збаз.
Уи нахыс Кәатала имцҳәарақәа дырҟәаҵит. Абас, сара схаҭагьы исзымдырӡакәа, амцқәа мыцла иҿаԥысҽит.

28.АЕМИГРАНТ

Ақырҭқәа Аԥсны иахапапаны ианыҟаз акәын. Зны ҳқыҭан аколнхара хантәаҩыс даарышьҭит Важьа ҳәа қырҭуа хымхаԥагьак. Шықәсқәак аус аниу ашьҭахь диаргеит ҳқыҭа иаду  даҽа қыҭак ахь. Уаагьы аколнхара хантәаҩыс. Убри амаҵура ныҟәызгашаз аԥсуак дыҟам џьушьап. Сара уи ақыҭан ашкол аҿы аусура саналага, лассы-лассы иареи сареи ҳаиқәшәалон амҩан. Иахьааига сыздыруам, аемигрант ҳәа дсышьҭан. Зны иҳәан – ақәҿысымҭит, ҩынтә иҳәан – ақәҿысымҭит, аха иара дааҟәымҵӡит. Аҵыхәтәан сычҳара хыжит.
Важьа, ҳауа дарбан иемигранту, уара уакәу, сара сакәу? Сара ара сиит, ара сызҳаит, сыдгьыл сшьапы ықәгылоуп, сабгьы аракәын дахьыҟаз, сабду, уи иаб, уи иаб – уҭахызар рыхьӡқәагьы уасҳәап. Уара иацоуп Қырҭтәылантәи Аԥсны уанааи. Уаб ара дыҟамызт, уабдугьы… Ари адгьыл аҿы уара утәымуп… Иемигрантҵәҟьоу уара уоуп!» - сҳәеит сара.
Апырпыл еиԥш дҟаԥшьӡа деицрашәеит, аха ҿимҭит. Акы иҳәар, еицәоу шиаҳауаз идыруазаарын. Уи нахысгьы акырынтә ҳаиқәшәахьан, аха уи ажәа заҟа иҿымшәарыз.

29.БАРГЬЫ БИАШОУП

 Расими Ҭаасими еигәылацәан. Дара анхара бзиа избоз, акрура иацәымшьааоз џьоук ракәын. Рыҩны-ргәара, рырахә-рышәахә, рҽы-ркәадыр, руардын, рыцә уҳәа, абарҭ еицлабома уҳәаратәы зегь рыла еиқәшәан.А с еизааигәаны инхо шамахамзар еимактәык змоуа дҟалом. Ироуит арҭгьы аимак. Аҩыџьагьы акырынтә ҭынч иалацәажәеит уи реимак, аха акаҿы иызмааит. Расим – иара диашоуп ҳәа игәы иаанагон. Ҭаасим иакәзар, уигьы сара соуп ииашоу ҳәа дыҟан.
Ас еиԥш ианыҟоу абжьаҟазаҩ  даҭаххоит. Уи зылшап уҳәаратәа аҳаблаҿы инхоз, зықәрахь инеихьаз абырг Зосим иакәын.
Ҽнак Расим иҿынеихан Зосим иҿы днеин аимак атәы еиҳәеит.
«Сгәылеи сареи уи акырынтә ҳалацәажәахьеит, аха ҳауа ииашоу ҳзеилмыргеит. Зосим, уара уҟәышуп, акреилызцо аӡә уоуп, исоуҳәандаз, ҳауа ииашоу».
Зосим даахәыц-хәыцын, уара ушиаоуп иҳәеит.
Адырҩаҽны Зосим иҿы дааит Ҭаасим. Дыззааиз атәы анеиҳәа, уара уиашоуп ҳәа иауҳәеит.
«Уара, измааноу сзеилкаауам: Расим дааин, уара уиашоуп ҳәа иауҳәеит, аригьы – уара уиашоуп ҳәа иауҳәеит, рҩыџьагьы ииашаны ишԥаҟало?» - лҳәеит Зосим иԥҳәыс Малед, Ҭаасим данца ашьҭахь.
«Баргьы биашоуп!» - иҳәеит Зосим даахәыцшәа.

30.СЫЗГАЛАКЬ АКЫ САГАНДАЗ

Фарадосиеи Кьынтыси  еицынхоижьҭеи ҩынҩажәижәаба шықәса инареиҳаны иҵуан. Рыхшаара-рыԥшаара – анцәа ишиҳәара иҟан. Кьынтыс иаалырҟьаны иԥсҭазаара далҵит. Иҭаацәа, иуацәа зегьы ргәы далсит. Абар хымшын аҩнаҭа џьабоижьҭеи – чгьахьамзар уаҩы акгьы ифомызт. Агәылацәа-азлацәа аԥсыжра аҽазыҟаҵара иаҿын. Агәылацәа аԥшәма ԥҳәыс аказы илазҵаара рҭаххан, руаӡә амаҵурҭа ашә аартны данынаҩнашыла, Фардосиа акҿаҩра дыгҿаланы акы даҿын.
«Уа бызҿуи, бара?» - лҳәеит агхыла ҵҳәыс.
«Џьыбшьҭ, сызгалакь уахь акы сагандаз», - лҳәеит Фардосиа, лыбз лқьышә иаақәшьуа, хаак шылыфоз мҩашьо маӡала.

31.ИАРБАНЫ

Камсыс ааигәа Зизараа рҿы дымнеицызт. Уи иара иҭаца ду лакәын. Зиза лабхәында хәҷы акризылуит.
«Нан, цыфла смаҷуп, уԥхамшьакәа ухәы иарбаны акрыф», - лҳәеит аԥшәма ԥҳәыс. Камсыс ибысҭа ҿаҵа аамхны ашәса ааигәа инаганы иҿы инҭаҵо ибысҭа зегьы ыфаны даалгеит.
«Унан сашәхы шыҟәнысшьоз, уакьымсӡитеи!»
«Ыы, иарбаны иф бымҳәази», иҳәеит Камсыс.

32.ҚӘАБЛЫХӘИ АЏЬНЫШИ

Ҽнак Қәаблыхә џьа сцоит ҳәа дышнеиуаз, амҩақәа ахьеихагылоу даннеи  аџьныш дааиқәшәеит. Аԥсшәақәа анааибырҳәа, рҩыџьагьы  ахьцоз џьарак шакәыз еилыркааит.
«Изаманоуп, ҳаицәажәо ҳаиццап», - иҳәеит Қәаблыхә. Хәыҷык ианынаскьа аџьныш даагылан ус иҳәеит: «Ак схәыцып, уара иақәуҵо сыздыруам».
«Изакәызеи, иухәыц?» - дҵааит Қәаблыхә.
«Уааи, ҳамҩа ҳаркьаҿп».
«Ишԥа?» - иџьашьаны аџьныш днаихәаԥшит Қәаблыхә. Ашәаҳәашьа умдыруеи?» Ҟох, ишԥасзымдыруа!»
«Ус акәзар, уааи, ҳаинаалап: зны уара усықәтәаны ашәа ҳәо ҳацалап уашәа аанҵәаанӡа, зны сара.
«Азамана», - дақәшаҳаҭхеит Қәаблыхә.
«Амала, аԥхьа сара суқәтәоит, иҳәеит аџьныш. Ус иагьыҟарҵеит. Аџьныш Қәаблыхә иҟәаҟә днықәтәан ашәа аҳәара дналагеит. Ус ԥыҭк ианынаскьа, аџьныш иашәа аанҵәеит, Қәаблыхәгьы даангылеит. Уажәы Қәаблыхә аџьныш иҟәаҟәа днықәтәан иашәа аацәыригеит: «Уа рада, сиуарада, уа рада сиуарада ҳәа ажәақәакгьы налаҵо. Аџьныш ацара даҿуп, уажәыуашьҭан Қәаблыхә иашәа нҵәап ҳәа дыԥшуп. Аха ашәа ҵыхәаԥҵәара аимоуӡеит                                                                                                     , иахьнеиша инеиаанӡа, аџьныш уаҳа иламкәа дааԥсеит, дкарахеит, аха акгьы изҳәомызт, изхәыцыз иара иакәын. Абасала Қәаблыхә аџьныш иацкьысгьы хыла даиааит.

33.АБАСГЬЫ ҞАЛАЛОН

Аинститут дҳацҭан Қәача ҳәа ҷкәынак. Уи даара ддыԥсыҽын аҵараҿы, аиҳаракгьы аурыс бызшәеи алитературеи рҿы. Иԥынҵа инамцхәны иахьауз азы «Аԥынҵа ҳәа ҳишьҭан. иара уи даара игәаԥхаӡомызт, изҳәаз дгәааны дизыҵҟьон.
Зны аурыс литература аԥышәарақәа ҳаман. Иара еснагь аԥышәарақәа рыҭира аан аҵыхәтәанӡа акәын данлеиуаз. Уажәгьы ус акәын. Қәача дныҩналан, билеҭк аақәихын, аномер наҳәаны столк днахатәеит аҽазыҟаҵаразы. Абилеҭ ианыз аԥхьатәи ҩ-зҵаарак хар амамкәа идыруан, аха ахԥатәи ахы ахьынаирхаз ҳәа акгьы издыруамызт. Аԥышәара здызкылоз ҩыџьа иаԥсуамыз аҳәсақәа ракәын. Ахԥатәи азҵаара аҿы даннеи даҿахеит. Уи Гоголь – Петербургтәи аповестқәа» ҳәа ианын.
«Нас, иҳауҳәандаз убрахь иаҵанакуа аповестқәа рыхьыӡқәа», лҳәеит руаӡәы, астудент ииҳәара изымдыруа данықәха.
Иҵрааны иҟаз аудиториа ашә аҟнытә, уа иадгылз иҩызцәа иҵарҳәон: «Уара, аԥынҵа, аԥынҵа» ҳәа. Қәача деилашәеит дахьгылаз, ржәы имазар  ифашт, ихьӡыртәны ирҳәо џьишьоит.
Акы изымҳәаӡошәа анырба алекторцәа ҳицхраап ргәахәын, уаԥхьахьоума «Аԥынҵа» захьӡу ҳәа иазҵааит. Қәача «ҵыҟә» иҳәан ихы ааирҵысит.
«Нас уаҳа повестс иаҵанакуеи уахьӡ» - лҳәеит руаӡәы.
Қәача ҭаалым ҟаиҵошәа, ишьапқәа леивых-ҩеивыхуа дгылан, ашәахьгьы илымҳақәа кыдҵаны дӡырҩуан.
«Акәырҷыжь хәы, уара, акәырҷыжб», - игон ашә аҟнытә.
«Тчка, тачка», - иҳәеит иара. Ари даара иарччеит алекторцәа. 
«Тачка акәым, колиаска ауп иахьӡу», - рҳәеит алекторцәа, рыччара рызнымкылауа.
Ааи. ааи,у с сҳәар сҭахын, аха исгәаламшәеит.
Нас, уаҳа повестс иаҵанакуеи уи ацикл», - иҟәаҵуамызт алекторцәа.
«Амҩаду, амҩаду ҳәа уара!» - иаҳахт иара ашә аҟнытә. Кәача даалак-ҩакын иҳәеит «Большаӷ дорога». Уик зынӡа иарччеит алекторцәа. «Ус акәым, «Неватәи апроспект ауп иахьӡу», - даадыриашеит алекторцәа.
«Ааи, ааи, ус акәын саргьы исҳәарц исҭахыз».
«Тарас Бульба» захьӡу ҳауҳәандаз, дзусҭа иара?»
«Тарас Бульба» ҳәа уаҩ дсыздыруам, сара издыруа Ҭарашь Быҭәба иоуп.. Уи   Ҟәланырхәа дынхоит, даҳгәылоуп. Сара исзымдыруа сызҳәом, издыруа ауп исҳәо». – иҳәеит Кәача.
Уи ҟазшьа бзиоуп, шьҭа узачотка ааҳауҭар, ахәшьара узанаҳҵоит!», рҳәеит алекторцәа.
«Исышәҭо сашәҳәа зны» - иҳәеит Кәача дахьгылаз.
«Хԥа еиҳаны иҳазуҭом», - рҳәеит дара
Қәача иџьыба дынҭалан, азачотка ааҭиган инарымҵеиҵан, ахәшьара анҵаны иааидыркит.
Қәача данындәылҵ иуауи, иуауи ҳәа иҩызцәа ааикәшеит.
«Исоухи, исоуц ауп… «международни».

34.ЧАҲМАҬ ДДЫРҚӘИТ

Чаҳмаҭ аҩыжәра инааломызт. Ԥыҭк анижәлакь, аиҳабы дизымдыруа, аиҵбы дизыдмыруа, иакәымқәа рҳәара далагон. Иашоуп, уи деиқәԥомызт, деисуамызт, аха ииҳәақәоз инычҳалара уадаҩын.
Аиҳабацәа изынкымкәа иарҳәахьан, убри дызҿу даҟәыҵырц, уи шхәарҭам, дызҭахыугьы иаргьы шарԥхашьо, аха Чаҳмаҭ уи дзаҟәыҵуамызт.
Ҽнак иашьцәа аиҳабцәа ааизан, дрыманы аныха аҿы ицеит  ддырқәырц. Чаҳмаҭ аныха днаҵагылан дқәит, иахьанахыс хԥа инареиҳаны ишимжәо ала.
Уи нахыс акраамҭа Чаҳмаҭ аӡәы иакәым еиҳәеит ҳәа аӡәгьы имаҳаит. Амала иара дахьнеиуа, ичаразааит, иԥсхәразааит, маӡала ахаҵгыла еиҳәон, ауараш зларжәо акәрышка, ма литрабжак зкуа абанка сзаага ҳәа. Чаҳмаҭ дызҟәаҵны дыҟаз иҟазшь бааԥсқәа аацәыригахт.

35.ИАБААЖУА

Ҩыџьа аԥсуаа еидыгланы еицәажәуан.
«Уара ажәабжь ҿыц уаҳахьоу» - иҳәеит руаӡәк.
«Мамоу, изакәи, бзиароу?» - иҳәеит егьы.
«Ирҳәоит Акитаи Аԥсны дабашьырц аҽазыҟаҵара даҿуп ҳәа», - иҳәеит актәи.
«Акитаи уҳәоу? Ирацәоу дара? – дҵааит аҩбатәи.
«Ирацәамкәа, урҭ ҵҩа змам жәларуп», - миллиардк инареиҳаны иҟоуп рҳәоит», - иҳәеит актәи.
«Ҟох! Уиаҟараҵәҟьоу?! Ибзиоуп, иҳақәлар урҭ зегьы ҳшьып, аха иабаажуа», - иҳәеит аҩбатәи.
Убри ауп иуҳәаша.

36.АԤСУАА РОУП ИЗХАРОУ

Ақыҭа аҩадара аҿы еизарак ҟаларацы иҟан. Иааиуаз, аизара иалагаанӡа, ауаа гәыԥҩык агәараҿы еидгыланы еицәажәон. Рааигәара итәан ҩыџьа абыргцәа.Ицәажәоз ирҳәоз мшаԥымза 9, 1989 шықәсазы Қарҭ иҟалаз ахҭыс акәын.
«Шәанаџьалбеит, Қарҭ иҟалаз аԥсуаа роуп изхароу ҳәа иқәгылеит ақырҭцәа.
«Дад уи уиаҟара омашәа ибатәӡам. Анцәа иџьшьоуп, аԥыхьа иахьынхақәоз аԥсуаа ҳахырцеит ахьырымҳәо», - иҳәеит аҭаҳмада Шҳангьери, иалабашьа иаԥхьа иҵакшо.
«Умццакын, уигьы рҳәара иҟоуп. Ауаҩы иҿы дацәԥхамшьар, мыцла деибаркызар, ацәгьаҳәареи амцҳәареи дашьцылазар, аҳаиуан, акасыжәфара иашьццылаз даҩызахоит.

37.САМТРЕИДИАТӘИ АУСԤҞА

1958 шықәса лаҵарамза 5 азы акәын. Уи аҽны Сматредиатәи адәыӷба аанҿасырҭаҿы иҷаԥшьоз амилициа аусзуҩцәа Кәарацхелиа Мебониеи ракәын. Москватәи Қарҭҟа ицоз адәыӷба аангылан, џьоукы авагонқәа ирҭыҵуан, џьоукы ҭалон. Аҵыхәтәаншәа вагонк дааҭыҵит ԥҳәызбак, чамадан жыцәк кны.
«Абри лоуп», - рҳәан, аперрон агәҭаны иналԥылеит Кәарацхелиеи Мебониеи.
Аӡӷаб, бдакументқәа! – иналыдырҵеит лара. Аӡӷаб лпаспорт аацәырылган инаддырбеит. Ԥыҭраамҭак инарҳәы-аарҳәуа иахәаԥшуан апаспорт.
«Бабанӡацо», - иналазҵааит аӡӷаб.
«Ҵҟалтып, асанаторихь сцоит путиовкала.
«Иабаҟоу бпутиовка?» - аӡӷаб иаацәырылган инарылҭеит. Акраамҭа инарҳәы-аарҳәуа иахәаԥшуан.
«Ари апаспорт зтәыда?» - дҵааит Кәарацхелиа.
»Сара истәыми», лҳәеит аӡӷаб.
«Ари бара бпаспорт акәӡам, амц ҩҳәоит! Ара иану афотографиа бара ибеиԥшӡам».
Ишԥасеиԥшым, нас изеиԥшыда», - лҳәеит аԥҳәызба, арҭ иҟарҵо џьашьо.
Уи еилкаатәуп, уажәы бҳацны баалароуп!» - рҳәан наҟ-ааҟ лмахәарқәа аанкыланы дрыма мчыла рҿынархеит. Аԥҳәызба дыҳәҳәар ԥхалшьеит.
Сара аинрал сиԥҳауп, ус сзыжәымун», - лҳәеит лара, аха уи заҳауаз дабаҟаз. Аӡӷаб дышхьышьарххоз авокзал аганахьшәа уада хәыҷык дрыма иныҩналан, ашә асапат надыркит.Уа игылаз адиуан днықәдыртәеит. Кәарацхелиа астол хәыҷы днадтәалан акы аҩра далагеит. даналга аӡӷаб даалыԥхьан абри бнапы аҵабыҩроуп ҳәа налыдиҵеит. Аԥҳәызба ақьаад аанкыланы днахәаԥшит.
«Ара иануи? Ари сара снапы сзаҵаҩуам», - лҳәеит аӡӷаб, избанзар уи ҩын қырҭшәала. Ара иануп уаҳа арахь бшықәымло ҳәа. Бнапы аҵабҩыр, нас боуҳажьуеит.
Аԥҳәызба уи анапаҵаҩра лҭахымызт, аха уаҳа царҭа лымамызт азы лнапы аҵалҩит. Мебониа уи ақьаад иманы ддәылҵит аначальник иирбаразы акәушәа. Караамҭа дыҟамызт. Ашьҭахь дааит Кәарацхелиа аначальник диԥхьошәа еиҳәеит.У и иаразнак ддәылҵит иҩызеи аԥҳәызбеи еизааныжьны. Мебониагьы Кәарацхелиа ихымҩаԥгашьа аәкын имаз. Абас инеиҭас-ааиҭасуа аҩыџьагьы аухантәарак аԥҳәызба лцәа аԥҽра иаҿын. Ашьжыьмҭан днаганы абахҭа дҭаркит. Абас рзыруан арҭ амилициа аусзуҩцәа «хазынақәа» зымацара ирԥыхьашәоз аҳәсақәа. Аха, ишырҳәо еиԥш, амҟәыб еснагь аӡы аанагом. Ахымш раан абахҭаҿы дҷаԥшьон урыс ҷкәынак. Убри ила аԥҳәызба лаб адырра илҭеит дзықәшәаз. дкылҟьа дааит аинрал. Иара дышиашаз Самтредиатәи апартиа араиком актәи амаӡаныҟәгаҩ иҿы днеит.
Ацәгьоуцәа рыԥшаара иадымхалеит. Кәарацхелиеи Мебониеи нагны инҭаркит.
«Абар ирыхәҭоу ианақәымшәа ижәдыруазааит, Никита Сергеи-иԥа ишиасҳәо. Уи иареи сареи ҳанацәа еиҳәшьцәоуп», - абас  аинрал дмақарны, иԥҳа диманы дцеит.
Иаарласны аус ӡбан Самтредиатәи араион жәлар рыӡбарҭа аҟны.
Аӡбарҭа ахантәаҩы  априговор даԥхьон: «Самтредиатәи апартиа араиком ақәҵара инақәыршәаны Самтредиатәи жәлар рыӡбарҭа иақәнаҵеит: амилициа аусзуҩцәа асержан Кәарацхелиа Ӡыкә  Ԥуӷән-иԥеи, асержант еиҵбы Мебониа Амброс Беглар-иԥеи арежим ӷәӷәала 25-25 шықәса аҭакра рықәзааит.
– Вах Кәаарцхелиа!
– Вах Мебониа!
– Инеидышшылеит аҩыџьагьы.
Ари априговор аиҭахәаԥшра иаҵанакӡом.
– Вах!
– Вах!
– Уи ауха ҳҩыџьагьы зымԥсызеи ҳәа рхы рықәыжь итәан Кәарацхелиеи  Мебониеи.







Мсыгәда аҩныҟа данцоз дхәыцуан, лылабжышқәа ахҟәҟәала, дышҵәыуа аӡәы дибарҳәагьы дшәон лара:
«Абарҭ арыцҳақәагьы зыриаҭымыз рыгәнаҳа нарцәгьы иухьӡааит, усгьы уахь уцеит аха. Ҭаацәараҵас аџьџьаҳәа ишеилаз, ахьшь нышьҭасны акәҷышь шаго еиԥш даамҵарсны дрымгеи раб, ихара ыҟамкәа, ибара ыҟамкәа, дныҵархәаша дышбарга. Уи еиԥш шаҟаҩ ргада, шаҟаҩ дырӡда, шаҟаҩ ршьыда. Зны аиҳабыра, Аԥсны зыхьчашаз, ажәлар шәраӷацәоуп рҳәан агәгәаҳәа илыргәыдҵаны иршьит, нас шьа злаз анхацәа бзиақәа, ауаа цқьақәа нықәганы иргеит, аԥша иагазшәа. Аӡәык-ҩыџьак урҭ рашьҭахь иҩагылаз абжеиҳараҩык аибашьра хлымӡаах илалаӡ ицеит… Ус сҳәеит ҳәагьы макьана ҳабаҟоу.
Уажәы Мсыгәда илгәалашәеит раԥхьаӡа акәны Лакоба Бериа - Қарҭ диԥхьаны днаганы ахәшә иҭаны дшишьыз лазҳәаз ани ақырҭуа рыҩны қьырала иҩназ анџьныр иԥҳа Лили шлакәыз. Қарҭ ирдыруазаарын уи ахҭыс шыҟалаз, аха аӡәгьы игәаӷьны иаахтны изҳәомызт. Сталини Бериеи шәыбаҩқәа алақәа аҳәақәа иааҵырхааит, заҟа гаәҟра, азҟа рыцҳара ажәларқәа ирзаажәгазеи!
Мсыгәда аҩны дааин лус дналагеит.


