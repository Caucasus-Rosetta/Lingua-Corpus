Никәала Ҷыф-иԥа Ҳашыг иҩымҭақәа рыла аԥхьаҩцәа деицырдыруеит.
Ҿыгҳаралагьы имаҷым «Аибашьра, аибашьра…» зыхьӡу ари ашәҟәы иануп
ажәабжьқәа, аочеркқәа, адрама. Ихыҭҳәаам, автор дызхаанны
дызлацәажәо – ажәлар змырӷьацоз аибашьрақәа (1941–1945 шш.,
1992–1993 шш.) ирхылҿиааз ахьааи, агәырҩеи, агәаҟреи роуп. «Аибашьра ахаҭа
бнауаҩроуп, аха Аԥсадгьыл ахьчаҩцәа рзы уи фырхаҵароуп», – иҳәоит
автор ишәҟәаҿы. Ииашаҵәҟьаны, ашәҟәаҿы ихадароу аҭыԥ аанызкылогьы
убарҭ Афырхацәа ирхаҭарнакыз роуп.
Адунеи аҿы ирацәоуп аџьашьахәқәа. Урҭ ируакуп Ауаҩи
уи иԥсабареи. Ауаҩы еснагь ҩ-хаҿык иман: изнапык ала
аԥсҭазаара ирҿиауан, егьи инапала аԥсҭазаара ирхәашон. Ус
дыҟан миллион шықәса уажәаԥхьа, агыгшәыгқәеи иареи
«анеихааӡалаз», ус дыҟоуп иахьагьы. Убарҭ ҩ-хаҿык змаз
ракәын изырҿиауаз, иагьзырхәашоз ацивилизациа дуӡӡақәа.
Абасала, Ауаҩы ҩ-хаҿык имоуп: ганкахьала, зегь реиҳа
иҟәышу, зегь реиҳа иқьиоу; егьи аганахьала – зегь реиҳа
ибзамыҟәу, «ҽани ҽҵыси еиҵазмыргыло» ақәыџьма еиԥш,
зегь реиҳагьы игыгшәыгу иоуп ауаҩы-џьныш. Абарҭ роуп
жәытәнатә аахыс адунеи еимазкуа, абарҭ роуп ажәларқәа
еинызҟьауа, рлахьынҵа зыӡбауа. Иџьоушьаша, урҭгьы
егьырҭгьы – ажәлар роуп излиааз, урҭгьы, егьырҭгьы, – аԥҳәыс
лоуп изыхшаз.
Зегь зымчу ажәлар! Аԥсҭазаара зырҿиауа – ажәлар! Аха
ажәлар зегь зымчу жәларны иҟазҵо ирхагылоу аԥызацәа роуп.
Аус ахьыҟоугьы абраҟоуп! Ажәлар икашьшьы инхарц-инҵырц
рҭахуп, уи азы урҭ ирҭахуп ауаҩы-ԥааимбар ҳәынҭқарс
дырхагылазар.
Ажәлар ҟәышуп, ҟәышра рыгӡам, аха ржьарагьы мариоуп:
«Абри ауаҩ шәара шәзыркьаҭо уаҩуп, ари анцәа ишәзааишьҭыз ԥааимбаруп!» – ҳәа ажәлар ааизганы аџьныш думан
унеиргьы, «прауа-прауа!» ҳәа рнапы изеинырҟьоит. Ауаҩы
игәра агара ҟазшьа бзианы ажәлар ирымоу абас ауп ахәымга
ихы ишаирхәо. Уи знык аҳәынҭқарра дзахагылар, «зегь
зымчу» ажәлар инацәа иахаиргьежьуеит, иааиҭаху рылаигӡоит. Уигьы акәым, ижәлари игәылацәеи еичирчоит, урҭгьы
инапаҿы иааигарц дашьҭалоит. Уи бнауаҩроуп, аха убасҟангьы рԥыза игәра ганы, раҳәақәа ҭԥаа ицаны ҭынч инхауа-инҵуа ргәылацәа ирықәлоит, урҭгьы раҳәақәа ҭԥаа ирҿагыланы ақәеибахра иалагоит. Еиҿагылоит абнауаҩреи
ахаҵареи! Еиҳа ауаа нзырҵәаз алыркаауеит, ачын рырҭоит.
Адунеитәи аҭоурых ишҭҟәацра иҭәу абарҭ рҩызцәа аибашьцәа цәаԥҽыгақәа рыла, аха иалкаатәуп ҳара ҳазхаану
Адунеитәи аҩбатәи аибашьра. Хынҩажәа миллион ауаа
рыԥсы иартәеит уи амца қьоуқьад еиҵызхыз ҩаԥхьа
аџьнышцәа. Урҭгьы ажәлар роуп ԥызацәас иалызхыз.
Зегь зымчу – ажәлар, зегь зларыгӡогьы – ажәлар! Абасала,
ҩыџьа-хҩы ахәымгақәа ажәлар шьаарҵәырала рнацәахы
иахадыргьежьуеит, иаарҭаху рыларыгӡоит, арахь «зегь
зымчу» ҳәа иԥхьаӡахуп!
Закәытә парадоксузеи адунеи аҿы иҟоу!
Ус иҟан ажәлар анҵарадаз, ианлашьцакыз; ус иҟоуп аҵарадырра ианарлашагьы.
Изусҭада, нас, зегь зымчу ажәлар шьаарҵәырала знацәа
иахазыргьежьуаз аполитикцәа
Урҭ аҭоурых аҿы шәҩыла, зықьҩыла иҟан, аха иаҳгәалаҳаршәап ҳазхаану рахьтә хҩык, ԥшьҩык.
1879 шықәсазы Қырҭтәыла, Гори ақалақь аҿы, ԥҳәыс ласык
длыхшеит, заб дызусҭҵәҟьоу иахьагьы еилкаам, Иосиф ҳәа
зыхьӡырҵаз аӡәы.
Жәа-шықәса рышьҭахь, 1889 шықәсазы Германиа диит
Адольф зыхьӡыртәыз даҽаӡәы. Уигьы еиқәшәамыз шьоукы
дырхылҵзар акәхап…
Даҽа жәа-шықәса рышьҭахь, 1899 шықәсазы, амҳаџьырра
ашьҭахь иҟьаланы Аԥсны иқәнагалаз гыруа ҭаацәарак рҿы
диит Лавренти ҳәа даҽа мӡышәак. Уигьы иаб дызусҭҵәҟьоу
цқьа еилкаам иахьагьы, аха иан «еицырдыруа» лакәын. Хыхь
зыхьӡ сҳәаз раҟара амч имамызт уи, аха хәымгарыла урҭ
ираԥигон.
Убарҭ зыжәла кьаҿыз, зышьҭра цқьамыз, ҵара дукгьы
змамыз, Анцәа ицәымӷны иишаз ауаа хәымгақәа иеиҵарҟәаҟәаз аполитика иахҟьаны адунеи аҿы хынҩажәа миллион
рҿынӡа ауаа ҭахеит. Урҭ рхыԥхьаӡараҿы иҟан зыхшыҩ ала
ҳаамҭазтәи ацивилизациа ду зырҿиауаз, зкультурала адунеи
ахаҭа зырлашоз, Анцәа игәаԥхарала иишаз зықьҩыла
аҵарауаа дуӡӡақәа…
Закәытә парадоксузеи адунеи аҿы иааҟалахьоу!
Сталин ихәымгарақәа адунеи иацәиҵәахырц атәыла
дуӡӡаҿы аихатә ԥарда лашьҭны ирлашьцеит. Нас имаҵуарқәа
ирыдиҵеит «ауада лашьцаҿы ацгәы еиқәаҵәа ркырц», уи уа
ишыҟамыз шидыруазгьы.
Уи дара рметод акәын ауаа рнырҵәараҿы.
Ҩынҩажәатәи ашықәсқәа рынҵәамҭаз Сталингьы, Бериагьы, ақырҭуа интеллигенциагьы рхы ааидкыланы ирыӡбеит:
1. Қырҭтәыла «имыцхәны» иаланхо ажәларқәа наҟ
иалыргарц.
2. Аԥсны ақырҭқәа рыла идырҭәырц, аԥсуаа қырҭуартәырц.
3. Аҩадахьтәи Кавказ ала Қырҭтәыла адгьылқәа дырҭбаарц.
Абасала, Қырҭтәыла «аҽрыцқьареи» «аҽырҭбаареи» рҿы
«иаԥырхагаз» ажәларқәа, рыг-рҿы амырҳәаӡакәа ихырҵәаны,
уаҩ дахьнымхоз ацәҳәыраҿ иганы икарыжьит, ишәҭахызар
шәынха, ишәҭахызаргьы шәынҵәа ҳәа нараҳәаны.
Аҵыхәтәан урҭқәа зегьы ианрықәыӡбагьы, адунеи
ҭшәамхаӡеит ахәымгацәа рзы.
Сталин Асовет ҳәынҭқарра анааирҳә ашықәсан, 1928
шықәсазы Қырҭтәыла, Гуриа ҳәа иахьашьҭоу, диит Едуард
зыхьӡыртәыз даҽаӡәых. Қырҭтәыла «аҵеицәа хьӡырҳәагақәа»
рԥынҵа дылкылшәазшәа, ҵәҩанҵәыҟа ахалара дазхианоуп уи
дышҩаҵшәаз, аха урҭ «риеҵәахәқәа» анкыдшәа, ҵәҩанҵәыҟа
дызхамлакәа, краамҭа деикәҟьашон, кылаарак збозар ҳәа.
Ашықәсқәа цон, аамҭақәа рҽырыԥсахуан, Едуардгьы,
аинҵәыш еиԥш, иҽиԥсахуан: зны дкоммунистын, зны
ддемократын, нас дфашистхеит.
Аха уаанӡа, ҵәҩанҵәыҟа аԥырра иҽаназыҟаиҵоз аамҭа
иақәшәеит, Қырҭтәыла абацәа уи аҭоурыхтә лахьынҵа
анырыӡбоз, уи анагӡараз астратегиатә план аныҟарҵоз. Урҭқәа зегьы аҵыхәтәан уасиаҭк ирзаҩызахеит Едуард дназлаз
аԥацәа рзы, абацәа рҟнытә. Едуард усҟан акомҿар рԥызацәа
дыруаӡәкын, иаркы-ирцәҳәа дыҟан.
Ачарҳәара уны ахымаҭ еиԥш дкылҵәраан Қырҭтәыла
данахагыла, раԥхьа Аԥсны дажәлеит, кыргьы дрычҳан, аха,
нас аҵыхәтәан ҳажәлар, дзакәыҵәҟьаз анеилыркаа, усҟантәи
арежимгьы иацәымшәакәа, атрышә иасны дықәырцеит. Зхы
пату ақәызҵо дыԥхашьаргьы ауан, аха, мап, шәареи ҳареи
ҳаишьцәами ҳәа иччара ҿыӡлааӡа «ашьҭахьтәи ашә» ала
даакылсит, акгьы ҟамлаӡазшәа. Усҟан, хымԥада, игәы
дҭаҟәындҟәындуан: «Ишәсырбап!» ҳәа.
Иааит уи аамҭагьы. Асовет ҳәынҭқарра анеилаҳа, Москва
усда-ҳәысда иалахаз акариерист, уи ичҳауа дыҟазма, 1921
шықәсазы иабацәа ишыҟарҵаз еиԥш, Урыстәыла ацхыраарала иԥсадгьыл аҿы аиҳабыра ахҳәаны, Қырҭтәыла
дахагылеит еиҭа.
Шеварднаӡе игәҭакы хада, иабацәа еиддыргәагәалаз
Қырҭтәыла аиқәырхара акәын – уажәы уи аилаҳара иаҿын.
Аладахьтәи Уаԥстәыла бџьар мцала иаҳзеиқәкуазар ҳәа
аибашьра ишаҿыц иаҿын. Арахь иааԥшызар, аԥсуаа
Қырҭтәыла алҵраз раԥхьатәи ашьаҿа ҟарҵахьан.
Ари збаз Шеварднаӡе: «Уажәшьҭа иазхоуп!» – иҳәан,
хыма-ԥсыма Уаԥстәыла аибашьра ааникылеит, уажәшьҭа
аԥсуаа аҩбатәи ашьаҿа еихыргаанӡа напы рылеикырц. Аха
Аԥсны Уаԥстәыла акәмызт, уи нап алакра даара ишәарҭаз
усын. Раԥхьа иргыланы Урыстәыла ақәыршаҳаҭтәын. Убри
иазкны Даӷомыс иеиқәшәеит Урыстәыла Апрезиденти иареи.
«Қырҭтәыла акзаара шәарҭахеит, уцхыраара сҭахуп, –
иҳәазар акәхап усҟан иара, – нас Кавказ уусқәа сара
исырманшәалоит… Иугәаласыршәар сҭахуп, Борис Николаи-иԥа, Аахыҵ Кавказ аурысқәа шәнапаҿы ианаажәгоз, агәашә
шәзаазыртыз ақырҭқәа шҳакәу!»…
Уи ала Апрезидент игәиҽаниҵеит: «Уажә иаҭаххар,
аркрагьы ҳалшоит!»…
Усҟан шьыбжьхьа ҳәа какалк ркхьан…
Уи ала Шеварднаӡе игәы ирҭынчыргьы ауан, аха Аԥсны
«былды» здырҳәахьаз ҳаӷа шьахәла идыруан аԥсуаа
рырҭаслымра ус ишымариамыз. «Ашхырцәаӷьҭра аҵәы
ҭысшьуеит, аха иаразнак исзымхәаҽыр!»
Ари азҵаара агәҽанызаара инаҭеит.
Ақәыџьма ааԥҭра ианҭало, жәантә иакәшаны иԥшыхәуеит.
Шеварднаӡе инықәыршәны Америкатәи Апрезидент
дизцеит. Уи уаҟа еиҳа иҽааиртит, хымԥада.
«Аԥсны аурысқәа исцәыргоит, усыцхраа, – иҳәеит иара. –
Сара ажәа усҭоит Қырҭтәыла ҩажәижәабатәи штатны
ишыҟасҵо ала. Ус анакәха, Аахыҵ Кавказ зегьы шәнапаҿы
иҟалоит…»
«О, ҟеи!» – иҳәазар акәхап Апрезидент.
Ргәырҽаниҵеит, «зымҩа кыз» аерманцәеи Ҟарабах
ҵәымӷны згәы иалаз азербаиџьанцәагьы. Ҳәара аҭахума, хазхазы еибамырдырӡакәа: аӡәы акы, егьи даҽакы иаҳәауа.
Уигь азимырхеит.
«Ӷьал-палк ҟалозар, заа иудыруазар сҭахуп», – иҳәан,
Ҭырқәтәыла Апрезидентгьы илымҳа инҭишьит. «Ушьҭан
ҽԥныҳәак сиҭар аҵкыс, идыруазааит, дысҭаххаргьы ауеит»,
– игәахәзар акәхап.
Абаагәара еиԥш дзықәгәыӷуаз Кравчук ицәиҵәахуаз
арбану! Урҭ аҳәынҭқарра дуӡӡа ахырбгалараҿгьы блала
мацара еилибакаауан, избанзар, еилабааз аимпериа урҭ
ртәылақәа «хәаҽны» иаман, ирҭахын ахақәиҭра рхазы, даҽаӡә
изы – мап!
«Аԥсны ансыцәца, Ҟрымгьы цеит ҳәа иԥхьаӡа! – ӷәӷәала
игәиҽаниҵеит. – Иахьа уи аҩыза ашәарҭа ҳҭагылоуп уареи
сареи».
«Хьаас иҟоумҵан, сҩыза! – иҳәазар акәхап Лионид Макар-иԥа. – Уаԥсҵәык иҟоу ажәлар уиаҟара ишәарҭахарым.
Ирымукәа рыҽдыртапанчар, «хьи!» ззымдыруа ҩбаҟа
баталион ахохолцәа узынасышьҭуеит. Уаҳагьы аҭахӡам. Урҭ
«ҳорылкак» рыхәлоуҭәаргьы ирызхоит».
«Иреиӷьу ақырҭуа кониак! – имҳәакәа дыҟам Едуард. –
Ԥара-шьаракгьы сеигӡом».
Абасала, аҟама аҿы еиԥш, иҿы нарҳәы-аарҳәуа иусқәа
еиқәырҽаҽаноуп атанкқәа рышьҭыбжь гәыҭшьаагаха, аԥсреи
аӡреи, абылреи арбгареи рымҽхакны Аԥсныҟа ишжәиҵаз.
Ҵаҵӷәысгьы иаиҭаз, «аихамҩа аблокада азызуз» аԥсуа
екстремистцәа рҭыԥ рықәҵара акәын.
Абас ауп еиҭах ҳажәлар рлахьынҵа Аԥсны анҭыҵ
ишырыӡбаз. Ус иҟан жәытәнатә аахыс.
Абжьаратәи ашәышықәсқәа раан Византиааи аџьамцәеи
Аԥсны еимаркуан.
XIX ашәышықәсазы аурыс ҳәынҭқари аҭырқәа султани
Аԥсны еимаркын, аха нас еизааибагеит: «Аԥсуаа шәара
ишәымаз, Аԥсны ҳара иҳамазааит». Абасала, ажьи анаԥхыци
еиҟәырҭхеит.
Асовет аамҭазы, оҳ, гәышьа, уажәшьҭа ахақәиҭра нагӡа
ҳауит ҳәа рхылԥа аҵыс шҭаҳәуаз, Сталин Аԥсны ԥсаҭатәыс
иԥсадгьыл Қырҭтәыла иаиҭеит, уи ала ҳрыцҳара адаҟьа
ҿыцгьы аартын.
37-38 шықәсқәа рымацара аагозар, уажәтәи аиба
шьраҿы шықәсык иҭахаз аҟара ҳажәлар рҵеицәа усҟан
иршьит. Урҭ ҳажәлар рхыԥхьаӡараҟны х-процентк инеиҳаны
иартәоит. Астатистика излаҳәо ала, усҟан аԥсуаа ҳхыԥхьаӡа
ра 65 нызқьҩык ҳакәын иҟаз. Аибашьра ианналага, иаанхаз
15 нызқьҩык уи иаҿарыжьит. Урҭ рахьтә 5500-ҩык ҭахеит. Ус
анакәха, 24 процент аԥсуаа аибашьра ирышьҭит, 8,4 процент
ҭахеит. Нас нап адыркит иаанхаз ассимилиациа рзура. Убри
алагьы Аԥсни аԥсуа жәлари рлахьынҵа ҵыхәаԥҵәала иӡбан,
дара ртәала.
Саԥыҩланы исҳәар сҭахуп: абарҭқәа рдыруан азоуп аԥсуа
еибашьцәа, алымқәа реиԥш, изеибашьуаз.
Убри азоуп уажәы, аибашьра ашьҭахь, зыԥсадгьыл ахь
ицаз ақырҭқәа еиҭах Аԥсныҟа рырхынҳәра мап зацәыркуа.
Абас аамҭа-аамҭала амчра еиқәаҵәақәа Аԥсни аԥсуа
жәлари рлахьынҵа рыӡбон Аԥсны анҭыҵ. Аҵыхәтәан, хыхь
ишысҳәахьоу еиԥш, ҳажәлар рлахьынҵа Даӷомыс ирыӡбахт.
Убасҟан ауп ҳҵеицәа хьӡырҳәагақәа рлахьынҵа анырыӡбозгьы. Уи «Қырҭтәыла акзаара» ахьӡын. Аха избан уи азы
жәларык ԥсаҭатәыс изыҟалаз Асовет Еидгыла анхы-бгала,
уи ахьӡгьы ахьымӡӷгьы Урыстәыла афедерациа ахы
иаднаҵеит. Ус анакәха, Қырҭтәылеи Аԥсни аимак анроу,
абжьаҟазара уны, реимак аҭыԥ иқәызҵашаз Урыстәыла
акәын. Аха аибашьра ианалага, – «Уи дара рыҩнуҵҟатәи рус
ауп, – иҳәеит Урыстәылатәи Афедерациа Апрезидент, –
реимак дара еилдыргааит. Ҳара урҭ реимак ҳҽалаҳгалаӡом.
Ишԥа нас ҳара ҳарԥарцәа Аԥсны иҭаҳархону?! Мап, уи
алҳаршом ҳара!»
Сара исзеилымкааит уи иаанагоз: иаарту чарҳәаразу,
ицхырааҩцәа дымҩахырҟьоу? Избанзар, Аџьынџьтәылатә
еибашьра Дуӡӡа аан анемец фашистцәа Урыстәылоуп изықәлаз,
урҭ реимак дара ирыӡбааит, ҳара ҳҽалаагалаӡом ҳәа инаскьаны
имгылаӡеит аԥсуаа. Урҭ рҵеицәа аурысқәа ирывагыланы Москва
рыхьчон, Урыстәыла рхы ақәырҵон, Украина, Белоруссиа…
рхақәиҭтәразы еибашьуан, ашьа карҭәон, иҭахон. Нас урҭ зегьы
баша еибашьуазма?! Баша иҭахама?!.
Еилкаахеит уи ачарҳәараҿы Шеварднаӡе ԥахьатәи
иқьаҳиа, уажә Урыстәыла адәныҟатәи аусқәа рминистр
Козерев ихараз шырацәаз. Аҵыхәтәан Апрезидент ипозициа
иԥсахит. Уи ауп ҳаиқәзырхазгьы.
Абасала, ҳажәлар рҵеицәа налагылеит рыԥхыӡ иаламшәоз аибашьра. Ҳажәлар нҭагылеит аԥышәара дуӡӡа.
Ҳаԥхьаҟа урҭ ирԥеиԥшын ахҵәара, амлакра, ахьҭакра; жәашықәсала ԥхӡашала идыргылоз рынхамҩа архәашара,
ақыҭақәа рықәблаара, ақалақьқәа реилаԥыххаара. Нас
мышкызны аҭоурыхҩҩцәа ирыҩуазар акәхап:
«Урҭ ашықәсқәа раан Аԥсны иқәыҩуан ҵыхәаԥҵәарак
змамыз ахысбыжьқәеи игәыҭшьаагаз аҳәса рмыткәмабжьи.
Ажәлар анааилагылоз џьабаа усын иҟаз: ма рҵеицәа
фырхацәа ржуан, ма еиҭаргон. Аҳәса ашәы рхьыссы иршәын,
игәынқьуан зыԥсыбаҩ змоуз ахацәа. Аԥсадгьыл ахьчаҩцәа
хацәнымырха еибашьуан. Иџьабон Аԥсны, иџьабон ажәлар,
аӷа игәаӷ ргәаҵаҿ еилашуан. Урҭ зегьы шәиԥхьыӡ згымхаша
џьнышк ирҿиаз акәын».
Раԥхьатәи амшқәа раан урҭқәа зегь раԥхьаҟа ирԥеиԥшыз
хлымӡаахын. Аха уажәы урҭ ирызхәыцуадаз, ихьчатәын
Аԥсадгьыл, ихьчатәын ажәлар – урҭ рыҩбагьы еиԥшны
ишәарҭан.
Ҳаҭыр зқәу аԥхьаҩ, сажәа сроуцәазар, саҭоумҵан, араҟа
сызлацәажәоз ажәлар змырӷьацоз аибашьрақәа ирхылҿиааз
рхьаа ауп, ргәырҩоуп, ргәаҟроуп. Урҭ сара ҭоурыхла акәӡам
ишыздыруа, хаҭала сырхаануп аибашьра хлымӡаахқәа ҩба:
раԥхьатәи аналагаз жәы-шықәса схыҵуан, ашьҭахьтәи аан –
хынҩажәа. Ус шакәугьы, ԥыхьатәи аахыс хынҩажәи хәба
шықәса шҵуагьы, слымҳа иҭыҩуеит ҳабацәа ргәынқьбжьи
ҳанацәа рмыткәмабжьи, сыбла ихгылоуп ахацәа рҿаҳаҿымҭреи, аҳәса ршәиқәаҵәеи. Иҟам иахьа ҳҵеицәа рхы зқәырҵаз
Ҳаԥсадгьыл дугьы, ахьымӡӷ дамыӷ заадырхаз сталинизмгьы,
аха иҟоуп урҭ ҳҵеицәа рфырхаҵара, урҭ рыхьӡ-рыԥша.
Уажәтәи ҳаибашьра иагьа ахьаа ҳнаҭазаргьы, Ахацәа рхацәа
Рыԥсадгьылҵәҟьа акәын ирыхьчоз. Убри азоуп урҭ хацәнымырха аӷа цәгьа изиҿагылаз, ианхьаҵтәызгьы ихьамҵкәа рхы
зидыршьылоз, убри ауп аҵыхәтәан аиааира дзыргазгьы.
Урҭ аибашьрақәа исырҭаз анырреи ҳфырхацәа рызгәдуреи ирхылҿиааз сҩымҭақәа абраҟа шәҟәык аҿы еизызгеит.
Аџьынџьтәылатә еибашьра Дуӡӡа иалахәыз, аиааирагьы згаз
асовет жәларқәа зегьы рзы уи аибашьра уажәшьҭа иҭоурыхуп,
иҳашьҭанеиуа абиԥарақәа ирдыруазароуп, иагьазгәдузароуп
уи аҭоурых ду арҿиараҿы ҳажәлар рҵеицәагьы шалахәыз.
Аибашьра ахаҭа бнауаҩроуп, аха Аԥсадгьыл ахьчаҩцәа рзы
уи фырхаҵароуп. Убарҭ Афырхацәа ирхаҭарнакыз роуп абри
ашәҟәаҿы зыӡбахә сымоу. Урҭ ҳара ҳрызгәдууп.
Агәашә анҭыҵ аӷьал-пал еиԥшыз урурбыжьқәак аагеит. Ари
заҳаз Ан лцәа дынҭӡыӡаан, ашырҳәа аԥацха даадәылҟьаны
агәашә шыҟаз днаԥшит. Агәашә анҭыҵ, ара ду амҵан, гәыԥҩык
ауаа, зшьара иқәҟьаз шьоук реиԥш, еилауаҭыруан. Днаԥшны
иҟоу лзеилкаауам, лԥацәа уаҟа ирылоугьы лыздыруам.
Иаарццакны уахь лҿыналхашәа луит, аха иҟалаз лхаҭа ишылзымдыруазгьы, цәалашәара бааԥсык лоун, лшьамхқәа лыҵаҟәало далагеит, агәашә аҿынӡа дызнеиуам. «Анаџьалбеит
закәытә рыцҳароузеи иҟалаз?!» – аҭҳараҳәа еисуаз лгәы
иааҭылҳәааит, уи дзыцәшәауа гәыҩ-ҿыҩк шлымамгьы.
Лыҷкәынцәа роуп зегь раԥхьа дзызхьааз, аха урҭгьы усҟак
дрыцәшәартә иҟам, ихацәоуп, амаҵура иалоугьы ыҟоуп – зегь
акака ирҿуп. Акызаҵәык уажә уи дзыршәаз ацәалашәара
бааԥс илоузи уи шьақәзырӷәӷәоз ллаԥықәшәеи ракәын. Урҭ
ибаша-машоу нашанамызт: хымԥада хлымӡаахк ҟалеит!
– Иҟалазеи, нан, иҟалазеи, цәгьароу, бзиароу?! – агәашә
аҿынӡа анеира лцәырацәаны лыбжьы налыргеит Ан,
исаҳарызеишь ҳәа лгәы шәаӡыӡо.
Гәыԥҩык ауаа ааиларгьежьны инарыдҟьаз арԥыс, Ан
лыбжьы дамшьҭыкәа деиқәԥах дааннакылеит. Дааннакылеит
аҟароуп, аха ибз ихәлашәазшәа, уаҳа ажәакгьы ихәлымшәаӡо
дышьхынԥсыланы уа даанхеит: дцангьы дызцом, даангылангьы дзаангылом, дгылоуп ихы икәаҽ. Ҽеи шыҟам уажәшьҭаҵәҟьа агәра ганы уажәы-уашьҭан иааиҿыҵшәарызеишь
ҳәа Ан дышизыԥшуаз, арԥыс дааиԥхьхәыцаан, али-аԥси
рыбжьара дныҵашәкәа дцеит. Изымгәаӷьит быжьҩы ахацәа
ран ахлымӡаах шыҟалаз лаҳәара.
Ан лыбаҩқәа еиҿышәшәаны лцәа инҭаԥсеит.
– Шәуаами, абаақәа, ишәҳәа, изакә рыцҳароу иҟалаз? –
дааӷьаҵәы-ӷьаҵәын, лыԥсы лқьышә иқәкны еиҵаӷәӷәа игылаз
рахь лҿыналхеит, лкасы лыхԥаа. Урҭ аусурахьтә шьыбжьон
аԥсшьараз иааиуаз лгәылацәа ракәын.
– Аибашьра иалагеит, – иҳәеит аӡәы, ашәаџьҳәаҩ иеиԥш
ихы икәаҽы. Даҽа ажәақәакгьы иҳәеит, аха урҭ уажәшьҭа Ан
илаҳаӡомызт. «Аибашьра! Аибашьра! Аибашьра!» – абри
акәӡан уи уажә илаҳаӡоз. Илаҳауан, асаркьал абжьы еиԥш,
ллымҳа ҵнахыртә ҵыхәаԥҵәарак амаӡамкәа; илаҳауан,
аҳәҳәабжь еиԥш, игәыҭшьааганы.
Ан баҩ-баҩы дшеиҿышәшәоз даахынҳәит, лыԥсы лқьышә
иқәкны. Лыбла ихгылон ахлымӡаахеиқәаҵәа ҳәа ззырҳәауа.
Аҳаирпланқәа игәыҭшьаагаха ажәҩан ҵырҟьон… Абзарбзанқәа улымҳа ҵырхуан… Ихәаш-хәашон ақалақьқәа…
Ибылуан ақыҭақәа… Иҭахон ажәлар. Ҳәҳәаран, ҟааран, аҳәса
рхәыҷқәа шьҭԥаа ршьамхы рҽадыргон. Ахацәа абџьар кны
хаҳәырҵәиа аӷа иҿагылан, рымч ақәымхауазаргьы ихьамҵкәа
рхы идыршьылон. Убасҟак еилашуан урҭ ргәаӷ.
Ан хлаҳәада уажәы-уажә лыбла иаахгылон аӡә дубар аӡә
духашҭуа лԥацәа рыбыжьҩыкгьы. Урҭ убри аибашьра амца
шыра иалылбаауан… Анахьгьы арахьгьы еибашьран,
ажәларқәа еибашьуан! Абри акәын Ан илызхымгоз, абри
абнауаҩра акәын лхаҿы илзаамгоз…
Ауха Ан ашьҭалараз дышьҭалт ҵабыргуп, аха лацәааихьшьк ҟалымҵеит. Уажәы-уажә лцәа дҭаӡыӡаауан, аҭуан
амыҩрны лыҷкәынцәа ирықәҳарашәа лгәы иабон. Ацәара
акәым, лиарҭа лҽылзагәыламкит. Аҵых агәы еиҩнашахьан
еиԥш, лԥацәа рыцәа аԥсымҭазы дҩагылан, лшьацәкьарақәа
дрықәгылан, ашьшьыҳәа урҭ ахьышьҭаз ауадақәа руакы
дныҩнашылеит. Ҳамҭакы алашьцара далаӡырҩуа дгылан.
Лԥацәа рыцәашьҭыбжь, дазыӡырҩуан. Урҭ рыцәа ҭынчмызт.
Уажәы-уажәы иҳәыҵәы-ҳәыҵәуан, ркаруаҭқәа ҷыжь-ҷыжьуан.
Руаӡәгьы ԥхыӡла даӷьны акы иҳәеит иажәақәа еилажәжәа,
аха уи акгьы лзеилмыргеит. Уи Баҭаҟәа иакәын. Ан маҷк
днаскьаны еиҭа кыр дӡырҩит, аха уаҳа егьимҳәеит.
Аӡ еиԥш лышьҭыбжь мыргаӡакәа днеит егьи ауадаҿы.
Ҳамҭакы дгылан уаҟагьы, ауада алашьцара далаӡырҩуа.
Хәыҷҵас иҭаҳәахаа ицәалоз лԥацәа араҟагьы рыцәа
ҭынчмызт, аԥхыӡ пылҳаҭқәа ишрылаз удырратә иӷызуан,
иҳәыҵәы-ҳәыҵәуан.
Ус акә, егьыс акә – урҭ ыцәан, лацәааихьшь ҟазымҵаз Ан
лоуп.
Аӡәаӡәала, ҩыџьа-ҩыџьала Ан лԥацәа аибашьрахь
инаскьалгон.
– Акы баҳцәымшәан, ҳан, аӷа иабџьар дахаанӡа ҳара
иаԥаагоит, – илахҿыхӡа ран лгәы дырӷәӷәон, – Аԥсадгьыл аҳақ
ҳара ҳахьчоит.
Урҭ аӡәы днаскьалгацыԥхьаӡа ԥсык лхыҵуан, дак лылԥсаауан, аха уи лынлырԥшуамызт лара.
– Шәан шәара дшәыкәырбануп, хьымӡӷ шәымган,
шәҩызцәа ахьцо Аԥсадгьыл ахьчара шәцоит, – игәыдкыл-хыдкыл, сасра ицошәа, рымҩа иқәылҵон. – Сара аҩны сыҟоуп,
нан, хьаас сҟашәымҵан. Сымч зықәхо шәаб ихәшҭаароуп,
шәара шәхынҳәаанӡа уи сара исыхьчоит ламысла.
Уаҳа лаӷырӡы цәыкәбарк урҭ лԥацәа идмырбаӡакәа
инаскьалгеит Ан. Усҟан акәым, ҵасым ҳәа, уи ашьҭахьгьы
лаӷырӡык усгьы илалмышьҭит.
Аҵыхәтәан аҭаацәа иреиҵбӡаз Сасрыҟәа иашьцәа зегь
ахьцаз аибашьра дцон. Аусҳәарҭаҿы иарҳәеит уара
уаанкылара азин ҳамоуп ҳәа, аха иара имуит. «Ҳан шәнапы
дануп, сара сашьцәа ахьцаз сцоит», – иҳәеит иара.
Ан уажәраанӡа лԥацәа аӡәы днаскьалгацыԥхьаӡа егьырҭ
дахьынарыхәаԥшуа лгәы рӷәӷәауа дшааиуаз, уажә реиҵбӡагьы днаскьаганы данаахынҳәы, аԥсы гага еиԥш, лынаур
мацара еиџьыԥ-еиџьыԥуа аарла аҩнынӡа иааит. Ус акәын
уажәы лхы шылбоз, зылахь еиқәшьшьы игылаз аԥацха ашә
аартны дныҩнашылеит. Уи уажәы иҭацәыз ашьхымӡаҭра
акәын изеиԥшыз: иабаҟоу ацха саранџьла изчаԥоз ашьха?!
Иабаҟоу урҭ аууҳәа ирхылҵуаз абжьы?! Еиҵахьшәашәа, бжьы
ҩнымыҩӡауа, иууаӡа игылан аԥацха.
Аҟәардә даахан, амца ахы шеиҿакымызгьы, ахәшҭаара
ааигәа днатәеит Ан дынкахәыцуа. Лгәы ҭацәны, лхы ҭууа
акәын уажә лхы шылбоз. Азаҵәра деивнагон, лыҩны бахҭаны
акәын лгәы ишабоз, агәҿыӷьра дархагон. Лыбла иаахгылеит
дҭацан абри аҩны раԥхьа данааҩнанагалаз. Усҟан иҭаацәара
маҷын – ланхәеи, лабхәеи, лхаҵеи лареи ракәын иҟаз.
Иаалгәалашәеит усҟангьы зны-зынла лымацара абас аҩны
данаанхалозгьы шыҟаз, аха уи лызаҵәра гәкаҳаракгьы
гәҿыӷьракгьы ацмызт, избанзар, уажәы-уашьҭан ланхәеи
лабхәеи, ма лыԥшәма, ашҭа ишҭалоз лдыруан. Уажәы?! Шаҟа
уахи-ҽни дыԥшраны дыҟоузеи уажәшьҭа?! Насгьы закәытә
ҵыхқәахараны, мышқәахараны иҟоузеи дара! Аӷәыӷраҵәҟьа
лцәыӡрым, аха иалҵшәахозеи уи аӷәыӷра?
Ан абас дшынкахәыцуаз илеихашәа ихәлеит. Ашҭаҿы
аҳәарақәа еибарҟаауан, агәашә аҿынтә ажәқәа рыӷызбжьы
ааҩуан.
– Сыԥсы шәамандаз шәара, – лҳәан, лхәыцрақәа
даарылҵын, деиханы дҩагылеит аҵыхәтәан. Ажәгәараҿы
ажәқәеи аҳәарақәеи неиулыжьын, ус иаҭахызшәа, уаҳа
дырзымԥшӡакәа деиџьыԥ-еиџьыԥуа даахынҳәит. Алуқәа
лышьоушәа акәын уи уажә лшьаҿа шеихылгоз. Адунеи
ахьанҭара дшаҵаз дааин лыхәшҭаара хьшәашәа дныҽҳәатәеит, лхы лыкәаҽ, дынкахәыцуа. Уи лхәыцра, уи лхьаа,
уи лгәырҩа лыхәшҭаарашҟа ииасыр, акәызҭхақәа шны рхала
амца ркуан. Убасҟак дырбылуан ахьааи агәырҩеи, убасҟакгьы
илықәыӷәӷәон урҭ рыхьанҭара.
Ус, иаалырҟьашәа, лхәыцра ниалгеит ажәгәараҿы
еиулыжьыз ажәқәеи аҳәарақәеи рахь. Лабацәа рхаан мшаԥы
аҽны акәын ус ианеиурыжьуаз.
– Иа анцәа сумыҳәои, абри аибашьра ду иҟалаз лыԥхала
ҳалырга! – иаалырҟьашәа дааматанеит Ан. – Схәыҷқәа унапы
иануп, рызхара ирзымбац аԥсҭазаара иахумбаан.
Ан фырџьанк шьҭыхны, ишаԥу еиԥш, анцәа улԥха ҳаҭ ҳәа
дымныҳәацкәа! Мамзаргьы аҵыр-ҵырҳәа ианаамацәыслак,
аҵықьҳәа ихысаанӡа, «Анцәа ҳрыцҳашьа!» лымҳәацкәа!
Илҳәахьеит, насгьы шаҟантәы! Аха қьырсианҵас ма
мсылманҵас уахәамак, џьаамак дыҩналаны ахаан Анцәа ма
Аллаҳ димыҳәацызт. Илыздыруамызт уи матанеиракгьы. Уи
қьабзны ирымамызт лаб игәараҭаҿы, иара убасҵәҟьа нас
зыҩнаҭа дыҩнанагалазгьы. Аха уажәы гәырҩала дбылуа,
лхәыцра хлымӡаахқәа деивыргауа даналага, илыӡбеит Анцәа
ду диҳәарц, ҳаиҳа зымчу драшьапкырц. Убарҭ роуп уажә
гәыӷырҭас илымаӡоу. Анцәа иашьапкра, матанеирак усгьы
илыздыруамызт, илыӡбеит лгәаҵантә иаауа гәаҟ-ажәала
дматанеирц, дгьыли жәҩани ирхылаԥшхәу драшьапкырц. Ус
зегь зымчу ҳәа аӡәыр дыҟазар. Дыҟоуп рҳәон лабацәа, аха
урҭгьы аҵәца кны ианныҳәоз акәын. Ус акәу, егьыс акәу, Ан
агәыӷра лыман «Зегь зымчу» аӡә дшыҟоу. Уажә илыӡбеит
лыԥсы ҩҭыкәкәаа диашьапкырц убри зегь зымчу.
Ан, абарҵахь дындәылҵын, лҿы лыӡәӡәеит, мпахьшьы
цқьала илырбеит, нас лыматанеира лхы-лгәы иҭагӡо
дааҩнашылан, лкасы лыжәҩахыр ахь днаханы, шлацк
зламшәацыз лыхцәы еиқәаҵәа лнапы налшьны, ҭаацәак
зааӡахьаз ахәшҭаара аԥхьа лшьамхы ларсны даагылеит.
Ахаан иҟалымҵацыз ахьыҟалҵаз акәхап, лыгәгьы аҭҳараҳәа
иааисит. Нас лыԥсы маҷк иааивганы лнапқәа дҩарыхан,
лыбжьы хәыҷы-хәыҷла иҩаҳаракуа дналагеит:
– Сшамкәа сызшаз о, Анцәа ду, суҳәоит, суашьапкуеит,
сыӷра иҭшаз, сыкәа иҭаԥсаны исааӡаз схәыҷқәа еибгаеизҩыда сыла иаурбарц! – лҳәан, лнапқәа дларыхан, лгәы
иаадкыланы днахырхәеит. – Аӷа иаԥхьа дара рабџьар
еибагааит, – лхы дҩахан инацылҵеит, – аҟәраан ршәага
ацәаҳа мчы амазар аиҳа амч рмоуааит урҭ схәыҷқәа ирҿагыло
раӷацәа. Харада-барада иҳақәлаз, Ан лҳақ рыдгьыл
арҵысааит, рыҩнқәа архәашааит, рӡиасқәа хыҵны ирыҵалааит! Сара сшамкәа сызшаз ухьышьаргәыҵа сакәы-хшоуп,
суҳәоит сажәра умырцәгьарц, сыҷкәынцәа улаԥш хаа
рхызарц. Сара исҭахуп урҭ ркәырбанс схы ҟасҵарц.
Абас ҳәаны, Ан дхырхәауан, ахәшҭаара агәы злачаԥаз
ақьырмыт дагәӡны лҽыҩеиҵылхын, лнапқәа еихышьны лгәы
иадкылан, дҟәынд-ҟәындуан ҳамҭакы: «Анцәа ду суҳәоит,
исҳәаз доуҳазааит, «амин» рықәзааит! Ухьышьаргәыҵа
сакәыхшоуп, исҳәаз доуҳазааит».
Ан дгәаҟуан, дбылуан, лыматанеирагьы убри акәын
илзырҳәауаз, аха уи лгәаҟра алалхылгарц акәмызт, агәра
ганы дыҟан иаалҿыҵшәауа зегь зымчу, зегь ирхылаԥшуа
ишиаҳауа, уимоу лара илаҳауам акәымзар, иҟалап, «амин!»
иҳәазаргьы, избанзар, уи лгәаҟра, луазырра игәаҵаҿ имнеирц,
дрыцҳаимшьарц залшом.
Абасала уи лгәы рҭынчны, схырқәақәауа стәар схәыҷқәа
ԥхыӡлагьы ирбап лгәахәуан, ашьҭаларахь лхы лырхеит. Аҵх
агәы еиҩнашахьан. Амаҵурҭа ауадаҿы икҿасаз ацәардаӷәы
кәахьчак нықәлыршәын, амарҭақ аалхчнылҵан, ԥхын хызак
лықәыршәны, днышьҭалеит. Лԥацәа рылымкаа лхы ахылбааит лиарҭаҿы ашьҭалара. Иагьылыӡбеит урҭ хынҳәаанӡа
уи лцәардаӷәы уаҳа илымԥсахырц…
Абас ирылагеит ҵыхәаԥҵәарак змамыз Ан лызаҵәра
амшқәеи аҵхқәеи. Уажәраанӡа аҩны-адәны, рус-рҳәыс
напырацәала иахьӡозҭгьы, уажә лара аӡәзаҵәык зегьы
дрыхьӡар акәхеит. Аибашьра ицоз рус ныжьны ицон… Ан
уажәы уигьы дазхәыцуан.
Ачымазаҩ гәаҟ леиԥш дыцәашәа-дыцәамшәа дхьаԥиаӡа
ацәардаӷәы дахьықәиаз ашара адәы ианаақәла, деиханы
дҩықәтәеит. Быжьҩык ахәыҷқәа зааӡахьаз иагьа ҵых
ԥылҽхьан, аҵхқәа анкьаҿызгьы ианоузгьы, аха уахатәи аҵх
еиҳаз ҵых лхылымгацызт, зегь реиҳа ишкьаҿызгьы. Аҽеилаҳәара дауадхалахуаз, аӷәы зылсны иҟаз лывара дысӡа,
деиханы дҩагылан, дышиашаз ашә аартны дындәылҵит. «Ари
Быџьгәагьы аибашьра дыргама, мшәан!» – есышьыжь
дзышьцылаз рыбригадир ибжьы ахьылмаҳаз џьашьаны лгәы
иааҭылҳәаан, днаӡырҩы-ааӡырҩит Ан, аха бжьы лмаҳаит. Нас
лҿы ӡык нақәҭәаны, лырахә-лышәахә рҭыԥ инықәылҵан,
шьыжьхьа ҳәа какалк кны, инықәыршәны рыбригада аҭаҭын
ахьеиҭарҳауаз дцеит. Ҽԥныҳәак дацәшәаны акәым, «Зегь
аибашьразы!» анырҳәоз, быжьҩык аибашьцәа рыхәҭаа уалны
илықәызшәа лгәы иабон.
Лҩызцәа ҩыџьа ракәын инеихьаз. Ан дшырбаз еиԥш,
иџьашьаны инеидыхәыҭ-хәыҭлеит:
– Банаџьалбеит, ани иаауа дыббоу?
– Ассир, лара лакәҵәҟьоума бара?!
– Лхаҭаҵәҟьа!
– Закәытә гәузеи илымоу!
– Лыҷкәынцәа раҳаҭыраз акәхап, сцәа шәмырҟацозар
шьҭа сабажәгауа лҳәар, гәыбӷанс илуҭозеи?
– Ус лымҳәеит бымбои!
Ан лҩызцәа данаарыдгыла, уажәраанӡа еиԥш, дыччашәа
ҟаҵаны:
– Бзиа жәуааит! – лҳәан, аԥсшәа наралҳәеит. – Быџьгәа
иахьа ихабар збаӡом, дабацеи, мшәан?
– Уи ашьыжь анаашарккауаз, акиҳәа ҿыҭуа дҳалсны дцеит,
аусҳәарҭахь акәхап дахьцаз.
Ан дааиԥхьхәыцын:
– Иахьа ашьыжь ибжьы ансмаҳа ихьзеишь сгәахәын, –
лҳәеит уаҳа ацымҵакәа.
Минуҭқәак рхала-рҵыхәала иааираны иҟаз зегь еизеит. Урҭ
– аҳәсақәеи, аҭаҳмадцәеи, ашкол иоурыжьхьаз ахәыҷқәеи
ракәын. Иааилак зегьы, дсасны дрыднагалазшәа, иџьышьаны
Ан лакәын изхәаԥшуаз: «Аригь даама?! »
Лусураҿгьы, лцәажәараҿгьы иҷыданы лхы дацклаԥшуан
Ан. Ашьыжь ҩыџьа лаԥхьа иахьаазгьы, ҽԥныҳәак лоузар еиԥш
иԥхьаӡаны, лхы гәыбӷан алҭон. Абригадир ашьыжь ҿымҭкәа
дахьлывсыз дазрыцҳашьаны шакәыз уажә ианеилылкаа кыр
дархәыцит, дазхәыцит иара убас уи иҿҭбжьы дазымԥшкәа
дахьааз ииашаны ишыҟалҵазгьы.
Хәылԥазынӡа аус луан. Амра аԥсы шҭаз дасу рыҩныҟақәа
ицар рҭаххеит – уагьы рыҩнусқәа рзыԥшын, арахь калаҭк азна
афида нханы иҟан. Ан лҩызцәа еиқәышаҳаҭны ирҳәаз
даназыӡырҩы, маҷк дааиԥхьхәыцын, ҿаалҭит:
– Ари инхаз ҳхәыҷқәа рыхәҭа акәны инҳажьызшәа сгәы
иабоит, шәгәы иацәымӷымзар ҳалганы ҳцап.
Аӡәгьы иамалымкӡеит, зегь рыҩнусқәа ргәы ишыҵхауазгьы. Уигьы акәым, Ан лгәы ҟарҵарц, даара гәахәас
иԥхьаӡаны нап надыркын, ирласынгьы еиҭаҳаны иаалгеит.
Хьаа-баак лымаӡамшәа, Ан лгәалаҟара аабзиахеит.
– Ари уаҵәы иҿыцӡа иааҳԥылоит, – лҳәеит лара,
уажәраанӡа илҳәахьаз еиҭамҳәакәа. Илықәшаҳаҭны ражәа
неиларԥсеит зегьы. Урҭгьы ргәалаҟара бзиан.
Ан ԥсҭазаарас илымаз дызлагыланы аус зцылуаз ракәын.
Аҩныҟа данаахынҳәлак ҵыхәаԥҵәарак змамыз лыҩнусқәа
лызаҵәра лхадыршҭуан: лымхы лаҵатәын, луҭра ҟаҵатәын.
Ашьыжь шаанӡа ма хәылԥазы, мамзаргьы шьыбжьон
иаабжьырҟьаны лхы иахәара акы ҟалҵон. Уигьы акәым,
амшцәгьа акы аллыршон, амза каҷҷарагьы лхы иалырхәон.
Урҭ дымтәа-дмыцәа иааҟалҵоз зегьы иаурбоз – ирбоз алҵшәа
акәын. Уи акәын иагьџьаршьоз: “Дагьанбахьӡеи абарҭқәа
зегьы?!» Нас уԥшыр афронт ахьӡала идәықәылҵон: аџьықәреи аҟәыд, ашәхарҩа, акакан, араса, аџьынџьыхәа,
алаҳарҩа, аҵәарҩа, абҳәарҩа, аҩы, ауатка… Зегьы
дәықәылҵон адреск ала: «Афронт ахь. Ан лыҟнытә».
Ҽаҩраҭагаланшьҭахь, лусқәа еиԥхьбаны лызаҵәреи лареи
имшаӡоз аҵх ианаалаха шәы-ҵхык еихалазшәа лбо далагеит.
Уи уахык акәымхеит, ҩаха ракәымхеит. Уи лызаҵәра усҟан
ауп еиҳа илықәыӷәӷәауа ианалагаз. Уахык, дынкахәыцуа
ахәшҭаара дшыҽҳәатәаз, аҳаҷаҳәа даалгәалашәеит «иааг»
ада ззымдруаз хәыҷ гәарҭак ирылатәаз ԥҳәыск жәабаҟа уаса
шлымаз. Уи лхаҵагьы аибашьра дыҟан. Инықәыршәны дцеит,
аџьықәреи ахҭынҵаны аласа лымылхәҳарц.
– Банаџьалбеит, аӡәыр бымазар аибашьра амца шыра
иалагылоуп, иазыбуазеи аласа?! – иџьалшьеит дзызнеиз
аԥҳәыс.
Ан дааччан:
– Сыҷкәынцәа хьыӡрацара ицеит, ихынҳәаанӡа рызнцәҩыча акәымжәи акабеи рзызӡахырц ауп ран дрыкәыхшоуп! –
лҳәеит лара. Ан Саҭанеи Гәашьа лгәалаҟара лыманы
дахьцәажәоз аԥшәмаԥҳәыс даара лгәы иахәеит, длықәныҳәеит лԥацәа еибга-еизҩыда Анцәа илзааишьҭырц,
дзызнеизгьы ллырхәҳаит. Ҳамҭаны илылҭазшәа илхәҳаз
абзаласа деигәырӷьеит Ан. Аласахақәа лгәыдкыланы
илыманы дахьаауаз дҟәынд-ҟәындуа илхәшьадуан, шаҟа
ласа кьаҿи қалԥади рылҵуаз. Убри инаркны аҵхқәа рыхгара
еиҳа илзымариан. Ԥыҭк анылԥа, иааидкыланы идәықәылҵеит
«ажәытәтәи» адрес ала, лԥацәа зегьы асалам шәҟәқәа
шырҩуазгьы. Уи ауха лгәалаҟара бзиан. Аҵх мыцхәы
инамгацәакәа, лҿи лнапи ӡәӡәаны, есуаха иаабжьамыжькәа
ишыҟалҵалац еиԥш ахәшҭаара аԥхьа ашьшьыҳәа длышьамхнышгылан, лкасы лыжәҩахыр инықәыршәны ажәак,
џьара иаабжьамыжьӡакәа аматанеира далагеит:
– Сшамкәа сызшаз, о, Анцәа ду, суҳәоит, суашьапкуеит,
сыҷкәынцәа еибга-еизҩыда сыла иаурбарц…
Уи ауха, абжьааԥны аасҭа, ҭынч дыцәеит. Абжьааԥны Ан
лымшқәеи лыҵхқәеи, ашьамҭлаҳә рышьоушәа игәагәон.
Афронт ахьӡала акы анылшьҭлак акәын, еидарак дааҵыҵызшәа, «Оҳ, гәышьа!» ҳәа лыԥсы анааивылгоз. Уаҳа уи
гәхаршҭра ҳәа акәзаргьы гәылара днеиуамызт. Урҭ рымшира
иԥшьоу ныҳәак еиԥш, даара деиҷаҳаны имҩаԥылгон. Ачашә
ԥлакьла илӡуан ахәшҭаараҿы аԥырӷы ашыра ҩақәҳәҳәаны.
Гәынхәҵысҭала илдыруан уи ҟаԥшьӡа ианӡуа. Иааҽҳәыхны
аишәа инықәҵаны, иаакәыршан карандашьк иаҟароу быжь-цәымзак иқәыӷӷаа иқәлыргылон, нас цыра-цыра сԥычкала
ацәымзақәа зегьы хаз-хазы иалыркуан. Быжьҩык аԥацәа
ахьлымаз азакәмызт. Лаб ажьырныҳәа аан быжь-цәымзак
ҟаҵаны ажьираҿы дныҳәон. Усҟан Шьашәы ихьӡ шиҳәо еиԥш,
«Абыжьныхак, шәылԥха ҳашәҭ!» ҳәагьы иныҳәаԥхьыӡ
иалеиҵон. Уи ҵакыс иамаз шылзымдыруазгьы, лхала
аматанеира шылҵаз еиԥш, ус иаалгәалашәан быжь-цәымзак
ҟалҵеит. Ашьҭахь ауп лԥацәа рыцыԥхьаӡа шыҟаз даназхәыцыз. Уи еиҳагьы агәахәа лнаҭеит. Ус акәу, егьыс акәу,
уажәшьҭа уи наџьнатә аахыс иаԥу ҵаск еиԥш акәын зегьы
рымшира еиԥшны ишазгәалҭоз. Ацәымзақәа хха-ххаӡа
ианалырклак ашьҭахь аҩны иҩналашауа иҟалон. Ан лкасы
лхыхны, амрагыларахь лхы рханы абыжьныхак дрымҵахырхәон лхәыҷқәа рыхьчарц, рылаԥш хаа рхызарц. Уи
убасҟак гәҭыӷьӷьаала дныҳәон, дзымҵахырхәоз ракәым, лхаҭа
лгәы иахәартә еиԥш. Ас еиԥш агәахәа анлоулак, лгәаҵанӡа
аҳауа лбаашьҭны лыԥсы ааивылгон. Нас лгәылацәа аҳәсақәа
аӡәы-ҩыџьа даарыԥхьаны ҵәыцак-ҵәыцак аашьҭыхны, зира
амш азгәалҭоз иқәныҳәауан, ирықәныҳәон егьырҭгьы. Урҭ
лгәылацәа аныҳәаҿа анырку ажәак лаҩлыжьуамызт. Зегь
хәшаха лгәаҵанӡа инеиуан. Иаарҳәоз зегьы «амин» иақәшәозар еиԥш иԥхьаӡаны…
Ан лыԥсы иаԥшәман лыҷкәынцәа рысалам шәҟәқәа
кылшәшәаны ианаауаз. Усҟан дԥырны акәын аԥошьҭамҩангаҩ
дшиԥылоз. Уи аҽны хҩык рысалам шәҟәқәа еицлоуит. Уи
лыԥхыӡгьы иалашәаны дыҟамызт.
«Ҳархәҭа рыдҵа ҷыда ахьынасыгӡауа азы, ацәаҳәа
ҳақәыргыланы, аинрал аорден сиҭеит», – иҩуан Џыр. Уи
ажәабжь Ан деигәырӷьеит, аха нас цқьа даназхәыц лгәы
нкыдԥсаан аҭҳараҳәа иааисит. Аорден иоуртә адҵа ҷыда
анынеигӡа, уи убриаҟарагьы ишәарҭан. Аибашьра ахҭа
иҭагылоу имариоу уск азы аорден аурырҭахуа!
Ан лԥацәа рысалам шәҟәқәа лгәыдырӷәӷәала ҳамҭакы
илкын. Нас ашьшьыҳәа инықәҵаны, Гәдиса исалам шәҟәы
аақәылхит. Х-кәакькны ирҽыз уи асалам шәҟәгьы аалыртын,
анбанқәа еихшьало ҭынч-ҭынч даԥхьауа дышнеиуаз, цәаҳәак
лылаԥш надхалан дааннакылеит. Знык иазмырхакәа,
ҩынтәгьы даԥхьеит. «Уаҵәы афронт ахь ҳцоит, аха, сан, сара
акы бысцәымшәан. Ашьоура ҳақны иҳадуп. Уи ҳаԥсадгьыл
аҳақ ауп. Ҳанацәа шәҳақ ауп. Уи шәҳақ ҳагьахьчоит,
аиааирагьы ҳнаргоит». Урҭ ацәаҳәақәа Ан хынтә дрыԥхьеит.
Дрыԥхьацыԥхьаӡа ажәа «уаҵәы» еиҳа лылаԥш надхалон.
«Ианба «уаҵәы» ҳәа дзышьҭоу? – лгәы иааҭылҳәааит. –
Иҵуазеи уи аахыс?» Лылаԥш нақәшәеит арыцхә ахьаныз,
лнацәақәа ҵыс-ҵысуа акакала ихарҟәало иаалыԥхьаӡеит:
«Ҩажәи акы мшы!» Уи аахыс хы-мчыбжьа ҵуеит! Аҵыхәтәан,
раԥхьа дышшәаз еиԥш акәымкәа, маҷк лгәы аалырҭынчит,
изхалырҭынчыз еилкааҵәҟьаны ишлымамызгьы.
Уи нықәҵаны, хыма-ԥсыма ахԥатәи асалам шәҟәы
аақәылԥааит, лнапқәа шҵыс-ҵысыц иҵыс-ҵысуан. Уи Кьагәа
ишәҟә акәын.
«Сылашара сан!…» – днаԥхьеит лгәы хыҭ-хыҭуа. Егьырҭ
асалам шәҟәқәа реиԥш, уигьы дазҵаауан иан лгәабзиара,
ақыҭаҿы ажәабжьс иҟоу, агәыла-азла ргәабзиара-рхабзиара,
рҩызцәа аибашьра иргаз рышәҟәымҭагьы дазҵаауан. Урҭ
ирласны лылаԥш рхылгеит, даарак ирццакны аԥхьара
дшазҟазамызгьы. «Сара бсазҵаауазар, сгәы бзиоуп,
аӷьараҳәа сыҟоуп. Афронт ахь сахьцаз сытҟәаны сырган, аха
сыбналт. Хаха-хымш рышьҭахь апартизанцәа срықәшәеит.
Срыцҳахәха акәым ешелонк аӷа ири иабџьари еилаҟәыбаса
џьаҳанымҟа рымҩа инықәҵаноуп сышрыхьӡаз. Гәрамгарҭас
сыкны сыҭҵаарагьы иаламгеит, урҭ даара агәҽанызаара
шрымоугьы».
Ан, лцәа дҭыԥсааит, арҭ ацәаҳәақәа еиҭах дрыԥхьеит, аха
нас «…аӷа ири иабџьари еилаҟәыбаса џьаҳанымҟа рымҩа
инықәҵаны» ҳәа данаԥхьа, дизгәдуны, маҷк лгәы ааизлырҭынчит.
Лгәырӷьареи лшәаӡыӡареи еилаӡҩауа, лԥацәа рысалам
шәҟәқәа лгәы иадырӷәӷәала илгәыдкыланы, хыхь ажәҩан ахь
лхы ҩышьҭыхны анцәа дааиҳәеит: «Анацәа аҳақ ҳәа акыр
ҳамазар шәахьчааит, илаԥш хаа шәхызааит зхьышьаргәыҵа
сакәыхшоу Анцәа ду!»
Ан даазқәылаз есааира агәра лгауа далагеит уи лыматанеира, Анцәа ду иҳәара лыҷкәынцәа шахьчауа, илаԥш хаа
шырху.
Ус акәу, егьыс акәу, иаауан, иаауан Ан лԥацәа рысалам
шәҟәқәа.
Асалам шәҟәқәа рымацарагьы ракәӡамызт, уажәшьҭа
иналаршә-ааларшә рпатреҭқәагьы лзаарышьҭуа иалагеит.
Лгәы иҭамкәа, лхы иҭамкәа ҽнак, уажәраанӡатәиқәа реиԥш
акәымкәа, ԥшь-кәакькны иҟаз салам шәҟәык лоуит. Уи Гәдиса
иҟынтә акәын. Лгәы хыҭ-хыҭуа аконверт ашьшьыҳәа
иаахлыртлан, уаҟа ақьаад ааҭыхны длагәылаԥшызар, лԥа
исахьа днахәаԥшит. Даргәырӷьеит дназхәаԥшыз апатреҭ, аха
уи лгәырӷьара убасҟак лшьара дықәнарҟьеит – уахыки ҽнаки
лара ишылҭахыз ҭынч апатреҭ дзахәаԥшуамызт. Нас ауп лхы-лгәаҿы инаганы хәыц-хәыц лылаԥш надырхалауа данахәаԥшыз. Дрыхәаԥшуан илызгәакьоу лԥа ихы-иҿы, иблақәа,
иџьымшь жәпақәа, уажәада илымбацыз иԥаҵа ԥшӡақәа.
Аҵыхәтәантәи зынӡа лылаԥш лзаҟәыгомызт. Уи дахәаԥшцыԥхьаӡа иаб данарԥысызтәи иԥшрақәа ихылкаауан. Нас
ишәыз-ихаз рахь лылаԥш ниалгеит. Краамҭа дрыҳәаԥшуан
игәышԥы иаркыз аҳамҭақәеи ижәҩахырқәа ирықәыз ачынқәеи.
Уи апатреҭ агәылацәа ирылсит, лусураҿы избахьазгьы
изымбацызгьы инеимда-ааимдо краамҭа иахәаԥшуан, ажәа
ҟәандақәеи аныҳәаԥхьыӡқәеи ахҳәаауа, нас Шьахәсна
лҿынӡагьы ицеит, мцашьагьы амамызт, избанзар, уи лҟәыд
ӷраҷкәынқәеи, ллаԥықәшәеи, лныҳәаԥхьыӡи, зегьы-зегь реиҳа
урҭ зегь еидызкылауаз лымшьҭабзиареи, Ан лзы шьардаӡа
зҵазкуаз акакәын. Нас, абарҭқәа рышьҭахь, асасааирҭа азал
аҭӡамц аҿ лхаҵаҩыза ҳамҭас илиҭаз ауарҳал ахькыдыршәылаз, адаԥа хәыҷы иҭасаны, апатреҭ наганы инкыдылҵеит.
Уахыки ҽнаки лшьара дықәызҟьаз раԥхьатәи уи апатреҭ
инашьҭалеит, уарла-шәарла акәзаргьы, егьырҭ лԥацәа
рпатреҭқәагьы. Урҭгьы, – раԥхьаӡатәи еиԥш, гәыблыла
еимданы ирыхәаԥшны, ныҳәаԥхьыӡла еикәаҭәы, ацәыргақәҵа
еиԥш, азал аҭӡамц аҿы рҭыԥ аалырхуан.
Иҟан ианеиԥҟьалозгьы урҭ асалам шәҟәқәа. Усҟан
лҩызцәа рҿы илынлырԥшуамызт, аха аҩныҟа даныхынҳәлак,
аҩны дамкуа, адәы дамкуа дықәхон, азал ахь анеира
хҭалкуан, уаҟа дааҭгыла-ааҭгыланы апатреҭқәа гәыблыла
дрыхәаԥшуан. Нас днеины лшәындыҟәра ацаԥха аартны ахҩа
дҩаханы аҭӡамц инадылҵалон. Уаҟа иҭаҵәахын лысалам
шәҟәқәа – еихшаны, досу рышәҟәқәа неиқәҵа, аҭыԥ ҷыда
рзалхны быжь-чаҟәак еиқәын. Урҭ заҟа-заҟа ыҟазгьы
лдыруан. Зысалам шәҟәы еиԥҟьаз аҵыхәтәантәи лыҷкәын
исалам шәҟәы аартны аԥхьара дналагон. Уажәгьы ус. Абри
аамҭаз еиҭа иаалгәалашәахт – уи шаҟантәузеи! – ланшьа
иажәақәа: «Аԥҳәызба асалам шәҟәы даԥхьартә, аҭакгьы
ҟалҵартә ҵара хәыҷык лымазар, уи разҟ дууп лара лзы,
уаҳагьы абалҭаху!» Убри аҩыза аразҟгьы лиҭеит лара. Убри
ҳамҭа дуны илзынхеит уи ланшьа бзиахә иҟынтә. Аха усҟан
уи аеншьа, иаҳәшьаԥҳа Лыхныҟа дааганы алагарҭатә школ
данҭеиҵоз, игәы иаанагозма игәыҭшьаагаз асалам шәҟәқәа
рыԥхьареи рҭак аҟаҵареи рзы аҵара шылҵоз. Усҟан аразҟ ду
ҳәа ииԥхьаӡоз, еигәаԥхеибашьаз агәқәа рымаӡа салам
шәҟәла реимадара акәын. Ус шакәызгьы, Ан уажә урҭқәа
данрызхәыцуа, иразҟны илыԥхьаӡон лԥацәа рысалам
шәҟәқәа дахьрыԥхьоз, рҭакгьы ахьыҟалҵоз…
Аҵыхәтәантәи асалам шәҟәы данаԥхьа, ҳамҭакы Ан
лылаԥш урҭ аазхылҵыз асалам шәҟәқәа инарыдырхало,
лԥацәа рацәажәара дналагеит: «Нан, Џыр, уан дукәыхшоуп,
иудыруандаз усалам шәҟәқәа шаҟа сдыргәырӷьахьоу! Нас
зҿумҭуазеи уажәы? Уан дрыцҳауп, ҩ-ажәак дырхумбаан, ажәа
ҟәандала лгәы аашьшьы. Сузыԥшуп, уан уара узы дкәырбануп!»
Ҳамҭакы, Џыр даниацәажәа ашьҭахь, лылаԥш егьи
ачаҟәахь иниалгеит: «Арҭ Кьагәа исалам шәҟәқәа роуп, –
лнапы аархьылшьит. – Еиқәҷаб иахьеиқәу зегь еиҟароуп,
хыԥхьаӡаралагьы еиҩырго егьыҟам. Ус сҳәеит ҳәа, нан,
Гәдиса, усалам шәҟәқәа рхыԥхьаӡара еиҭа еиҵоуп, уашьцәа
раасҭа. Аа, маҿак аҟара еиҵоуп иахьеиқәу! Ухаҵкы ицаша уан,
асалам шәҟәы аҩыха умамзар акәхап. Уажә ааигәа исзааушьҭыз усалам шәҟәы даара сеигәырӷьеит, – лҳәан, урҭгьы
лнапы аархьылшьит. – Манча, алаф шуҳәац иуҳәоит. Уан
лгәы ҟауҵарц акәу, алафҳәара агәы умаҵәҟьоу? Ус сҳәеит
ҳәа, зегьы лафк наламҵакәан салам шәҟәык шәҩышам, шәан
лгәы шәшьышьырц акәхап, шәан шәара шәзы дкәырбанхааит.
– Аа, Алымгьы зны-зынла сыбжьы ҭганы сирччоит, – даҽа
чаҟәак лнапы ахьшьуа, даалахҿыххеит Ан. – Зны ихәыҷра
игәалаиршәалап, зны саурыс бызшәа аҳәашьа ҟаиҵалап…
Баҭаҟәа, уан уара узы дкәырбанхааит! Уара алаф аиҳагьы
сара соуп еснагь хьаас иумоу. Ахәшҭаара сахьыҽҳәатәоу
исыхьп зугәахәуазеи! Аха уаазқәылаз уаргьы усалам шәҟәы
еиҵахеит, уи кылшәаны ианаалак ауп сыԥсы анҭало. Уи
ухоумыршҭын, уан дукәыхшоуп… Нан Сасрыҟәа! – аҵыхәтәантәи ачаҟәахь лнапы аҿыналырхеит. – Уара аҭаацәа
уреиҵбуп, уан дааудԥшылалап, аҩны уҟаз ҳәа ануарҳәа, мап
укит, сашьцәа ахьцо саргьы сцоит уҳәеит. Уи уахьымхәааит,
угәы иалумырсын, аха, сара саагәоуҭаргьы ауан. Фҩык
уашьцәа абџьар анырк – уи ҟәыншьатәӡамызт. Урҭ рхаҭыԥан
уара уааҳавагылар еиҳа иҳақын… Аха, мамоу. Исҳәаз авба
сыцымзааит, анцәа иумҳәан, мап шԥаскуа, уцара сазыразуп.
Сыԥҳәыс хшыҩ иснарҳәеит акәымзар, ахаҵа ишихәҭоу
уныҟәеит, уашьцәа аибашьрахь амҩа иқәҵаны, уан лкалҭ
уҽавакны уаангылозма – уи ахаҵа иаҭәамыз акәын. Мшәан,
уара ухаҵамхахьази усҟан – жәибыжь шықәса ухыҵхьан! Аха
сара сзы шәхәыҷқәан. Ишәеиҳабӡаз Џыр 28 ракәын
ихыҵуаз…»
Быжьҩы аишьцәа рысалам шәҟәқәа ашәындыҟәраҿы
ичаҟәа-чаҟәаны иахьеиқәыз лнапы аарыхьшьуа драцәажәауа
дшааиуаз, реиҵбаӡа иаамышьҭахь лылаԥш ниалгеит урҭ
рывараҿы иқәыршәыз асалам шәҟәы ахь – акы заҵәык
амацара! Уи лхәыҷқәа раб исалам шәҟәы акәын – ираԥхьаӡатәиз исалам шәҟәы…
Аҽны шьыжьнаҵы иуҭраҿ ацәқәа икын. Дыԥшызар,
аколнхара ахантәаҩи, араион аҟынтәи ақыҭа иадыз аӡәи
еицны иаауеит.
– Бзиа ууит, Сиҭ! – аԥсшәа иарҳәеит уаҩҵас.
Сиҭ, «оуҳоу!» ҳәа ицәқәа ибжьы надырҳаны, ицәшьхәа
днақәыӷәӷәаны иааникылан днарԥылан:
– Бзиа жәбеит, бзиала шәаабеит! – иҳәан, аԥсшәа
нареиҳәеит.
– Ҳаилахара убоит, Сиҭ, уара аҳаҳаиҳәа умхы уҭаланы
уцәаӷәоит! – иаҽԥниҳәеит ахантәаҩы, дааракгьы имыршҳамкәа.
– Иахьа мҽышоуп, – иҳәеит Сиҭ, – мҽышала аҽадагьы аԥсы
адыршьоит, аха сара, аҷкәынцәа русқәа рахь ишьҭны, аамҭа
ҳацәцоит сҳәан, ажәла ҭызгарц сыӡбеит.
– Уи шԥеилкаатәу?! – иблақәа ааиртапанчеит араион
аҟынтә ақыҭа иадыз.
– Ишԥеилкаатәыху, ԥсааиҭакрада аус аауеит ҳәоуп
исҳәарц исҭаху, – иҳәеит Сиҭ. – Иҟаҳҵари, ҭаацәа гәарҭак,
ҳадгьыл лаҳамҵар акраҳҿазҵода?!
– Аколхоз аҿы акруур, акруҿанамҵои, уи уаҭәоушьозар! –
инаиаҽԥниҳәеит еиҭах. Сиҭ иааицәымӷхеит, аха ихы
аԥшнымҵацәакәа даахыхәмаршәа иуит:
– Исаҭәасшьауа акрыҟазар, исаҭәасшьап, аха абжьаҟәаа
ирықәгәыӷны зԥаҵа зсаз сиҩызахар ҳәа сшәоит акәымзар.
Абри аҟароуп еибырҳәаз. Уи, уҳәансҳәанла акәымкәа,
иԥшәмагьы ллымҳала илаҳаит.
Адырҩауха даныргоз, иблақәа ҭырхаха иԥшәма дналзыԥшын: «Аамҭа цәгьак ҳҭашәеит, исԥеиԥшу сыздыруам, аха
аҷкәынцәагьы баргьы ижәдыруаз харак схы ишавсымбауа».
Абри уасиаҭны иԥшәма илзынхеит аҟароуп. Уи нахыс, иҟамыз
аӡә иеиԥш, дыбжьаӡӡаны дшыҟаз, хымзҟа аабжьысхьан еиԥш,
абри асалам шәҟәы заҵәык кылшәаны иааит. «Сара сахьыҟоу
уажәы ихәлаӡом, – иҩуан иара, – сааҭбжак аҟара амра
аҽаҵәахуеит аҟароуп, аха илашьцаанӡа еиҭа иаацәырҵыхуеит. Ирҳәоит иара убасҵәҟьа аӡынгьы ишаӡом, шә-ҵхык
еихалоит ҳәа…»
Иԥшәма деигәырӷьеит асалам шәҟәы илоуз, аха макьаназы имраргамакәа, абраҟа лшәындыҟәра инҭаршә иҵәахны,
днатәан аҭак изылҩит, лыҷкәынцәа идмырҩыкәа. Лнацәақәа
харҟәало кыраамҭа уи аҭак дазыԥшын. Дыԥшын мызкы, ҩымз,
хымз, шықәсык, уаҳа лысалам шәҟәы аҭак лмоуит, ахаҭагьы
хынҳәны илзымааит. Абасала, гәырӷьаҿҳәаша лзаазгаз
лыԥшәма исалам шәҟәы шәаџьҳәарагьы лызнауа абраҟа
лшәындыҟәра иахьа уажәраанӡагьы иҭоуп. Акызаҵәык
гәырҭынчгас илымоу – илдыруеит лыԥшәма аҵыхәтәантәи
иадрес…
Ан уажә абарҭқәа зегь акакала илгәаларшәаны, аӡәаӡәала
драцәажәаны лшәындыҟәра ашьшьыҳәа ахҩа лахылҩан,
аҷараҳәа ацаԥха наркны дындәылҵын усура дцеит. Уи
шьыбжьон ҳәа ԥсааиҭакра данааиуаз акәын.
Абасала, Ан лгәы нкыдԥсаауа лыблақәа ҭаа аԥошьҭамҩангаҩ дшизыԥшуаз, ҽнак, мыш бзиахәк азы, акатаҳәа
рҿаархеит асалам шәҟәқәа, ларгьы «оҳ, гәышьа» ҳәа лыԥсы
ааивылгеит, аарҩара иқәнакыз аҵиаа ақәа кассы ианлеилак
аҽшааиҵнахуа еиԥш, лыбӷа ҩеиҵылхит, амра ашәахәа еиԥш,
ллакҭа ааччеит: Ан лхәыҷқәа лацәажәон, апионерцәа рлагьер
аҿынтә ирҩуашәа, хәыҷы ҟазшьала, алафгьы шырҳәац
ирҳәон, ажәакала лгәы лырҟәандауан. Ан лакәзар гәынхәҵысҭала илдыруан лԥацәа-аибашьцәа рыԥсҭазаара усҵәҟьа
ишылахҿыхмыз, аха лхы агәра алыргон ус иҟаҵәҟьоушәа. Нас
днатәаны рҭакгьы ҟалҵон. Уи лҩымҭа лыхшара рыда аӡәгьы
дзаԥхьомызт, аха лара лтәала еилырфаҷаҵәҟьа илыҩуан.
Амала урҭ зегьы ирҳәоз акы акәын, рҵакгьы еизааигәаӡан.
«Нан схәыҷы! – абас далагон уи лысалам шәҟәқәа рҿы. –
Усалам шәҟәы сықәшәеит. Уан уара узы кәырбанс дныҟарҵааит. Саԥхьеит сеиҭаԥхьеит, игәыдыскылт-ихыдыскылт.
Нан схәыҷы, иухьша, иудԥшылаша уан илымазааит. Исыманы
сцан Анҭицагьы сылзаԥхьеит. Ари Манча инапала икымзи
лҳәан, иаасымхны игәыдылкылеит-ихыдылкылеит. Бригадирс данҳамаз ашәҟәанҵара аан ҳажәқәа акы анимҵаӡеит,
лҳәеит. Ианиҵар имыцхәуп ҳәа иҳамхны иргон, лҳәеит. Ари
зҩыз Манча иакәӡам Алым иоуп анысҳәа, рҩыџьагьы рнапқәа
срыкәыхшоуп, лҳәеит. Шәан шәара шәзы кәырбанс дныҟарҵааит. Нас инықәыршәны Шьахәсна лҿы сцеит. Уи ԥҳәыс
ҟәышуп, акрылдыруеит, шәара зны-зынла алаф лылшәхлон,
аха. Усалам шәҟәы санылзаԥхьа, лаԥықәшәа лоуит. Уажә
усхыччозар акәхап, аха уаасзыӡырҩы, уан дукәыхшоуп.
Иаҳәазеи, сызкәыхшоу Шьахәсна, блаԥықәшәа ҳәа санлызҵаа, даара ибзиоуп иаҳәаз, лҳәеит. Уи ллаԥықәшәа ахаан
мцы амҳәаӡацт. Ус ауп, нан, ус ауп. Уара уакәым саргьы алаф
лылсхлон, аха саазқәылаз агәра згеит аԥхыӡгьы акы шадыруа,
анашанагьы, ацәалашәарагьы, ҳаиҳа зымчугьы дшыҟоу, зегь
иаҳхылаԥшуа Анцәа дугьы дшыҟоу. Уи илаԥш хаа шәхызарц.
Нас Шьахәсна аҟәыдгьы лырԥоит. Даара деигәырӷьеит.
Бхәыҷқәа еибга-еизҩыда ибзымаауазар сышьны алақәа срыҭ
лҳәеит. Иуаҳауоу, схәыҷы. Шьахәсна исцәалаӡуеи ҳәа ус
ажәа бааԥс зҳәауа дреиуаӡам. Уи ус ауп, аха аибашьра
еибашьроуп, ухы уеиҷаҳала, дрыцҳауп уан. Иухьша,
иудыԥшылаша, аа, абра схы иақәшәааит! – лҳәан, лкарандашь нықәыршәны, лхы днас-насит. Нас еиҭа акарандашь
аақәхны уи аҳәоу нагӡаны, инацылҵеит: – Асалам узынарҭиуеит…»
Абраҟа даалаганы лгәылацәа зегьы рыхьӡқәа еиқәылыԥхьаӡон, хәыҷгьы-дугьы аӡәы даабжьамыжьӡакәа. Ан
лысалам шәҟәқәа зегьы рҿы иҟан урҭ лгәылацәа рыхьӡқәа.
Анҭицагьы дыҟан, Шьахәсна лҟәыдырԥарагьы. Урҭ зегьы
ыҟан. Иҟамыз ргәыла Камшьышь иакәгәышьан. Уи раԥхьаӡатәи лысалам шәҟәқәа рҿы акәын иахьыҟаз, аха шықәсыбжак ашьҭахь агәаҵәкра ихьны данԥсы инаркны ихьӡ анҵара
даҟәыҵит. Уи – знык, уи – ҩынтә, уи – салам шәҟәыцыԥхьаӡа.
Ари лԥацәа игәарҭан, Камшьышь далкаан изҵаауа иалагеит,
игәы бзиоу, дышԥаҟоу ҳәа. Зны иџьалшьеит, аха нас ауп Ан
лыгха анылдырыз. Уи иагьгхаҵәҟьамызт: абас гәыҩ-ҿыҩк
рмоурац аханатә кыр длакҩакын, аха илзымгәаӷьит ԥсык
ихьӡала асалам шәзынасышьҭуеит ҳәа аҩра. Илзымгәаӷьит
уи ашьҭахьгьы аҳәара, абык иеиԥш ирԥхьаӡоз ргәыла бзиахә
иԥсра ӷәӷәала ргәы ишалсуаз дырны. Уи инаркны ргәылацәа
рыхьӡ еиқәыԥхьаӡаны акәымкәа, «агәыла-азла зегьы асалам
шәзынарҭиуеит» ҳәа акәын ишылыҩуаз.
Абасала, асалам шәҟәы анылыҩлак ргәыла ԥҳәызба
Катушьа лахь лыбжьы лыргон. Катушьагьы илдыруан
дзылҭахыз, аҳәаха лымҭакәа дкылҟьаны даауан. Нас ҭынч
днатәаны, ацқьаҩра лыҩуашәа, еилфаҷа асалам шәҟәы
адрес анҵаны, лхаҭа илыманы дцон амҩа иқәылҵарц.
Ан асалам шәҟәы анлоуази аҭак анылыҩлак ашьҭахьи ауха
ҭынч дыцәон. Уи уажәы, ахьча иеиԥш, акәахьча мацара
зқәыршәу ацәардаӷәы дашьцылахьан, ҭынч лыцәараҿы уи
лԥырхагамызт, илԥырхагаз агәҭынчымра акәын. Ԥхыӡ маанак
лбаргьы иазхон, уахык акәым, ҩаха-хаха лыцәа арҟьалон. Урҭ
ианрыцлалак асалам шәҟәқәа реиԥҟьара, нас Ан, ахьаԥарч
еиԥш, деиҵаланы дхырсысуа лыхәшҭаара дныҽҳәатәон. Иҟан
лыхәшҭаара дышныҽҳәасуа иҟьаҟьаӡа ианлыршауазгьы.
Агәырҩа иарҩоз, иарканӡоз, згәы ҭнаблаауаз Ан шықәсыла
акәмызт дшажәуаз, уи дажәуан мызла, мышла, уи дажәуан
лыкәша-мыкәша иҟаз агәыла-азла шлыхәаԥшуаз; уи дыӡҭуан
ацәашьы еиԥш, дканӡон иҿшәаз абӷьы иаҵәа еиԥш, дышлон
аарҩара иқәнакыз аҵиаа еиԥш…
Ан уахык аҵхагәҭан дцәырҳаны дҿыхеит. Лԥа еиҵыбӡа
дыхбыџхаанӡа агәыҳәԥы даҵан. Убасҟан иҽызхирҟьах
здыруада, ҽнак агәыҳәԥы шиҿалҵоз дацҳахьазаарын. Уажәы
аҵхагәҭан абри аҩыза ахьаа цәгьа дарҿыхеит. Ан лцәа
ианырит уи ҽеи ишазҳәамыз. Ацәа даалҵны цқьа данааиԥхьхәыц, дас илылаз зегьы лылԥсаан, ԥсылхаӡамкәа
лцәардаӷәы дықәыршәын кыраамҭа. Уи ашьҭахь хаха-хымш
дхырсысуан ахәшҭаараҿы, лабыҵәла ахәаҿы аҵәаӷәақәа
анҵауа. Дкаҳауа даналага, лцәардаӷәы ашҟа деихан, уаҟагьы
дыҳәҵәы-ҳәҵәуан ачымазаҩ гәаҟ иеиԥш ашара дазԥшуа –
иудыруеи, уи гәырӷьаҿҳәашак лзаанагаргьы. Жәаха-жәымш
Ан абас дгәаҟуан. Асҟак аҵыхқәа шԥылҽуазгьы ҽынла
дхырсысуа аӡәгьы димбацызт. Ус шакәызгьы урҭқәа
ӷәӷәалаҵәҟьа илныԥшит. Убасҟанҵәҟьа акәын уи, агәыла-азла
деицгәарҭартә, шықәсыла акәымкәа, мышла, сааҭла
данажәуаз.
Ажәамш рзы Сасрыҟәа иҟынтә асалам шәҟәы лоуит.
«Сан сыхаара! – иҩуан иара. – Уахыки ҽнаки рыла саныхәыҷыз лакәс иаасабҳәахьаз зегьы-зегь сгәаласыршәеит.
Иџьабымшьан исҳәауа, избанзар, схаҭа алакә сақәшәеит.
Аиеи, алакә! Уи лабҿабоуп сҳәар ихабҵаӡом, бара бакәым,
схаҭагьы ахаҵара сцәыуадаҩуп уи лабҿабоуп ҳәа. Убри
аҟынтә лакәк аҳасабала ибасҳәоит уажәы, избанзар, схәыҷра
лакәқәа ирыҿсырԥшын – урҭ излареиԥшым егьызбом.
Ԥшыхәра адҵа соун, сцеит. «Абз» аагар акәын. Ус оуп ара
ҳшашьҭоу, аӷа имаӡа аилкааразы иуаа иреиуоу аӡәы
дытҟәаны иаагара. Дысԥыхьашәеит аӡәы. Иҟытбжьы
мыргаӡакәа дысҳәынҷан, дсыман сшаауаз, уаашәҩык аӷа ир
ахьтәаз рааигәара сааихьан еиԥш, сыԥшызар мотоциклла
аӡәы даауеит. Ҵлак ашьапы сыҽнаваскит. Сытҟәа ҿыцха
дышьҭасҵахьан. Данаасывала, аҵықьҳәа инаигәыдҵаны
силгеит. Абри аамҭаз уаашәҩык аӷа ир, ақәыџьмақәа реиԥш,
аӷу ааилдырган, аҟәҟәаҳәа еицхыст. Ашьҭахь ауп шаҟаҩ ыҟаз
анеилыскааз. Сара гачамкра смыхьӡакәа али-аԥси рыбжьара
сытҟәа даашьҭԥааны амотоцикл длансыжьлан, ахҭҟьара
еиԥш сылрылҵәраан, аҟәҟәаҳәа ишсышьклахысуаз, еес,
аԥшӡа еиԥш, сныҵашәа сцеит. Сырхәҭаҿы саннеи ауп
иангәасҭа, арӷьарахьтәи сывара цаҳәцаҳәауа ишыҟаз: арык
ауаа ахьеицхысыз хык сыцәхасзаап. Абасала, бразҟы
саҵанакит. Уажәы ахәшәтәырҭаҿы сышьҭоуп, мчыбжьык
ашьҭахь сҭыҵуеит».
Ан лгәы нкыдԥсаауа лԥа исалам шәҟәы даԥхьеит,
анбанқәа неихшьалауа. Лшьара дықәҟьаны дызмаз лыԥхыӡгьы еиҭа лыбла иаахгылеит. Аҩбатәи аан уажәшьҭа
ажәақәа ишиашаз дрыԥхьон, дааҭгыланы дазхәыцуа,
дазхәыцуан еиҭа лыԥхыӡгьы. Даԥхьеит хынтәгьы. Аԥхьатәи
аан аҳәоуқәа нагӡаны лылаԥш рхыжьуа, иҵегь инарҵауланы
дрызхәыцуан. Еиҭах лыԥхыӡ! Уи дазхәыцуан убри ауха
шакәыз лԥа алашәага данрылашәаз. Акызаҵәык лгәы
зырҟәандауаз «бразҟы саҵанакит» ахьиҳәоз ауп…
Гәхаршҭра ҳасабала Ан џьаргьы днеиуамызт, аха лара,
лгәылацәа лзаалон зны-зынла, еиҳараӡак аӡын аҵх андууз.
Рыгәҿыӷьра рхыргарц акәмызт изаауаз.. Усҟан Ан, дыххаччауа хьаа-баак лымаӡамызшәа, длахҿыхын, уимоу алафгьы
лҳәон. Уаххьа ҳәа какалк кны ишыҟазгьы, ҿмырҵысы илышьҭуамызт, фырџьанк-фырџьанк ирыдамхаргьы идлыркыр
акәын; аибашьра ахы зырҵысыз ирықәшәины, аибашьра амца
иалагылаз рыхшара рзы ҳаԥсы шҭоу рыбла ҳҭарԥшы ҳәа
анцәа иашьапкуан.
Аҵх агәы еиҩнашаанӡа аамҭа наганы ианындәылҵлак,
агәыла ҳәсақәа ааҭгыланы Ан лыӡбахә аацәырыргон: «… нас
дызражәзеи абас ҳашлыхәаԥшуаз?!» Абри акәын иџьаршьоз.
Аха уи маӡан, издыруаз лара аӡәзаҵәык лакәын – уаҳа аӡәгьы.
Абри ишалацәажәоз иааидыҵуан, уи ишазхәыцуаз рыҩныҟақәа рахь инымҩахыҵуан. Ан лакәзар усҟан, лҿи лнапи
ӡәӡәаны ахәшҭаара аԥхьа лшьамхы арсны лнапқәа дҩарыханы, доуҳак еиԥш зыгәра лгоз лыматанеира даҿын:
«Сшамкәа сызшаз, о, Анцәа ду суҳәоит, суашьапкуеит…» Уи
лзы уажәшьҭа ахәшҭаара ныхан, нцәа ныҳәарҭан, иԥшьоу
ҭыԥын – уи ус шакәу хьаҳәа-ԥаҳәада агәра ганы дыҟан. Уи ус
шакәу уажә еиҳагьы агәра лгеит уаашәҩык ар аҟәҟәаҳәа
ишеицхысуаз лԥа данрыцәца…
Асалдаҭцәа рысалам шәҟәы еицарсақәа аауан хрыжьхрыжь. Уи еиламырцҳаӡакәа илдыруан урҭ рышәҟәымҭақәа
анааз, ирҳәоз-ируаз. Урҭ ирыҩуаз ажәак аабжьамыжьӡакәа
лҩызцәа ирзеиҭалҳәон. Уи ԥсҭазааран лара лзы. Аха нас аӡәы
исалам шәҟәы ааиԥҟьар акәын мышмыхәла анылзыҟалоз,
быжь-ҵхык анеихалоз. Усҟан уи ахьаԥарч еиԥш деиҵалон,
ацәацәашь еиԥш дыӡҭуан, ишлыхәаԥшуаз акаҷыра лҿалон,
ажәцәа лыҟәнылон. Ус ԥсҭазаарада лгәы нкыдԥсаауа
дышԥшуа, аԥошьҭаныҟәгаҩ аҷараҳәа агәашә аартны дыххаччо лашҭа данааҭалалак, Ан еиҭах лыԥсы ааҭаланы, аҟәкыра
ицәыҵаханы аԥсеивгара зауз леиԥш, «оҳ, гәышьа!» ҳәа лыԥсы
ааивылгон. Усҟан маҷк лшьара даақәлон, аха илылԥсааз
лдақәа рыԥсы ҭаломызт, лыхцә ишлази акаҷыра илҿалази
ус уа иаанхон, иаанхаӡон.
Ан иԥылшәахьан ллаԥықәшәа, лынашана. Иагьа имааназаргьы, амаӡа аҵылдыраауан лыԥхыӡ. Урҭ зегьы, амца шыра
иалашәазшәа, зны дырбылуан, аҽазных «оҳ гәышьа!» ҳәа
лыԥсы леивдыргон.
Иаауан, иаауан асалам шәҟәқәа. Еиԥҟьеит ҳәа баҩ-баҩы
деиҿышәшәауа дшыҟоу акәымкәа, ажәҵыс еиԥш, еиҭакылшәаны иаауан дыззыԥшу асалам шәҟәы.
Уи аҽны ажәҩан ҵәцан, амра хаакәакәараӡа иԥхон,
аԥсабара ссиршәа иԥшӡан, ашҭақәеи адәқәеи шәҭы какаҷла
иқәҵан. Урҭ ирхаԥыруан ашьхыц. Дгьыли жәҩани реиԥш,
Ангьы иааџьоушьартә лгәалаҟара бзианы ауп ашьыжь
дышҿыхаз. Уи убасҟак лгәалаҟара бзиан, хәыҷҵас ашырҳәа
дныҵҟьаны, ашә еимԥаа, лшьапқәа хырҟьаҟьа дыҩны ашҭа
дықәлартә еиԥш. Аха лыҽмырҵысыкәа лҽаашьҭалкит, лыԥхыӡ
хаа, лыԥхыӡ шана дазхәыцуа. Уи дшазхәыцуаз зны лаԥықәшәа лоуит. Урҭ лынашанақәа еиҳагьы ддыргәырӷьон,
еиҳагьы амҵәыжәҩақәа лырҭауан, аха дшышьҭац дышьҭан,
ацәардаӷәи уи иқәыршәыз акәахьча кьакьеи лылсны
дшыҟазгьы.
Иҵарыхәҵәаӡа аҳәыс абжьы аагеит. Ари абжьы заҳаз
ангьы, аҿы азна ашьац шыҟоу удырратә, абжьы гәаҩаӡа «аа,
ара, сыҟами!» аҳәеит. Аҩбатәи аҳәысгьы, ани иареи
аҭҳарцәҳәа иааҿыхазшәа, наҟ-ааҟ еиқәҿырҭит. Ан лхәыцра
урҭ рахь иниалгеит. Уи уажә иаалгәалашәеит ԥшьы-шықәса
уажә аԥхьа, лыҷкәынцәа зегь аибашьра инаскьаганы,
дхырқәақәо ахәшҭаара дшыҽҳәатәаз, агәашә аҿы аҳәарақәа
рыҟаабжьи ажәқәа рыӷызбжьи анлаҳаз, сыԥсы шәамандаз
лҳәан, деиханы дҩагылт усҟан. Уажәы уигьы лгәалашәеит,
уажәтәи лгәалаҟарагьы даазхәыцит. Нас лхаҭа иааџьалшьартә, ашырҳәа дҩаҵҟьан, есышьыжь ишылҟазшьаз еиԥш,
лҿы ӡык нақәҭәаны, лныга аакныхны ажәгәарахь лҿыналхеит.
Аҳәарақәа руакы ан ахь иноулышьҭит. Убри аамҭаз
иаалгәалашәахт уи хашҭра зқәымыз лызаҵәра раԥхьатәи
амш. Усҟан ажәқәеи аҳәарақәеи еиужьны даахынҳәит
деиџьыԥ-еиџьыԥуа, дагьазхәыцит лабацәа рхаан мшаԥы
аҽны шакәыз ус ианеиурыжьуаз. Мшаҽны еиԥш урҭқәа зегьы
аалгәалалыршәеит. Нас дааиԥхьхәыцшәа егьи аҳәысгьы
ноулышьҭын: – «Мшаԥыҵәҟьазааит иахьа шәара шәзы!» –
лҳәан, лныга ыркәалаауа даахынҳәит Ан, иахьа аҳәарақәа
рзы изымшаԥхаз лхаҭа еилырганы ишылзымдыруазгьы. Ус
илҭаххеит, лцәалашәара илнаҭаз агәалаҟара илгәанарԥхеит.
Уи абардыруаз аҳәарақәа: анцәа иҳаиҭеит ҳәа рылацәақәа
еиқәԥсаны, рҵыхәақәа рҵыс-ҵысуа, аҟәаҭа-ҟәаҭаҳәа ахш
ацәара иаҿын, ашәаҟьа рҿачы.
Ан ҭаҭынеиҭаҳара лҩызцәа рҿы дахьнеизгьы зегьы
дааицгәарҭаратәы лгәалаҟара бзиан. «Абзиара иатәхааит,
ари иахьа иаабахьоу лакәӡам!» – шьоукы неидахәыҭ-хәыҭлеит. Даҽа шьоукых, ирмаӡаны акәымкәа, ирҭаххеит
еилыркаарц абас иаалырҟьан Ан дзыргәырӷьаз.
– Сара иахьанӡа сыԥсы злаҭоу снашана алоуп, – лҳәеит
лара. – Уи ахаангьы сызламжьац ала, агәра ганы сыҟоуп
иахьа даара ҳзеигәырӷьаша ажәабжьк шҳаҳауа.
Зегьы еиқәыӡырҩуа иааиԥхьҳәыцит.
– Издыруада быҷкәынцәа аӡәы дыбзаар?! – иаалырҟьашәа аҳәсақәа рахьтә аӡәы ҿаалҭит дгәырӷьаҵәа.
– Аӡәы?! Избан аӡәы?! – ҿаалҭит даҽаӡәы. – Ҩыџьа еицны
ашҭа иааҭалар! Хҩык!… Рыбжьҩык! Аибашьра мцацәа, уаҳа
аҵыхәа ԥымҵәаӡои!
Ан лылаԥш кыдырхаланы дааиԥхьхәыцааит.
– Урҭ зегьы еицны имаауазар акәхап, аха усгьы иаауеит!
– агәра ганы даацәажәеит. – Ԥшьы-шықәса раахыс снашана
самжьацт. Аха уигьы акәым, иахьа даҽакуп сзыргәырӷьараны
иҟоу.
Инеиҿаԥшы-ааиҿаԥшит аҳәсақәа. Урҭ зегьы иџьашьаны
зҵаарак акәын рхы иарҭоз: «Лыҷкәынцәа рыхынҳәра аиҳа
иахьа дзыргәырӷьараны иҟоузеи абри аԥҳәыс!?»
Абри аамҭаз абригадир Быџьгәа дхышәҭ-ҵышәҭуа даауеит
аҽара дынхаҳало, ибжьы ихәлашәаны акы иҳәоит, аха
ииҳәауа еилырганы уаҩы иаҳауам, инап ҟьашьеи дкәылԥаауа
иаашьеи зеиԥшроу ала, рцәа иалашәеит акы шыҟалаз.
– Акы ҟалеит! – зегьы еицҿакны ирҳәеит, аха изакәи уи
иҟалаз: шәаџьҳәароу, гәырӷьаҿҳәашоу уи иаанаго? Зегь
рыгәқәа хыҭ-хыҭуа изыԥшуп иааира рымхарацәаны. Ааира
имхарацәоуп иаргьы, иара иаԥхьа иажәа ааӡарц дааҟәымҵӡакәа акы аҳәара даҿуп. Аҳәсақәа ӡырҩуан ииҳәауа раҳауам.
Ацәаҳәақәа алздоз ахацәа – Алиасгьы Кәасҭагьы рҽагақәа
нарыҵарсны рлымҳақәа кыдҵаны иӡырҩын – урҭгьы егьырзеилкаауам. «Аибашьра… Аибашьра…» – иҳәоит, даҽа
ажәакгьы ациҵоит аха уи иациҵауа рзеилкаауам. Убри
ирзеилымкаауа аума хадара змоу? Мамзар…
– Ианаџьалбеит, аибашьра иалагеит иҳәахма?! –
дангәамҵӡа ҿааиҭит Алиас.
– Уара уи ҳгәы ԥызҵәаз ауми, уажә ҿыц ишԥалагоз! –
иаҽԥниҳәон Кәасҭа, еиҭа илымҳа кыдҵаны дӡырҩит.
Ҿымҭӡакәа инапқәа лаирха-ҩаирхеит Алиас, уахь дшыԥшыц
дыԥшуа.
Ан зегь раԥхьа илаҳаит «аибашьра» иацыз ажәа, аха
игәаӷьны илзымҳәеит, ллымҳа иаҳаз агәра лзымгеит. «Ус
акәымзар? Имцхар?» Абригадир дхышәҭ-ҵышәҭуа ацәаӷәарсҭа дхыланы дахьаауа дааҟәымҵӡакәа ииҳәац иҳәоит,
аӡәы имаҳаргьы аӡәы иаҳарц.
Аҵыхәтәан, ԥыҭк данааскьа, аҳәсақәа даҽаӡәгьы илаҳаит.
Уи инақәырццакны даҽаӡәгьы илаҳахт. Аха урҭгьы ираҳаз
иаршанхеит аҟароуп, – игәаӷьны ирзеиҭаҳәом. «Мшәан,
ииҳәауа ҵабыргыҵәҟьоума?!» – лҳәеит аҟароуп аӡәы.
Аҵыхәтәан Кәасҭагьы Алиасгьы рлымҳаҿынӡа иааӡеит.
– Шәанаџьалбеит аибашьра иалгеит ахьиҳәауа шәмаҳаӡои! – дыҳәҳәеит Кәасҭа. Алиас иҽага импыҵшәаны
инкашәеит. Аҳәсақәа гачамкны иԥшын, рлымҳа иаҳауа агәра
рзымгауа. Ус иԥси-иԥси еихьымӡауа Быџьгәагьы даарыдххылеит гәырӷьаҿҳәаша иманы.
– Еилгеит аибашьра! – инапқәа дҩарыхеит, аԥхӡы
иҿашызгьы уаҳа икамҟьакәа. Зегьы шанханы изыԥшуан. –
Шәанаџьалбеит, исҳәауа шәмаҳаӡои – аибашьра еилгеит!
Уаҳа бџьар ҭҟьаӡом! Уаҳа шьа каҭәаӡом! Иахьатәи амш
иахьӡаз ҳҿаргьы уажәшьҭа иаҳзыхынҳәуеит. Убарҭ брылахәзааит ҳан-ҳаҳәшьаду!– иҳәан, зегь раԥхьагьы инапқәа
рџаџаны быжьҩык аибашьцәа ран даагәыдикылеит. Иҭашыҩкны иҟаз ԥҳәысгьы-хаҵагьы, арыҩшьыга иаалҵызшәа, зегьы
ааҳәыцы-мыцын, нас иааилауаҭырит, рылаӷырӡқәа рҿаҳәҳәы.
Ан лаӷырӡыкгьы лалмышьҭит. Агәырҩеи агәаҟреи ирбылхьаз,
ирҷыҷхьаз, уажә иаалырҟьаны урҭ зегь лхазыршҭрыз
агәырӷьаратә жәабжь ду илаҳаз зынӡак лшьара дықәнарҟьаӡаргьы ауан, аха араҟагьы лхы лнапаҿы иааганы дгылан,
илаҳаз ажәабжь дытҟәаны дшамазгьы. Реилауаҭырра
анааиқәтәа, зегьы Ан лҭынчра џьашьаны иналзыԥшит. Лара
уи аҭакс ажәак аҟароуп илҳәаз:
– Уажәшьҭа сыԥсыргьы сшәымҵәуан.
Ан лыхшара аӡәаӡәала лыбла иаахгылон. Лыбла ихгылон
лара излалдыруаз ала акәымкәа, илзаарышьҭуаз рпатреҭқәа
рыла: ар рымаҭәа рышәҵаны, ҳамҭала ргәышԥы ҩычаны…
Убри аҽны Ан лԥацәа ҩыџьа – реиҳабӡа Џыри агәыбжьанытә Сасрыҟәеи Берлин агәҭа Бранденбургтәи агәашәқәа
рааигәараҵәҟьа иааиқәшәеит. Урҭ ԥшьы-шықәса рыла иагьа
џьашьахәы ирықәшәахьан, аха ари аҩызаҵәыҟьа уаҩы
дақәгәыӷуамызт. Дара ракәым, иџьаршьеит рҩызцәагьы.
– Уаала, агыгшәыг ҭыҩра адамыӷа анаҳҵап, – иҳәан, Џыр
аиааира абираҟ ҟаԥшь зхашәыр-шәыруа ихыжәжәара-ҿыжәжәараӡа инаскьаганы игылаз Реихстаг ахь инапы
неирхеит.
– Уаала! – иҳәан Сасрыҟәагьы, иашьа аҳәаха имҭакәа,
ашырҳәа иҿынеихеит. Европатәи ажәларқәа ишьаарҵәыраны
рлахьынҵа ахьырӡбоз, уажәы ахҭыԥқәеи аиааира згаз
ҳаибашьцәа равтографқәеи рыла еилыӷрааӡа иҟаз аҭӡамц
инадгылеит. Лаԥшыла еимырдоит, аха рдамыӷа ахьаадырхаша ҭыԥк ахьҭацәу рылаԥш иҵашәом. Напсыргәыҵак
иаҟароу акылӷьашҭаа маҷ-саҷқәак ыҟоуп, аха уи дара
иргәаԥхом.
– Адамыӷа ааҳархозар, иааҳархаҵәҟьап – абра хыхь, зегьы
иахьырбарҭоу! – иҳәан, Џыр инацәа ҩаирххеит аҩырақәа
иҩархыкны. Уаҟа иааицхыгьежьаашәа ахымҭақәа анныҟҟала
иҟан, агәҭа кьыс амаӡамкәа ицқьан. – Уааи, Сасрыҟәа,
сшьамхы уқәгыланы сыжәҩахырқәа рахь ухал.
Аишьцәа жәытәнатә аахыс иртәышьҭраны ирыман
афашистцәа рысвастика рхазыршҭуаз адамыӷа. Уи рҽабаақәеи ркамбашьқәеи ирнырҵауаз дамыӷан. Урҭ рыҽқәеи
ркамбашьқәеи геи-шьхеи иахьыҟазаалак ирну адамыӷала
зегьы ирдыруан, ҩашьара рықәӡамызт. Аа, уажәы, уи адамыӷа
ҿаҿаӡа зегьы рылаԥш надхалартә, Реихстаг аҭӡамц иахьанырҵаз! Аишьцәа уажә инаскьаны уи иахьазыԥшуаз идамыӷахьымӡӷны афашизм ианырҵаз акы еиԥш иахәаԥшуан.
Ашьоура анаҩсгьы уи гәҟычган дара рзы…
Ан дшаахынҳәыз еиԥшҵәҟьа инықәыршәны Шьахәсна
длызцеит, илаҳаз ажәабжь ссир лалҳәарц. Уи ажәабжь ссир
џьаракыр ибжьахауа иауҟахыз, Ан илдыруан лара лаԥхьа
ишнеиуаз Шьахәсна лҿынӡа, аха усгьы дцеит, уи инаҽыҵганы,
схаҭа сгәы иахәаша ажәак салҳәауазар ҳәа.
Еилаҵәаны аԥсшәа еибырҳәеит ҩыџьа аҳкәажәцәа. Ргәы
ирнарҳәомызт, ирҳәон, еиҭарҳәон ажәабжь ираҳаз. Ҭынч
ианаатәа, Шьахәсна иаулымдыруаз лысас дыззааҵәҟьаз, –
асаара ишьҭассы илшәыз леиԥка ҭбааҭыцә аџьыба лнапы
нҭшьны лқьаса ааҭылган, амахәаҷ днаха-ааханы иааиҵлыртлан, иӷраҷкәын-ӷраҷкәынӡа аҟәыд аацәырганы инықәылԥсан, реихшара дналагеит. Ан, еснагь еиԥш, лгәы хыҭхыҭуа
лыблақәа ҭырхаха исалҳәарызеишь ҳәа дылзыԥшын, аҟәыд
цырақәагьы лылаԥш иҵмыжьуа. Уи агәра лгахьан Шьахәсна
аҟәыд анлырԥауа иаалҿыҵшәшәауа зегьы шбырлашу.
Шьахәсна лҟәыд ааихшаны ианнықәылԥса, ҳамҭакы
лылаԥш нарыдлырхалеит. Абри аамҭазы лыблақәа ааԥыр-ԥырын, лаԥықәшәакгьы аалоуит. Ан лгәы аҭҳараҳәа еисуа
Шьахәсна дылзыԥшуан. Аҟәыдырԥаҩ даалахҿыххан,
дызхәаԥшуаз лылаԥш аарҟәганы, лхы дҩахан, лҽыраҳкәажәны, Ан дналзыԥшит.
– Сышьны алақәа срыҭ, быҷкәынцәа зегьы еибга-еизҩыда
ибзымаауазар! – лҳәеит лара. – Сыбла иабауа сынашана
ишьақәнарӷәӷәоит, ахаан слаԥықәшәа мцы амҳәацт.
Ан дышьхныԥсыланы дтәан илҳәауа-илуа дақәымшәауа.
Ажәа бааԥс лаҳау, абзиа лаҳау лзеилыргомызт уажәыҵәҟьа.
– Хы-мыш, хы-мчыбжьа, хы-мыз – абарҭ роуп ҿҳәарас
ирымоу…
– Уи иаанагои? – ишеилылкаазгьы деиҭаҵааит Ан.
– Даҽа хымыз рышьҭахь, – лҳәеит аҟәыдырԥаҩ. –
Ажәакала шықәсыбжак ала рыбыжьҩык башҭа иааҭалоит.
Шьахәсна лҿы ҟәыдырԥара инеиуа зегьы ргәы ҟаҵа, рхы
ҟаҵа иаулышьҭуан, арахь уԥшыр рқыҭаҿы ашәаџьҳәара зуаз
ашәҟәы еиқәаҵәақәа уарла-шәарла ишаац иаалон. Урҭ
рахьтә иҟан ицәырыргоз, ицәыррымгозгьы. Ан урҭгьы
лдыруан, аха, ус шакәызгьы, аҟәыдырԥаҩ Шьахәсна
иаалалҳәоз зегьы шҵабыргхоз лхы агәра алыргон.
Ан аҩныҟа дшыхынҳәызгьы лызгәамҭеит. Абжьааԥны
лыҩнусқәа рҭыԥ ианықәылҵалак нас дхырқәақәо ахәшҭаара
дныҽҳәатәалон, аха уажәы ҭынч дызтәома, аҩны-адәны
дазкуам, дгәаҭеиуеит. Аҵх агәы еиҩнашахьан еиԥш,
ашьҭалара лҽаназылкуаз, есуаха ишыҟалҵалац еиԥш, лҿы
лнапы ӡәӡәаны дааит, ҭаацәа гәарҭак зааӡахьаз иԥшьоу
ахәшҭаараҿы длышьамхышгылан, лкасы лыжәҩахыр
инықәыршәны, уажәшьҭа асы бымбыл еиԥш иҟәашккараӡа
ишлахьаз лыхцәы лықәԥсаны, лнапқәа дҩарыхан, аматанеира
далагеит. Аха уажәы лыматанеира уажәраанӡатәи излеиԥшымыз ыҟан.
– Сшамкәа сызшаз, о, Анцәа ду, зхьышьаргәыҵа сакәыхшоу, суеихырхәаны ҭабуп ҳәа уасҳәоит, иахьа уажәраанӡа
схәыҷқәа улаԥш хаа ахьырху. Суашьапкуеит, убас улаԥш хаа
шырху раб иашҭа иҭоугаларц…
Ауха аҵх агәы еиҩнашаанӡа дызмыцәаӡеит. Даныцәагьы
лыцәа даара иҭынчмызт: аибашьра ҟалеит рҳәахт, ар хыҵны
иаахуеит. Ан лгәы хыҭхыҭуа сыҷкәынцәа аӡәыр збозар ҳәа
агәашә днадыххылеит. Убри аамҭазы дыԥшызар, аибашьра
ианналга иргаз рҽыз цыҩцыҩуа, ахәда кылҳәа лыԥшәма
дақәтәахуп, ар раԥхьа дгыланы даахуеит. Ан илдырхуеит
асовет мчра даӷоуп ҳәа уи дышдырӡыз, арахь аибашьцәа
раԥхьа дгыланы даауеит! Уи шџьалшьоз, иара уаҳа
дымҩахымҵкәа, дааҳәны дагьлыхәамԥшкәа агәашә давсны
иҿынеихеит. Ариҵәҟьа, лгәы иазымчҳакәа, инеимаҭәаны
аҵәуара далагеит. Убри аамҭаз лыбжьы дарҿыхеит. Лыблақәа
хымтӡакәа иаалгәалалыршәеит лыԥхыӡ. Уи лгәаламшәогьы
иҟамызт, ԥхыӡла акәымкәа, аргама илбазшәа акәын еилыхха
ишыҟаз уи лыԥхыӡ, убри аҟарагьы илнырит. Уинахыс
лыблақәа хҩан аҟароуп, аха уаҳа даузыцәахуаз. Ацәардаӷәи
акәахьча акьакьареи лылсцыԥхьаӡа днаҳәы-ааҳәуа дшышьҭаз аҵхгьы ааимыггеит. Аҽыжәлара бзиоуп, гәышьҭыхгоуп
ԥхыӡла иубар ҳәа рҳәауа лаҳахьан Ан, еиҳараӡак ус лҳәауа
лаҳахьан зажәа агәра лгоз Шьахәснагьы. Уажә дзызхәыцуаз
лхаҵа иакәын. Иабатәи гәышьҭыхроу хы-мыз ахьымхәло, нас
еиҭа хы-мыз, шә-ҵхы ахьеихало илахьынҵа рыӡбазар! Уажәы
дҽыжәланы ар драԥызан даауеит! Ԥхыӡлагьы акәзааит, аха
иаанагозеи? Дзықәтәаз аҽы лдырт – рҽоуп, аха изусҭада ар
уи дзаԥызаз? Ихырҵаз ракәзар? Аха урҭ ар раҟара ирацәан,
ҵыхәаԥҵәарак рымамызт… «Усҟаҩыкҵәҟьа ицхырҵарызу?!»
– дхәыцуан Ан уажәы.
Ан лыԥхыӡ нараҳәа-аараҳәауа иагьа дазхәыцзаргьы,
маанас иаҵаз лзаҵымдырааит. «Уи аӡәыр илдыруазар
Шьахәсна лакәхоит», – лгәы иааҭылҳәааит аҵыхәтәан…
Шықәсыбжак лгәы хыҭхыҭуа Ан агәашә ахь дыԥшуан.
Имариоуп аҳәара «лгәы хыҭхыҭуа агәашә ахь дыԥшуан» ҳәа.
Уи зны дхаҳәхон, дыхьшәашәон, зны дбылуан, дыццышәхон,
– аибашьра еилгеит, ҵабыргуп, аха агәҭынчра лымамызт.
Аибашьра ианырга аҵкыс деицәаны, Ан уажә абри дарҭынчуамызт. Ус иаалырҟьаны лгәалаҟара бзиахон – мшәан,
аибашьра еилымгеи, уажәшьҭа уаҳа иҭҟьом абџьар! Ари ауми
зегьы ирыцку! Абас данхәыцуаз Ан длахҿыххон, лааԥсарақәеи лхьаақәеи лыхҳәаны наҟ инкалыжьызшәа, дласӡа
дааҟалон. Аха уи ҳамҭакы акәын, нас еиҭа ллакыҵа
ааҵлашьцон. Ачҳара кәадан Ан лгәы! Гәыбӷанс иоуҭозеи,
ԥшьы-шықәса рыла уи убасҟак аџьамыӷәа ахнагеит, илузар
иҟьаԥсӡа ихауан, хымԥада. Еихазаргьы – ихауан, ибылуа акы
акәзар – иццышәхауан. Аха Ан лгәы урҭ раҵкыс иӷәӷәан.
Шықәсыбжак! Урҭ гәырҩеи гәыӷреи рыла иҭәыз мышқәан,
ҵыхқәан, мзақәан. Ус ҽнак, мшы бзиахәк азы гәырӷьаҿҳәашала иҭәит Ан лашҭа: реиҵбы Сасрыҟәа зегь рышьҭахь
ицаз, зегь раԥхьа дхынҳәит. Иқыҭантәи дызбаз ицны ашҭа
иааҭалеит. Заа адырра лырҭахьан Ан, Сасрыҟәа амҩа
дшықәу, аусҳәарҭаҿынӡа дшааихьоу.
Ашҭа агәҭаны Ан дгылан иааира дазыԥшны. Ԥшьы-шықәса
уажә аԥхьа ианынаскьалгоз еиԥш, адәахьала лҽырҭынчны,
ҩнуҵҟала дбылуа. Лгәы ахыџхыџра дарҵысуа, дгылан, уажәыуашьҭан нахьхьи архәара данбаавшәауа ҳәа дыԥшуа. Абар
даргьы – агәашә анҭыҵ архәара иавшәеит! Ан дыччашәа
ҟалҵан, иҵыс-ҵысуаз лԥышәқәа лхаԥыц рықәырӷәӷәауа
маҷкгьы днаскьеит. Ус даргьы ашҭа иааҭалеит. Сасрыҟәа
дыччо ишьаҿа зны иааирццакшәа иун, аха нас, ихаҭа
изгәамҭаӡауа, хәыҷы-хәыҷла даангыла-аангыло дшанханы
иан дналзыԥшит. Ан лхы лнапаҿы иааганы ашырҳәа
лҿыналхеит.
– Усыршанхама, нан дызкәырбану? – лҳәан, лԥа днеиԥылеит.
– Сааины сыҟоуп! – иҳәан, Сасрыҟәа акгьы дамыршанхаӡазшәа дыччо иан дгәыдикыларц иҽыналзикит, аха Ан
илымукәа имахәарқәа аанылкылт. – Уан дукәыхшоуп, мап
сцәумкын, – лҳәан, икәшара лҽыназылкит, аха лԥа имукәа
иҽааирххеит. – Уан дукәырбануп, сыҭоуба сынаргӡа, –
ишеибарххоз знык аҟара дикәшеит. Аха нас, лԥа уаҳа имукәа
дааникылоит.
Иамуит, иагьа лҽылҟажазаргьы, илзымчҳаит Ан. Дыччошәа ҟалҵон, арахь лԥышәқәа ҵыс-ҵысуан, лылаӷырӡқәа
лҿаҳәҳәы илеиуан.
– Сан, ббаашәит, ибыхьи? – длазҵааит Сасрыҟәа, иан
дицәҩашьауа аҿынӡа дахьажәыз игәы иалсны. – Бара
ибуалыз ҳааӡара акәын, ҳбааӡеит, ҳара иаҳуалыз быхьчара
акәын, бҳахьчеит…
– Ус ауп, уан дукәыхшоуп, ус ауп, – лҳәеит лчабра
лыҿшьуа. – Ишԥазурыз, аибашьра хлымӡаах амҩа даара
иаун, ихьанҭан амшқәеи аҵхқәеи, маҷк сааԥсеит ауп, хьаас
сҟоумҵан.
Аԥа дгыланы иан дылзыԥшуеит игәы хьаауа. Уажәы-уажә
ибла иаахгылоит уажәраанӡатәи лсахьа. Раҳәшьеиҳаб
лакәушәа ирывагылаз дабаҟоу! Иабаҟоу кыҷырак знымыз
лхы-лҿы ҭҭәаареи шлацк зламшәацыз лыхцәы еиқәаҵәа/-самсали! Ранду лакәушәа асапын шәах еиԥш лыхцәы ҟәашӡа,
лхы-лҿы канӡаӡа деиҵаланы, иаԥхьа дгылоуп ҭакәажә
хынҷаҷалеик.
Ан лакәзар, лԥа дзыршанхаз акәмызт дзызхәыцуаз, уи
игәышԥы рҭәны аҳамҭақәа иарку рахь акәын лхәыцра
ахьыҟаз. Лара ибзианы илдыруан аҵәыргыла ахыԥараз
ианаршьахьаз «ОСОАВИАХИМ» ашьанақәа ишреиуамыз.
Убри акәын зегь реиҳагьы лцәа дызҭыԥсаауазгьы…
Убри ашьҭахь инеишьҭаххы-неишьҭыххы, Шьахәсна
ишылҳәаз еиԥшҵәҟьа, аишьцәа зегьы хынҳәит. Урҭ рахьтә
ахы зқәымшәаз, ашьа казымҭәаз аӡәгьы дыҟамызт. Урҭ ршьа
каҭәан Кавказ инаркны Берлинынӡа. Зныкгьы акәым, ҩынтәхынтә ирхәхьазгьы, аԥсра ахықә инықәгыланы, амцхә ирцәцаз
ашьа ацынхәра рылаҵаны, аԥсҭазаара иаздырхынҳәызгьы
ыҟан. Уи ашьа зтәыз дабардыруаз, ирдыруаз акы акәын:
Аԥсадгьыл ахьчаҩ ишьан. Аибашьразы уи ашьагьы хәшәын,
уи еиқәнархон аибашьцәа.
Аибашьцәа ашҭа ианааҭалалак, реиҵыбӡа Сасрыҟәа
иеиԥш, ишанханы ран иналзыԥшуан: амҩан џьара дрықәшәар
хымԥада дрыцәҩашьартә лҽахьылыԥсахыз џьаршьон.
Аҵыхәтәанӡа, кыр дыхьшәаноуп дшыхынҳәыз реиҳабӡа
Џыр.
Убраанӡа гәҭынчрак лымаӡамкәа уахгьы-ҽынгьы амҩа
дшаԥшыц даԥшуан Ан, рысалам шәҟәқәа еиԥҟьарада
ишаауазгьы. Аӡәы дынхазаргьы, егьырҭ сзыхынҳәит ҳәа
машәыршәагьы лгәы иҭалыршәауамызт.
Џыр даныхынҳәы ауха аҵх агәы еиҩнашауаны еиԥш ауп,
агәылацәа наскьаганы, аҭаацәа зегь анышьҭалаз. Ан ҷыжьҷыжь зыхгоз ржәытә мҿтәы кәаскьаҿы лԥацәа риарҭақәа
ҟаҵаны ишьҭалҵеит. Нас дналбаан, амаҵурҭаҿ иҩазхыҵыз
астол еилырганы, лчысмаҭәа рҭыԥ иқәылҵеит. Уажәшьҭа
Ангьы ашьҭаларахь лхы лырхауан, аха уи хҭыс дук еиԥш
акәын уажә дшазхәыцуаз.
Лыҩны анааиллырга, дындәылҵын амаҵурҭа ашә ныдҵаны, аҿҿа зыхгоз амҿтәы мардуан абжьы мыргацәакәа, Ан
ашьшьыҳәа ржәытә кәаскьа дҩыхәнан, амза ҩнаҷҷо зышәқәагьы зԥенџьырқәагьы аартыз азал дныҩнашылеит. Усҟан
лԥацәа зегьы рыцәа ԥсымҭаз акәын. Уаҟа ԥшьҩык аишьцәа
каххаа ицәан. Лшьацәкьарақәа дрықәгыланы ашьшьыҳәа
шьаҿақәак неихылган, ԥшьы-шықәса уажә аԥхьа ишыҟалҵаз
еиԥш, реиҳабӡа Џыр днеихагылан, лхы ларҟәны диҿаԥшуа
даагылеит. Уи иԥсыԥ алагаҩагара ҭынчын. Аибашьра амца
шыра иалҵны иааз иакәӡамшәа, даараӡа драҳаҭны дыцәан.
Ԥшьы-шықәса ҭабиала изхызгаз аиарҭа ихы анылаиҵа,
дышԥацәарыз! Ан иаалгәалашәеит Џыр данысабиз, изхара
асаҭлашь иҿаҵаны дангаралҵалак, абасҵәҟьа акәын дкаххаа
дшыцәоз.
Уи дааихыҵын, лышьҭыбжь мыргаӡакәа, анаҩстәи акаруаҭ
ахь лҿыналхеит. Уи Кьагәа иакәын. Ан иаалгәалашәеит
Кьагәа ҳәа ахьӡ анихьӡырҵауаз. Џыр иеиԥш, ари ахьӡгьы иаб
иоуп ихьӡызтәыз. «Нарҭаа рыхьӡ-рыԥша даԥсахааит», –
иҳәеит раԥхьатәи иаан, ашьҭахь: «Ижәла хьчатәхозар, Кьагәа
иеиԥш, фырхаҵала ихьчааит» иҳәеит.
Убасҵәҟьа ицәа ҭынчын Гәдисагьы. «Аибашьцәа рахьтә
аӡәгьы дшәарыцаҩзароуп, – иҳәеит усҟан иаб, дихыхәмаруа.
– Геи шьхеи изеиԥшзароуп, хреи ҿаҩеи ишьҭа рҿыгазароуп,
акаҵәарақәа рҿы иҭамҳақәа еиҿажьзароуп». «Дшәарыцаҩхеит Гәдиса иҵабыргны, – лгәы иааҭылҳәааит Ан, – аха
шәарахмызт, «гыгшәыгын» уи инирҵәоз». Абри аамҭаз
дааҳәыцымцит Гәдиса, дыҟрымҿрымуашәагьы акы иҳәеит
еилгамкәа. «Убарҭ «агыгшәыгқәа» ракәхап уажә дзеиԥхыӡуа»,
– лгәы иааҭылҳәааит Ан.
Арымарахьтәи аԥенџьыр аԥхьа игылаз акаруаҭ аҿы аҭӡамц
ахь иҿы нарҳәны дышьҭан Манча. Уигьы убри ахьӡ анихьӡыртәуаз еиԥш, хьаа-баа имаӡамкәа драҳаҭны дыцәан. Урҭ
рыхьӡқәа машәырны ирыхьӡитәӡомызт раб. Цқьа дазхәыцны
акәын. «Ажәытәтәи Манча иеиԥш ажәлар иашәахә рҳәааит»,
– иҳәеит усҟан иаб…
Ан даахынҳәын, абарҭқәа зегьы лгәаларшәауа, аӡәаӡәала
еиҭа лылаԥш хаа нархылгеит.
Егьырҭ анаҩстәи ауадаҿ ишьҭан. Урҭ рыбжьара ашә
ҟьаҟьаӡа иаартын. Иаартын урҭ рԥенџьыргьы. Устәи амза
ахьыҩнаҷҷауаз араантәигьы ауада лашаӡа илбон. Ан
лшьацәкьарақәа дрықәгыланы ашьшьықәа дныҩнашылеит уи
ауада. Алым, Баҭаҟәа, Сасрыҟәа – аӡәаӡәала рхәыҷреи
рыхбыџреи лгәалалыршәауан. Сасрыҟәа иҿы дааҭгылеит.
«Сасрыҟәа ихьӡаҳтәып быжьҩеишьцәа реиҵыбӡа, – иҳәеит
Сиҭ усҟан. – Ихьӡ даԥсаханы зегьы дреиӷьхаргьы иашьцәа
иҵамшьыцааит, бзиа дырбалааит». Ус иагьыҟалеит, уимоу
реиҵыбӡа ҷыдала бзиа деицырбон, дрыцҳаршьон, хаа-мыхаак рԥыхьашәаргьы илымкаа ирфаӡомызт. Уажәы уигьы
ихәыҷра аалгәалалыршәеит.
Ан лнапқәа дҩарыхан дҟәындшәындуа Анцәа диашьапкит:
«Ари сзырбаз, ухьышьаргәыҵа сакәыхшоуп, – лҳәеит лара. –
Уажәшьҭа сыԥсыргьы аԥсы сыхьӡӡам, икәашаны сымҩаԥгатәуп».
Ан лышьҭыбжь мырга дшааиз еиԥш, лшьацәкьарақәа
дрықәгыланы ашьшьыҳәа дындәылҵын, амардуан абжьы
мыргаӡакәа длалбаан, амаҵурҭахь дхынҳәит. Акәаҷаб
амаҵурҭа ҩнырлашаауа ишаркыц иаркын. Ан ахәшҭаара
ааигәа даннеи дааҭгылан, ҳамҭакы дааиԥхьхәыцит. Нас
днахынҳәын, лҿы ӡык нақәҭәаны, мпахьшьыла лҿы рбаны
дааскьан, лкасы лыжәҩахыр инықәыршәны, ақьаад еиԥш
иҟәашӡа иҟаз лыхцәы лнапы налшьны, ашьшьыҳәа ахәшҭаара аԥхьа днышьамхнышгылан, аныҳәарҭаҿы аныхаԥааҩ
Анцәа даниҳәо еиԥш, лнапқәа дҩарыхеит: «Иҭабуп, Анцәа
ду, зхьышьаргәыҵа сакәыхшоу! – лҳәеит лара, лыбжьы
ҩҭганы. – Иҭабуп схәыҷқәа улаԥш хаа ахьырхыз, сыбла
иахьаурбаз. Ԥшьы-шықәса сшьамхыша арсны суҳәауан,
суашьапкуан, мапгьы сцәумкит, сныҳәаԥхьыӡ доуҳаутәит.
Анаҩсгьы улаԥш хаа рхыз, сара уаха сыматанеира ааныскылоит, аха хашҭра рықәым, схы-сгәаҿы иҟоуп абзиара
исзууз».
Ан арҭ ажәақәа лҳәеит даара рыгәра ганы. Агәра лгон
иаалҿыҵшәоз «зегь зымчу» иҿынӡа ишынаӡоз. Уи агәрагара
еиҳагьы лгәы арҭынчуан, агәахәагьы лнаҭауан.
Уажәшьҭа ашьҭаларахь акәын Ан лхы ахьхаз, аха уи
дахымццаккәа ԥшьы-шықәса раахыс дзышьцылаз лцәардаӷәахьы лҿыналхеит. Уаҟа зыбжа хәылҵхьаз аџьма цәа кәахьча
еиҵыхны иқәын, аԥхын хыза рҽны амарҭақ иадын. Ҳамҭакы
данааиԥхьхәыц: «Иҭабуп, нан, сцәардаӷәы, – лҳәеит лара,
зыԥсы ҭоу аӡәы диацәажәауашәа. – Сара сгәаҟреи суазырреи
уара уаҟара аӡәгьы издыруам, уара аӡәк уоуп шаҳаҭс иамоу.
Скартоӷа иахьарнахыс исхысхуеит. Ахаан иҟамлааит, “рԥацәа
ирыхӡыӡааны анацәа рхы акартоӷа ақәырҵо!”
Абри ашьҭахь Ан ашьшьыҳәа днахынҳәын, амаҵурҭа ашә
адәахьала инаркны шьҭалара дцеит. Уи акәаскьа ахԥатәи
ауадаҿ акәын. Ԥшьы-шықәса раахыс, мракы иналымҭозар,
уаҳа дызкьымсыцыз лиарҭа ааиҵылхын, аԥхьаӡа акәны
днагәылаиеит. Аҵыс-хәы дылаиоушәа акәын уажәы Ан лхы
шылбоз. Убри ауха, лԥацәа реиԥшҵәҟьа аҭабиа дааҭыҵны
лиарҭа лхы нылалҵазшәа, лгәы раҳаҭны, лхы раҳаҭны
дкаххаа дыцәан Ан. Лиарҭа ахьыҟәымшәышәыз амацаразгьы
акәмызт: аибашьра анеилга, абзарбзанқәа рыҭҟәацра аҵыхәа
анԥҵәа, адгьыл шҭынчыз аиԥшҵәҟьа уи ауха Ан лгәы ҭынчын.
Адырҩаҽны ныҳәан аиааира згаз асалдаҭцәа ран
лгәараҭаҿы. Рыхьӡала иаушьҭны илымаз ацә кажьны илшьын
ачара рзылуит, агәыла-азла, ауа-аҭынха дрыԥхьеит. Уи аҽны
Ан лашҭа ҭбаа, лашҭа ԥшӡа иҭалоз ауаа рыла, гәырӷьа
бжьыла есааира илахҿыххон, есааира иԥшӡахон. Урҭ зегьы
ашҭа ишааҭалаз еиԥш, еиҭах дгәыдкыла-дхыдкыланы
илыдырныҳәалон Ан лгәырӷьара ду, еибга-еизҩыда лԥацәа
ахьылзыхынҳәыз даргьы лыцгәырӷьон.
Амаҵуцәа ахәы архиара иаҿын, егьырҭ зегьы – сасгьы
аԥшәымагьы – ашҭаҿы ихыгьежьааӡа игылаз араҵла амҵан
игылан. Урҭ рызхара ирызбомызт згәышԥқәа орденлеи
медаллеи иҩычаны ԥшралеи сахьалеи Нарҭаа угәалазыршәоз аишьцәа фырхацәа. Рбарагьы акәым, рызхара
израцәажәомызт, зҵаара шәкы рырҭауан, зҵаара шәкы
ҭырҵаауан.
– Шәыԥсынҵры духааит, дадраа! – иҳәан, амаҵурҭаҿынтә
дшаарыдгылаз еиԥшҵәҟьа, аҽыҩҳәа илабашьа лаирсит
аҭаҳмада Еснаҭ, зегьы ирбартә-ираҳартә ажәак иҳәарц
шиҭаху удырратә. – Аибашьра амца шәалҵны шәахьҳзааз
ҳшәеигәырӷьоит, аха ҩбангьы ҳшәеигәырӷьоит абасҟак
ҳамҭеи хьӡи-ԥшеи шәыманы шәахьҳзааз. Шәара шәеиԥш иҟаз
аибашьцәа роуп аиааира згаҵәҟьаз.
– Ииашоуп, ииашоуп! – зегьы рыбжьқәа неиларԥсан,
рнапқәагьы ааинырҟьеит.
– Мап, аиааира ҳзыргаз шәара шәоуп, –иҳәеит Џыр аҭакс.
– Аиааира ҳахәҭа хәыҷык алазар, уи зыбзоуроу абри ижәбауа
ҳан лоуп! – изнапык ала дааигәыҵаиҳәҳәеит. – Лымацарагьы
лакәым, – анацәа зегьы! Ус анакәха, – маҷк дааиԥхьхәыцит
Џыр, – абарҭ иҳанаршьаз аҳамҭақәагьы аиааира ҳзыргаз ҳан
лоуп изықәнаго! – иҳәан, акакала игәышԥы иаркыз аҳамҭақәа
аамхны, иан лгәышԥы инаиркит. Ари збаз-изаҳаз еигәырӷьан
рнапқәа лзеинырҟьеит. Егьырҭ аишьцәагьы неиҿаԥшы-ааиҿаԥшын иааибадырт. Нас инеишьҭагыланы аӡәаӡәала
зегьы рҳамҭақәа аамхны, урҭгьы ран лгәышԥы инадыркит.
Сааҭыбжак аҟара усгьы иаҿын урҭ рҳамҭақәа ран лгәышԥы
аркра. Ччаран, хәмарран, лафҳәаран, напеинҟьаран уаҟа
иҟаз. Аха аланарԥшра ссир аныҟалаҵәҟьа нас ауп. Ан
акәылӡы лшәырҵазшәа деиқәычаԥа данаадыргыла, аишьцәа
реиҵыбӡа Сасрыҟәа дыҩны дцан, иҳаракыз ҟәардә-ԥшьыркцак иманы дааин, ашҭа агәҭа инаргыланы, асаби иеиԥш, иан
даашьҭԥааны днықәиргылеит.
Ари аланарԥшыра еигәырӷьан, зегьы агәырқьҳәа рнапқәа
еинырҟьеит. «Берлин агаразы амедал» инаркны «Ленин
иорден» аҿынӡа иҟамызт ҳәынҭқарра ҳамҭак Ан лгәышԥы
иаркымыз. Уи уажә аӡәыр диацлабуазар, амаршал Жуков
иакәхон.
Зны дыччеит, зны дҵәуеит Ан. Дыччон алаф анлылырхуаз,
афронт акомандаҟаҵаҩ данидыркылоз; дыччон илыкәшаны
игылаз лԥацәа дахьрыхәаԥшуаз; дҵәуон лгәышԥы шаҟа ҳамҭа
аркыз аҟара лԥацәа ҭахараны ишахыԥаз даназхәыцлак, урҭ
ршьала ишыкәабоу абарҭ аҳамҭақәа.
Ҭоурых баҟак еиԥш Ан «апиедестал» дықәгылан, аиааира
згаз лсахьа лыманы. Уи уажәы гәаныла лкасы лхыхны
ажәларқәа ашьаарҵәыра иҭазыргылаз дрықәшәиуан, анацәа
рҳақ рзымгарц, анацәа рыхьӡала адоуҳа ҟалҵон, абри аҩыза
агыгшәыгра адунеи аҿы уаҳа иҟамларц.
Еизаз ажәлар, уажәада дрымбацшәа, Ан илзыԥшуан,
рыгәқәа хьухьууа, ааҭгәырӷьауа.
Ҩынҩажәи фба шықәса ҵит Аџьынџьтәылатә аибашьра
Дуӡӡаҿы асовет жәлари урҭ Рарбџьар Мчқәеи аиааира
ргеижьҭеи.
Адунеи иазымдыруаз еибашьра дуӡӡан уи аибашьра:
миллионла ауаа ҭахеит, зыԥсы еиқәхазгьы миллионла
аибашьра хлымӡаах аҿы ршьа каҭәеит, ахәра роуит, шәкыла,
зқьыла ақалақьқәеи ақыҭақәеи еилаҟәыбаса икарыжьит.
Иарбан статистикоу изыԥхьаӡо аибашьра иахылҿиааз ажәлар
ргәаҟра? Иҟам ҩнаҭак, аӡәы, ҩыџьа, инеиҳангьы иахьаламӡыз,
ма рыжьрацәара рыла ргәы ахәра ахьанымлаз. Аамҭа зегьы
еиқәнаршшоит, ахәрақәагьы арӷьоит рҳәоит, ҵабыргуп, аха
аибашьраҵәҟьа згәы ахәра аннаҵаз, еиҳараӡак анацәеи
аеҳәшьцәеи, рыԥсы ахьынӡаҭоу ӷьара ақәымкәа ишхьаау
иаанхоит. Уи ус шакәу агәра згеит абарҭ ацәаҳәақәа рыҩразы
аҿцәажәарақәа анымҩаԥызгоз.
…30-тәи ашықәсқәа ралагамҭаз Аҷандара ақыҭан инхоз
Инаԥҳа Мада иҭаацәа анхаҩы ихы рыдиныҳәалартә иҟаз
ҭаацәаран: иԥацәа ԥшьҩык, иԥҳацәа ԥшьҩык, иԥшәма, иара
– зхәы иахатәоз жәаҩык аҭаацәара.
Аҭаацәа дура акәмызт, ари агәараҭа уаҩралагьы,
нхамҩалагьы, чеиџьыкалагьы иналукаашаз гәараҭан. «Урҭ
рыжәла иаԥсоуп», – рҳәон рқыҭауаа рызгәдуны. Аԥсны
еицырдыруа жәлоуп Инаԥҳа, Ҭырқәтәыла инхо аԥсуаагьы
еицырдыруеит – уаагьы Инаԥҳаа маҷымкәан инхоит. Аха зегь
реиҳа ари ажәла даараӡа, ижәытәу, аԥсуа жәлар рҳәамҭа
ихьҟәыршәаны иаласоу, формала иуникалтәу зеиԥш аԥсуа
жәла уԥыхьамшәо жәлоуп.
Инаԥҳа Мада игәарҭаҿы изызҳаз аҵеицәа, рыжәла
иаԥсахартә, раамҭа иаҵеицәаны игылартә, иреиӷьу аԥсуа
ҟазшьа бзиақәеи рыжәла атрадициеи рыларааӡон. Иреиҳабӡаз Ас-ду ашықәсан (1911 шықәсазы) диит, иреиҵыбӡаз –
1925 шықәсазы. Ишаабо еиԥш ҩ-аамҭакы ирылиааз ҭаацәаран урҭ аиҳәшьцәагьы аишьцәагьы. Асовет мчра анрыхьӡа,
анхара-анҵыра анаҩс, ашколгьы аҵара-дыррагьы ргәашәқәа
рзаатит.
193 шықәсазы ари аҩнаҭа ду иахагылаз раб Мада
дрыԥхеит. Ҳәара аҭахума, ирныруан аҭаацәа рхада дахьрыԥхаз, аха урҭ ран Кәакәа, анрагьы абрагьы рзуны, аҩнаҭа
дахагылеит.
Сара, абарҭ ацәаҳәақәа зҩуа, ибзиаӡаны дыздыруан анду
Кәакәа. Шьҭрала Зыхә-ԥҳан. Аҳәса быргцәа ҟәышқәа
имаҷымкәа иаабахьеит, аха уи аԥҳәыс леиԥш иҟәышыз, ахара
иԥшуаз, агәы ӷәӷәа зызҭаз, ачҳарагьы злаз иахьанӡагьы
дсымбацт. Уи санлызхәыцуа абри аҩыза агәаанагара соууеит:
Саҭанеи Гәашьа лхаҿсахьа ажәлар ианаԥырҵоз, Кәакәа
леиԥш иҟаз аҳәсақәа ирыбзоуроу рацәазар ҟалап ҳәа. Убас
иҟаз ԥҳәысын, – дхаҵамԥҳәысын.
Алада уи лыӡбахә иҵегь сазыхынҳәышт, хымԥада, аха
уажәы ҳаиасып 30-тәи ашықәсқәа рахь.
Раб жәаха десҭын адгьыл иман: абаҳча, амхурсҭа,
ахкаара. Иԥҳацәа иахьагьы иргәалашәоит, идгьылқәа хкааны,
ибаҳча еилффаҷа еилыхны, иқәаҵара, ашьац аара иаԥырхагамхартә, аҳәҳәага ахьшьны, иԥшӡаӡа икеикеиуа ишыҟаиҵоз.
– Ҳаб ианаамҭаз дыԥсит, – лҳәеит дыхәмаршәа аҭаацәа
иреиҵбыз Ӡабулиа, аха уи лафмызт. – Аколнхара мыжда
анеиҿыркаауаз дахьӡар, хымԥада, ддырӡуан – идгьылқәа ихы
рықәиҵон.
Аколнхарақәа реиҿкаара… Ари апроблема иахьа даҽакала
иахәаԥшуеит, аха усҟан официалтә пропагандагьы административтә командагьы, ажәлар, еиҳараӡак аҿар, агәра
ддыргон, аколлективтә еицхыраарада ақыҭа шьҭызхуа даҽак
шыҟам. Аҳәара мацара акәым, аус аҿгьы иаарыдгылеит
ачынуаа. Усҟан аишьцәа реиҳабы Иса ақыҭантәи адәқьан
дыҵагылан. Ақыҭа еиҳабыра неицәажәан, рҳаблаҿы
аколнхара аиҿкаара Иса инапы ианырҵеит. Уи ақыҭаҿы ҳаҭыр
иқәын, ҵара-дыррала дхәыдамызт. Атрадициа змоу анхамҩа
ахагылара мариоуп, аха ҿыц аиҿкаара, еилкаауп иахьынӡауадаҩу. Абарҭқәа ирызхәыцзар акәхап уи иӡбахә анырҳәоз.
Анхаҩы «имцхәны» имоу идгьылгьы ирахәгьы аколнхара
иеиҭар акәын. Ари зегь реиҳа иуадаҩыз зҵааран. Аколнхара
ахантәаҩы ари азҵаараҿы аҿырԥшы дирбеит. Иса зегь
раԥхьаӡа ибаҳчагьы, дызқәаарыхуаз идгьылгьы аколнхара
иеиҭеит. Баак рыбганы баак зыргылаз ҳәа, еишәхышьшьы
ибарақьаҭха игылаз абаҳчақәа хшьааны, амандарина
еиҭарҳаит. Уи аҩыза адҵа рыман хыхьынтә. Аԥсны анҭыҵынтә
иааны қьырала ажь шырҭаауаз, уажә уи ргәалашәараҿоуп
иахьаанхаз. Ажәҩан иалалоз урҭ рбаҳчақәа рхаҭыԥан,
рыдгьыл ианаалоу, ианымаалоу рзымдыруа, еиҭарҳаз аҵиаа,
адгьыл аҽаҟәнагар аблахаҵ гьежьыр ҳәа ишәошәа, иӷача-ӷачаӡа иахьныҵарҵаз ишыҵакьакьаз, ахацәа аибашьра
ианырга, инахыӡаа ицеит. Уи ашьҭахь ачаи еиҭарҳаит. Уигьы
раԥхьатәи алахьынҵа алахьынҵахеит. Аҵыхәтәан аҭаҭын
иазааҭгылеит…
Аибашьра ҟалаанӡа аишьцәа иреиҵбыз Заабеҭ, рҵаҩыс
аус шиуаз дычмазаҩхан, иԥсҭазаара далҵит. Аҳәынҭқарра
анышьақәҟьалак ажәлар роуп изныруа. Аҭаацәарақәа рылоуп
ажәларгьы злашьақәгылоу. Рхы иақәгәырӷьо иҟаз аҭаацәара
ду ааиҵанарӷәӷәеит изықәшәаз уи агәыхь. Иреицәаз зегь
раԥхьаҟа ирзыԥшызаарын, аха издыруадаз акәымзар – ауаҩы
днаԥшны иԥеиԥшу абаидырхуа! Ирдырыргьы ирымч-гәышьази!
Аишьцәа реиҳабы Мамед зегьы раԥхьаӡа арра дыргеит.
Уи аибашьра ҟалаанӡа акәын. Иқәлацәа зегьы реиԥш Мамед
дынхаҩын, ҟазшьала деилҟьан, иҽи икәадыри еснагь еиқәын.
Мамед арра дшыҟаз Финтәи аибашьра ҟалеит. Уи Финтәи
апровокаторцәа ирыхҟьеит ҳәа акәын уажәраанӡа ҳҭоурых
ишаҳәоз, аха уажәшьҭа еилкаахеит Сталин ихаҭа ипровокациала ишыҟаз уи аидыслара. Убраҟа далахәын Мамед
Инаԥҳагьы. Ишааиуаз ишәҟәымҭа еиԥҟьеит. Ари хьааны
ирзыҟалеит иҭаацәа. Иса аҿаҭахьа ҟаиҵеит ҳашьа ишәҟәымҭа аасзыркуа иашьас дҟасҵоит ҳәа. Ус ҽнак Чамагәуа
Дырсын ҳәа рқыҭантәи арԥыск аусҳәарҭа аҟынтә Мамед
исалам шәҟәы иманы ашҭа дааҭалеит. Иса иҿаҭахьагьы
наигӡеит: иҩызцәа, иқәлацәа ақәыршәаны, кампаниак
изыҟаҵаны, ешьас дҟаиҵеит агәырӷьаҿҳәаша рзаазгаз, аха
иабаҟагәышьаз агәырӷьара нагӡа зыҟамлагәышьеит. Мамед
исалам шәҟәы андәықәиҵа ашьҭахь дҭахазаап.
Ҭышькәагьы, иашьа еиҳабы Мамед иеиԥш, аҽқәа иԥсы
рылан, аҽҟазара иԥсықәара акәын. Даалаган аҽы бзиа
ихәҳаит, шьахәлаҵәҟьа ианаалоз акәадыр нақәҵаны. Уи
аибашьра аламҭалаз акәын, ус иагьалагеит аибашьра.
Ҽнак Иса ус иҳәеит:
– Ҭышькәа, аҽқәа аибашьрахь иргоит, уҽы ргарц аӡәыр
ааины иҟалозар, мап рцәумкын.
– Сара макьана сақәымтәацт, сҽы зысҭауа дызусҭада! –
дахыбааны даацәажәеит Ҭышькәа.
– Уҽы акәым, ҳхаҭақәагьы ҳаргоит аибашьра, – иҳәеит Иса,
иашьа иган наиаирхашәа.
Ус иагьыҟалеит, асиа ҟаҵаны аҽқәа рылырхуан, ҽнак
иааины Ҭышькәа иҽгьы икәадыргьы неиқәҵаны инарырҭан
иргеит.
Иса ишиҳәаз еиԥш, аҽқәа ракәындаз, даргьы иаарыдгылеит. Иса усгьы аколнхара ахантәаҩыс дыҟан, закәанла
аброн ирҭар акәын, аха усҟан аброн зырҭоз хазын, аԥсуаа
рзы закәан аныҟамыз аамҭан. Ус шакәызгьы, аамҭала руаӡәык
даанхар ауртә иҟан.
Аишьцәа еимаркит.
– Сара сцоит аибашьра, уара уаангыл, – иҳәеит Иса, –
аҩнаҭа ацәмаа зкуа дыҟазар ауми!
– Мап, – иҳәеит Ҭышькәа, – уара аколнхарагьы уеиҳабуп
– аҩнгьы, сара сцоит, уара уаангыл.
Аишьцәа реимак рзымӡбеит: «Уара аибашьра уца, сара
аҩны саангылоит» рзымҳәеит аӡәгьы.
Аишьцәа рахьтә Иса иакәын аҭаацәара аԥызҵахьаз. Уи
иԥшәма Сақаниа-ԥҳа Татиана дышқәыԥшӡаз диднагалан,
ҩыџьа рхылҵхьан. Аиҳабы – Лиосик хы-шықәса ихыҵуан, егьи
Уасил (ихәыҷыхьӡ Хәыҷа ҳәагьы иарҳәон) фы-мыз ихыҵуан.
Ҽнак ала аишьцәа аибашьра еиццон.
– Убри аҽны аибашьрахь изыԥхьоз ҳгәылацәа рԥарцәа
жәаҩык раҟара ҳашҭаҿы еизеит, – илгәалалыршәоит аишьцәа
раҳәшьеиҵбы Уардиа. – Зегьы ашҭаҿы ҳаилагылоуп,
арԥарцәа еилагьежьуа инхеит, игәаӷьны амҩа изықәлом. Абри
аамҭазы ҳан лыбжьы ҩаҳаракны ҿаалҭит:
– Ижәуазеи, нан! – лҳәеит Лара. – Шәҩызцәа ахьцо шәцоит,
нас иарбан шәзылакҩакуа! Арахь ҳара хьаас ҳҟашәымҵан,
шәабацәа ргәараҭақәа шәырҭагылоушәа ишәыԥхьаӡа. –
Иааршанхеит ҳан илҳәази уи лҳәашьеи. Усура шәца лҳәошәа
ауп ишылҳәаз, иара усгьы лҟазшьа аҽааиҭанакит.
– Лгәы ԥшааны, лылаӷырӡ?… – слазҵааит сара.
– Усҟан акәым, уи ашьҭахьгьы, ҵасым ҳәа, лыҷкәынцәа
рыхьӡала лаӷырӡык лалмышьҭит.
Уи сара иагьџьасымшьеит, хыхь ишысҳәахьоу еиԥш, са
дыздыруан уи ахаҵамԥҳәыс.
Ран иҟалҵаз адҵа ашьҭахь арԥарцәа ашырҳәа агәашә
шыҟаз рҿынархеит. Маҷк инаскьахьан еиԥш, Иса дааҭгылан
иџьыба иԥараҭра ааҭганы, иан лахь инаирххеит.
– Сан, исҳәо баҳауоу, – иҳәеит иара, – абри сԥараҭра бара
ибысҭоит, саанӡа ибымаз…
Уи ҵакыс иеиҭаз ан иаулзымдырхуаз.
– Ишуҭаху, уан дукәыхшоуп, – лҳәан, иааимылхит ан.
Аибашьра иргоз ҩымш-хымш, инеиҳангьы Гәдоуҭантә
ирыздәықәымҵакәа инхон аҟынтә, рынаскьагаразы аӡәгьы
дрыццар рмуӡеит. Ацара-аарагьы аумариаз, шьапыла акәын
усгьы ишцоз. Ҩымш рышьҭахь, фатәқәак-жәтәқәак аашьҭыхны, аиҳәшьцәа илықәыршәны ицеит Гәдоуҭаҟа. Ақырҭуа
школ аҿы акәын аибашьра ицоз ахьеидыркылоз. Иахьнеиз
ирбеит-ираҳаит. Раҳәшьцәа ргәы дырӷәӷәарц акәхап, уажәтәи
ала ҳдыргьежьуеит, ҳаргаӡом рҳәан, рыгәшәымшәа ҳәаны
аҩныҟа идәықәырҵеит.
Шьапыла имидагәидаха иқәланы ишаауаз, Абӷархықә
иҩалалон еиԥш, иԥшызар, иналаршә-ааларшәны зхабар
рымбоз аидара шьҭыхга машьынақәа аауеит. Иџьаршьеит
аиҳәшьцәа. Асҟак амашьынақәа рацәаны, араҟа, Абӷархықә
ақыҭан акәым, ақалақь аҿы ирымбацызт. Ус амашьынақәа
ҩарыхьӡан ирывсны рҿынархеит. Даргьы ааҭгыланы акакала
рыԥхьаӡара иалагеит: 25 машьына рызна ауаа, урҭ рыҩнымаҭәа, ргарақәа, рҳәақәа, рлақәа, рыкәтқәа, еибарҿыҿуа
ирықәтәоуп. Еилкаан урҭ ахьыргоз, ари ақыҭаҿы акәыкәбаақәа реиԥш, анхарҭа ҩнқәа еицрыхәхәа идыргылахьан,
уажәы иааганы иҩнарҵон.
Ахацәа цон еибашьра, арахь хазы, ҩ-рык еибашьуан
Ҳабыџь дцәаӷәон ҳәа, Сталин хадас дызмаз асовет жәлар
иԥсыда-инхада рҳәартә хацәнымырха рыԥсадгьыл ду
ахьчара иаҿуп «Сталин изы! Аԥсадгьыл азы!» ҳәа ар
рҭабиақәа ирҭыҵны, хаха аӷа ижәланы, «акәац ҟәаҟәарҭа»
рҽаҿарыжьуеит, арахь хазы «авожд» иабацәа рыԥсадгьыл
маӡала ирҭбаауеит, агәылацәа рыԥсадгьыл импыҵахаланы,
иуаажәлар ааганы иқәынирхоит. Гитлер Асовет еидгыла
данақәлоз иуаажәлар ақәиргәыӷуан адгьыл-ҭбаа-ҭыцәқәа
рахь рыԥсҭазааратә дунеи ширҭбаауаз. Сталингьы ижәлар
рзы уи акәын гәҭакыс имаз: уажә азы Аԥсны рымпыҵархалон,
нас Нхыҵ-Кавказ, аҟарачцәагьы, ачеченцәагьы, абалкарцәагьы ахцаны, урҭ рыдгьылқәа рыла Қырҭтәыла ирҭбаарц.
Аҵыхәтәантәи игәҭакгьы иԥсы ахьынӡаҭаз инаигӡеит, аха нас,
ихаҭа ианихабга урҭ ифашисттә планқәагьы хыбгалеит
акәымзар.
Усҟан ҳажәлар ҩбангьы агәаҟра иҭагылан: аибашьра
иахылҿиаауаз агәаҟреи ақырҭуа национализм ҳажәлар
кҿацалан иахьрымази. Ари ҭоурыхуп уажәшьҭа, аха
макьаназы иҭҵаам, анализгьы зызум ҭоурыхуп. Иахьа
уажәраанӡа ус еиԥш иҟоу ахәымгарақәа урылацәажәар
ҟалаӡомызт, иҟазымҵозгьы уи зԥырхагаз ракәын.
Ажәакала, усҟан Аԥсны ахацәа алганы иргон, арахь хазы
руаажәлар ааганы индырхон, нас 17-18 процент ҳабаҟамлоз!...
Иацаҳҵап илахьеиқәҵагоу ҳажәабжь. Аиҳәшьцәа Гәдоуҭантә рашьцәа баны ианыхынҳә аухаҵәҟьа идәықәырҵазаап,
уи адырҩаҽноуп ианеилыркааз.
Абасала, зыӡбахә сымоу агәараҭа уажәраанӡа иамаз
аԥсҭазаара аҽеиҭанакит. Аишьцәа рыжәҩахыр еибыҭаны
рыхгьы ауаагьы ирыхәауа иахьыҟаз агәараҭа, уажәы «О,
аԥшәма!» ҳәа аӡәы ибжьы аагар, ԥҳәыс бжьымзар, хаҵа бжьы
умаҳауа иааҟалеит. Ангьы, аҭацагьы, аҩнра имцацкәа иҟаз
аиҳәшьцәа аиҵбацәагьы иқәықәма-шәықәмаха иааидхалеит.
Урҭ ргәаҵа аҭаԥшра, рхьаа аилкаара зылшараны иҟадаз! Акы
заҵәык урҭ ргәы нызкылоны иҟаз, урҭ рашьцәа хьымӡӷ
рыдмызт, рҩызцәа ахьцоз еибашьра ицеит, рыԥсадгьыл ду
рыхьчоит. Аԥсадгьыл ахьчара уи зегьы ирыцкуп, хьӡи-ԥшеи
змоу усуп. Аха зегь реиҳа ирықәыӷәӷәоз, агәараҭаҿы ахацәа
нымхазаргьы, ҳа ҳтәқәа рҩызцәа ҳгәылацәа ахацәа ыҟами
рҳәап ҳәа уҟазу, уахьгьы ҭаҳмадамзар хаҵа днымхаӡеит,
иахьынаԥш-ааԥшлак алаапк ҩеит, алаапк рҳәар, «ҳаи!» ҳәа
рабџьар кны ашҭа иаақәххуаз арԥыс еибагак дырбомызт. Ари
зегь реиҳа ргәы казыжьуаз акакәын…
Хымшҟа ааҵхьан еиԥш, ҭаацәашәала, ран Кәакәа
даацәажәан, ус лҳәеит:
– Нан, исҳәауа шәаҳауоу? – лҳәеит Лара. – Ҳазҭаху
ҳрыцҳаршьауа, ҳгәылацәа хьаас ҳрауа ҳҽыҟаҳамҵап.
Шәашьцәа, ран дрыкәыхшоуп, шәырцәымшәан, рҩызцәа
ахьцоз ицеит еибашьра, еибга-еизҩыда ишаауа агәра
шәсыргоит. Бара, Татиана, – лҳәан, лҭаца лхы налықәылкит,
– бара шьҭа абарҭ аӡӷабцәа раҳәшьеиҳаб боуп, ҳхәыҷқәа ран
боуп, уажәраанӡа еиԥш акәымкәа, уажәы ибыду ахьӡи
ахьымӡӷи даҽакӡоуп. Бысҭ Иса иԥараҭра, – лҳәан, лџьыба
иааҭыхны иналырххеит, – хьымӡӷ бымгааит, сара исиҭеит,
ҵабыргуп, аха ба боуп ари зықәнагоу.
Ран дцәажәон, анаҩстәи рыԥсҭазаара, урҭ рхықәкы
далацәажәон, ахацәа еибашьра ицазгьы араҟа аҩнаҭа
аԥсҭазаара ишацҵатәу, аҵаси ақьабзи шныҟәгатәу ралҳәон.
«Асас дымшуп рҳәоит, уи быжь-насыԥк ицуп, данцо насыԥк
нижьуеит. Убри аҟынтә асас сасҵас иԥылатәуп, уи ихәгьы
еснагь иҵәахызароуп. Уи аԥсуа иламыс ауп, хьысҳарак
амҭакәа ҳгәараҭа иныҟәнаго қьабзуп…»
Асовет мчра шьақәгылаанӡа аԥсуаа зламчымхаз рацәан,
аха афатәи ажәтәи рзы ирыцҳамызт, иаазрыхуазгьы ахацәа
ракәын, аҳәса ракәзар, ауҭра-асыҭра, аҩны-ашҭа, ахәыҷқәа
рааӡара, афатә-ажәтә архиара, асас иныҟәгара уҳәа ракәын
рнапы ианыз. Аԥҳәыс ианакәызаалакгьы ахаҵа иус дацәыхьчан. Аха уажәы аԥсҭазаара иаалырҟьан аҽанеиҭанакы,
аԥҳәыс усгьы, ахаҵа усгьы аҳәса ианрыдхала, ӷәӷәалаӡа
рыԥсҭазаара ианырит, еиҳараӡак лыҵшәак змаӡамыз
аколнхара картоӷаны ианырзыҟала. Ас еиԥш аҭагылазаашьа
бааԥс иҟалаз моральлагьы ԥсихологиалагьы иазыҟаҵамызт
анхацәа, уи иаразнак рыԥсҭазаара ианыԥшит, рызхара афатәажәтә рзаамрыхуа иҟалеит. Уи уажәраанӡагьы изышьцыламыз акәын.
Зыӡбахә сымоу убри аҭаацәара реилацәажәара аан
Кәакәа раԥхьаӡа рыхшыҩ ззылшьҭуаз убри акәын – аколнхара
рҽаахаршәаланы, афатәи-ажәтәи рзы ахьысҳара рмоуртә,
анхара-анҵыра шаҭаху.
Иахьабалак усгьы еиԥшын, ахаан иҟамлацыз ҟалеит,
шьыжьы инаркны хәлаанӡа аус зуаз аколнхацәа, ҽаҩраҭагалан еиҳараҩӡак рцақәа ӷарын, рызхара аџьықәреи
рзаамрыхуа иаанхон. Кәакәа дызхагылаз ари агәараҭа уи
аҩыза амчымхара рҽацәырхьчеит, уимоу рҩызцәа аҳәса
еибацәа ирыцхраауан. Убас, шықәсык, еиҳа амлакра аныҟаз,
25 ԥуҭ аџьықәреи зхәыҷқәа амла иакуаз ишаны ирырҭеит.
Рхаҭа уи имарианы иауаадрых: хаҵаҵас ацәқәа ҵаркуан, иҟан
аҽқәа анҵаркуазгьы, ҽынла аҽага ркуан, уахынла агаз аркны
аҭаҭын дрыԥхуан.
Уи зыбзоураз – аҭаацәа рҳәоу еиқәшәон, еибаҳаҭыруан.
Калаҭума, даҽа еидароума, шәара шәыӡӷабцәоуп, ишәзеицәоуп ҳәа еиҳа ихьанҭаз Татиана даҵалон. Абас еиԥш анхара-анҵырагьы, аибаҳаҭырра-апатуеиқәҵарагьы рыман ари
аҭаацәараҿы. Абарҭқәа ирлыҵшәаны ақыҭаҿы, ахацәа
ахьыҟоу еиԥш, зыԥсы злоу аҭаацәа ҳәа иԥхьаӡан. Ирхашәалоз
абаҟахыз, аха ҭаҭынума, ҟанҷума планла ирыдыз акы
рҽаҵадырхомызт, еизарацыԥхьаӡа аџьа азӷьеҩцәа ҳәа
анырзырымҳәоз ыҟамызт.
Анхаҩы игәы рҭынчны дынхозароуп, аха уи абаҟаз,
аибашьра гәыҭшьаагаха иахьеи уахеи ашыкь-ажәабжь
ааҩуеит, зны ргәы казыжьуа, зных ишьҭызхуа. Ақыҭан салам
шәҟәык кылшәан иаар, зегь рыхшыҩ уахь иниаргон:
“Ииҩуазеи? Ҳа ҳтәқәа аӡәыр иқәшәама?» – ҳәа еизҵаауан
агәыла-азла.
Аибашьра ашыкьымҭаз аҭаацәа рхада Кәакәа ӷәӷәала
дычмазаҩхеит. Ачымазаҩ ӷәӷәагьы аԥсразы даншәарҭам
ыҟами, аха уажәы лықәгәыӷра аауадаҩхартә дычмазаҩхеит.
Уи рбоит аҭаацәагьы, чмазаҩбара инеиуаз агәылацәагьы. Аха
зегь реиҳагьы ачымазаҩ лхаҭагьы лхы дзақәымгәыӷратә
лбазар акәхап, лҭацагьы лыԥҳацәагьы ааԥхьан инартәаны
дрылабжьо далагеит, ируша, рхы шымҩаԥыргаша уҳәа
раҳәауа. Аҵыхәтәан лыԥҳа еиҵбы Ӡабулиа лхы налықәылкын:
– Бара исҳәо баҳауоу? – даалырӡырҩит. – Аҭаацәа
рылымкаа маҷк быџьбарацәоуп. Анс-арс ҳәа цтәык ҟабҵо
балагар, хымԥада сыԥсы иадыруеит, ишбанасмыжьуа дырны
быҟаз.
Ари лафны илҳәазшәоуп иахьа ишгәнаҳкыло. Ӡабулиа
лхаҭагьы алаф алхноуп ишсалҳәаз, аха мап, лыԥҳа агәра
ллыргеит уи лыԥсы ишадыруа, иагьшланалмыжьуа. Лыԥсра
акәмызт хьаас илымаз, лышьҭахьҟа инлыжьуаз ракәын. Урҭ
рыхьӡи рыхьымӡӷи лыԥсҭазаара аҵкыс еиҳа ихьааны,
игәырҩаны лгәы иҵхауан. Уи дфырԥҳәысҵәҟьан, хымԥада!
Абасала ан Ауасиаҭ ҳәаны аԥсра лҽазыҟалҵон еиԥш,
лԥацәа реиҳабы Иса исалам шәҟәы роуит. Сталинград амца
анакыз акәын, убрантә акәын иахьынтәиҩуазгьы. Ари ашәҟәы
еицарса ахаҭа иаҳәоз акәын иџьашьахәыз. Уи иҩуан:
«Сан дычмазаҩуп, издыруеит, – иҩуан Иса. – Аҳақьымцәа
лыдыжәгал, иҟашәҵалак, ижәулак, хәшәи ԥсыхәа зламоу ала,
деиқәшәырха».
Аиашаз, уи џьашьахәын. «Сан дычмазаҩызар ҟалап»
имҳәаӡеит «шәлеиҷаҳа» имҳәаӡеит. Иблала дибазшәа,
дычмазаҩуп, иҟашәҵалак лыԥсы еиқәшәырха, иҳәеит.
Усҟангьы, иахьагьы еилкаамкәа иаанхагәышьеит ан
лчымазара лԥа излаидырыз. Араҟа иҟалеит даҽа џьашьахәтәыкгьы. Иса исалам шәҟәы ачымазаҩ ианылзаԥхьа,
убасҟак илнырит, аԥа иӷьаҵәы-ӷьаҵәра ан лгәы убасҟак
иархыҭхыҭит, аҿыцәаара иаҿу акәаҷаб, ахәша аҵоуҭәар,
иххаӡа аԥсы шҭало еиԥш, ачымазаҩ лыблақәа аахтит.
Сыԥсыҵәҟьар сыҷкәын игәы исырхьуеит лҳәазар акәхап,
аарла еисуаз ан лгәы анлырӷәӷәа, хәыҷы-хәыҷла лыԥсы ҭало
далагеит. Абасала, ахәшәеиҵаҵа еиԥш, ан лыԥсы еиқәнархеит лԥа исалам шәҟәы.
Иса иан дызлеиқәирхаз асалам шәҟәы иԥсҭаҵагахеит, аха
аҵыхәтәан, уи ашьҭахь иааз ашәҟәы еиқәаҵәан. Ашәҟәы
еиқәаҵәа ааит Ҭышькәа ихьӡ алагьы. Аха урҭ аҭаацәа рахь
ицәыррымгаӡеит. Ран даныԥслак ицәыраагап рҳәеит
аусҳәарҭаҿы.
Ан лакәзар, еснагь лҭацагьы лыԥҳацәагьы ргәы лырӷәӷәон:
– Сыҷкәынцәа, ран дрыкәыхшоуп, џьара икҿахагәышьеит,
амала рыԥсы шҭоу здыруеит, хымԥада иаҳзаауеит, – лҳәон
лара. Ус лҳәон ҭаацәашәала ианааилатәоз, ус лҳәон сасык
данааилак, ргәы лырӷәӷәон лҩызцәа анацәа ацәгьа-абзиа
иахьааиқәшәауаз. Ан Кәакәа илҳәаз, уи хымԥада иҟало акы
еиԥш ирԥхьаӡон изаҳауазгьы. Амала, еилкаамкәа иаанхаз –
уи лара лхаҭа агәра лгозу, илымгозу? Уигьы маӡан, ишмаӡаз
иагьаанхеит, лгәы аӡәгьы дҭалмырԥшӡеит.
Лыԥсы ахьынӡаҭаз лаӷырӡык лыҷкәынцәа рыхьӡала
илалмышьҭит. Арахь улыхәаԥшыр аԥсреи аԥсхәреи ирҷыда-хаз
чарак, гәырӷьарак ахьыҟаз днеиӡомызт. «Сара ҭакәажәык, аҩны
саахылаԥшуеит, шәара шәца, нан», – лҳәон, иагьыл-шьҭуан
лҭацеи лыԥҳацәеи.
«Шәашьцәа рҿынтә иҽԥныҳәоуп, ажь анышәҭаа, аҵлақәа
еилффаҷа еилышәх», – лҳәон. Ус иагьыҟарҵон.
Аҳаблаҿы уск иалацәажәозар, Кәакәа ҳалзыӡырҩып рҳәон.
Аҳаблаҿы акәым, ақыҭсовет ахантәаҩы Царгәыш Арзамеҭ
иагьараан бгәы иаанагозеи ҳәа Кәакәа длазҵаахьан. Абӷархықә
лашьцәа Зыхәаа уск рымазаргьы, раҳәшьаду дақәмыршәакәа
иалацәажәомызт.
Абас дыҟан урҭ хҩеишьцәа зыԥсадгьыл зхы ақәызҵаз ран
Кәакәа.
Анду ԥсыс илхан лмаҭацәа Лиосики Хәычеи. Урҭ раб Иса
ицәа рхылбаауан. Анхара-анҵыра, аԥсуара зегь рылалааӡон.
Аԥсуара аҵакы ҭбаауп, аха зегьы ирыцкуп – ақьиара, аламыс,
ауаҩра…
Аибашьра ашьҭахь акәын. Ҽнак Татиана Гәдоуҭантә
даныхынҳәы:
– Иахьа, аҩнымаҭәа, арахә-ашәахә, ирымҭиуаз егьы-ҟамызт,
– лҳәеит лара, аԥара сымагәышьамызт акәымзар, зегь рыхә
мариан, абырзенцәа ахыргон, ирымаз зегьы рҭиуан.
– Ҳаи, нан! – дааҵҟьеит ланхәа. – Мааҭк иадамзаргьы
ибызрыҭар, убри акәын иуаҩраз, хәы мариала ирҭиуан ҳәа, агәаҟ
имал бышԥеилаҳауаз!
Уи Кәакәа лмораль акәын. Ус акәын ишылааӡоз лыхшара,
ус рабжьалгон зегьы. Лыхшара реиԥш акәын агәылеи-азлеи
дшырзыҟаз.
– Ҳгәылацәа, Царгәышума, Ахбоума – иахьагьы ҳхы
иамгәӡыкәа аԥсшәа ҳарҳәаӡом, – лҳәеит Ӡабулиа, – ҳашьцәа
рцәа ҳхырбаауеит, ҳан лаҳаҭыр пату ақәырҵоит.
Ауаҩы ақәра ӷәӷәа нҵны иԥсҭазаара далҵуазаргьы,
аҵыхәтәан чмазароуп дызгауа. Ақәра ӷәӷәа нылҵит ааҩык
ахшара зааӡаз Кәакәа, иџьоушьаша, дычмазаҩханы акәым-кәа,
дажәноуп лыԥсҭазаара дшалҵыз. Аибашьра, агәаҟра иахҟьаны
лԥацәа лԥымлеит, аха ан урҭ салдаҭцәаны илааӡеит, салдаҭҵас
рыԥсадгьыл рхы ақәырҵеит. Аҷандараа рҵеицәа аибашьраҿы
иҭахаз маҷҩым, урҭ ирыздыргылаз абаҟаҿы иҭыҟҟа иануп
аишьцәа хҩык рыхьӡқәа:
Инаԥҳа Иса Мада-иԥа,
Инаԥҳа Мамед Мада-иԥа,
Инаԥҳа Ҭышькәа Мада-иԥа.
Аиааира амш аҽны аҷандараа Мидарадә еизоит аныҳәа
азгәарҭарц. Ари аныҳәа иагьгәырӷьаратә ныҳәоуп, иагьлахьеиқәҵаратә ныҳәоуп. Аҷандараа еикәша абаҟа иаадгыланы
ҿымҭ-ԥсымшьҭ рҵеицәа-фырхацәа ргәаладыршәоит, урҭ
ахааназ хашҭрагьы рықәӡам.
Ахацәа цон еибашьра!
Урҭ ирыхьчон рыԥсадгьыл ду… Аха арахь рышьҭахьҟа
рыԥсадгьылҵәҟьа, рыԥсадгьыл хәыҷы Аԥсны еимырҵәон
ампыҵахалаҩцәа, абџьар ҭмырҟьаӡакәа ирытҟәон уи
зџьынџьу ажәлар. Иахьарнахыс ари аныҳәа аназгәаҳҭауа
иаҳгәалаҳаршәалап аҭоурых иашаҵәҟьа – макьана иҭҵаам,
аха ҳазхаанны иаадыруа аҭоурых ҵабырг. Уи шьоукы рзы
иааира дууп, шьоукы ҳзы итрагедиан. Уажәшьҭа уи иаахтны
аҭоурых иаҳәароуп.
Анду Кәакәа, иразҟны, лмаҭацәа рыцәгьа лымбагәышьеит.
«Гәышьеит» ҳәа агәынамӡара зацысҵаз – лара лышьҭахь,
лхаԥыц икылакны абыдара инмырԥшӡакәа илааӡаз Лиосик
иаалырҟьаны иԥсҭазаара далҵгәышьеит. Уи агәырҩа – хьаа
ӷәӷәан, иабацәа рџьабара иаҩызан. Аригьы рыцҳараны
ирхыргагәышьеит аныҳәаҩ ихы здиныҳәалартә иҟаз аҭаацәа.
Иахьа, аӡыхь ахьааиц иааиуеит ҳәа, ҳаҭыр змаз ари
агәараҭа арыӷьарахь игьежьит, рхы иақәгәырӷьо иҟоуп. Хәыҷа
хәҩык ихшара, иара, иԥшәма Оҭыр-ԥҳа Алла – анцәа
ишиҳәара иҟоуп. Уимоу, рԥа еиҳабы ила иабдухеит,
иандухеит. Жәпакы аџьа збахьоу ран Татианагьы, уи
ланхәыԥҳацәа аҩнра иҟоу Уардиагьы Ӡабулиагьы, акы
рмыхьӡазшәа, раб игәараҭа ргәы ақәбзианы иҟоуп иахьа.
Гәахәа дула сақәныҳәар сҭахуп: наунагӡа агәырӷьара
агымхааит хьӡи-ԥшеи згым ари агәараҭа! Иҟамлааит уаҳа
ахацәа аибашьра ицо, урҭ рышьҭахьҟа шәақь ҭмырҟьаӡакәа
рыԥсадгьыл шьоукы ирымпыҵархало.
Аҭоурых еиланакәаҳаз, аҭоурых еилнаргароуп.
  «Иҟамлааит уаҳа ахацәа аибашьра ицо…»
Арҭ ажәақәа гәазыҳәарак аҳасаб алоуп ишызҩыз, аха
усҟан издыруадаз ҳабацәа рхы зқәырҵаз Асовет еидгыла
«ашәа шҳәаз», ахацәа ракәзар, аимпериа ду ахьчара
акәымкәа, шықәсык ашьҭахь «аимпериа маҷ» иаҿагыланы
рыԥсадгьыл Аԥсны ахьчара шрықәшәоз! Метаморфозу ари,
ма иԥсабаратәу закәанеиқәыршәоу? Аԥсҭазаараҿы усгьы
егьысгьы ҟалоит – урҭ акгьы џьашьатәӡам.
Аџьынџьтәылатә еибашьра Дуӡӡа аԥхьа ҳажәлар ауаа
ҟәышқәа рылыршьаахьан, кьоу-шәоуқәак иаанхаз рҿы
гәынамӡарак аҳәара азин рымамызт – абри ауп ԥсабаратә
закәанк иаднамкыло. Усҟан аус зуаз абиԥара ҿа рхы ҭызҟьоз
апропагандеи агитациеи ракәын: асовет система еиӷьу акгьы
шыҟам, Сталин дышгениу, уи иааиӡбуа шынагӡатәу.
Аибашьра ианалага, ҳажәлар лак инасуаз аӡәы даанмыжькәа
аибашьра иргеит, аӡәы заҵәык дахьыҟазгьы дынрыжьуамызт.
Иҟан хатәгәаԥхарала ицозгьы. Рыбжаҩык уахь инхагәышьеит,
ихынҳәыз ракәзар, иубаз еицәоу убеит ҳәа, афашизм аҵкыс
еицәаз рыԥсадгьыл аҿы иаалагылеит. Нахьхьи бџьар мцала
афашист еилаԥиххааит, аха ара абџьаргьы ажәагьы аус
рзуӡомызт, ара ҿаҳаҿымҭран иҟаз. Аибашьра иабаргузеи: уаӷа
ажәалагьы бџьарлагьы уиҿагылоит, уиабашьуеит, ухы
идушьылоит! Ажәлар агәаҟра ианақәшәалак урҭ рыгәҭыхеи
рхьааи акоуп. Уи ус шакәыз ааԥшит рыԥсадгьылҵәҟьа
ашәарҭа ианҭагыла. Жәашықәсала аҿаҳаҿымҭра еиланаршуаз агәаӷ, аҭаҷкәым еиԥш, еиланарҵәоит, гәык акәын усҟан
ирызҭаз. Уи зегь зычҳахьаз милаҭ гәын. Ахаҳә уршыргьы
иԥжәоит, уи агәы ахаҳә аҵкысгьы ачҳахьан, уажәгьы иҵегь
ачҳауан, аха иҟалеит изқәымгәыӷӡоз. «Шәшьамхнышгыла,
мап анакәха шәынсырҵәоит, зегьы!» – ҳәа алаҳәа еиқәаҵәа
рхаҟырит иаалырҟьаны. Убасҟан ауп ажәлар рычҳара
анхыжжы. Хаҳәызар, иԥжәон, аха урҭ ргәы ахаҳә аҵкыс
иӷәӷәан, уи ахаҭыԥан мшыншәа еилашын, ажәлар ршьапы
иқәнаргылеит. Урҭ рыгәҭа инагылеит аимпериа ду зхы
ақәызҵахьаз рԥацәеи рмаҭацәеи. Аимпериа зтәышьҭраз
ракәзар, рышьҭахь ааҳаиадырхан,
– рҳәеит. Иҵабыргыҵәҟьаны, ҳажәлар фырхацәаҵәҟьоуп,
«алаҳәа еиқәаҵәа» рхаҟырын, ргәаӷ еиҳагьы еилашит, уажәы
Урыстәылатәи Апрезидент ачарҳәара анаҳзиу, ҳажәлар
еиҳагьы рҽеиладырҵәеит. Уи иаанагоз еилкаан: ахақәиҭра
ҳара ҳзы иԥсҭазаароуп, атәра уи ҳшьа иалам, ҳаибашьлоит
аиааира аагаанӡа! Убасҟан ауп адгылаҩцәагьы анҳауз…
Аԥсадгьыл ахьчаҩцәа рыгәҭа инагылеит аимпериа ду зхы
ақәызҵахьаз Инаԥҳаа рԥацәа Иса иԥа Хәыҷеи уи иԥа Руслани.
Гәымсҭатәи афронт аҿы акәын, аби аԥеи злаз абаталионқәа хаз-хазын. Ҽнак Руслан аҩныҟа даараны даныҟаз
аамҭазы дмааӡеит. Иаб иахь дцазар ргәахәын, аха уахьгьы
дыҟамызт. Ихабарк рзымдыруа ишеиқәҟьашоз, исалам
шәҟәы кылҟьаны иааит. «Сара Амрагыларахьтәи афронт аҿы
сыҟоуп, – иҩуан иара. – Саб усцәымшәан, харак имышьҭыкәа
уареи сареи Кәыдры ацҳаҿы ҳаиқәшәоит».
Иҟалаз уи акәзаап. Абжьуаа рарԥарцәа ԥыҭҩык Амрагыларахьтәи афронт ахь ицон, урҭ рахьтә иҟан Руслан
иҩызцәагьы, иӡбеит иаргьы дрыцны дцарц.
Зны дырхәит, данырхәшәтә ашьҭахь, еиҭа аибашьра
дцеит. Аҵыхәтәан, уажәраанӡа ишиҳәахьаз еиԥш, Кәыдры
ацҳаҿы иаби иареи еиқәшәоит. Иҵабыргыҵәҟьаны, иџьашьахәын урҭ реиқәшәара! Уи ҟалеит анкьатәи аибашьра аан, ҩ-фронтк ирылахәыз аибашьцәа Ельба ианеиԥылоз угәаланаршәартә еиԥш. Уажәы урҭ рҩызцәа лафны ус рхырҳәаауеит.
Абасала, аби аԥеи аиааира рыманы ихынҳәит аҩныҟа.
Лаҵара мза 2005 шықәса.
Миха ашкол ахь ицара аамҭа ааигәахон. Иҩыза дааиаанӡа
иӡбеит иҵатәхәқәа илаԥш нархганы, иааигәалаиршәарц.
Алитература ала нап аиркит. Зны дааиԥхьхәыцын, нас,
ашәҟәы хмыртӡакәа ажәеинраала ҿырҳәала аҳәара дналагеит:
«Ахаҵа ихаҵа Афырхаҵа,
Аԥсны ахьӡ ҭызгаз аԥсуа хаҵа,
Ахаҵа ӷьеҩ арԥыс бзиа,
Уи Валодиа Ҳаразиа!…»
Абас апҟҟаҳәа инагӡаны ҿырҳәала иҳәеит. Арҵаҩы лаԥхьа
даагыланы иҳәазар еиԥш, игәы иахәеит дахьаҿамхаз.
Ихмыртӡакәа иикыз уи ашәҟәы наҟ инықәиҵан, «Аҭоурых»
ҳәа зныз арҵага шәҟәы аақәихит. Иӡбеит уи зны даԥхьаны,
нас еиҭеиҳәарц. Ирццакны илаԥш нахганы иааигәалаиршәан,
ихысга нацәа ныбжьакны иааиҵаԥсаны аиҭаҳәара дналагеит.
Абри аамҭазы дыззыԥшыз иҩыза Хмыҷ дӷьаҵәы-ӷьаҵәуа
агәашә ахьынтә ибжьы аагеит:
– Миха-а! Миха-а! Аибашьра еилгеит! Ҳара ҳтәқәа аиааира
ргеит, ҳара ҳтәқәа!
Абригьы иҳәеит, аӷьеҩҳәа агәашә нкыдыжьланы агәара
дааҭаххит. Миха ашә еимԥаа дындәылҟьан, абарҵа днықәххит. Хмыҷ ибжьы заҳаз Миха иангьы ашырҳәа даадәылҟьеит.
– Ишԥа, уара, ишԥа?! – илаҳаз агәра лзымго диазҵааит.
– Аибашьра еилгеит! Аибашьра еилгеит! Ҳара ҳтәқәа
аиааира ргеит! – иҳәан, ашырҳәа днықәҵәиааны дшааиз еиԥш
агәашә дынҭҟьеит. – Аибашьра еилгеит! Аибашьра еилгеит!
Ҳара ҳтәқәа аиааира ргеит! – агәырӷьаҿҳәаша ацуҭа иахьыгӡо
агәарбжьара дыбжьууаа днеиуан Хмыҷ.
Миха, иҟалаз ихаҿы изаамго, асоф дықәгылан, иҩыза иахь
дыԥшуа.
«Ишԥа, мшәан, аибашьра шԥеилгеи?! – игәы иааҭиҳәааит.
– Аибашьра еилгеит, ҳара ҳтәқәа аиааит иҳәеит, аха нас
ишԥа, уаҳа зынӡа имеибашьӡои?!»
Аибашьра шеилго, ҳара аиааира шааго атәы лассы-лассы
ишиаҳалозгьы, уажә Миха ихаҿы изаагомызт иаалырҟьаны
иаҳаз ажәабжь.
Актәи акласс далгахьан, аԥхын аԥсшьара дшыҟаз ауп
аибашьра ишалагаз. Уи ахҭыс иажәабжь бааԥсны рашҭа
ианааҭаҩҩы, Миха икәша-мыкәша иҟаз ԥҳәысгьы-хаҵагьы
убасҟак ирнырит, аибашьра закәу шизымдыруазгьы, ицәа
дҭанарӡыӡартә еиԥш.
Аибашьра зегьы ирықәыӷәӷәоит, зегь рзы иԥышәа бааԥсуп,
аха ахәыҷқәа рыхдырраҿы даҽакалаӡа ирныԥшуеит. Миха
иакәзар, убри аҽны иблақәа аахтызшәа, уи инаркны иибои
иаҳауеи еиҳа игәникыло, иаалырҟьаны дҟәышхазшәа игәы
иабо далагеит. Абасала, уи аамҭа кьаҿла «изҳаит»,
аибашьреи уи иахылҿиаауеи идыруа дҟалеит. Ибоит
аԥсҭазаара лахҿых алакҭа шарцәгьаз; гәаҟран-ҵәаҟран,
еилыхаран. Уажәраанӡа иқәԥраа ицоз аамҭа, уажәы, алу
иаҵоушәа, ихьанҭыџьӡа аарла акәын ишыгәагәоз. Уи мызкы
акәымхеит, ҩы-мыз ракәымхеит, шықәсыкгьы акәымхеит,
инымҵәаӡоз ԥшьы-шықәса дуӡӡа аамҭа убри аибашьра
иарҵысыз аӡыблара иалан: инхартә-инҵыртә иҟаз ахацәа
ааидыҳәҳәаланы аибашьра иргеит, иаанхеит аҳәсақәеи
аҭаҳмадцәеи, ахәыҷқәеи. Урҭ уахгьы-ҽынгьы аус рур акәхеит
аколнхараҿы – рхазгьы аибашьра ицаз рызгьы. Уи џьамыӷәалатәи аусура хырхарҭас иамаз акакәын: «Зегьы афронт азы!»
Абасала рааԥсара зегьы уахь акәын иахьцоз, дара рзы
иаанхоз ԥсымшьҭыгак акәын.
Ахәыҷқәа адуцәа ирывагыланы аус руан, урҭ уажәы
адуцәа реиԥш акәын ишхәыцуазгьы. Ԥшьы-шықәса рыла
Миха убасҟак убри аибашьра аамҭа, аамҭа хьанҭа дашьцылеит, аԥсҭазаара ус мацара ицоз џьишьон. Убри азоуп уажә
аибашьра еилгеит ҳәа аниаҳа изџьеишьазгьы.
Иааигәалашәеит ԥшьы-шықәса уажә аԥхьа аибашьра
иалагеит ҳәа раԥхьаӡа ианиаҳаз ажәабжь хлымӡаах. Уигьы
ԥхыӡк еиԥш ауп уажә ишигәалашәо. «Аибашьра! Германиа!
Гитлер!» – абарҭ ажәақәа роуп еиҳа игәникылартә игәалашәо.
Акиносахьа еиԥш ибла иаахгылеит раԥхьатәи амшқәа раан,
аӷзааҳәа ар рашәа ҳәо, машьынак азна арԥарацәа рқыҭа
ааныжьны аибашьра ианцози, урҭ наскьазгоз аҳәсақәа
ршәаӡыӡареи, рылаӷырӡи. Уи аздырхандаз, ахацәа зегьы
налган иргаанӡа ицо-иаауа ибжьан уи «аполуторка».
«Аусура, аусура!» – убри акәын еснагь ираҳауаз.
Ихәыҷызгьы идузгьы – аусура! Ахәыҷқәа ахәмарра рхашҭит.
Уи ахаҭыԥан аҭаҭын афеида ақәыԥсара, нас аҿыхра, арыԥхра.
Егьараан Миха дҭахәхәа дшыцәоу ашарԥазы акаҩ-акаҩҳәа
асаркьал абжьы дарҿыхахьан. Уи убасҟак игәы ҭнашьааит,
ишааиуаз, кыр данжыцәха асаркьал асра ианаҟәыҵгьы, убри
аамҭа иақәыршәаны дцәырҳаны дҿыхо далагеит.
– Еҳ, шәара асабицәагьы, шәызхара ацәаха шәымҭакәа,
шарԥазы шәыҵҳарҟьо, закәытә аамҭоузеишь ҳазҭахаз! –
ҳәаны, зны-зынла даагәынқьлон Миха иабду Дамеигьы, аха
имчгәышьоузеи, дгәынқьуан аҟароуп. Миха иаб араион аҿы
еиҿыркааз абаталион далан, насгьы аштаб аҿы аус иуан,
инабжьаршәны акәын аҩныҟа дшаауаз…
Аибашьра иалагеижьҭеи шықәсык аҟара ҵхьан. Аӷа
даапкӡаны Кавказ ашьхақәа рҿынӡа дааӡахьан. Ҽнак
абригадир Кәынҵал даарылагьежьны адҵа ҟаиҵеит аҭаҭын
арашәара иааҟәыҵны, аҭабиақәа рыжра иалагарц. Избан ҳәа
ианиазҵаа, аусҳәарҭаҿы исыдырҵеит, иҳәеит.
– Урҭгьы рхы иҭырымҳәаазар акәхап! – иҳәеит Дамеи. –
Аха аҭабиа абаажуа, ишԥаажуа?
– Уи сара ишәсырбоит, – иҳәеит Кәынҵал, адҵа изҭаз рхаҭа
иарҳәахьазар акәхарын.
Адҵа – дҵан, инагӡатәын. Аҳабла зегьы ашьыжь еизеит.
Абна ацәхыԥ аҿы зҽырӷаӷаны игылаз ахьаца ду амҵан,
иманшәалаз ҭыԥк аалырхын, ажра иналагеит. Краамҭа ҿымҭ-ԥсымшьҭ аҭабиа ажра иаҿын. Хәыда-ԥсада аусура иахьа
ирбазма, иржуан адгьыл рыбригадир ишиҳәаз еиԥш,
хыхьчагак аҳасабала акәымкәа, иахьрыдырҵаз аҟынтә – ус
иаҭахуп ҳәа.
– Амцхәгьы ишәмырҵаулан, џьара жәык ҭаҳаргьы
иҳазҭыгаӡом, – иҳәеит Дамеи. Уи ииҳәаз аӡәгьы акы
ахимҳәааӡеит. «Арахә рзоума, ауаа рзакәӡами изаажуа?!» –
игәы иааҭиҳәааит Миха, аха уигьы дыԥхашьан ибжьы ҭганы,
дырзымҵааӡеит. Иржуан аҭабиа аԥҳәыс, ахаҵа, ахәыҷқәагьы,
досу имчыз ала – инеиҭак-ааиҭакуа, имыццакӡакәа.
Санчаратәи акаҵәарахьтә ахысбыжьқәа ааҩуан ҵыхәаԥҵәарак рымӡамкәа. Урҭ ахысбыжьқәа аӡәгьы хырҩа рзимуит,
аха ҩ-рык еибашьуан, – Ҳабыџь дцәаӷәон ҳәа, ус иаҭахуп ҳәа
дара рус иаҿын.
– Зегь дарароуп урҭ арахь изхыҵран иҟам, – аҵыхәтәан
аԥсшьараз ианаатәа, Санчаратә иааиуаз ахысбыжьқәа рахь
реицәажәара нииаигеит Хабыгә зыхьӡыз абырг. – Аԥсны
иԥшьоу тәылоуп, ус иаазҭаххалак арҭ ҳашьхақәа аҭәараҳәа
дхыҩрны дзаауам.
Хабыгә ииҳәаз аарнырит зегьы.
– Ҳныхақәа рылԥха ҳамазааит, – Хабыгә ииҳәаз инациҵеит
Шьрыф. – Дыдрыԥшь ара иҟоуп, Ԥсҳәы иҭоу Инал-Ҟәба
акәзар, ахьӡала аӡатә ҳгәара иқәгылоуп, ҳныхахә ауп, алԥха
ҳамазааит! Наҟ инаскьаганы – Илыр-ныха, арахь иласкьаганы
– Лӡаа-ныха! Лых-ныха! Амрагыларахь ала Лашькьындар,
Қьеч-ныха рылԥха ҳамазааит! Арҭ рдоуҳа баагәароуп Аԥсны
азы. Арҭ роуп Аԥсны иахылаԥшу, зегьы иаҳхылаԥшу, рылԥха
ҳамазааит!
– Рылԥха, ргәыԥха ҳамазааит! Рдоуҳа ҳахьчааит!
– Рылаԥш хаа ҳагымзааит! Иаҳзымдыруа ҳаҭарымҵааит!
– рҳәан, зегьы рныҳәаԥхьыӡқәа неиларыԥсеит.
Ҳамҭакы ҿымҭ-ԥсымшьҭ итәан, нас Хабыгә ииҳәаз ажәақәа
нахырҳәаан, рқьасақәа аацәырганы аҭаҭын рҳәра иалагеит.
Раԥхьа изырҳәыз Абзагә аихымцеи, ашьанҵеи, ацәымсеи
аацәыриган, амца аркра иҽыназикит, егьырҭ уи иааизыԥшит.
Ацәымса ҽыҭ хәыҷык аамхны ашьанҵа инақәҵан еидкыланы
иааникылан, аихымца аҽыҩ-аҽыҩҳәа ҩынтәҟа илахьишьит,
ацыԥхь ацрыддуа. Уи акәхеит, кәицк ацәымса иналашәан,
афҩы хааӡа алҩа ҩахышәшәеит, Абзагәгьы, афырҳәа
иҭаҭынҟаҵа инадкыланы апақ-апақҳәа днаха-нахан, иааиркит.
Зегь уи акәын иззыԥшыз, амца ааимырдан, аҭаҭын иахо
иаатәеит, алҩа хырчыла. Аҳәсақәа насҭхашәа игылаз ахьаца
амҵан рҽааҵаркит.
Амш каххаа еилган, арха аԥшаҳәантә ихааӡа зны-зынла
аԥшахь асуан. Анхацәа краамҭа итәаны рыԥсы ршьон,
аибашьра инахҳәааны, ажәытә-аҿатә ирылацәажәон. Зегь
реиҳа Миха уамашәа иибоз урҭ ргәы аҭынчра акәын: Европа
згәыҵҳәаны Ԥсҳәынӡа иааз афашист мпыҵахалаҩцәа,
ҳашьхақәа изырхыҵуам, Аԥсны иԥшьоу тәылоуп, урҭ араҟа
егьрымчым ҳәа ргәы рҭынчны аҭаҭын иахо итәоуп. Иржуаз
аҭабиа акәзар, ахыхьчарҭа аиҳа аӡы ҭатәар арахә ирыжәлап
ҳәа еиҳа еигәыӷуан.
Иҵабыргыҵәҟьаны, абыргцәа ргәы иамжьеит, ҳашьхақәа
изырхымҵит ҳаӷацәа. Амала, урҭ рҳаирпланқәа, ҵабыргуп,
иналаршә-ааларшәны Аԥсныҟа ихыҵлон. Ихыҵлон урҭ
ԥшыхәра, зны-зынлагьы ҳгәы ҭырҟьарц бомбақәакгьы
нкарыжьлон. Ҳар, урҭ рцәаара шырбаз еиԥшҵәҟьа, агәыз-гәызҳәа бзарбзанла иреихсуа иалагон. Урҭ ҳаракӡан аҟынтә
рыԥсырҭаҵәҟьа ақәыршәара уадаҩын, аха абзарбзан хқәа
анҭҟәацлак, изеихсуаз аҳаирплан инавак-аавакны иҟәашҟәашӡа алҩа ҩхачлон. Иҟалап усҟан абзарбзан хы аҟәырҷахақәа, алыхәҭа еиԥш, авара кылххаа иқәырҵозар, аха избодаз
акәымзар! Абас ашәара ӷәӷәа ианҭашәалак, уу-уу-ууҳәа
абжьы цәгьа гәыҭшьаагаха ихьаҵны идәықәлон икәараҵо.
Абас аӷа иҳаирплан анхалалак, ирҳәоит, ақалақьқәа рҿы
ахыҵәахырҭахь ицоз рацәаҩын ҳәа, аха араҟа, ақыҭаҿы, аҽага
зкыз анхацәа ааҭгыланы иазыԥшуан, аҭаҭын зрыԥхуаз
амаӷазақәа ирыҵбӷьыжәааны рылахь рнапы адкыланы
ажәҩан иаҵаԥшуан. Арахь иржыз аҭабиа ҭыԥшша иҟан, аӡәгьы
хыҵәахра уахь инеиӡомызт. Урҭ зегь рзы ланарԥшыран
ажәҩан аҿы ирбоз – уаҳа акгьы: аҳаирплан ишәарҭоу акы аиҳа
ус иџьашьауа акәын ишазыԥшуаз, еихсуазгьы ишырзақәмыршәоз рбон. Уи ргәы иалан, аха егьрымчымызт, анахьгьы
арахьгьы хәмарразшәа акәын ишырыԥхьаӡоз, дара зеигәыӷуаз Аԥсны иахылаԥшу рдоуҳа ҳахьчоит ҳәа акәын.
Иҟан аӷа иҳаирплани ҳара ҳтәи ажәҩан аҿы ианеибашьлозгьы. О-о, уи ицәаҭарӡыӡаган, аха аланарԥшыраҵәҟьа
убасҟан акәын ианыҟаз! Ус иԥшызар, ҽнак, мшы бзиахәк азы,
иԥшьоу ҳашьхақәа рықәцәан ҳаирпланқәак рыбжьы цәгьахаӡеит. Ишыҟарҵалац еиԥш, амаӷазаҿы аҭаҭын зрыԥхуаз
зегьы ҩыҵбӷьыжәааит, иҟалаз рзымдыруа. Урҭ зегь раԥхьа
дгылан Михагьы. Иԥшызар, ашьхақәа рықәцәаҿы ҩ-ҳаирпланк
еибашьуеит! Еибашьуеит, аха ишԥеибашьуеи! Хаха еижәыланы акәымкәа, иаӷа ишьҭахьала ма иварала дивагьежьны,
иԥсырҭа иарбаны игәыдиҵарц дишьҭоуп. Егьи иакәзар, уигьы
идыруеит иаӷа игәы иҭоу, ихаҭагьы дашьҭоуп уи «ипара»
аԥшаара. Абасала урҭ еивагьежьны еибашьуаз аҳаирпланқәа
рыбжьы убасҟак ибааԥсын, рышьҭыбжь убасҟак иӷәӷәан,
ашьхақәагьы дырхыџхыџуан, ирыхәаԥшуазгьы рыгәқәа
ҭнарӡыӡаауан.
– Ҳара ҳтәы аиааиуа Анцәа иҟаҵа! – рҳәон шьоукы.
Егьырҭгьы еицҿакны «амин» рҳәон. Аҳәсақәа ракәзар,
аҳаирпланқәа анааиҿаххлак, «дида, дида, дида!» ҳәа
ржьышәқәа ҭырыжәжәон. Ус ицо-иаауа ԥшьынтәҟа-хәынтәҟа
еивагьежьны еиҿахысхьан еиԥш, руакы аабалыбаҭан, аԥсҭа
ихыҵны ақыҭа шыҟаз ахы рханы аҿыланахеит. Зегь рыгәқәа
нҭаӡыӡааит. Егьи аахынҳәын, агәы рҭынчны, амрагылара
шыҟоу ахы рханы аҿынанахеит, уаҳа егьхьамԥшит.
– Абри иаауа, хирла иаауам, ҳара иаҳтәымкәа Анцәа
иҟаҵа! – иҳәеит Дамеи.
– Ҳара иҳақәло хир игараны дыҟаӡам, хымԥада абри аӷа
иитәу ҳаирплануп! – ргәы ааирӷәӷәеит Хабыгә. Зегьы
шәаӡыӡо, рхы ԥхьаркыргьы цәгьа ирымбо иааҟалеит, аха
аҳаирплан ласкьацыԥхьаӡа илаҟәуа, абжьы есааира иӷәӷәахо,
аколнхацәа ахьгылаз инарывакшәа ианаархала, афашисттә
дыргақәа, амаҭ еиқәаҵәақәа реиԥш, еиларшан амҵәыжәҩақәа
ирныз рылаԥш надхалан, ишьхныԥсыланы ишахәаԥшуаз,
илархарҩын аҿыланахеит. Ус ишлеиуаз Кәаскьамҵа ҳәа
иахьашьҭоу дәеиужьк аҿы агәараҳәа аҽнықәнажьит, алҩагьы
ҩхатәалеит.
– Ҳара иҳақәло хаир игараны дыҟаӡам сымҳәази! – иҳәеит
Хабыгә, ииҳәаз ахьыҟалаз игәы иахәаны.
«Ҳаӷацәа шаҵахауаз, ҳара ҳтәқәа шаиааиуаз, Хабыгәгьы
идыруан, – урҭ ахҭысқәа игәаларшәо, игәы дааҭахәыцит
Миха. – Аибашьра еилгеит, – шаҟа нбан ыҟоу иԥхьаӡошәа
арҭ ажәақәа еиҳа даарызхәыцит. – Ҳара ҳтәқәа аиааит… Аӷа
даҵахеит… Иара дагьыҵҟьо, иара дагьаҵахо, ассир уи ами!
Аха… аха, мшәан, нас уаҳа зынӡа имеибашьӡои? Иаҵахаз,
даҵахеит шырҳәо, дгәааны деиҭаҵҟьар?! Икаҳауа изхара
қәԥара ҟалом, рҳәеит… Аха, мап, уи ишьамхы нарсҵәҟьаны
«ҭаслым» аниҳәа, иаанаго «былды» идырҳәеит ауп. «Былды»
зҳәаз, ажәлар рҿгьы ҳаҭыр имаӡам, дыҵҟьеит ҳәа аӡәгьы
дидгылаӡом».
Хмыҷ али-аԥси рыбжьара агәарбжьара дыбжьууааны
ацуҭа даарылагьежьын, ажәабжь ссир реиҳәеит. Уи заҳаз
зегьы ршьапы иқәгылан, ргәы рҭынчны аҩны изтәауа иҟазма,
рлабашьақәа аакыдхны ашыр-сырҳәа рҿаархеит. Миха
иакәзар, игәалашәарақәеи иареи еиқәҟьашо иҩыза иааира
дазыԥшын. Ус агәарбжьарахь ргәылацәа рыбжьы ааиаҳаит.
– Сара исымҳәахьази, ҳара иҳақәло хир изгом ҳәа! – иҳәан,
Хабыгә, уажәраанӡа ииҳәалоз шҵабыргхаз ргәалаиршәеит.
– Аԥинаҵәҟьа ахьыҟоу агәараҭаҿы ала мурақәа нанашьҭуам,
избанзар, уи уа иаԥшәымоуп, аҩни агәареи ахьчоит, уи уа
алым аҵкысгьы иӷәӷәоуп!
– Анцәа ду имҳәахьеи, мшәан, досу иԥсадгьыл иара изы
и-Шьамуп ҳәа! – Хабыгә ииҳәаз шьақәирӷәӷәауеит Шьрыфгьы.
– Уи и-Шьам тәыла имухырц унеиуеит, аха иуоу иара? Ухы
ԥҽны иухеиҵап!...
Агәылацәа, агәашә ианаавала, Дамеи иахьгьы рыбжьы
аадыргеит. Уигьы урҭ рааира дазыԥшын, илабашьа аакыдхны
днарышьҭалеит. Адуцәа ахьцоз инарышьҭалеит ашкол
хәыҷқәагьы – урҭ усгьы амҩа иқәгылан. Зегьы аусҳәарҭахь
рхы хан, уаҟа агәырҩагьы агәырӷьарагьы ирымшын уи аҽны.
Аџьынџьтәылатә еибашьра дуӡӡа ахьтә изхнымҳәыз
Хәаԥтәи арԥыс Бебиа Кәынҵал игәалашәара иазыскуеит.
Иҟоуп аҭыԥ, иалкаан хҭыск угәалазыршәо. Уи аҭыԥ аҿы
унеицыԥхьаӡа, мшаҽны еиԥш еилгаӡа, ицқьаӡа убла
иаахгылоит уи ахҭыс. Ус еиԥш иҟоу агәалашәара ашықәсқәа
рышәшьыра иазыҵәахуам, ауаҩ игәынкылара иазырхәашьуам.
Саргьы абраҟа, абри Абаҟахәаҿы сааицыԥхьаӡа, абри
абҳәаса еилачы сҩаҵаԥшны ашәарах мҩа еиԥш ипаӡа
инашьҭу амҩахәасҭа снаныԥшылацыԥхьаӡа, даасгәалашәоит
уи зымҩахәасҭаны издыруаз арԥыс…
Уи аҽны амашьына ааира сазыԥшны сгылан, аха уи
шагхозгьы сызгәаҭомызт, сыхгьы-сыгәгьы уи игәалашәара
иазышьҭны, ԥхыӡ хаак салоушәа, схәыцра сыҽнасҭеит.
Ашьыжьтәи ахҭыс хәлаанӡа иухашҭыртә изызҳахьаз амш
кеи-кеи ахәларахь ахы архахьан, цәшьҭын еиԥш илықәгылахьаз амра ашоура хҽын, агаҿахьтә ихәынҟьаны ахәхәаҳәа
ԥшахьк аауан. Хәыҷы-хәыҷла аҭакар хҽуа, ахәхәаҳәа исуаз
уи аԥшахь убасҟак агәахәа снаҭон, ахәы ҭбаа ду, ахәы ҳаракы
сықәгыланы иккаӡа геи-шьхеи сылаԥш нархыжьуа адунеи
сахьықәԥшуаз убасҟакгьы аԥсҭазаара агәбылра снаркуан,
абри аԥсабара џьашьахәы, аԥсабара блахкыгаҿы ииз,
изызҳаз, аха зызхара абаха змаӡамкәа иниасыз арԥыс
игәалашәара ихьухьууа сгәаҵанӡа инеины сизнархәыцыртә
еиԥш.
Схәыцра ааиԥирҟьеит амҩаду архәараҿы зхы снықәԥшыз
ауаҩ. Уи шьаҿак еихигацыԥхьаӡа, адгьыл дыҵыҵны даауашәа,
дцәырҵуа, дцәырҵцыԥхьаӡа ишьҭаны иаауагьы цәырҵуа – уаа
гәарҭак еицрыхәхәа иҩыхәнан рҿаархеит. Уажәшьҭа
иаузымдыруаз са сыззыԥшыз автобус амҩан ишԥхасҭахаз,
километрак иазынаԥшуа ҩадара мацаран икыдланы иаалоз
автобус хыхь Абаҟахәаҿы ихәнаанӡа ус ахьлон.
Ианаасывала снареихырхәан аԥсшәа нарасҳәеит.
– Автобус уазыԥшызар акәхап?.. – иҳәан, раԥхьа игыланы
иааиуаз Алмасхан, имӷхны иикыз имаҟарқьақьеи ичаз хылԥеи
изнапык ахь ииаго, са сахь даамҩахыҵит. Снапы анаасымих,
амашьына аԥхасҭахара аҭоурых аҳәара дналагеит. Ишьҭаланы иааиуаз аӡә лыда зегьы наҳавсны наҟ аусҳәарҭахь игаз
амҩаду инаныланы рҿынархеит. Уи аӡәк днымҩахыҵын
мраҭашәарахь ала игаз «ашәарах рымҩахәасҭа» даныланы
лҿыналхеит, лаԥхьаҟа ирнааны илхагылаз аҳаргь аԥша
аҵасуа.
– Амашьына мыжда, – иҳәеит Алмасхан, дааҳәны атәарҭаҿ
дтәауа, – ибжьамхакәа ианаауа акы иаԥсац ҳаҟаӡам,
ианааиԥҟьалак ауп амиллион ишаԥсоу анаадыруа, абри
аҩадара сзыхәномызт, сшьамхы иагхаӡеит… Утәа, узгылоузеи, лаҟтәи акыр аар бзиоуп, имааргьы, аҷкәынцәа машьынала иааны иҟоуп, ахәылԥаз ицоит, ургап.
Иџьыба иааҭигаз араӡнтәы ҭаҭынҭра ҟьаԥс аҷараҳәа
иааиртын, еивҵарыԥх иҭаз асигарет сара сахь иааирххеит.
– Иҭабуп, сахаӡом, – сҳәеит, маҷк сҩеихаҵгылашәа.
– Анцәа илԥха уоут, угәы цқьаӡа уҟами. Сара сшьамхы
аасыҵызхҵәҟьаз абри шакәу здыргәышьоит, аха исызкажьуам
акәымзар. – Иаԥхьа икьаҿ аџьыба жәытә мышҭықәк ааҭыган,
иаахарҵәины иааихихын, бамба ҷыдала иааԥсахны сигаретк
нахеиҵеит. – Ари гәам-самқәак ннакылоит, аха иара алҩа
ахаҭоуми еицәаӡоу.
– Нас ишузеицәоу анудыр, ишԥаузкамыжьуеи, умч
ақәымхаҵәҟьоу?! – иааџьашьашәа снаиазҵааит. Аҵәыџь
ааихьшьны ихы ырнаашәа амца асыркуеит ҳәа даҿын
Алмасхан, исҳәаз игәы иааҵаххшәа:
– Ҟоҳ, аҭаҭынажәҵәҟьа аҵкьыс сзымиааихуазар, нас
иҟасҵахи! – иҳәан, аҵәыџь хыблаах ыршәны инкаиршәит.
– Нас? – сҳәашьа аасцәымӷхан, алаф ахь иниазгеит. – Угәы
ахьыбылуазар акәхап?
Ааигьы имҳәеит, – мапгьы. Акы дшазхәыцуа удырратә, ихы
иқәыжь дтәан. Ҳтәан ус ҳамҭакы: уажәы-уажә алҩа хәхәаӡа
иноушьҭуа Алмасхан иҭаҭын дахон, сара стәан ииҳәарызеишь
ҳәа сыԥшуа, арахь хазы сзыдтәалоу иеиҳагьы сымҩа акәын
сзызхәыцуаз.
Аҳаргь зхаргыланы инымҩахыҵыз аԥҳәыс, инаскьаганы
аҳааҵәа згәыҵак игылаз аҳаҷҷа днаҵысны днеиуан.
– Ауаҩ илахьынҵа аницымныҟәалак, аԥсҭазаара шаҟа
еижьагоузеи, анаџьалбеит! – иҳәан, даарак илахҿыхым ак
шигәалашәаз удырратә даақәԥсычҳаит Алмасхан. Иааџьасшьеит уи иҳәашьагьы иҟазшьагьы. Баша ишимҳәазгьы
саазхәыцит. Аҳаргь зхагыланы инеиуаз аԥҳәыс нахьхьи
архәара днавалон – изаза-мазо илхагылаз лҳаргь ақәкәымпылра сылаԥш нақәшәеит, иагьныҵшәеит.
– Ари аҭыԥ ԥшӡа иагьа рыцҳара ирхаануп, акы угәаланаршәазар акәхап? – исеиҳәарызеишь ҳәа сгәы хыҭхыҭуа
инаиаҭаскит.
– Арыцҳара… уи ауп ауаҩ ихамышҭӡо. – Еиҭа ҳамҭакы
ҿымҭӡакәа, хрыжь-хрыжь иҭаҭын днаҿыхо, дтәан. Уажәшьҭа
агәра згеит уи игәыҭшьаагоу ҭоурыхк шсеиҳәо. Иара
Алмасхан ихаҭа аибашьра дәахьылагьы ҩнуҵҟалагьы ахәра
зыннаҵахьаз дреиуан. «Хымԥада, убри иахҟьаз акоуп, – сгәы
иааснаҭеит. – Уара уихаанны дузымдыруазар акәхап Наҳар.
Убри иаҳаҭыр азоуп аҭаҭын иахьанӡа сзахо, мап анакәха,
анкьагьы икасыжьхьазаарын. Аҳақьымцәагьы шаҟантә
исабжьыргахьоузеи!»
Наҳар иӡбахә аниҳәа, ашырҳәа схы сҩахан, исаҳаз
џьашьаны снаизыԥшит. Абра сааицыԥхьаӡа исгәалашәало
арԥыс иакәын Наҳар, сыбла аахызҩар, мшаҽны еиԥш, саԥхьа
даагылоит. Усҟан, саныхәыҷыз, алакәқәа рҿы адауы
дзеиԥшроу, иоура, иҭбаара, амч илажьу ҳәа исахьа аҭыхра
ианалагалак, Наҳар иакәын схәыцраҿ иааиуаз: ахҵысҭа
снықәгыланы снап хәыҷқәа неиҵысхыр, ижәҩахыр ҟьаҟьақәа
ирхьымӡо, дхаккала, аџықәџықә дыччо саԥхьа даагылон. Сара
сахьыхәыҷыз акәмызт – ус дыҟаҵәҟьан иара. Амч анакәха,
ауардын ацәқәа аҵаҳәаны ишнеиуа, аларгыла инапы лҭарсны
данаахалак, иаҵаҳәоу иагьа иӷәӷәазаргьы, ирхыџхыџуа
иааникылон. Игәы ҭбаарагьы убасҵәҟьа акәын ишыҟаз: уи
даниуаз аразра ициит, агара дгарҵит аразра шицыз, уинахыс
ԥсыс ихалеит, гәыс изҭалеит, ҟазшьас иоуит аразра – иблақәа
еснагь иарччон, ихы-иҿы еснагь иарлашон, иахьа ашьыжь
иԥылоз хәлаанӡа игәалаҟазаара бзиахон…
Аибашьра аналагамҭаз инаркны бригадирс дҳаман Наҳар.
Аамҭа хьанҭагәышьан, аколнхацәа рџьабаа рацәаӡан. Ус
шакәызгьы, гәамҵра издырӡомызт Наҳар: аҵӷа роуны
ижәҩахыр ихшьыз ишәҟәҭра ааидҳало, «Аллио! Уажәгьы
усура шәымцаӡаци?!» – ҳәа ибжьы нарганы, аџықәџықәҳәа
дыччо, ихәмарбжьи иччабжьи рыла ҳгәарабжьара бжьырҭәаауа данаабжьалалак, зегь аалахҿыххон, уимоу иагьԥхаршьон усура имцацкәа иҟаз…
– Дыздыруан сара Наҳар, ибзиаҵәҟьангьы дыздыруан, –
сҳәеит сара. – Аибашьра даныргозгьы ибзианы исгәалашәоит: абраҟа днаскьазгоз зегь еизеит. Иҩызцәа аусҳәарҭа
аҿынтә раара иазыԥшны игылан.
– Убарҭ иҩызцәа саргьы срылан, – иҳәеит Алмасхан, –
аха сугәаламшәозар акәхап.
– Мап, усгәалашәом, шәшеицыргазгьы уажәада исмаҳацызт. Нас, нас? Уи анаҩс илахьынҵахазеи? Уаҳа ансгьы-арсгьы уи иҿынтә акы аасмаҳацт.
– Ҳаицырга моу, аҵыхәтәанынӡагьы ҳаицын. Еицыргаз
ҳрацәаҩын, аха урҭ аӡәаӡәала, ҩыџьа-ҩыџьала, гәыԥ-гәыԥла
зегь ҳаицрыргеит. Аҵыхәтәан аешелон ҳаҭаны Бақәантәи
ҳандәықәырҵоз ҳҩыџьагьы ҳакәын еибадыруаны еицыз. Ҳцон
уахыки-ҽнаки, ҩаха-ҩымш, хаха-хымш – ҳахьцо ҳәа акы
ауаадырхуаз. «Гәыр-гәыр-гәыр, гәыр-гәыр-гәыр»-ҳәа
иааҟәымҵӡакәа аихамҩа иқәмацәысуаз агьежьқәа уажәшьҭа
даул бжьушәа акәын ишҳаҳауаз. Убасҟак ҳашьцылеит.
Астанциа дуқәа рҿы «цәыссы»-ҳәа атормозқәа аԥсыԥ
ноушьҭуа, ианаанҿаслак, аддыҳәа ҳанҭибаҳәаны, аперрон
ҳнықәххуан. Иахьабалак ар, иахьабалак аилыхара. Иара
адунеигьы ҳәаак ауамаху. Урал ҳхыҵны наҟ ҳандәықәлоуп
уи ҳәаак шамаҵәҟьамыз агәра анызга. Сҩызагьы уи
дазхәыцуазаарын – Аԥсны ҳналҵны џьаракыр ҳауцахьахыз!
– Алмасхан, – иҳәеит Наҳар ҽнак, ацәардаӷәы кҿаса
дықәианы, ҵыхәаԥҵәарак змамыз адәысакарақәеи абна
еиужьрақәеи дырзыԥшуа, – уажә исгәалашәаз удыруоу?
– Иуҳәар изымдыруеи! – алаф наилсхит, ҳхәыҷрахьтә акы
игәалашәазар акәхап аасгәахәын.
– Алаапк.
– Иабатәи лаапку?! – схы сҩахан, иџьашьаны снаизыԥшит.
– Ала анаапклак, ахы ахьынахаз идәықәлоит, инагәыдҵаны
иршьаанӡагьы ицалоит, иааԥыхьашәалак ирыцҳауа, ихәымго… Гитлер иоуп зыӡбахә сымоу. Ихы еилагаҵәҟьеит
акәымзар, адунеи иабжаку атәыла дуӡӡа згап ҳәа игәы
излаанагаӡазеи!
– Афронт ҳанацәыхараха, бжьыӷәӷәала уцәажәо уалагеит,
– еиҭа алаф наилсхит.
– Афронт иахьа ҳацәыхароуп, аха уаҵәы ҳазааигәахар
ауеит, уи акәым – иахаанхарыда урҭ зегь рҵыхәтәа? Убри
ауп ахи аҵыхәеи.
– Ҳара ҳахаанымхои! – сҳәеит сара, хырԥашьа змам акы
еиԥш ишьақәырӷәӷәаны. – Уи агәра ганы сыҟоуп.
– Еҳ убри аҵыхәтәа баны знык Аԥсны анықәԥшра ҳаӡозар,
нас «ҟыҳ» сҳәомызт.
– Уи анакәхо сыздыруам, аха ишыҟало здыруеит. Аҳақ
ҳәагьы акы ыҟами! Ҳанацәа рҳақ ҳаҵанакып, ма – Ҳаԥсадгьыл
Аԥсны аҳақ.
– Аҳақ ҳәа акы ыҟазар Гитлер ҩажәиԥшьба сааҭ рыла
дыҳәны, дҵәины даақәхон.
– Иласхом акәымзар, уи шихьӡарыз.
– Мышкы-зны! Мышкы-зны ихы иагәыдиҵаргьы ауеит, аха
сара иахьа акәын ианысҭахыз.
Аешелон шцац ицон. Ус, ашацкыра иааҵалон еиԥш, ахуҳәа
станциа хәыҷык аҿы иаанҿасит. Аешелон ҳанааҭыҵ,
аибашьра ахҭа ҳанҭагылазшәа ҳгәы иабеит, улаԥш зхьымӡоз
адәысакарақәеи ҵыхәаԥҵәарак змамыз абна еиужьрақәеи
рҳәааҿы игылаз уи астанциа акәша-мыкәша арратә лагерын
изеиԥшыз. Араҟа резервк аҳасабала дивизиа ҿыцк аиҿкаара
иаҿызаарын, ҳешелон ала иагьхадырҭәааит. Уи аҩыза
арезервқәа усҟан реиҿкаара иаҿызаарын Амрагыларахьтәи
араионқәа рҟны. Ҳара ҳазлаз адивизиагьы урҭ ируакзаарын,
аха урҭқәа ҳара иабаадыруаз акәымзар.
Убри инаркны тәамҩахәк-цәамҩахәк ҳамаӡамкәа аибашьра
аҽазыҟаҵара ҳналагеит. Ҳара напы ҟәымшәышәла ҳааӡамызт, аха уеизгьы раԥхьаҵәҟьа иааҳалымшо ҳҳәо иаҳцәуадаҩын, ирацәаҩын излымшозгьы, аха нас ирласны ҳашьцылеит. Иага умҳәан, ҳара шьхала ҳааӡамзи, ҳгәамч бзиан,
еиҳараӡакгьы – Наҳар. Уи абаҩҷыда злаз арԥысын. «Аӷеи»
ҳареи махәҿала ҳаидысларақәа раан, Наҳар убасҟак
дрылагьежьуан, аӷацәаҵәҟьа дырҿагылоушәа, рабџьарқәа
рымпыҵырууааны акәын ҩыџьа-ҩыџьала ишеивеиҵоз.
Агранат аршәраҿ акәзар, адивизиаҿ уаҩ димаҭәамхеит.
Еиҳараӡак снаиперҵас акәын ацәҟьара ишақәиршәоз. Уи
адагьы ҭеиҭԥшла иаразнак улаԥш иҵашәоз арԥыс, уажә зегьы
деицгәарҭеит.
– Сибратә дауаԥшьушәоуп дшыҟоу! – ихыҽхәаны ирҳәон
дара Сибратәиқәа.
– Мап, Донтәи казакушәоуп дшыҟаҵәҟьоу! – иамаркуан
даҽа шьоукгьы. Урҭ зусҭазгьы зузымдырхуаз. Иҟан Тарас
Бульба ихылҵшьҭра дадызкылозгьы. Урҭ дназдыркылоз зегь
изеиԥшны аҽыгә-ҽыгәҳәа дыччон Наҳар. Сара урҭ реимак
сгәы иааҵаххын:
– Шәҩашьеит, аҩызцәа, ари еицырдыруа Нарҭаа дырхылҵшьҭроуп, Нарҭаа! – сҩыза сизгәдуны сыбжьы насыргеит.
Кавказынтә иҟаз рацәаҩын. Урҭ ҳара ҳаиԥш Нарҭаа
рзааигәазаарын, иргәаԥхеит урҭ исҳәаз. Уи инаркны ииашан
изҳәозгьы, иззымҳәозгьы зегь «Нарҭ» ҳәа ишьҭан. Шықәсык
инеиҳаны ҳазыҟарҵон уаҟа. Убасгьы ҳазыҟарҵеит, абахә
ҳагәыдырҵар иԥжәаны ҳцартә. Ус, шарԥазык ҳдыргылан,
ҳархәҭа афронт ахь ишдәықәырҵоз атәы зҳәоз Априказ ҷыда
иаҳзаԥхьеит.
Мчыбжьык ҳешелон «гәыр-гәыр» ахга абнатоурақәеи
адәеиужьрақәеи иргәылҵәраа, атунелқәа ирхәыҵууаа, алҩа
еиқәара еиҵыртланы хцәшәа иақәԥсаны иқәууаа иаауан.
Афронт ҳаназааигәаха, аешелон ҳааҭыҵын ԥсарак аҿы
ҳаԥхьара ҟаҳҵеит. Егьырҭ архәҭақәагьы урҭ рыкәша-мыкәша
реидкылара иаҿын.
Наҳари сареи усгьы ҳнеицрымшәакәа ҳшеицыз ҳаицын.
Уи аухагьы, ԥсак ашьапаҿы ԥсамахәла ҳиарҭа ҟаҳҵан, ҳагәқәа
ҩарханы, ииасны ицоз аԥҭа ҽыҭ-ҽыҭқәеи уажәы-уажә
иаарцәыҵԥшуаз амза шеишеии ҳалаԥш нарыдырхало,
ҳабжьы ныҵак, краамҭа ҳаицәажәон. Ҳцәажәарагьы ҳхәыцрагьы усгьы Аԥсныҟа акәын иахьхаз, еиҳараӡак абраҟа,
Абаҟахәаҿы. Сара арра саныргоуп аҭаҭын ахара саналагаз,
Наҳар иоуп уигьы сзырҵаз.
– Аригьы чыск иаҩызоуп, улымкаа схы ахызбаауеит,
уаргьы иаауҿыҵак, – ҳәа иаасыдикылон. Раԥхьа афҩыҵәҟьа
сзычҳауамызт, аха нас хәыҷы-хәыҷла сашьцыло салагеит.
Ус шакәызгьы, шьыри сахандаз ҳәа саамеилаҳацызт, ианахо
сахон акәымзар. Убри ауха, ҳаицәажәо ҳахьеиваиаз, ҳгәы
зырхыҭхыҭшаз ахҭысқәа ҳахьрылацәажәоз акәу здырхуада,
шьыри, ҭаҭынк сахандаз аасгәахәт. Ари Наҳар ианиасҳәа,
иҭаҭынҭра иџьыба иааҭиган, сара сахь аҿааирхеит.
– Ахаҵа аҭаҭын дахозароуп, усҭ сҭаҭынҭра, салоугәалашәалап, – иҳәан, далҵӡаны иаасиркит. Сара иаасцәымӷхеит «салоугәалашәалап» ахьиҳәаз, ихьу-хьууа цәанырракгьы сааилнашьааит.
– Ҵасым, ус шԥоуҳәо! – инаиаҽԥнысҳәеит схаҭагьы
сыхьшәашәаӡа.
– Мап, ус иумазарц сҭаххан ауп, – маҷк иаахьаиршшеит,
аха уи сыхьшәашәара азмырҟәандеит.
Аԥснынтә ааигәа иҳауз аҭаҭын акәын, уи афҩы мацара
иаҳгәаланаршәоз рацәан, ҿымҭкәа акака ҳрыхеит. Ҳахон,
доус ҳхәыцрақәа ҳрылан.
– Сан уажәаанылоуп данышьҭало, – аҭынчра ааилеигеит,
амацәаз еиԥш игьежьыхәҵәаӡа ажәҩан хьыҵәцараҿы икыдыз
амза дахәаԥшуа. – Усҟан ажәҩан дҩаҵаԥшны, аеҵәақәа
лылаԥш нархыжьуа, сылгәалалмыршәар луӡом. Иҟалап
уажәгьы ҳмаҵурҭа дахьаадәылҵыз дааҭгылан амза дахәаԥшуазар, «Нан, срыцҳауп, ҳаиҳа зымчу сшәыҳәоит» ҳәа
дхәыҭхәыҭуа.
– Иҟалап ус акәзаргьы…
– Акәаскьахь лҿыналхеит уажәы, аха абар еиҭа амардуан
аԥхьа дааҭгыланы дахьазыԥшуа! «Улаԥш хаа ихыз, нан,
сышрыцҳау убоит!…» Уи уажә илыздырӡом саргьы амза
сшахәаԥшуа. Уиҵәҟьа лдыруазар, уаха лацәааихьшь
ҟалҵараны дыҟаӡамызт. Лымацарагьы лакәым, саҳәшьагьы,
амза ишахӡыӡаауа, акәапаҳәа илҭашәаанӡа рыбла мырҟәысӡакәа иахәаԥшлон. Аха сан уи абалдыруа!.. Аа, абар, луада
аԥенџьыр даадгылан, лхы аадәылырҳәҳәаны еиҭа амза
дахьҩаҵаԥшыз!..
Сҩыза сиԥырхагамхакәа ҭынч сизыӡырҩуан, иажәақәа
сгәаҵанӡа инаганы срызхәыцуа.
– Уажәшьҭа ҳаргьы ҳацәап, – иҳәеит Наҳар аҵыхәтәан,
«сангьы дыцәеит» аанарго.
– Ҳацәап, ашара ҳзыбзиахааит, – сҳәеит саргьы, уаҳа
илафынгьы-иқьафынгьы иааиҳәаз акы ахымҳәаакәа.
Аҵх кыр инеихьан. Амҩа иаркаран иҟаз, знык ҳалацәа
анынеихаҟәыс, ҳанацәа иҳаздырхиаз, амырхәага фҩы хаа
згәылыршоу ҳиарҭа бымбыл ҳагәылаиазшәа, есс, ҳанҭаҳәахаа ҳцеит.
Аҵх ашарахь ахы архон еиԥш, дцәырҳаны дҿыхазаап
Наҳар. Еснагь агәыҩ-ҿыҩ змоу асалдаҭ, егьа скараха
сыцәазаргьы, сҩыза иҽанааирҵыс, аҭҳарцәҳәа сааҿыхеит, аха
сыҽсмырҵысӡеит. Ҵлак ашәара илеихьаз амза иҿаҷҷо
сиҿаԥшуан. Гәалак змаӡам аӡә иеиԥш, иҽырҭынчӡаны, ибла
ҟәазқәа ҭшашаӡа, зны ихҩо, аҽазныхгьы иаахтуа, диан
дхәыцуа. Ус илацәақәа неиқәиԥсан, дыцәазу, дыцәамзу
узымдыруа, инарҵаулаӡаны акы дшазхәыцуаз удырратә, диан
ҳамҭакы. Нас иаалырҟьаны ашырҳәа дҩықәтәан, иблақәа
ыршаҟь-шаҟьо ажәҩан днаҵаԥшит. Ашаеҵә халан ишеишеиуа
кыр иҩеихьан. Ажәҩан иӷар-ԥшарӡа еҵәақәак кыдԥсалан. Аҵх
ашарккарахь ахы архон. Уаҳа ҿымҭӡакәа ашьшьыҳәа
ишьҭахьҟа иҽынхиршәҭын, уажәраанӡа дышиаз еиԥш,
инапқәа ихы иаҵаҵаны ҭынч днықәиеит. Еимга-еимцарак
аҟара ус диан, нас сара сахь ихы ааирҳәын:
– Алмасхан, уцәоума? – ибжьы ныҵакшәа иааиргеит,
сыцәоу џьшьа, ацәа сахьалихуа шиҭахым удырратә.
– Изакәи, Наҳар, акруҳәама? – ашырҳәа схы сҩахеит.
– Харак имышьҭыкәа ҳдыргылозар акәхап, ҳаицәажәап ҳәа
акәын, нас аха смоуӡаргьы ауеит.
Иаасцәымыӷхеит сҩыза ицәажәашьа, иагьа иҽырҭынчны
иҳәазаргьы, уи ибжьы ианыҩуан избахьаз Наҳар шиакәмыз.
– Иҿыцу иаҳҳәаран иҟоузеи, Наҳар, ҵхагәанынӡа ҳаицәажәон, – уаҳа гәыҩ-ҿыҩк смоуӡазшәа, инаиаҭаскит. Наҳар
исҳәару-исымҳәару ҳәа дазхәыцуазар акәхарын, ҳамҭакы
илаԥш кыдырхаланы ажәҩан даҵаԥшуан. Аԥсара еиужьра
иҵаиаз ар каххаа ицәан. Аҿыхара иаҿыз аԥсаа ракәын. Наҳар
иеиԥш заа иҿыхахьаз ҟармаҵыск абжьы-хаа ҵарыхәҵәаӡа
излацәыҵалашоз амрагыларахьтә ала иааҩуан. Ашәа аҳәон
иргәыкӡаны, дгьыли жәҩани амца анырклак, хымҩаск
иаԥыхьашәаанӡа ашәа аҳәаларц аҭахушәа.
– Алмасхан, уара сызлаузымдыруа егьыҟам, даҽакала
сеилумкаан, – дналагеит Наҳар игәаӷьны, зҳәара ицәыцәгьоу
акы шиҳәо удырратә.
– Ишԥоуҳәо, Наҳар, уареи сареи иахьа ҳаибамбеит! – Еиҭа
ҳамҭакы ҿимҭӡеит. Саргьы сыблақәа ҭырхаха сизыԥшуеит,
исеиҳәарызеишь ҳәа.
– Уара аҩныҟа ухынҳәуеит, Алмасхан, – иҳәеит иҽырҭынчны. – Сара… сзымхынҳәыр ҟалап.
Афымца сысызшәа, урҭ иажәақәа снеилыршьаан, сгәы
ирццакны аисра иналагеит.
– Ус шԥоуҳәо, Наҳар?! – смышьхәылҵ ныҵакшаны,
ашырҳәа снаҳәын, сҩыза снеизыԥшит. Уи инап дуқәа ихы
иаҵаҵаны, ддауаԥшьха иҽеиҵых дахьиаз, игәыҭшьаагаз ажәа
зҳәаз иакәӡамызшәа, ҭынч иԥсыԥ ахьлеига-ҩеигоз, игәышԥ
ҟьаҟьа ашьшьыҳәа ишьҭыҵуан, еиқәтәон. «Анцәа игәаԥханы
иишаз абри ауаҩ, игәы ҭбаа ду аисра иаҟәыҵырцу?! Уи анцәа
иумҳәан!» – еимгеимцарак ала сгәы иааҭысҳәаан инацысҵеит: – Изаҟаразаалак акы уацәымшәан, Наҳар, ак ҳахьраны
ҳаҟаӡам!
– Ушәаргьы уабацо, иахьа ма уаха жәылара ҳцоит, абра
иааигәаӡоуп аӷа дахьыҟоугьы.
– Мап, Наҳар, иуаҭәам ажәа умҳәан! Аӷа дааигәаны дыҟоуп
ҳәа ус ухы ишԥаҭоуршәаӡо?!
– Аибашьра анахьгьы арахьгьы еибашьроуп. Аибашьҩы
зегьы дырзыԥшызароуп… Ус акә егьыс акә, сыгәра га, баша
схы иҭысҳәаауам – уара ушыхынҳәуа здыруеит, Алмасхан.
– Мап, Наҳар, сымала схынҳәуа анцәа иумҳәан! Уареи
сареи ҳаицықәҵит, ҳшеицу рдыруеит…
– Уи уара иухареи, шәарыцара ҳшыҟаз уаухынҳәых… Сара
исҳәаз хырԥашьа змам акы еиԥш иԥхьаӡатәым, амала сажәа
аныхсыртла, усзыӡырҩы инагӡаны. Ҳаԥсадгьыл амца анаку,
асабицәеи урҭ ранацәеи ршьа анкаҭәо аамҭазы, сара,
аибашьҩы-салдаҭ, исҳәо шсаҭәам здыруеит, авба сымамзааит, аха иҟоуҵари, ҳаиааиргьы ҳҭахуп, аԥсҭазаарагьы
ҳҭахуп – урҭ аҩбагьы зегьы иаҳлахьынҵахом. Ҳәарада,
аибашьра – еибашьроуп, аиааира азыҳәан аԥсҭбарагьы
аҭахуп – аибашьра азакәан убри алоуп ишалаго. Дарбан нас
ари ззымдыруа, ҽырдагәа ҟоуҵаргьы – ууасиаҭ ажәа
узымҳәеит ауп… Сара абыржәы сан ллакҭа анҭаԥшра
иаҩысхуеит, Аԥсны азбжак ахьубарҭоу Абаҟахәаҿы сықәгыланы, сылаԥшҳәаа ахьынӡанаӡааӡо геи-шьхеи сылаԥш
нархыжьуа, сгәаҵанӡа Аԥснытәи аҳауа албаадара. Шаҟа
исҭаху удыруандаз, Алмасхан, убри ахәыԥшӡаҿы сҽынеиҵыхны: «Иауиу! Аиааира ганы ҳаузыхынҳәит, ҳ-Аԥсадгьыл
Аԥсны!» – ҳәа сыбжьы неиҵыхны инасыргар. Убри ак, убри
акзаҵәык ауп, уаҳа адунеи аҿы даҽакы саҳәаӡомызт, аха
уиҵәҟьа слахьынҵамхозар акәхап акәымзар.
– Мап уи хымԥада иулахьынҵахоит, Наҳар! – еразнак
иажәа снаԥыҩлеит.
– Амин, анцәа иуциҳәааит, аха иамур?.. Убасҟан
Абаҟахәаҿы уаныҩхәыншәалак, абҳәаса амҵан ашьацра
унылаианы, – иугәаламшәои ҳхәыҷра? – убас убылгьо,
унаҳәы-ааҳәуа ҳамҭакы сугәаларшәа. Мшыцәгьак иатәызар,
убраҟа ҳаицрыҵуашәа иԥхьаӡаны, сымҩахь уԥшуа, уааҭгыланы сугәаларшәа. Сажәа еиҭаҳәатәыс иусҭом, ус
гәаларшәагас иуцысҵар сҭахуп.
Иажәа далгаанӡа сизыӡырҩуан сҩыза. Сизыӡырҩуан, ажәак
иҳәацыԥхьаӡа дак сылԥсаауа. Аҵыхәтәан маҷк игәы
аласырӷәӷәарц инаиаҽԥнысҳәеит:
– Наҳар, иуҳәо саҳауеит, аха иуаҭәасымшьеит уцәажәашьа. Ус акәхап саргьы сшыҟоу, аха…
– Аибашьраҿ ауаа шҭахо сазхәыцны исымҳәеит, Алмасхан, – сажәа дааԥыҩлеит, – аԥхыӡ акы адыруеит, анашана
акы адыруеит… Урҭ зегь ирзаауазеи, уажәшьҭа амҩа
ҳақәлозар акәхап, абри уџьыба иҭазааит, – мыцхәы
имырхьаацәакәа, иџьыба иахьҭихызгьы сызгәамҭакәа,
иааирххеит иблокнот ацәа ҟаԥшьӡа.
Сара ари сыԥхыӡгьы иалашәомызт, сшыҵҟьазгьы сгәаламшәо, ашырҳәа сҩықәтәан, сҩыза снаизыԥшит.
– Наҳар, иагьа уҳәаргьы, усҵәҟьа суқәгәыӷуамызт! – сҳәеит
сара. – Ҳара ҳабацәа зхы ықәҵаны иԥсыз реиҳа, хыла иҭахоз
еиҳан, аха аӡәгьы ԥхыӡк ибан, ма нашанак иоун ҳәа игәы
ҭрысны смаҳацызт…
Гәалак змаӡамыз аӡә иеиԥш, игәыҭбаа ду разӡа аџықәџықәҳәа дааччеит Наҳар. Иубартә иҟан сҽыԥныҳәа ихьаақәа
зегь шиханаршҭыз.
– Сузеилымкааит, Алмасхан, – ашьшьыҳәа дҩықәтәеит
иаргьы. – Еибашьра сцом, схы ԥхьаскуеит ҳәа сгылам.
Сеибашьуазар акәхап абри еисуанаҵы! – иарӷьа нап ҟьаҟьа
ду адыжәҳәа игәы ахькыдыз инадижьлеит. – Аха ари аисра
ианаҟәыҵлак, уара егьумчым, саргьы хьымӡӷы сымам. Исҳәаз
ҳәатәымзаргьы, исҳәеит. Аригьы зеиԥш ҟамло егьыҟам ҳәа
акәын, аха.. – иажәа намыгӡакәа, иблокнот цәа ҟаԥшь нарҳәны
иџьыба инҭеиҵеит. Саргьы исҳәаз сахьхәит, аха уажәшьҭа
ублокнот сыҭгьы сзымҳәеит. Имариамызт ус аҳәара,
иансыдигала имхра шымариамыз еиԥш. Ус шакәызгьы,
исзеилкаауамызт сҩыза иблокнот уиаҟара дзахӡыӡаауаз.
Арахь дресқәак анымзар уаҳа иԥсы зыӷроу уаҟа иану ҳәа
егьсыздыруам.
Абри аамҭаз ар ҳшьапы ҳақәдыргылеит. Мчыбжьыкгьы
ҵуамызт, ҳар аныкшара ҟаҵаны, афронт цҟьа-иӷәых, уахыкиҽнаки рыла ҩынҩажәи жәаба километр инаскьеижьҭеи. Аӷа
даапкын, имч зегь уахь инеирхеит. Уи уажә иԥхыӡгьы
иалашәомызт, хышә километр иахьацәыхароу, абраҟа, ҳар
убри аҩыза аныкшара еиҭаҟарҵоит ҳәа. Урҭ зегь заа
ҟәышрала иӡбаз планын – шықәсык аахыс наҟ Амрагыларахь
инаскьаганы арезервқәа разыҟаҵара изаҿызгьы убри
азакәын…
Артиллериа агәақь-сақьҳәа аҿынадырхеит, ҳамҩа ылхуа.
«Катиуша» акәзар уи аамҭаз дыды-мацәысны аӷа изыҟалахьан, уи ахьнеиз зегь архәашон, зегьы-зегь реиҳа аӷа игәы
кыднаршәон. Ус шакәызгьы, ҳар ирҿагылоз аӷа имч ӷәӷәан.
Раԥхьа ҳназыдгылаз ақалақь ҳарымҭаҵәҟьарц иақәыркит, аха
ҳаргьы аанҿасра гәҭакыс иҳамамызт: ҳашиашаз ақалақь
ҳалалеит. Уажәшьҭа ҳаиҿагылаҵәҟьаны ҳаибашьуан: зны
хымцала, аҽазныхгьы ԥсалеи шәақьшьхәалеи. Асааҭ
иахәаԥшуадаз акәымзар, сааҭыбжак нибарҵәаран араҟа иҟаз.
Ҳбаталион анап ианыз аквартал ҳнапаҿы иаагеит. Уи
аибаҟәаҟәара ҳаибга-ҳазҩыда ҳахьалҵыз уамашәа имбаӡакәа, Наҳар амца иҿатәаны, сшааибаз еиԥш ибжьы
аасықәиргеит:
– Аибашьра закәыҵәҟьаз дҳарбеит, алақәа! Икылатәан
ахысраҿоуп арҭ «ахьхацәоу!»
Сара еразнак иаасгәалашәеит ҳаицәажәара. Уи уажә
Наҳар ихахьгьы иҟам сҳәартә, ари аидыслараҿы ҳиааирала
аибашьра аҵыхәа ԥҵәазшәа, изнапык ала ишәақь агәҭа кны,
атҟәацәа дрылаԥшуа дгылан.
Ақалақь егьырҭ акварталқәа рахьтә – иааигәаны, ихараны,
ана-ара ахысбыжьқәа ааҩуан.
Сара еиҭах, еиҭах иџьасшьон Наҳар игәымшәара:
аибашьреи аиааиреи дрылааӡазшәа акәын, шәарак изымдырӡо дшеибашьуаз. Уи иҭеиҭԥши игәымшәареи рымацара
аӷа инапқәа иварыжьуан. Уигьы акәым, сара иџьасшьон
даҽакгьы. Гәыӷроуп ауаҩы дзыреибашьуа, илымшашагьы
илзыршо, аха иабаҟаз уи агәыӷра! Ԥхыӡу, нашаноу иибазаалак, агәра ганы дыҟан аҩныҟа дышзымхынҳәуаз. Абри
ашьҭахь фырхаҵарыла аибашьра акәым, ишәақь злеимпыҵмыҩрызеи уи ахаҵа?
Ауха иҳахьӡаз рыла ҳархәҭа инагӡаны ихарҭәаан. Наҳари
сареи аԥшыхәцәа рывзвод аҿы ҳаиқәшәеит. Ашара х-сааҭк
шагыз ԥшыхәра ҳрышьҭит. Ҳара ҳашьҭахь хаз баталионк
ҳашьҭанеиуан. Дҵас иҳамазгьы акакәын: хә-километрак
набжьаны ихыз ацҳа гәаҭатәын – ирхьчома, амина аҵоума,
мамзаргьы иԥыржәахьоума. Ҳар рхы ахьхаз арӷьарахь ала
иҟаз ақалақь хәыҷы ахь акәын, аха уахык ала аӷа уа
иҽирӷәӷәар илшон, убри аҟынтә иӡбан ақалақь иахыкәшарц
– ҳара ҳзызцоз ацҳала. Уи армарахь ала инаскьагаӡаны акәын
ишыҟаз, уахь қалақьгьы ыҟамызт, хырӷәӷәарҭагьы амамызт,
убри ацҳада. Ҳар рхы ақалақь ахь излахаз ала, ҳара
ҳақәгәыӷуамызт уи ацҳала ишәарҭахап ҳәа. Аха ус иҟамлеит.
Километрак аҟара ҳанынаскьа, нас аӡиас аԥшаҳәа
ҳавалеит. Аџьынџьыхәақәа реиԥш аԥслышқәа рымахә
лашьҭны аӡиас ихықәгылаз рышәшьыра ҳҽыҵакны ҳцон. Амза
усгьы иатәын, агәыр каршәзар иаашьҭухратә илашан. Уи
аламҭала амшқәа бзиан акәымзар, аӡиас ахаҭа арха ӡырчра
иҭысны акәын ишаауаз. Ари ацҳа знык ҳақәсны арӷьарахь ала
ҳҿанынаҳха, нас аӷа иварала дыцәҟьараны дҳазкыдгылон,
мамзаргьы зынӡа ҳаихыкәшаны дҭаҳкуазаргьы ҳамҩа аатуан.
Уажәыҵәҟьа ари аганахь ашәарҭа ыҟамызт – егьи аганахь
акәын уажәы уа амца акырц ахьалшоз. Ус шакәызгьы,
шьаҿацыԥхьаӡа агәаҽанызаара аҭахын – минак ҳнаӷрагылар,
ма бџьарк ахҭа ҳанҭагылар алшон.
Аҵх ашарахь ахы археит, ацҳагьы ҳазааигәахо ҳалагеит.
Ҳкомандир адҵа ҳаиҭеит, мгәацәрҳәазала ҳдәықәларц. Ацҳа
ҳазааигәаны ҳаԥшызар, уаҩы ихьчаӡом. Иааӡбеит, ахшьыраҿ
ҳҽыԥхьакны, иаашарккаанӡа ҳаԥшыхәларц, нас, амина аҵоу
иаҵаму гәаҭаны, ҳашьҭахьҟа адырра ҟаҳҵарц.
Минуҭқәак рышьҭахь аӡ нырцә гагаҵас еиқәаҵәа-еиқәаҵәаӡа шьоукы адәышкәаӷьазра инықәаабааит. Урҭ ацҳа
шыҟаз иааиуан. Ҳаҽҳарԥсит зынӡа, ишааиуаз ацҳа иаақәлеит.
Уи шәкҟа метра иаун. Уажәшьҭа еилырганы иаабо ҳалагеит:
фҩык ыҟоуп, автоматқәа рыҟәнуп. Агранатақәагьы рымамкәа
иҟамызт, аха урҭҵәҟьа еилҳаргартә иаҳбарҭамызт. Ацҳа
иахьаақәсыз иҟәынд-шәындуа ҳамҭакы игылан, аҭаҭын
иахеит. Ҳара ҳзы уажәшьҭа еилкаан урҭ шыԥшыхәцәаз, аха
иабатәи ԥшыхәцәоу? Аӷа дахьыҟоу аилкаара амацара акәу,
ҳара ҳаиԥш, ижәылараны иҟаз ар рымҩа ылырхуазу?
Аҵыхәтәантәи ишәарҭаз акы акәын. Усҟан урҭ аԥшыхәцәагьы
ҳрылгон, рабџьар ахахагьы рамраӡакәа. Аха ус акәымзар?
Иааӡбеит ҳҽаҳмыраргамарц. Рытҟәара усгьы иалшомызт, уи
зегьы ишреиӷьызгьы.
Ацҳа рыҽнадҵаны аҭаҭын ианаха, ашьшьыҳәа инахынҳәын, иҟәынд-шәындуа излааз ала рҿынархеит. Ҳара
иаабаз-иҳаҳаз иаразнак наҟ ҳашьҭахьҟа адырра ҟаҳҵеит.
Адҵа ҳауит ацҳа амина аҵаҵаны ҳахылаԥшырц. Ус иагьыҟаҳҵеит: амина иацырдаз ашашәа еиҵыртланы уаҩы
ҳахьимбашаз аҭабиақәа жны ҳаҽԥхьаҳкит. Ҳаԥшуп. Иҳашьҭан
иаауаз абаталион акәзар, адҵа ҷыда шәоуаанӡа шәыԥшыз
ҳәа адырра ироуз иазыԥшны итәоуп. Ҳара уажә еилгаҵәҟьан
егьҳаздыруам: ҳар астәи иаауоу, имаауоу. Заа иӡбаз
аадыруеит, аха уи аарҳәра минуҭк ауп иаҭаху, аҭагылазаашьа
зеиԥшроу еиԥш. Абри аамҭаз дгьылгьы жәҩангьы амца ркит:
ҳар хаха жәылара ицазаап.
Ашьҭахь ауп иҟалаз анеилаҳкааз. Аӷа игәы иҭаҵәҟьаз ҳара
аилкаара ҳахьымӡеит, аԥшыхәцәа ауҳашьҭын иқәланы ицеит,
аха аштаб аҿы ианааилацәажәа еразнак ирдырит аӷагьы
ҳагәҭакы аҩызаҵәҟьа игәы ишҭеикыз, аԥшыхәцәа ишбаша
ԥшыхәцәамыз, ҳара ҳаиԥш, ижәылоз ар рымҩа шырԥшыхәуаз.
Аҳаирплан-ԥшыхәҩы идәықәырҵазгьы уи шьақәнарӷәӷәеит.
Нас ауп ҳар, ҳара ҳахь рхы мырхакәа, хаха аныкшара
аныҟарҵа. Ҳара ҳахь ижәылоз, ацҳаҿ иҳазнымкылар,
инызкылашаз атанктә полки полкк аршьаҟеи машьынала
идәықәырҵеит. Ҳаԥшызар, аӡнырцә адәышкәаӷьаз ықәырҭәаа
аӷа итанкқәа еиқәыцәашь иқәланы иаауеит. Ҳара ҳтәқәа
макьана рхабаргьы ыҟам. Ацҳа амина аҵашәҵа ҳәа адырра
анҳау, иахаҳҳәаара ҳзымдыруа ҳнеиҿаԥшы-ааиҿаԥшын,
уажәоуп ианеилаҳкаа уи зызҳәаз.
Ҳҽырхианы ҳаатәеит. Заа иԥаажәар аҵкыс, акы-ҩба раҟара
ҳаԥсы иаҳҭарц ааӡбеит. Ус шакәызгьы ирццакны ҳамыхар
амуит. Аҳәара мариоуп, аха уазхәыци: хыԥхьаӡара змам
атанкқәа гәыр-гәырҳәа иқәланы иаауеит, рыбзарбзанқәа ҳара
иҳақәкны… Ҳахеит! Абар алакә: ашашәа, акы иакӡамшәа,
иласӡа иаауеит! Иахьагьы исыздыруам иҟалаз: хынҩажәа,
хынҩажәижәаба метр иҟаз ашашәа азбжак иазынаԥшуа
иԥҵәаны иааҳампыҵахеит. Аиԥхьхәыцаараз секундқәак роуп
иаҳзынхаз.
– Аҩыза алеитенант, азин сышәҭ!.. – иҳәан, уи азингьы
дазымԥшкәа, Наҳар ахьшәҭҳәа, арԥыс фархь иеиԥш, аҭабиа
дыҩҭууаан днаҭрысит. Сара снеилԥсаа сцеит, избоит аргама,
ԥсыхәа змам адҵа анагӡара ихы иадҵаны, сҩыза ахымца
дшаԥыло. Еиҭаасгәалашәеит иацы ашьыжьтәи ҳаицәажәара.
Уи аахыс шаҟантәгьы исгәалашәахьоузеи, аха уажәраанӡа
сгәалашәара инацрымшәо агәыӷра ацызҭгьы, уажә сыхшыҩ
мҵасуеит, имҵасуеит, аха изаҟаразаалак гәыӷрак џьара
иампыҵашәом.
Ацҳа ықәырҭәаа иааиуаз атанкқәа, уи абжеиҳарак
еиҩыршахьан. Ацҳа иқәымлацыз рҽааныркылт. Иҟаз рбазар
акәхап. Руакы аҭыԥ аҿы ақәҵәира иалагеит ахысра аҽшазырхиауа удырратә. Убри аамҭаз Наҳар ашашәа шьҭԥаа дахеит,
нырцә зҽаазырҳәыз атанкгьы ахы изиашаны иаангылеит.
Афымца сысызшәа, дас исылаз зегьы сылԥсаан, ак зымбо-исмаҳауа слашьцакны сҳәыҵәы-ҳәыҵәуа аҭабиа сааҭахеит.
Сыхшыҩ аусура иаҟәыҵит, слымҳақәа «ҵууы» рыхгоит,
иҟалаз ҳәа схы егьԥнаҟом. Схы аҭыԥ аҿы ианааи, смахәар
схаԥыцқәа аларԥсны искызаарын, абар-абар сжьымаха
ҭызжәартә, аха уи хьаак снаҭо сыҟамызт – убасҟак идысын
сцәеижь, сдысын сшынеибакәу. Сыбла дхымҵӡо дыхгылан
Наҳар, иац ашьыжь «…абри еисуанаҵы!» ҳәа инап ҟьаҟьа ду
шнадижьлаз еиԥш игәы дасны икын. Убри аамҭазынҵәҟьоуп
атанкқәа зықәланы иаауаз ацҳа агәҭа анеиҟәжәаз, апулемиотгьы тыр-тыр-тырҳәа абжьы ангоз. Атанкқәагьы
агәгәаҳәа ицаны аӡы иалаҳаит. Наҳаргьы ишьҭахьҟа
днеизҟәыҿын, афымца зысыз аџь ду еиԥш, агәараҳәа
дылкаҳаит. Сара амца скит, амҿы скит: иԥсы ҭаны ирласны
ацхыраара иҭатәызар? Уашьҭан ихьшәахар? Аха иабаҟоу
сҽысзырҵысуам, иалшоит схаҭагьы сҩыза иҿынӡа сзымнеир.
Иалшоит сҳәахт! Сҩыза иҿынӡа акәым, аҭабиа схы сызҭырҳәҳәом, еразнак сааихырҵәоит. Арахь хаз ҳаԥсы ӡаны
ҳаҟоуп, сҽаасырҵысыр сҩызцәа рызгьы ишәарҭоуп.
Нырцә инхаз атанкқәа бзарбзанла, пулемиотла ахысра
иалагеит, ус баша аарцәҟа ахы рханы ихысуеит аҟароуп. Нас
ахысра иаҟәыҵын, краамҭа иԥшуа игылан. Ҳара ҳтәқәа рышҟа
уажәы-уажә адырра ҟаҳҵоит, аҭагылазаашьа зеиԥшроу
раҳҳәоит.
Алемсаа ацҳа аҟаҵара нап амыркыкәа, иаҭаххар уи
ҟазҵашаз еразнак ирԥыхьамшәози, аха, – краамҭа игылан,
нас инахынҳәын, гәыр-гәыр рыхга, рышьҭахьҟа инықәхәаша
ицеит.
Сара сҩеихан, сшьамхқәа ҟәарҟәаруа аҭабиа сыҩҭыҵын,
схыԥхыԥуа сҿынасхеит… Снеихаххызар, ҭынч иԥсы ишьарц
днықәиазшәа, иац ашьыжь инап дуқәа ихы иаҵаҵан сывараҿ
дышиаз еиԥш, иҽеиҵых дышьҭан, иарӷьа напала игәы иадыз
икьаҿ еизыҳәҳәа икны. Игәышԥ ҟьаҟьа акәзар, иԥсыԥ
алагаҩагара ихала иаанкылан, уажәы-уашьҭан инауишьҭып
уҳәартә, иҭынчын. Сылаӷырӡ ҩеины исыхәлаҵәон, сшьамхы
нарсны игәы схы нықәсыжьын, иан дшылымҵәуара, иаҳәшьа
дшылымҵәуара, сгәы ԥжәаӡаны сеиҵақьызқьызуа краамҭа
дысҵәуон. Нас, ашьшьыҳәа схы сҩахазар, сҩызцәа рыблақәа
ҭыҟаԥшьаа, рхылԥақәа рхыхны игылан.
– Ишәҟәқәа иџьыба иҭых, – иҳәеит алеитинант аҵыхәтәан.
– Мотросов ифырхаҵара иаҩсуаз афырхаҵара ҟаиҵеит,
иреиҳау ахьӡ-аԥша даԥсоуп.
Сыблақәа рыцқьо, иџьыбақәа ирҭаз ашәҟәқәа ааҭызгеит.
Уамашәа иубаша, имсымхыз аблокнот иақәшәеит уи ахы
мыжда…
Дҩышьҭыхны дааган, қьырсианҵас инапқәа игәы илықәҵаны, зымахәқәа лашьҭы ихыгьежьааӡа игылаз ԥслышк
амҵан анышә дамаадеит. Сара исзымычҳазт, наҟ сҿы
насырҳәит. Ихы дамыхәо дышьҭаны, «Абааԥс, Алмасхан,
иухьзеи, сныжьны уцома?!» иҳәошәа сгәы иабон. Иауамызт,
дныжьны сзиԥырҵуамызт.
– Гәыбӷан сумҭан, Наҳар, усзымыхьчеит, – сҳәеит
аҵыхәтәан, аҳалал исҭошәа, сыбжьы ҩыҭганы. – Уара ухаҵан,
хаҵаҵасгьы уҭахеит, аха сара соуп акы аазлымшаз…
сазыԥшын улахьынҵа… Уаансыжьуеит, Наҳар, уԥсы сакәыхшоуп, ак исылшо – ууасиаҭ ажәа схасыршҭуам…
Амра аҭашәара егьагмызт, ахәхәаҳәа ладантә иасуаз аԥша
есааира иҿыхьшәашәаахон.
Наҳар рыцҳа данҭахаз иахьа акәызшәа ҳхы-ҳгәы далырс
ҳтәан ҳамҭакы. Алмасхан зынҵәарахьы иааихьаз исигарет
днаҿыха-ааҿыхан, алҩа ҩхарчылан, ана-ара икаԥсаз
ахыблаахақәа рахь инаиршәит. Уи ихәхәаӡа иҩахылҵыз
алҩаҵә аҽырнаан аҿыҩанахеит. Уажәшьҭаҵәҟьа ҳҩыџьагь
убри азбжак цәаакӡа аҿыцәаара иаҿыз ахыблааха акәын
ҳазхәаԥшуаз.
– Иџьоушьаша, аҳәаа нхыҵҟа иҟоуп рҳәеит, убри ҳиааира
дуӡӡа амш азгәаҭара аҭахым зҳәо, – аҭынчра ааилеигеит
Алмасхан. – Уи иаанаго, абарҭқәа зегьы шәхашәыршҭы ҳәа
ауп.
– Уи ҟалашьа змам ауп, – иаахҵәаны аҭак ҟасҵеит. – «Зԥа
дымԥсыц уԥа диумырҵәуан» рҳәоит аԥсуаа. Ахаан хашҭра
рықәӡам, иаҳхашҭрангьы залшом Наҳар иҩызцәа.
– Ус ауп, аӡәы ихьаа аӡәы издырӡом, ҳара ҳхьаа ҳара
ҳаҟара издырраны иҟада!
Еиҭа ҳамҭакы иааҭынчрахеит. Сара зҵаарак схы иҭагьежьуан – изӡбеит еилыскаарц.
– Иангәышьази, нас, уи аблокнот? – сиазҵааит аҵыхәтәаны.
– Ианиҵахуази, ҵарала дмаҷын, ус адресқәак анын ауп, –
иҳәеит Алмасхан, ихәыцрақәа даарылҵын, – аха дзыхӡыӡаауаз даҽакызаарын: аблокнот иагәылан ԥҳәызбак лпатреҭ.
Сара иџьасшьашаз: иареи сареи ҳаиҩызцәан, аха машәыршәагьы уи аԥҳәызба лыӡбахә иҳәо смаҳацызт. Ашьҭахь ауп
саназхәыц, лассы-лассы уи иоуаз рахьтә салам шәҟәқәак
шысцәиҵәахуаз. Аԥҳәызба ҳара дҳаҳәшьаԥҳан, убри азы
акәзаарын, убама!..
Алмасхан иажәабжь абра инҵәеит, саргьы акәаԥ сыргылон, зыӡбахә иҳәаз аԥҳәызба лоуп акәымзар. Уи лыхьӡ
имҳәаӡеит Алмасхан, аха сара иаразнакы дыздырит.
Аибашьра ианалага шықәсык аҟара бжьысхьан. Ҽнак
ашкол ахьтә сшаауаз Абаҟахәаҿы сҩыхәыншәон еиԥш,
сыԥшызар, абҳәаса хыгьежьаа амҵан Наҳари Шьазинеи
гылоуп – ус лыхьӡын лара. Игылан ҭынч, иагьеицәажәомызт.
Рылаԥш сшааҵашәаз еиԥш ашыр-сырҳәа иаасзыԥшит. Сара
Шьазина лыбла ҭыҟаԥшьаақәа сназхыԥшылаз иаразнак сцәа
сынҭанарӡыӡааит. Ларма напаҿы иҟәашӡа чабрак лымпыҵыҳәҳәон. Наҳар дызцәыԥхашьоз уаҩ данимба акәхап,
ашьшьыҳәа илаԥш насҟәигеит, аха уи еиԥш илакҭа ахаангьы
исымбацызт – иҵлашьцааӡа, ахаан дмыччацт уҳәарын.
Ахәыҷқәа ҳанибалак еснагь ҳара ҳҿынӡа зҽылазырҟәуаз
иаҳҩыза гәакьахоз Наҳар дабаҟахыз, даҽаӡәӡан! Убри
аҽеиҭакра акәхап, ак сцәа сааҭанарӡыӡаан, харак сыдушәа,
сеиџьыԥ-еиџьыԥуа снарывсны сҿынасхеит…
Ауха аҭаацәа ҳанааилатәа, ҳабригадир Наҳар иӡбахә
аацәырыргеит. Усҟаноуп сара иҟалаҵәҟьаз анеилыскааз:
адырҩаҽны Наҳар аибашьра дыргозаарын! Сара избаз-исаҳаз
аӡәы иауиасҳәахуаз, – сцәа иалашәеит ишҳәатәымыз – ус
ихьухьууа сгәы иҭан аҟароуп.
Убри инаркны Шьазина даазбацыԥхьаӡа Наҳар сыбла
даахгылон. Лара Шьазина лакәзар еснагь ашәы лшәушәа
акәын лылахь шеиқәыз. Арахь лхаҭа лыԥшра-лсахьа –
анцәахша, наӡа-ааӡаак, дкалаӡа, лыхцәы дашьаҳауа – соуп
зҳәо илаԥш налыдымхаларц залшомызт. Аха иабаҟоу урҭ
«соуп» зҳәо?! «Ашьа зланы иҟаз, илаԥханагьлаз зегьы
аибашьра иргеит, дзыццода?!» – рҳәон, хаҵа дымцар
ҟамлошәа, уи лыӡбахә анырҳәалоз. Аха нас икылшәшәамылшәшәа ихынҳәқәоз рахь иҟан арԥарцәа шьахәқәа. Урҭ
рахьтәгьы илызҽыжәҵызгьы ҟалеит, аха аӡә иахь лхы
лмырхеит.
Абри ажәак лымамкәа, џьара аӡәы дизымԥшыкәа дыҟам,
– ҳәагьы рҳәо саҳахьан, аха сара, «абааԥс, ухаҵами,
ҳаумраргаман» ҳәа сарҳәазшәа, ҽырдагәа ҟаҵаны, акы
аасыхәылшәомызт…
Исгәалашәоит: аибашьра еилгеит ҳәа анааҳалаҩ, зегьы
еиханы аусҳәарҭахь ицон. Ҳцон ҳаргьы – ахәыҷқәа.
Абаҟахәаҿы ҳаннеи, ҳаԥшызар, Шьазина лымацара заҵәык,
касеиқәала лхы-лҿы ҭаҳәҳәаны, лыблақәа ҭраа амҩаду
даԥшуа дгылоуп. Дааҳзыԥшын, лылаԥш аасыдлырхалеит.
Мшаҽны еиԥш лыблақәа ҭыҟаԥшьааӡа иҟан. Урҭ инархызбаалт: «Иугәалашәо?…» – ҳәа дсазҵаауашәа.
«Избан?!» – уаҳа дзызхәыцрыз сзымдыруа, сышьхын/-ԥсылан саанхеит.
Араҟа ԥшьы-мҩак еихагылоуп: агантә иаауа, аусҳәарҭахь
игоу, ҳара ҳазлааз. Аԥшьбатәи Наҳар имҩа акәын. Уажәгьы
иҟоуп уи амҩахәасҭа. Амраҭашәарахь ала игоу уи амҩахәасҭа
уанылан уҿыноухар, иҽыгә-ҽыгәӡа аҳааҵәа згәыҵак игылоу
аҳаҷҷа унаҵысны, арӷьарахь ала маҷк иларҟәны уахьынҭало,
иан аҭакәажәи Шьазина леиԥш амҩа иаԥшуа инхаз иаҳәшьеи
еибакәеибаха иахьеидтәалоу унанагоит… Шаҟаҩ адауаԥшьқәа гылараны иҟадаз абри агәараҭаҿы? Аха урҭгьы
ҩынҩажәи хԥа рзын нахьхьи Урыстәыла аӡиас ахықә аҿы
рлахьынҵа ӡбан…
Алмасхан еиҭа ираӡны ҭаҭынҭра ааҭиган, аҷараҳәа
иаартны сигаретк аахихит. Уи аҭаҭынҭра уажә даҽа блак ала
акәын сшахәаԥшуаз, – иара Алмасхан аҭаҭын дахон, акгьы
дазхәыцуазар акәхарын, сара исаҳаз ажәабжь ада сзызхәыцраны иҟахзи, аха уажәы-уажәы сыбла даахгылон
Шьазина – аибашьра амҩа даԥшуа, гәыӷра мацарала
зқәыԥшра зхызгаз. Иахьа зхахәы ҟәашӡа ишлахьоу, зхы-зҿы
акаҷыра анылахьоу уи аԥҳәыс ԥшӡа, иҟалап есышықәса
Аиааира амш аҽны абраҟа дааны гәаныла Наҳар диԥылозар,
мамзаргьы данымҩасуа дааҭгыланы дылгәалалыршәозар?
Иҟалап… Иҟалап… Иҭаԥшхьада уи лгәы, издырран иҟада уи
амаӡа?
Ленинградтәи аблокада зхызгаз
аҳақьым Мқанба Алеқсандра
Ҳақыбеи-иԥҳа илыхьӡнызҩылоит.
Ваниа Леонтиев азауад ахьынтә дхынҳәит дгәырӷьаҵәа,
абжьааԥны еиԥш акәымкәа, дхынҳәит уи дԥырӡаны.
– Сан, иббома сулафахәы! – ашә еимԥаа дшааҩнаххыз
еиԥш, иџьыба еиқәырҽы иааҭиԥааз иԥарақәа наирххеит. –
Хышә мааҭ соуит.
Ваниа иан Елизавета дычмазаҩны дышьҭан, деихо аарла
лиарҭа дҩықәтәан:
– Анцәа ду илаԥш хаа ухызааит, нан, сыҷкәын, – лҳәан,
«уааи, угәыдыскылап» аанаго, лнапқәа ааиҵылхит. Абри
аамҭазы Ваниа акәапаҳәа иан иҽыналгәыдыршәыланы,
шықәсык аахыс димбацшәа, дырӷәӷәаны даагәыдикылеит. Ан,
лыҷкәын дылгәыдкыланы дахьылкыз, иҟәаҟәа лшьышьуан,
дҟәынд-шәындуа акы лҳәон, аха уи илҳәоз Ваниа еилырганы
иаҳауамызт, дагьазыӡырҩуамызт. Абри аамҭазы ицәа
ианырит иан дыхьҭшьызшәа лыхыџхыџра. Ахьшәҭҳәа ихы
дҩахазар, лылаӷырӡқәа, аимхәыц еиԥш, еиқәҳәало, илҿибаҳәа илеиуеит, иҵыс-ҵысуаз лқьышә нылкыларц, уажәыуажә лхаԥыц лақәлырӷәӷәоит. Аҷкәын игәы нкыдԥсааит…
Ваниа жәабаҟа шықәса ихыҵуан иаб данҭахоз. Ленинградтәи аблокада аан акәын. Иани иаби абзарбзан ҟаҵарҭа
зауад аҿы аус руан. Ваниа издыруамызт урҭ аусура ахьынтә
ианыхынҳәуаз, аамҭак алхны акәымкәа, уахыки-ҽнаки рыла
знык ишыхынҳәуаз дырны, игәы «рҭынчны» дыҟан. Ани аби
ракәзар, рхәыҷы даршьцыланы дышрымазгьы, агәҭынчра
абарымахыз. Уажәы-уажәы игәыҭшьаагаха асирена арҵәааҳәа аҳәҳәара иалагон, апрожекторқәа леивыга-ҩеивыго
ажәҩан иаҵарыҷҷо, аӷа иҳаирпланқәа рыԥшаара иналагон.
Урҭ шаарԥыхьашәалак еиԥш, агәақь-сақьҳәа азениткақәа
рҿыҩадырхон. Ажәҩан аҿы иҭҟәацуеит абзарбзанхқәа, адгьыл
аҿы иҭҟәацуеит абомбақәа. Аӷа иҳаирпланқәа амца
анрыцралалак, ахы зықәшәаз агыгшәыг еиԥш иҩныхәаан,
амцабзи алҩа қәабиқәареи аҳауа иаларҵәиуа, хланҵы иҭалон.
Адгьыл аҿгьы былроуп, ццышәроуп иҟоу.
Ваниа хәыҷы ихыза изблак нцәыҵырҳәҳәаны аԥенџьыр ахь
дахьыԥшуа, ааԥынтәи адыдра еиԥш, зны алашара ааиҿаҷҷон,
– нас аҭҟәацбжьы. Адгьылҵысра ҟалазшәа аҩны аҿҿа алгон,
аԥенџьырқәа ахьхьа рыхгон. Усҟан уи игәы ҭаӡыӡо, иани иаби
ракәын ихьухьууа игәы иҭаз, урҭ рзауад ахьыҟоу араион аҟны
акәын еснагь амца ахьакуаз. Азауад аҿы акәзар, асирена
абжьы анаагалак, агәырқьҳәа русура ааныжьны, ахыхьчарҭа
аҭабиақәа рахь еихон, шьоукгьы иахьыҩдәылҟьоз, ҿыцха
рҽыҩкарыжьуан. Ваниа иани иаби аҭабиақәа рахь ицоз
ирылан. Урҭ рхы неидкылан иахьынатәозгьы Ваниа хәыҷы
иакәын изызхәыцуаз, уи иакәын рыбла ихгылаз, аха ицәырган
иӡбахә рҳәаӡомызт. Аҭабиахь хыҵәахра ианыҩлозгьы,
рхыхьчара аҵкысгьы ргәы иҵхоз рхәыҷы иакәын, дара рхы
агәхьаамкрала уи деиҭымхар ҳәа ишәон. Урҭ ахыхьчарҭа
аҭабиақәа рахь еихон Петергофынтә аӷа иартиллериала
абзарбзан мца аныргәыдырҵауазгьы. Ари – есымша, ари –
есыуаха, ари – ессааҭ. Иашьцылеит ауаа, ус хәыҷ-хәыҷы
ахыхьчарҭа ҭабиақәа рахь ацара иаҟәыҵуа иалагеит. Нас
дара рзауад иақәкны ишдәықәырҵауа рдыруазаргьы
рыҽдырҵысуамызт, досу рҭыԥқәа рҿы русура иаҟәыҵны
ишгылац игылан. Амала абомбақәа” шә-и-и-и, си-и-ии»-ҳәа
атрышә ианаслак, иззымчҳакәа зыҩнапык рыла зхы кны
илеиҳәҭҟәыҟәлоз ыҟан. Урҭ рҟазшьа иаҳәоз акы акәын:
«Абраауп ҳара ҳаԥсрагьы, ҳабзарагьы!» Урҭ ирбон, ессааҭ
ахыҵәахра иахьынӡашьҭоу иахҟьаны шаҟа бзарбзан хы
рҭыжьра еиҵахоз…
Аусуцәа рнапқәа азхомызт. Уаҳа злымшаӡоз, бжеиҳан,
аҳақьым ила еилкааны акәын рыԥсы ааиҭакразы аҩныҟа
ишдәықәырҵоз. Иҟан иахьгылаз еизҟәҿаанӡа ирызгәамҭозгьы. Еиҳараӡак аҩныҟа ахымхәацәа змаз. Урҭ амфадара
акәын изгоз: рхәыҷқәа рзы ироуаз рыхәҭа ача абарызхоз, дара
ироуаз ахәыҷгьы абжа еиҟәырҷҷа урҭ инарҿарыҟәшәон.
Ваниа хәыҷы иангьы иабгьы ус акәын ишыҟарҵоз, аха урҭ
аӡәы иакәын ирымаз аҟынтә, усҵәҟьа икаҳауа аҿынӡа
имнеицызт ахлымӡаах анырзыҟалоз…
Уи атрагедиа ҟалараны ианыҟаз ауха, зны асиренақәа
ҵәааит, нас аҳаирпланқәа рыбжьи, азениткақәеи, абомбақәа
рыҭҟәацбжьи еиладыдит, еиламацәысит. Асҵәҟьа иақәгәыӷуамызт. Уажәшьҭа ахыхьчарҭа аҭабиахь ицарц зҭахызгьы
игәаӷьны дыздәылҵуа иҟамызт, азауад ахыбра иахьчарашәа
ргәы иабон. Аӷа иҳаирпланқәа зегьы азауад акәын изгәыдырҵоз. Азауад инавак-аавакны, ахы-аҵыхәа агәақь-сақьҳәа
ԥжәаран изҿыз. Адгьыл хыџхыџуан, азауад аҿҿа алгон. Ус
бомбак рхагәҭаҿыҵәҟьа аҵәаабжь геит, адунеигьы ааҳәит…
Аашарккон.
– Ацех ҿыц иаахеит!..
– Ацех ҿыц иаахеит! – зыԥсы нхаз, иҟалаз адырра ҟарҵон.
Елизавета адабла лысызшәа, лцәа ҩалхыԥа-ҩалхыԥан, дас
илылаз зегьы лылԥсаан, лшьамхқәа дрызнымкыло, дқач-қачо
даанхеит. Уи ацех ҿыц ааигәа акәын ианаадыртыз, сурак
аҳасабала азауад илаҿаԥшьны. Уи ҟазҵоз дрылан лыԥшәма
Гришагьы, нас уа аусура дагьалагеит…
Даннеиз, дышнеиз ҳәа егьылгәалашәом Елизавета.
Зхылԥақәа зхыхны еилагылаз аусуцәа днарылс-аарылсуа
днеизар, иубода: лыԥшәма аус ахьиуаз ацех аҭыԥан анышә
ыҵырҳаны зегь еиларҵәины еилажьуп, ахәшәбылфҩы
ыҵышәшәо. Секундқәак раԥхьа лыԥшәма Гриша иҩызцәагьы
иаргьы абраҟа игыланы аус руан, уажәы аӷлам илбаанадазшәа, рымҭа-рышьҭагьы убом.
Елизавета лыхшыҩ еизыркәкәаны, абарҭқәа дрызхәыцыр
лҭахын, аха лхаҿы илзаагомызт ахлымӡаах еиқәаҵәа иҟалаз.
Уи уажәы-уажә лыхдырра ааилахәашьны дшаалашьцакуазгьы, дагькамҳаит, лыбжьгьы уаҩы имаҳаит. Лҩызцәа ҩыџьа
лыжәҩа наҟ-ааҟ иааныркылан, дрыман идәылҵит…
Ашә абжьы анаага, ацаԥха ааҭаргьежьны Ваниа дхахаӡа
ашә ааимиԥааит. – Иан лхы лыкәаҽ ашә дылагылоуп! Ажәак
ихәлымшәо, дҳашҳатәарахазшәа даашанхеит ахәыҷы.
Убасҟан Елизавета илзымчҳакәа лгәы ԥжәаны дыҩнақьызқьызын, лыҷкәын даалгәыҵалыҳәҳәеит. Ваниа хәыҷы
уажәшьҭоуп ианидыр ахлымӡаах еиқәаҵәа шыҟалаз. Иацы
иани иаби усура ицеит, зхабар ыҟамкәа ибжьаӡыз аибашьҩы
иеиԥш, ибаҩҵәҟьа рмоуит иаб бзиахә.
Адунеи иазымдыруаз ахлымӡаахҵәҟьа иҭагылан ленинградаа. Европа еилаҟәыбаса икажьын, егьырҭ аконтинентқәа
рахь иԥшуаз афашист мпыҵахалаҩцәа ирылымшеит
имлашьуаз, ахьҭа иагоз Ленинград рнапаҿы аагара, ақалақь
ахьчаҩцәа рымч ахжәара. Ус шакәызгьы, урҭ ирылшеит
Октиабртәи ареволиуциатә мцабыз раԥхьа ахы ахьыҵнахыз
Ленин иқалақь адунеи иаҟәыҭханы, «млала анырҵәара»
зыхьӡыз афашисттә мацәаз аҭакра.
Аурыс ӡынра. Ақалақь аҿы иҿыцәааит афымца лашара,
илашьцеит ақалақь, азауадқәеи афабрикақәеи аангылеит,
атроллеибусқәа зза-ззаӡа амҩа ианхалеит, илашьцоуп
аҩнаҭақәа, аӡымҩангага аусура иаҟәыҵит, аҩнырԥхагақәа
ҵааршәхеит. Ахьҭа, амла, аӡба, ачымазара ҿкқәа аҩбатәи
афронт ракәхеит ленинградаа рзы. Абџьаркра зылшоз
аусуцәа – абџьар ркын; егьырҭ ақалақь усқәа рахь, бригада-бригадала ишаны, жәанызқьҩыла идәықәҵан: ашә ахьамтуаз,
аҩнқәа рышәқәа ԥҽны, аԥсцәа еидкыланы, Пискариовтәи
аԥсыжырҭахь изгоз хазын. Иԥсуаз реиқәырхара шаҟаҩ
аҿыдаз. Ирласны ишьақәыргылан афымца аусура. Азауадқәеи афабрикақәеи аусура иаларган. Зегь қәԥон ахьыԥшымраз, зегь қәԥон ауаҩы иԥсҭазаараз.
Елизавета ларӷьажәҩа данлывыԥсаа, лхәыҷы гәаҟрыла,
иԥсы ацигар бӷьыц илаҳәаны акәын дшылааӡоз. Аҵыхәтәан
Ладогатәи аӡиа ала «Аԥсҭазаара амҩа» анаадырт, гәылагьы-шьамхылагьы ленинградаа иҵегь рҽырӷәӷәаны, ршьапы
иқәгыло иалагеит. Ус, афашист мацәаз жьакцагьы рхырҩны
инкажьны, Ленингради «адгьыл дуи» рҽеимардеит. Ари ныҳәа
дуӡӡан еилаԥыххаа еилажьыз ақалақь азгьы, миллионк
инеиҳаны излыԥсааз, ишьадаз, имчыдаз, ицәышӡа иҟаз
ленинградаа рзгьы.
Еилгеит аибашьра, Асовет жәлар зегь реиԥш, ленинградаагьы «оҳ, гәышьа!» рҳәеит. «Оҳ, гәышьа!» лҳәагәышьеит Елизаветагьы, аха иабаҟаз, хнырҳәышьа змамыз
лымчқәа каԥсахьан, лгәабзиара уашәшәырахахьан. Арахь,
аибашьра еилгазаргьы, аԥсҭазаара хьанҭан. Урҭқәа зегьы
анылзеизыкәкәа, лшьапы дықәырҟьеит Елизавета. Ан
гәаҟрыла илааӡаз Ваниа хәыҷы дихаанхеит. Уи инапы
даныԥшыло, лиарҭа дылахеит… Даҽа хԥаҟа шықәса лшьапы
дзықәгылозар… уажәыҵәҟьа уаҳа ҽакы даҳәомызт.
Иҟаиҵахуазеи Ваниа, иан дылзымҵааӡакәа, ахәылԥазтәи
ашкол ахь диасны, азауад аҿы аусура далагеит. Длазҵаар
ишылымуаз идыруан, арахь ада ԥсыхәа шыҟамызгьы ибон.
Иабанӡаиҵәахуаз! Ианлеиҳәа дҵәуеит-дхьит, аха нас
лҽанлырнаалагәышьеит, урҭ реиԥш аҽырнааларақәа иахьа
илбазма. Уажәы Елизавета лҿаԥшылара иаҳәон: «Уара
асаби, азауад аҿы уусура закәызеи!» Аха, Елизавета лгәы
нызкылоз, Ваниа иаб ихы зқәиҵаз, лара лыԥсҭазаара зегь
здылҵаз азауад аҿы акәын аусура дахьалагаз. Абри
даназхәыцлак, дизгәдууан, дхаҵахазшәа лгәы иабон
лхәыҷы…
– Сан, хьаас сҟабымҵан, – лхы-лҿы ианибаалоз ажәала
иалҳәазшәа даалылабжьеит иан. – Сынтәа жәохә шықәса
схыҵуеит, аха ҳаԥхьа жәаф схыҵуеит, нас – жәибыжь.
Исызҳауеит, сан, иҵегьгьы. Уаанӡа баргьы бшьапы бықәымгылои!
Хы-мыш раахыс акапеи рымамызт, аԥара рыԥсахуан.
Апенсиагьы роуан, аха уи зларыхәауазеи! Ачымазаҩ лзы
ахәшәқәагьы аԥара ԥсахноуп Ваниа ишааигоз. Абри аамҭаз
ауп ианиоуз раԥхьатәи аулафахәгьы…
Ашырҳәа дҩаҵҟьан дааҩнагьежьит арԥыс.
– Сан, аџьырмыкьахь сцоит, ибзаазгарц ибҭахи? Исфандаз
ҳәа бзеилаҳауазеи?
– Сара акымзарак сҭахым, – лҳәеит ан. – Раԥхьатәи
уулафахәы ала уара ухазы акы хәҳа, сара амла сагар ҳәа
ушәоу? Убас ҟаҵа схәыҷы, убас, раԥхьатәи уулафахәы ухы
иадумҵар иҵасым рҳәоит.
«Раԥхьатәи сулафахәы сан ачымазаҩ илыдысҵар
ҵасымзар – ҵасымзааит, убри адагьы «гәнаҳара» ҟасымҵааит» иҳәарцы игәы иааҵаххын, аха ҿымҭкәа ашьшьыҳәа
дыҩдәылҵит, лгәы иахәаны илфаша фатәыс исԥыхьашәари
ҳәа дхәыцуа. Арахь хазгьы еихиҳасаблоит, егьи сулафахәаҿынӡа иҳазхарушь ҳәа.
Аԥара… Ваниа иџьыба инапы ахьҭаку аҷҷа ахиргоит,
деигәырӷьоит. Шаҟа иҽеиҭеикуазеи ауаҩы аԥара аниоулак!
Уажәраанӡа капеик зхатә џьала измоуцыз, уажәы хышә мааҭ
иџьыба иҭоуп. Иаразнакгьы шаҟа хәыцра изнарҵысызеи уи
аԥара! Зегьы-зегь реиҳа, уажәраанӡа акапеи змамыз, уажә
хышә мааҭ ҟәнишьоит, ирыгу рацәахеит, иалиршараны
иҟоузеи уи? «Саахынҳәыр еиҳа аусура ахьыцәгьоу ашҟа
сиасып, уа аулафахәгьы уи аҟара ақәуп», – иӡбеит иаразнак.
Аԥсыцәгьара! Аха, мап! Уажәыҵәҟьа Ваниа ихазы акымзарак
иҭахӡам, – иан ачымазаҩ лзоуп.
Дцеит аџьармыкьаҿы. Иихәҳара издыруам. Акыр зҭиуа
дынрылс-аарылсуа дрылоуп, илаԥш иааҵашәауа дрызхәыцуа.
– Уаангыли, арԥыс, уаангыли, сара схала иалсыԥшаауеит,
чымазаҩык лзы исҭахуп! – лҳәеит ԥҳәыск ивараҿыҵәҟьа.
Ваниа ахьышәҭҳәа днаԥшызар, мыҵмыџьуп. Иаразнакгьы
иааигәалашәеит зны рҭынхак иан илзаалгаз амыҵмыџь шаҟа
деилаҳаны илфаз.
– Кьылабжак сыҭ, мап кьылак! Сара иалсыԥшаауеит,
сара… Сан лзоуп изысҭаху, дычмазаҩуп, – иҳәан, аттаҳәа
алԥшаара дналагеит Ваниагьы, уажәы-уажә амыҵмыџь зҭиуаз
дҩаиҵаԥшуа. Уи иқәра шмаҷызгьы, зхы-зҿы ажәцәа зыҟәнылахьаз арԥысын. Ваниа хәыҷы имыҵмыџь ахьа-лиԥшаауаз
мап ицәимкыкәа, акапанга акы нақәиҵо, акы аақәихуа,
дицхраауан. Аҵыхәтәан Ваниа, ахьҩежь еиԥш «ахаԥыцқәа»
ыҵԥхаауа, мыҵмыџь ҟәазк аалхны хыхь ианақәиҵа, акапанга
иаразнак аҟыгәҳәа илықәқшеит. Уи шырацәацәаз гәаҭаны,
аԥшәма иаақәихын, Ваниа игәы шахьыблаауаз, ахаҭыԥан
даҽак нақәиҵеит. Ваниа зны уи амыҵмыџь ҟәаз ахь инапы
наҭрыс-наҭрысын ирхынҳәырц, аха изамамкыкәа, иҽааникылт. Иикапаныз ишәыра илҭаԥсаны, уаҳа сан илзысхәҳаришь ҳәа дхәыцуа, иџьыба инапы лҭишьзар – иԥарақәа убар
иаахә! Иханытә ишьапанынӡа днеилԥсаан, ақьаад еиԥш
дҟәашӡа дааҟалеит Ваниа. Ахәҳахәҭҩы, иҟалаз ицәа
иалашәан диазҵааит:
– Иҟалеи, арԥыс? Иухьи?
Ваниа иҟалаз наиаҳәаны, игәы шырхьыблаауаз имыҵмыџьқәа ашьшьыҳәа инаирхынҳәит. Аха ахәҳахәҭҩы Ваниа
инапқәагьы ишәырагьы ааидкыланы, наҟ днагәҭасит:
– Ига, ига, уан ачымазаҩ илызга.
Ваниа, иаҳаз изхамҵо, ахәҳахәҭҩы дҩаиҵаԥшит.
– Ишԥа, аԥара сымаӡамеи! Исцәыӡит исымаз зегьы.
– Убри азоуп саргьы изусҭо, – иҳәеит арԥыс. – Ига.
Ваниа зны мап кӡаны имгарц игәы иааҭеикын, аха иан
ачымазаҩ ибла данаахгыла, ҭабуп ҳәа дхырхәо, ашьшьыҳәа
дхынҳәны иҿынеихеит. Уи уажәгьы ихаҿы изаагом иҟалаз
шыҟалаз. Иӡыз иԥарақәа хьааигару, амыҵмыџь изҭаз
дизхәыцру издыруам. Издыруам, аҩны дахьнеиуа иан
илеиҳәарагьы.
Аџьармыкьа агәашә дынҭыҵуан еиԥш, дааҭгылеит. Дгылан
уи ҳамҭакы дхәыц-хәыцуа, нас ашырҳәа даахынҳәит…
– Шәызусҭада шәара, ауаҩ қьиа? – диазҵааит Ваниа,
дхынҳәны амыҵмыџь зҭиуаз иҿы даннеи.
– Сара сызусҭоуу?! – дааччеит уи, иҳәашьа ааџьашьашәа.
– Сара сыстудентуп… Аиеи, сыстудентуп. Аибашьра аан
абраҟа аблокада зхызгаз салдаҭуп… Ари сан Аԥснынтә, аԥара
ацынхәрас, исзаалҭин…
Ваниа еиҭа уи арԥыс лаԥшыла дааимидан, ҭабуп ҳәа
наиаҳәаны, ашьшьыҳәа днахынҳәит. Уи дхәыцуа днеиуан.
Раԥхьатәи азауад аҿы аусура, раԥхьатәи аулафахәы,
раԥхьатәи агәырӷьара, раԥхьатәи… агәыҭҟьара. Урҭ зегьы
аибашьра иарҿиаз раԥхьатәиин. Ваниа хәыҷы иԥсҭазаарагьы
иаԥхьаҟа акәын иахьыҟаз.
1986 шықәса март мзазы Германиатәи Адемократиатә
Республикаҿы имҩаԥысуан Аԥсны Амшқәа. Убри аделегациа
далан Ражден Барцыцгьы. Аԥсны Амшқәа Леипциг ақалақь
асовет наукеи акультуреи рхан аҿы акәын иахьаадыртуаз.
Хҩык рышьҭахь ажәа ирҭон Ражден.
Асовет Еидгыла Афырхаҵа Ражден Барцыц ажәа имоуп
ҳәа ахантәаҩы ианрылеиҳәа, иааџьоушьартә агәақьҳәа рнапы
изеинырҟьеит. «40 шықәса уажә аԥхьа абџьар кны афашисттә
Германиа саҿагыланы сеибашьуан, – иҳәеит иара иқәгылараҿы, – аха иахьа сгәы аартны сасра сааит анемец дгьыл
аҿы». Урҭ ажәақәа рышьҭахь еиҳагьы иӷәӷәаны, насгьы
краамҭа рнапы еинырҟьон. Арҭқәа џьасшьеит даара,
иџьоушьартәгьы иҟалеит.
Раждени сареи убарҭ амшқәа раан ауп ҳаизааигәаны
ҳанеибадырыз.
Аибашьра – еибашьроуп, ахаҵара уа аҟара иабаҭаху! Аха
ахьӡ-аԥша зегь лахьынҵас ирымам. Аибашьра дуӡӡаҿы зегьы
збодаз-изаҳауадаз! Уаҩ илымшоз афырхаҵара зылшаны, аха
ирызгәамҭаӡакәа иавахазгьы егьаҩ ыҟоуп, мамзаргьы хаҭала
уамаӡак илымшазаргьы, гәыԥҩык дрыдкыланы иреиҳаӡоу
ахьӡ-аԥша занаршьогьы дубап. Ражден Барцыц иакәзар,
урҭгьы егьырҭгьы дузрыдкылом: уи хаҭалатәи агәымшәареи
афырхаҵараҵәҟьеи ааирԥшит, аган давамхакәа, дагьгәарҭеит, иқәнагоз ахәшьарагьы иоуит. Ари лахьынҵа бзиоуп.
Усҟан, ГДР-ҟа ҳныҟәара аан, сизааигәан даныздыр, уи ус
шакәыз агәра згеит, ифырхаҵара атәы иалкааны акгьы
шысзымдыруазгьы. Убасҟан исоуит агәаҳәара Ражден
аибашьра аантәи ифырхаҵара ҭысҵаарц, иара изкны
цәаҳәақәакгьы зҩырц, аха мышкы иахыԥо шәымш иахыԥоит
ҳәа, сыгәҭакы сзынамыгӡакәа сааиуан. Аҵыхәтәан, аусқәа
зегь ҿҳәарак-ҿҳәарак рымами! Аџьынџьтәылатә еибашьра
Дуӡӡа еилгеижьҭеи 45 шықәса аҵра иазкны исыӡбеит сыгәҭакы
насыгӡарц.
Сыгәҭакы анагӡара сҽаназыск уи акәын схәыцра иалаӡаз,
еиҳараӡак Ражден иахь Гаграҟа амҩа санықәыз. Дмитри Гәлиа
ицәаҳәа – «Ахаҵа-ихаҵа – Афырхаҵа» – сочерк иахьӡыстәырц
сыӡбеит. Урҭ зызкызгьы Асовет Еидгыла Афырхаҵа иакәын.
Урҭ ажәа лыԥшаахқәа срызхәыццыԥхьаӡа ҵакылагьы
формалагьы даараӡа иҵаулоу, зымҽхак ҭбаау, зҭоурыхгьы дуу
ажәақәаны избо салагеит. Ҳажәлар рфырхаҵара абарҭ
ажәақәа раҟара изныԥшуа маҷзар ҟалап. Иҵабыргыҵәҟьаны,
урҭ, кабинетк аҿы ажәа сахьарк азҟазак икалам иҵыҵны
ақьаад ианпыҟҟалаз ажәақәам. Урҭ иит аибашьра амца
ашыраҿы, аџыр еиԥш иӡрыжәны, ахырҭәага еиԥш ирҭәаны.
Изызкызгьы Аԥсадгьыл ахьчаҩцәа, ахацәа-рхацәа ракәын.
Урҭ дара рзы ари ажәа орденын, хьтәы иаҵәаны ажәлар
иранаршьаз иреиҳаӡоу ҳамҭан.
Абас еиԥш, ҳажәлар рҭоурыхтә фырхаҵарақәагьы урҭ
џьашьахәшәа изныԥшыз ажәа лыԥшаахқәагьы сытҟәаны
сышрымаз, Ражден иусҳәарҭа ашә сынхыҵит, аха аԥшәма
иҭыԥ аҿы дыҟамызт.
– Ашьыжь уҽиқәумыршәар, нас ибара уадаҩуп, – лҳәеит
уаҟа аус зуаз ԥҳәыск.
– Атурбаза иагу-иабзоу рацәахеит, арахь асезон ҿыц
аартрагьы ааины иааҳадгылеит.
Сааҭк аҟара ҵхьан еиԥш дааит Ражден.
– Адиректор иҭыԥ аҿы дтәаны акоманда ҟаиҵозароуп! –
сааихыхәмарит, аԥсшәа анааибаҳҳәа.
– Доус инап иану ианаамҭоу иҟаиҵозар, ус акәымзи, аха
ҳара ҳахдырра уаанӡаҵәҟьа иҳаракымхацт, – гәынамӡарак
шимоу удырратә аҭак ҟаиҵеит. – Ачарақәа, аԥсрақәа-абзарақәа, урҭ ҳархашәалаанӡа аамҭа ԥшым.
67 шықәса дырҭагылоуп, арахь ааԥсарак зыхьӡу издырӡом.
Анхаҩ бзиа иеиԥш, зегь еилффаҷазароуп, зегь рҭыԥ аҿы
иҟазароуп…
Иааираны иҟоу Аиааира амш идныҳәало, ҳаицәажәара
сыззааиз азҵаарахьы иниазгеит.
Ражден инарҵауланы даақәԥсычҳан, ҳамҭакы дааиԥхьхәыцит.
– Дәахьылагьы ҩнуҵҟалагьы ахәра унызҵахьоу аибашьра
аамҭа ахьугәаласыршәаз акәхап? – сҳәеит сара, сажәа
ркьаҿны.
– Агәаҟра еснагь иҟан, – инапы ааиҟьеит. – Аибашьра
аԥхьагьы иҟаӡамзи? Аибашьра ашьҭахь еиӷьызма?
– Ус акәгәышьоуп, аха усҟан урҭ ушԥарзыҟаз, еиҳараӡак
уанеибашьуаз?
Дааԥышәырччеит Ражден.
– Акы, усҟан сыҷкәнын, иҟаз-иныз еилыскаауа сыҟамызт,
ҩбагьы, са сыдагьы аӡәыр еиликаауа иҟазма – убас еиԥш
ҳзыршәауаз апропаганда ыҟан. Уи апропаганда иаҿагылоз
ажәак аӡәы иааиҿыҵшәар, нас уи «ажәлар драӷан». Абас
аамҭа бааԥсын убри аибашьра аԥхьатәи ашықәсқәа.
Усҟан Ражден дқәыԥшӡа иарԥысра дынҭагылон, дахьиз
Гагра ақалақь аҿы ажәабатәи акласс далган, уаҳа иҵара
иацымҵакәа, амшын аҿы аӡы иаго реиқәырхаҩыс аус иуан.
1942 шықәсазы 19 шықәса дшырҭагылаз аибашьра дыргеит.
Барцыц Ражден ихьӡ ҳажәлар рзы ихьӡырҳәаганы аҟалара
Новороссииски Ҟрымтәи аибашьрақәа ирыдҳәалоуп. Аха уа
днанагаанӡагьы Ражден ахәшәбылфҩы «дафыҩхьан». Қарҭ
акомандирцәа еиҵбацәа рышкол хы-мыз даԥхьахьан еиԥш,
арзаҳал алаҵан аибашьра дцеит. Аӷа Нхыҵ-Кавказынӡа
дааӡахьан, Орџьоникиӡе, Моздок, Беслан уҳәа рыкәшамыкәша деибашьуан. Уаҟа дагьырхәит, акантузиагьы иоуит.
Махачкала госпитальк аҿы дышьҭан, нас Қарҭҟа диаргоит
декабр мзазы. Апрель азы агоспиталь данҭыҵ, Ԥуҭҟа
дрышьҭуеит. Уаҟа мызкы акатер дақәтәан, нас Геленџьыкҟа
дрышьҭуеит. Уаҟа Новороссииски Ҟрыми алемсаа рнапаҿы
иҟан.
Ҳар рхьаҵра аанкылан, уажәы аҽазыҟаҵарақәа ирҿын
аконтржәыларахь. Амцхә ихырҟьаны уажә еицырдыруа 18-тәи ар адҵа рыман Новороссииск амшын ала адесант
рыртәара. Усҟан убарҭ адесант мҩаԥызгоз акатерқәа руакаҿы
командирс дыҟан Барцыц Ражден.
– Новороссиисктәи «Адгьыл маҷ» иазкны ирҳәахьоу
даараӡа ирацәоуп, – сҳәеит сара ари аибашьра аепизод
сазааҭгыланы. – Иҟалап ихырҟьацәаны иҳәазаргьы. Еилкаауп
усҟан изыхдырҟьазгьы: Л. Брежнев икульт аҟаҵара акәын
урҭқәа зегьы зызкыз. Аха уара хаҭала узлалахәыз ала,
угәаанагара шԥаҟоу: иабаҟоу аҵабырг, иабаҟоу ахырҟьара?
«Адгьыл маҷ» аҿы адесант ртәаны Новороссииск ахы
ақәиҭтәра 8-тәи ар рыгәҭакы рзынамгӡеит, иаԥсамызт уи
аоперациа нап аркра, – иаахҵәаны аҭак ҟаиҵеит Ражден.
– Ус еиԥш агәаанагара анбауоуи?
– Усҟан ауми, уаҳа ианбасоуаз! Уи ашьҭахь даҽа
гәаанагарак зсоураны сыҟази: ҵҩа змамыз ар ҭахеит, арахь
рхықәкы хада рзынамыгӡеит. Сара сызлахәыз ауп, сыблала
избаз ауп.
– Ус шакәугьы, ар еибашьит, афырхаҵара аадырԥшит…
– Уи даҽа зҵаароуп. Акомандаҟаҵара рыгәҭакы бзиан, аха
заа ирзеилымкааит ирҿагылараны иҟаз аӷа имч зеиԥшраз.
Урҭ усҟан арратә стратегиа рзаамырԥшит. Зегь зылшоз, зегь
зларыгӡоз ар аҿарыжьуан. Ар адҵа ахьроуа ицон, уи закәанын.
Иҭахоз ҭахон, злахьынҵа бзиаз деиқәхон, иҭахоз рхаҭыԥан
еиҭадәықәырҵахуан… Уазхәыц ҳҭагылазаашьа зеиԥшраз.
Новороссииск алемсаа рнапаҿы иҟоуп. Ҳара амшын агәы
ҳхыланы ҳнеиуеит. Аӷа иҭыԥ ылхны дтәоуп, ҳара ҳацәҟьароуп:
ҳхы ҳнапала иҳамҵәахуазар ҽыҵәахышьа ҳамаӡам. Зхала
амаҭ иаҿало ажьа ҳаиԥшын. Агаҿантә амацарагьы акәым,
ҳаирпланлагьы абомбақәа ҳалажьра иаҿын. Урҭгьы ракәым,
зны-зынла амшын ахаҭа абџьар амца аҵкыс еицәаны
ианаҳзыҟалозгьы ыҟан. Новороссииск аԥшеи афырҭыни
ирҭыԥны иҟоуп, еиҳараӡак аӡынра. Абасала, агаҿагьы,
ажәҩангьы, амшын ахаҭагьы шаҳҿагылаз ҳаҽкыӷәаан агаҿа
ҳаӡхыҵны, ҳҽаларԥсны, аӷа ҳаиҿагылон. Ар ааргон Анапантә,
Таманынтә, Одессантә. Акызаҵәык ҳаԥсы иаԥшәманы иҟаз
аҵх лашьцара акәын. Уахынла акәын агаҿахь ҳаннеиуаз, аха
усҟангьы ма амза лашара ҳԥырхагахон, ма апрожекторқәа
рыла ҳрыԥшыхәуан, нас акәын дгьыли жәҩани амца аныркуаз.
Абасала еиҭаҳәашьа змам афырхаҵара аадырԥшит ар,
иҭахазгьы даараӡа ирацәоуп. Зегьы-зегь реиҳа угәы узырхьша
убарҭ зегь ахьлыҵшәадахаз ауп.
Мшаҽны еиԥш ихы игәы иалырсны акәын Ражден урҭқәа
шигәалаиршәоз. Часак ицеиҩызшоз иҩызцәа ивыршьаауази,
адесант икатер аҿы иҭахози, нас идҵа нагӡаны даныхынҳәуа
арапаӷәраҿы ашьаӡа-гәаӡа иқәшыз ӡәӡәаны, ирыцқьаны акгьы
ҟамлаӡазшәа еиҭах адесант шьҭыхны, раԥхьаҟа ирԥеиԥшу
дара ирзымдыруа, арахь иара идыруа ианигози… абарҭқәа
игәалаиршәацыԥхьаӡа шаҟантәы шаҟа да илԥсаахьоузеи! Аха
гәаламыршәашьасгьы иҟоузеи! Излоухашҭуеи, мамзаргьы
хашҭшьас ирымоузеи урҭқәа зегьы?!
– Ражден, убарҭқәа рахьтә еиҳа игәнукылаз, насгьы убри
аибашьра хлымӡаах аҿы узлалыркааз хҭыск угәалоуршәар
сҭахуп, – урҭқәа зегьы рҳәара шицәуадаҩу, ҳәашьагьы
шрымам сазхәыцны, хҭыск дазааҭгыларц сиҳәеит аҵыхәтәан.
– 18-тәи ар анапхгара ирыӡбеит Новороссииск ианрықәымҿиа, Керчҟа рхы дырхарц, – зегь реиҳаӡа ихлымӡаахыз
аибашьратә хҭыск аҳәара дналагеит Ражден. – Амшын Еиқәа
аганахь ала Ельтиген ҳәа иахьашьҭоу адесант дыртәеит.
Уахынлан, раԥхьатәи адесант аплацдарм анырк, нас катерла,
тендерла ар, аџьаԥҳаны ҳаманы ҳаихеит. Ари збаз алемсаа
неины илаҳажәлеит, ҿык-бзык ала еиҭаҳәашьа амам уаҟа
иҟалаз. Аибаҟәаҟәараҵәҟьа ҟалеит, иԥсыда-инхада рҳәартә.
Ельтиген «Амца зыцроу адгьыл» ҳәа азырҳәеит. Ҵҩак змамыз
акатерқәагьы атендерқәагьы ҭахеит уаҟа. Урҭ ҭахон
абомбақәа ирықәрыжьуази агаҿантә абзарбзанқәа иргәыдырҵози рыла, урҭ ҭахон амшын ацәқәырԥа ианкыднаҟьалак,
мамзаргьы амина аҵаԥжәаны. Абасала џьаҳным аилашыра
иалаӡыз ар рхыԥхьаӡара ҵҩак амаӡам. Адгьыл аҿынӡа инеины
еиқәхаз уаҟа рнаԥхыцқәа аларԥсны икны еибашьуан
иахьынӡарылшоз, аха рымчқәагьы кәадахо иалагеит, арахь
адесант ӡхрыжьуам, ацхыраара ироуаз аҵыхәа ԥҵәеит.
Азовтәи амшын аганахь ала хазы 56-тәи ар адесант
дыртәахьан. Ауха ианылашьца ирыӡбеит убарҭ рыҽрымардарц. Уаҟа 50-ҟа километр рыбжьан. Амҩахь еиҭа
аибашьра иақәшәеит. Хәык ркын, ацхыраара рырҭарц
«Адгьыл ду» ахь рациала адырра ҟарҵан, ацхыраарагьы
роуит, аха иамуит, рымч мхеит. Нас Азовтәи амшын аганахь
ала Керчтәи аӡыбжьахала ҳабжьысны, иахьынӡаҳалшо уаҟа
аҽырӷәӷәаразы ацхыраара раҳҭарц ааӡбеит. 1943 ш. декабр
8 – 9 ауха 15 тонна аџьаԥҳаны сыманы ҳдесант ахьтәаз снеит.
Ашарахь ахы архон 100 – 200 метра анахьгьы арахьгьы
ҳдесант алемсаа рыкәшаны иҟоуп. Аӷбақәа еилаԥыххаа
иахьеилажьыз абаӷәазаҿы снарылсны стендер џьара
инбжьасыргылан ҳаӡхыҵит, аидара ақәаҳхуа ҳзыҟамлеит.
Ҳара фҩык ҳаҟан, абџьар кны ҳҩызцәа ҳаҽрымаданы
ахырӷәӷәарҭа ҳкын, илеихашәа ихәлаанӡа аӷа ҳаиҿагыланы
ҳаибашьуан. Ауха ҳтендер иақәыз аџьаԥҳаны ақәхны,
уаашәҩык инареиҳаны ахәцәа ақәҵаны, санаауаз еиԥш,
еилажьыз аӷбақәа снарылс-аарылсны наҟ амшын агәы
схылаанӡа срызгәамҭаӡеит. Сангәарҭа исеихсуа иалагеит…
1980 шықәсазы Москва арратә шәҟәҭыжьрҭаҿы иҭыҵыз
«Кьерч ақалақь фырхаҵа» зыхьӡу М. Акулов ишәҟәаҿы ари
ахҭыс иазкны ҳаԥхьоит:
«Амҩан афашистцәа еихсын, актәи астатиа астаршина Р.
Барцыц итендер иӷәӷәаны иԥҽит. Астаршина шьҭахьла
адесант ахьтәоу днеин, итендер уаҩ илаԥш иахьыҵамшәоз
ицәыҵаргыланы, амоторист аҩбатәи астатиа астаршина Т.
Буров дицырхырааны, иахькылжәаз иқәдыршәит. Адырҩауха,
ахәцәа аашьҭыхны, рхала абазахь ихынҳәит».
– Абазаҿы ҳахьнеиз иџьаршьеит, атендер ҭахеит ҳәа акәын
ишаадыруаз, – иажәа наигӡон Ражден. – Адырҩауха еиҭа
сцахит, аха уажәы адесант раагаразоуп, избанзар, анаҩстәи
аибашьра уажәшьҭа лыҵшәа аманы изыҟаломызт. Усҟангьы
сманшәалахеит. Уажәшьҭа инхаз маҷын, урҭ раагаразы
адырҩауха санца, сыԥшызар, агаҿа саназааигәаха, ҳсалдаҭцәа аӷәқәеи ақыдқәеи еидҳәаланы, убас ирԥыхьашәоз
ирықәтәаны, амшын ихуп. Алемсаа рҽеибыҭаны ианжәыла,
иршьуаз ршьит, иаанхаз амшын рҽарҭазаап. Уажә иҟалаз
анеилыскаа, убарҭ аӡәаӡәала еидкыланы схынҳәит шьҭахьла.
Абасала уи адесант «Адгьыл маҷ» аҿы аӡхыҵра иазкыз
аоперациа аҵыхәа ԥҵәеит, лыҵшәак амоуӡакәа.
Илахьеиқәҵагаз Ражден иажәабжь даналга ашьҭахьгьы
краамҭа сыбла ихгылан уи аџьаҳаным еибаҟәаҟәара. Зегь
реиҳа угәы узырхьуа, лыҵшәак змауз аоперациаҿы аибаҟәаҟәара ду ахьыҟалаз ауп. Ҳәара аҭахума, урҭ рҩызцәа
хыдарыла ар наганы иахьаҿарыжьуаз рацәан азоуп Аџьынџьтәылатә еибашьраҿы аҵыхәтәантәи аамҭаз излеилкаахаз ала
27-миллион инареиҳаны ҳар зҭахазгьы. Гитлер быжь-шықәса
деибашьуан, даҵахеит, 9-миллионҩык роуп ицәҭахаз…
Аибашьра раԥхьатәи ашықәсқәа раан еиҳа ирацәаҩны
иҭахеит, ҳар аԥышәа ахьрымамыз азы. Уи аҩыза агәаанагара
лассы-лассы иҳаҳалоит. Ус ауп иагьшыҟалаз, аха аҵыхәтәантәи ашықәс азгьы иҭахаз даараӡа ирацәан. Убас
Раждени сареи ҳазлахәыз аделегациа Германиа ианыҟаз
Одер иӡыхгылоу Франфурҭ азааигәара Зеелловтәи аҳаракыра ҳәа иахьашьҭоу ар рхырӷәӷәарҭак аҿы ҳнеит. Убри
ахырӷәӷәарҭа агаразы ҳар ажәырҵазаап. Аӷа ихырӷәӷәарҭа
кны иҽҭапах дтәоуп, арахь ҳар адәышкәаӷьаз иқәланы
инеиуеит, ухы зваукуа ҵлашьапык ықәгылам. Ԥшьы-шықәсатәи аибашьра аԥышәа змаз ҳар адҵа рырҭеит ԥхьаҟа
ҳәа. 30-нызқьҩык ҳар убраҟа иҭахеит. Аҩбатәи адунеитә
еибашьра иалахәыз аҳәынҭқаррақәа 4-5 шықәса рыла усҟак
ар зыцәҭамхаз ыҟоуп…
Алыҵшәа аиу-иамаиу – ар еибашьит, афырхаҵара
аазырԥшыз рацәаҩӡоуп. Ражден дызлахәыз аибашьраҿы
иҭахаз рхыԥхьаӡара усгьы ҵҩак амамызт. Урҭ гәаҭатәын,
иалкаатәу далкаатәын, – доус иқәнагоу ала рыхәгьы шьатәын.
Аха уи имариаз усмызт.
Ражден дызлаз афлот акомандаҟаҵара адесанттә
операциаҿы иалкаахаз зегьы «Абираҟ Ҟаԥшь» аорден
ранашьахарц ркандидатура ықәдыргылеит. Абри аамҭазы 18-тәи ар ркомандаҟаҵара атендер № 15 акомандир ижәла,
ихаҭара, иҟазшьарба, ҳзаашәыцҳа ҳәа адырра ҟарҵеит…
1944 шықәсазы Керчтәи адесанттә операциаҿы иааирԥшыз агәымшәареи афырхаҵареи рзы СССР Иреиҳаӡоу
Асовет Апрезидиум Аусԥҟала Асовет Еидгыла Афырхаҵа ҳәа
гәыԥҩык аҳаҭыр хьыӡқәа рыхҵан. Урҭ 18-тәи ар иатәыз
аршьаҟауаа ракәын, убарҭ рхыԥхьаӡараҿы дыҟан мшынуаҩызаҵәык, уи Барцыц Ражден Михаил-иԥа иакәын.
Барцыц Ражден иеибашьратә биографиа уи ала ихыркәшамхеит. 1944 шықәса ианвар мзазы Азовтәи амшын
ахықәан Ҭархан Кут ҳәа иахьашьҭоу еиҭах адесант дыртәарц
иаԥшьырган, аха амшын бааԥсшәа ицәгьан, уа 600-ҩык
шрықәтәаз акатерқәа рацәаны иҭахеит. Ԥыҭҩыкгьы ӡхыҵны
итәан, аха уи аоперациагьы лыҵшәадахеит. Нас еиҭах,
ианвар анҵәамҭазы Керч абаӷәазаҿы адесант дыртәахт, аха
уагьы егьрылымшеит: агәҽанызаара змаз алемсаа, адесант
рыҽдырӷәӷәаанӡа ирыжәланы иқәырцеит. Убарҭқәа рышьҭахь
Ражден икатер нарыдкыланы акатерқәа жәпакы агаҿа
аминақәа рыҭгарахьы ииаргеит. Уи аибашьра аҵкысгьы
еицәан: ирацәан уаҟа аминақәа рыҵаԥжәаны иҭахоз
акатерқәа.
– Аибашьра аан ауаа рлахьынҵақәа еиуеиԥшым. Ирҳәоит
аибашьра ашымҭаҵәҟьа аишьцәа, аби аԥеи анеиқәшәоз ыҟан
ҳәа. Уахьынӡа еибашьуаз Аԥснытә аӡәыр дуқәшәоу? –
сиазҵааит сара.
– Исықәшәеит, – иҳәеит Ражден. – Сумгаитгьы снанагеит
аамҭакьаҿла, афронт ахь саныршьҭуаз аламҭалазы. Уаҟа
дсықәшәеит Лолуа Никәала ҳәа Гагратәик, иареи сареи
ҳаибадыруан, ашьҭахь краамҭагьы ҳаицеибашьуан, аҵыхәтәан дырхәит, хԥаҟа шықәса ҵуеит иԥсҭазаара далҵиижьҭеи. Еицырдыруа афотокорреспондент Семен Коротковгьы дсықәшәеит Керчтәи аӡыбжьахалаҿы. Краамҭа
спатреҭ ҭихуан, алафқәа схиҳәаауан. Аԥсныҟа даныхынҳәы
араҟагьы кырқәа ҳаиқәшәеит…
Раждени сареи ҳаицәажәара аибашьра анеилгаз ахь
ииазгеит. Уи усгьы дымшынуаҩын. Европатәи атәылақәа
ахақәиҭра рзаазгоз Берлинҟа амҩа иқәлоз дрылаӡамызт.
– Еиск сыҟан аибашьра анеилга, – игәалаиршәон Ражден.
– Ҳәаак амамызт ҳгәырӷьара. Уи иамеигәырӷьоз дзусҭадаз,
еиҳараӡак абџьар кны еибашьуаз, аиааира згаз, зыԥсгьы
еиқәхаз. Ҳара ҳакәым, иҟалап еибашьуаз ҳаӷацәа-асалдаҭцәагьы гәырӷьозар: Гьитлер иавантиура иацәынханы
рыԥсы ахьеиқәхаз дара рзы игәырӷьаран, хымԥада. Ҵыхәаԥҵәарак амаӡамкәа ахысра ҳалагеит, уажәы-уажәы «ура» ҳәа
иацырӷызуа. Ашәаҳәара, акәашара, доус дызламараз, доус
иидыруаз ала.
– Уажәшьҭа аҩныҟа акәын шәхы ахькыдыз, – сҳәеит сара,
– ирласны ухынҳәу аҩныҟа?
– 1946 рзы схынҳәит. Усҟан адмирал Кузнецов иакәын
афлот командаҟаҵаҩыс иҟаз. Убри ихьӡала саб ашәҟәы иҩит:
сԥа заҵә иоуп, ламысла деибашьит, уажәшьҭа сшәыҳәоит
аҩныҟа дысзоушәышьҭырц ҳәа. Саб ишәҟәы зыхьӡала иҩыз
иқәшәазаап. Ҽнак аштаб аҿы исыԥхьан, исазҵааит аҩныҟа
уцар уҭахума ҳәа.
– Ироуҳәеи, нас?
– Сԥышәырччеит, аҭак ацынхәрас. Ус изҵааигьы узҳәомызт, ирацәаҩын ар рахьтә ицар зҭахымызгьы.
– Еиҳараӡак уара уеиԥш ахьӡ-аԥша змаз?
– Урҭ рымацарагьы ракәым, ирацәаҩын царҭа змамыз:
сара сани саби ыҟан, аха иҟамзи аибашьра зегь зцәалаӡыз!
Ажәакала схынҳәит аҩныҟа.
– Аибашьра ду уалҵны ар рымаҭәа ааушәыхны уҩны маҭәа
ааушәҵаны ҭынч ԥсҭазаара уналагылеит. Ари аҳәара
мариоуп, аха ауаҩы иԥсихологиаҿы ас еиԥш аҽеиҭакра
даараӡа акраҵанакуазар акәхап?
– Уи уиаҟара исцәуадаҩмхеит, ирласны сашьцылеит, аха
сызмышьцылаз амшгара акәын.
– Уи шԥа, аибашьра ашьҭахь амшгаха узҭодаз?! –
иџьашьаны сиазҵааит сара.
– Усурҭа смоуит. Сара ақалақь аҿы сиит, уа ҳанхоит,
ҳанхара ныжьны ақыҭахь ҳзымцеит, арахь ақалақь аҿы усурҭа
смоуит. Хы-шықәса наҟьак усда-ҳәысда слеиҩеиуан.
– Уара, Асовет Еидгыла Афырхаҵа, аԥсуаа ҳамацара
ҳаума, Аԥсны зегь азгьы ихьӡырҳәагаз, аиааира ашьҭахь
уԥсадгьыл аҿы умцхәхеит!
– Ахьӡ-аԥша ҳаҟәыҵып, аха афронт ахьтә сыхнымҳәи,
ахәшәблы афҩы зԥынҵа иҭамсыз роуп зқьышә сықәызҵоз.
Уажәтәи аҿар уи абардыруа, ироуҳәаргьы ихарҵаӡом.
Иахьагьы амилаҭ зҵаара ҭышәынтәалара амам, ҳгәынамӡарақәа рацәоуп, аха усҟанҵәҟьа иҟаз еиҭаҳәашьа амам.
Убригьы ҳхаҳмыршҭыкәа иаадыруазароуп, уигьы ҭоурыхуп,
ҭоурых еиқәаҵәоуп.
Сара уи аамҭа салаԥшны ишыздыруагьы, краамҭа
иџьашьаны дҭысҵаауан.
– Нас аҵыхәтәан аусура уабалагеи? – сиазҵааит сара, хышықәса дыззыԥшыз изакәытә маҵуроу еилыскаарц.
– Сара амаҵура иашьҭаз среиуамызт, аусура акәын
исҭахыз, – иҳәеит Ражден. – Ада ԥсыхәа анысмоу амашьына
арныҟәашьа сҵан, изулак машьынак сақәтәеит. Знык аусура
саналага, нас даҽа гәалаҟаран исымаз, зегьы-зегь реиҳа
сышуаҩыз, акгьы сшаԥсаз агәра зго салагеит. Жәа-шықәса
амашьынаныҟәцаҩыс аус зуан, нас, аамҭақәа анеиҭас, – абри
атурбаза саҭәаршьеит.
– Иԥхаршьазар акәхап, ламыс хәыҷык рымазаарын,
угәанаҭеит.
– Мап, аламыс змам, имам, иоураны дыҟоума, араион
анапхгара рҽанырыԥсах, аҿыц иҳауз роуп сыԥсы шҭаз гәазҭаз.
Сара сакәым аус злоу, зегь рҿы ауаҩра ыҟазароуп, аха
иҟамызт усҟан.
– Иахьа ушԥахәаԥшуа уи азҵаара? Ҵабыргуп, аибашьра
ашьҭахьи уажәи аамҭақәа узеидкылом. Исҳәарц исҭаху –
иахьатәи аамҭа иадкыланы уахәаԥшуазар?
– Иахьа иҟоу акәым, сара исҳәарц исҭаху ари азҵаара
ӡбазарц шысҭаху. Аԥсуа ԥсадгьылк ауп имоу, уи уаҟа
дмыцхәымхароуп. Сара сҿы аԥсуаагьы, ақырҭқәагьы,
аурысцәагьы, аерманцәагьы аус руеит. Сара исҭахуп убас
иахьабалак иҟазар. Изааӡари, аӡара акәым, уажәшьҭа ихтны
иаҳҳәароуп: шьоукы-шьоукы ақырҭқәа еиҳабыс иахьамоу
дара ртәқәа роуп аусура ирыдыркыло. Ус аԥсуа иҟаиҵаргьы
сидгылаҩым. Сара исҭахуп: ақырҭуа деиҳабызар, ихаҭыԥуаҩ
даԥсуазааит, аԥсуа иакәзар еиҳабу, ихаҭыԥуаҩ дақырҭуазааит. Ари апринцип зегь рзгьы иҟазааит, нас агәынамӡара ҟалаӡом.
Ражден абарҭ иажәақәа уи ашьҭахьгьы кырынтә срызхәыцит: аԥсуа ԥсадгьылк ауп имоу, уи уаҟа дмыцхәхар
шԥаҟало? Ақырҭуа – Қырҭтәыла? Аҟазах – Ҟазахстан? Ауаԥс
– Уаԥстәыла? Аԥсуагьы – амилаҭқәа зегь реиԥш. Аха
аԥсҭазаараҿы ишԥаҟоу? 1988 шықәсазы зегьеидгылоутәи
ашәҟәынҵара иҟаҵаз излаҳәо ала, аԥсуаа 10-нызқьҩык Аԥсны
анҭыҵ иҟоуп. Урҭ реиҳараҩык зыԥсадгьыл аҿы имыцхәхаз
роуп. Ареспубликақәа рҿы имаҷзар ҟалап 10-процентк
зыԥсадгьыл анҭыҵ иҟоу ажәлар. Ари ҳаԥхьаҟа ҳзызхәыцша
азҵаарақәа ируакуп.
Раждени сареи ҳаицәажәара Аԥснытә Германиаҟа
ииаганы сиазҵааит:
– Германиа аҩҳәынҭқаррак реидҵара иҟалаз фактк еиԥш
уахәаԥшыртә иҟоуп, уи уара ушԥазыҟоу?
– Сара сшазыҟоу? Аханатә иаҭахызма жәларык реиҩшара? Аибашьра зырҵысыз афашизм ауп. Ниурбергтәи
апроцесс аҿы ишырыӡбаз ала уи шьаҭанкыла иқәгатәын,
иагьықәыргеит, нас анемец жәлар ирхароузеи? Ҳара
амҳаџьырқәа ҳашрызхьаауа еиԥш ами еиҩыршаз ажәлар
шеизхьаауа! Ус шакәугьы ари азҵаара ахы иаужьтәым,
избанзар, Германиа иахылҿиаахьоу рацәоуп, уи аҩыза уаҳа
ишыҟамло агарантиа ҟалароуп.
– Ҳаиасып Аԥсныҟа. Ушԥаихәаԥшуа иахьа анхаҩы?
Ушԥаихәаԥшуа аусуҩы? Ушԥарыхәаԥшуа аҿар?
– Ажәакала, аԥсҭазаара ушԥахәаԥшуа ҳәа усазҵаауеит?
– сызҵаарақәа зегьы еидкыланы дсазҵааит. – Анхаҩы –
дынхаҩуп: арахә-ашәахә, иҩны-игәара, иуҭра-сыҭра, иашҭа
ԥшӡа, ица, икәтҵара, ичеиџьыка… Аҳәынҭқар хәыҷы ҳәа
ззырҳәауа иакәзароуп! Урҭқәа анхаҩы дрылхәдатәны,
инапгьы ишьапгьы анҿаҳәаз ыҟан, аха иахьа еиԥш анхаҩы
ахақәиҭра иманы ҳхаан дҟамлацт. Ари еилкаатәуп, патугьы
ақәҵатәуп. Аусуҩы? Аусуҩы изанааҭ ахныҟәгара амацара
акәым изызку, уи дҟазоуп, аквалификациа ҳарак змоу
ҟазоуп… Аԥсны аҿар роума узҵаарақәа рахьтә инхаз? Аԥсны
аҿар ирзуҳәаша рыбзиара рацәоуп, аха ирзеиӷьасшьарц
сҭахуп: агәыцқьара! Ауаҩы ихгьы, игәгьы, иламысгьы
дшыҷкәыноу нахыс ихьчозароуп, арыжәтә иҽацәихьчозароуп.
Иԥшра-исахьа ыҟаны, арԥыс замана хықәкык имаӡамкәа
дкаҳабӷало данызбалак, сгәы ихшәоит. Иахьа уанааи
агәынамӡара исымаз зыхҟьаз абри ауп. «Уамак ҟалама ҽнак
аусура сагхар?!» Иҟами ас зҳәауа? Урҭ рзы исҳәар сҭахуп:
Арԥыс ухаҵкы! Уҩызцәа зегьы амилаҭ иреиуоу Аԥсны иааны
ахныҟәгара мацараз аус руазар, уара урҭ раҵкыс ҩынтә
уеиӷьны аус ууроуп: акы ухазы, егьи уԥсадгьыли ууаажәлари
рзы. Убри уара иуламысны уҟалароуп. Усҟан ҳара гәынамӡара
ҳауӡом, ухаҭа уакәзар, ухазгьы ужәлар рзгьы ухәарҭаны
уҟалоит. Ахьӡ-аԥша зыхьӡугьы уи ауп.
Сусураҿы ҩыџьа ргәы еизынхауа еизашшуа иҟамлацт,
иагьалсыршом. Урҭ еснагь сылаԥш рхуп, аҩбатәи сҭаацәа
роуп. Убриалагьы сыԥсуарагьы амаҵ зуеит.
«…Аҩбатәи, сҭаацәа» – иҳәеит Ражден. Иҵабыргыҵәҟьаны, ауаҩы иԥсҭазаара аӷьырак ахьихиго аусураҿоуп.
Уаҟа шаҟа иусқәа еиҿкаау аҟара ихаҭа ихы-игәы алаҟаны,
иусура ахаҭа алыҵшәа аманы иҟалоит. Аха Ражден ихаҭа
дҭаацәароуп, ихатәы ԥсҭазаара бзиа имоуп. Уи ус шакәу
иареи сареи ҳаидтәаланы ҳаицәажәаанӡагьы агәра згахьан.
Икабинет аҿы сизыԥшны сантәаз иҩныҟа ателефон сасит,
иԥҳа иқәылхын, лаб сышишьҭаз анласҳәа, лан длазҵааит саб
дахьцаз бдыруама ҳәа. Арҭ зегьы зхысҳәаауа, телефонла
ҳаицәажәарагьы ани аԥҳаи реицәажәарагьы агәра снаргеит
Ражден Барцыц аԥсуа ҭаацәара шимоу, ақыҭаҿы инхошәа
акәын рцәажәашьа шыҟаз. Исҳәарц исҭаху еилкаауп ҳәа
сыҟоуп: иахьа ақалақь аҿы ииз, иааӡаз ҳаԥсуаразы ишәарҭоу
ахьысҳара змоу ыҟоуп. Уи Ражден иҭаацәа рҿы иахьызымбаз
агәахәара снаҭеит. Уажә ҳаицәажәара анхҳаркәшоз сиазҵааит иҭаацәаратә ԥсҭазаара.
– Ҩыџьа аԥҳацәеи сԥеи ыҟоуп, – иҳәеит иара. – Сыԥҳацәа
рахьтә ҩыџьа амоҭацәа сымоуп. Сыԥҳа еиҳабы Гагра апартиа
ақалақьтә комитет аҿы аус луеит, аҟәша аиҳабы ихаҭыԥуаҩыс. Аиҵбы дҳақьымуп. Сԥа алумааҭ зауад аҿы нџьныр
хадас аус иуеит, уи макьана дҭаацәараӡам.
– Уи сгәы иамыхәеит, – иажәа снаԥыҩлан, иԥа иахь
аҽԥныҳәа ныҟасҵеит.
– Уара уеиҳагьы сара сгәы иахәом, аха ус ҳаауеит, – иҳәан,
дааччеит. – Абраҟа макьана сгәахәара мнаӡацт.
Сгәы иахәазгьы иасҳәеит: иҭаацәа ажәала акәымкәа,
иахьаԥсуа ҭаацәараҵәҟьоу.
– Ҳаԥсадгьыл аҿы ҳбызшәа мхьысҳахароуп, – сажәа
хсыркәшеит аҵыхәтәаны.
– Абызшәа атәы анцәыруга, даара ҳхы-ҳгәы ҳарҭахәыцроуп ҳбызшәа алахьынҵазы, – иҳәеит иара. – Доуҳала
дӷаруп, дрыцҳауп ҳәа исыԥхьаӡоит, ус ауп ишыҟоу, зыжәлар
рбызшәа ззымдыруа. Ауаҩы дҳааӡозар, иԥсы ахьынӡаҭоу
доуҳала дӷарны, дрыцҳаны акәымкәа, зегь рыла иааӡоу,
иҭышәынтәалоу уаҩны дҳааӡароуп. Ҳабацәа асовет мчразы
изеибашьуаз, ҳара ашьа каҭәаны ҳзеибашьуаз убри азы
акәымзи! Шьала иҳахьчеит уи ҳзин. Ус анакәха, ари иԥшьоу
усуп. Иԥшьоу аус аныҟәгара, ахьчара – уи ҳара ҳзы
иҭоубазароуп. Абызшәақәа шаҟа иҭаху идырҵааит рхәыҷы,
аха урҭ рҿы ҳбызшәа мыцхәымхааит. Амыцхәхара акәым, уи
раԥхьа игылазароуп. Сыԥҳа аиҳабы ԥшь-бызшәак лдыруеит:
аурысшәа, англыз бызшәа, афранцыз бызшәа, аха урҭ раԥхьа
аԥсшәа гылоуп.
– Арҭ ажәақәа сгәы иҭуҳәаауеит, уаҳа акгьы ацысҵом, –
сҳәеит сара. – Аԥсуаа зегьы абас ихәыцлароуп, убасгьы
ҟарҵароуп, нас ауп есеиҵагыло абиԥара ҳаԥсуара иаҵеицәаны ианыҳааӡо…
Аибашьра! Абарҭ ацәаҳәақәа анызҩуаз абри ажәагьы
сааҭгылан сазхәыцит! Аибашьра! Иаҳәозеи ари ажәа?
Ишԥаланагалеи уи ҳбызшәа? Аригьы агәаҟра, ашьакаҭәара,
ахлымӡаах еиқәаҵәа иалҵноуп ҳбызшәа ишаланагалаз. Уи
аҵакы иара ажәа ахаҭа иаҳәоит: аи-ба-шьра – аибаҟәаҟәара,
ақәибахра. Абџьар шьҭыхны еиҿагылаз ус ауп ирԥеиԥшу. Ари
аҩыза бызшәак аҿы иҟоуп ҳәа сыҟам, абызшәақәа зегь
здыруада акәымзар. Ари ажәа – аи-ба-шьра – ауаҩы
агәҽанызаара инаҭоит: ҩ-мчык анеиҿаҳа аибашьреи
ақәеибахреи рԥеиԥшуп. Аҵыхәтәаны шьоукы миааикәа, аха
уи акәым, ажәа ахаҭа иаҳәо аибарԥсроуп. Анахьгьы арахьгьы
ауаа анықәеибахлак, аҵыхәтәан руаӡәк диааит ҳәа иҭахаз
иабарыхәауа?
Абас иҟаз еибашьран Ражден дызлахәыз. Адунеи аҿы 50-миллион ҭахеит ҳәа акәын ирҳәоз, уажәы 60-қџ миллион рҳәо
иалагеит, уаҵәы урҭ ахыԥхьаӡарақәа ирыцлозар акәхап.
Аибашьра ахаҭа аҭоурых аҿы иаанхеит, адгьыл ахәрақәа
ӷьеит, Германиа ҳәынҭқарракны аидгылара иаҿуп. Зегь
риашоуп, еиқәыршшоуп, зегь рҭыԥ аҿы иааит, аха миллионла
иҭахаз урҭқәа абарыхәо? Зхы еиқәшәам ашизофреникқәа
аҳәынҭқарра рнапаҿы ианаарга, Адунеи хыла-гәыла
еиларҵеит: ҭынч инхоз-инҵуаз ажәларқәа неиҿарыжьын,
иқәибахит. Еимарки? Уи иахьа агәра угартә аӡәгьы аҭак
изыҟаҵом. Алемса усуҩи анхаҩи Асовет Еидгылаҿы
иҳамаркраны-иаҳҿаркраны иҟази? Акгьы! Ҳтәы-ҳамаа еилам,
ҳҳәаа еивам. Еиҿаҳаз аҩҳәынҭқаррак рхаҭақәа ашьажәцәа
роуп, миллионлагьы ауаа ҭадырхеит. Иҟалаша аныҟалалак
аара зду, издым ҳәа аус аилыргара – уигьы аԥсы имыхәауа,
абза дзырлашәуа политикоуп, иреицаку ҭоурыхуп, уаҳа акгьы.
Ражден Барцыц абри аибашьра хлымӡаах аҿы иоуз ахьӡ-аԥша ахатә ҭоурых амоуп. Аибашьраҿы аӷа имчра ааха ӷәӷәа
азҭаз, аӷацәа рацәаны инзырҵәаз иоуп аҳәынҭқарратә
ҳамҭақәа занаршьауа, «Афырхаҵа» ҳәа аҳаҭыртә хьӡы-ԥша
зхырҵауа. Ражден Барцыц урҭ рхыԥхьаӡараҿы дыҟаӡам.
«Асовет Еидгыла Афырхаҵа» ҳәа уи аҳаҭыртә хьӡы ихҵан,
аӷацәа ахьынирҵәаз азы акәымкәа, иҩызцәа ахьеиқәирхаз
азы. Уи шәҩыла ахәцәагьы, ихьаҵуаз адесантцәагьы
еиқәирхеит, ихаҭа ахы даҿагыланы, иԥсы ҭины. Уи «гәнаҳара»
зцым фырхаҵароуп. Ражден убарҭ иҩызцәа реиқәырхара аана
шаҟантәы ихаҭа дҭахараны дахыԥаз хыԥхьаӡара амаӡам.
Иџьоушьаша еснагь деиқәхон машәыршәа. Уи лахьынҵаҵәҟьазар ҟалап.
Ус анакәха, Ражден Михаил-иԥа дызлахәыз аибашьра
дуӡӡа Аиааира амш идныҳәало, изеиӷьаҳшьап еснагь
алахьынҵа бзиа, еснагь аиааира аҭынч ԥсҭазаараҿы.
Лассы-лассы уи дызбалон Аҟәа амшын ахықә аҿы.
Еиҳараӡак шьыжьи хәылԥази, сылаԥшгьы наидхалон: аукы,
иҿаԥшылара ӷәӷәаны, иџьбараны, иуаҩыбжара дшынҭысхьоугьы, абахәаԥшь даҩызаны. Иҭеиҭԥш амацарагьы
убасҟак анырра ҟанаҵон. Ус исаҳаит уи Аџьынџьтәылатә
еибашьра дшалахәыз, дшыԥырҩыз. Убри ашьҭахь ҳагьеибадырит. Ҳаицәажәон краамҭа. Мап, иара иакәын иҳарцәажәоз. Зны-зынла иаҳҭоз азҵаарала, уи иажәабжь
ҳроууан, иҳарҭбаауан, иҳарҵаулон. Абасала уи ауха Дмитри
Осиа иҳаиҳәеит ажәабжь ду – инеиҵыху фырхаҵаратә повестк
асиужет.
Уажәы, Дмитри Камшьышь-иԥа Осиа иԥсҭазаара мҩа
хәыцрала сылаԥш ахгауа санизхәыцуа, уԥсҭазаараҿы зегь
реиҳа иугәалашәо иарбан хҭысу ҳәа сиазҵаар, «Аргәын
Виктор ҳаирпланла Ҟәланырхәаа данаҳхаԥыруаз» иҳәашашәа сгәы иабоит.
Усҟан, жәибыжь шықәса ирҭагылаз арԥыс ҟата, ихы
раҳаны аҳаирплан дахьазыԥшуаз, аԥсҟы иара икызшәа,
Ҟәланырхәаа зегьы иара изыԥшуазшәа игәы иҵԥраауан;
«дида-дида!» – ҳәа аҳәсақәа еилаӷызны ржьымаха иаасны
ианыркуаз, «абарҭ зыцәшәои, мшәан?!» – ааигәахәуан.
Аҳаирплан зны ҵәҩанҵәыҟа ихалон, нас, аҟыршы
шдырхәмаруаз зылаԥш иҵашәаз ахьшьыцба еиԥш, хланҵы
икәкәаӡа иҭалон. Игәыҭшьаагаха уи иахылҵуаз абжьы бааи
хани архыџхыџуан, аха арԥыс дышгылац дгылан, игәы
хыҭхыҭуа дшазыԥшыц дазыԥшуан. Уи дазхәыцӡомызт
аҳаирплан шеихалыху, брук кәадахаргьы ишаныруа, ажәҩан
аҿы уи иахьша шырацәоу. Иара изы, уи аихатә ԥсаатә, ажәҩан
ԥсҭазаарас изоуз – зыԥсы ҭоу шьауардынын.
Убри инаркны Дмитри ихгьы-игәгьы ажәҩан ахь акәын
иахьыҟаз. Аха уи ихгьы-игәгьы зызцаз Аргәын Виктор ихаҭа
игәаӷьны иеимҳәацызт.Уи лассы-лассы дара рҿы дшааилозгьы (иҭаца лашьа иакәын). Виктор ахәыҷқәа данырбалак
иаразнак икәшан дыркуан, ҳандухалак ҳаргьы аҳаирплан
ақәтәара ҳҭахуп, уара уеиԥш ҳԥырҩхарц ҳҭахуп ҳәа. Дмитри
иҭахӡамызт урҭ иҽраҟареитәырц, еиҳараӡак, ихы-игәы
иалнахыз, уахынла иԥхыӡ иалаз азанааҭ, маҟаҿамҳәараа
ргәаҳәараҿынӡа илаирҟәырц.
1939 шықәсазы, абжьаратәи ашкол даналгоз аламҭалазы
иаарылаҩит авиаучилишьче ахь аҿар рыдыркылоит ҳәа. Урҭ
дәықәырҵон Вольсктәи (Саратовтәи аобласт) атехникатә
училишьче ахь. Ари Дмитри ииҭахыҵәҟьаз акәмызт, араҟа
атехникцәа ракәын иазыҟарҵоз, аха дхынҳәыргьы иԥхеишьеит, аконкурс шдузгьы, аԥышәарақәа бзианы ирыҭан
дҭалеит.
Дмитри Осиа аучилишьче ибзианы далгеит, дагьдәықәырҵеит ахара абомба казыжьуа авиаполк ахь техникс. Аҵара
бзианы дахьалгаз иабзоураны, аамҭак ала акурсант-цәагьы
азыҟеиҵон. Аха, ус шакәызгьы, Дмитри игәы наӡомызт: уи
гәыҵхас имаз ишакәхалак аҳаирплан дақәтәан аԥырра
акәмызт, Виктор иеиԥш, иаргьы аԥсҟы кны ихала аԥырра акәын.
Уи уахгьы-ҽынгьы игәы ишыҵхац иҵхон.
Иалагеит Аџьынџьтәылатә еибашьра Дуӡӡа. Балтика
иаркны Амшын Еиқәа аҿынӡа ҳақалақьқәа агәгәаҳәа абомбақәа
рылажьуа, амца қьоуқьади, алҩа еишьыли ҳтәыла иахарҵәо,
аԥсреи агәаҟреи рыманы рҿаархеит афашист мпыҵахалаҩцәа.
Дмитри Осиа еиҭа дзызхьуаз аҳаирплан аԥсҟы акра акәын. Аха
уи уажәы ажәҩан агәы казказраҿ аҳаирплан хьшьыцбашәа
исырхәмарындаз ҳәа акәмызт, Ҳаԥсадгьыл ашәарҭа ишҭагылаз
збоз иҩызцәа зегьы реиԥш, уи игәаӷ еилашуан, иҭахын аӷа
хәымга даанкылан еилаԥы-ххааразы аҳаирплан аԥсҟы икырц.
Дмитри Осиа акадрқәа рыҟәша аиҳабы ишә даалагылт. Уии
иареи еибадыруан, аԥсшәа рыбжьан.
– Аҩыза амаиор, сшәыҳәоит аԥырҩцәа разыҟаҵарахь
сшәышьҭырц, – иҳәеит иара, иацәажәара азин анимих ашьҭахь.
– Иуӡбижьҭеи акырҵуоу? – акадрқәа рыҟәша аиҳабы
еилирхуаз ашәҟәқәа ихы ҩарыҟәганы диазҵааит. Аха Дмитри
изеилымкааит уи изҵаара иаҵаҵәахыз: ииашаҵәҟьаны
диазҵаауазу, дҵәылхны акәзу.
– Убри сыгәҭакы ауп аханатә аучилишьче ахь схы
зырхазгьы, – аҭак ҟаиҵеит Дмитри.
– Уеилыскаауеит, аҩыза Осиа, уеилыскаауеит, сара
схаҭагьы ашәҟәы аласҵахьеит, ихауҵауоу?
– Ишәарҳәеи, нас?
– Иуҳәаз ҳаҳаит, аха макьана уара уахьыҟоугьы уаҭахуп,
рҳәеит. Убри ауп саргьы иуасҳәо. Анс акә, арс акә, авиаполк
азвено аҿы техникс уҟоуп, есымша абомбақәа ганы аӷа ихы
иақәшәыжьуеит. Сара Сара араҟа хыҵәахырҭас иалсхыз
џьушьап, ақьаадқәа сыргәылатәоуп, аӡәы дсызгәаар, «аштаб
ҳәынаԥ!» – ҳәа ацәаԥҽыга ажәа насаҳәаны дцозаргьы акәхап.
Ари ушԥахәаԥшуеи уара, аа?
– Сцар ҟалауоу? – ишьапқәа ааидикшалеит Дмитри.
Дмитри Осиа дызлаз авиаполк шеибашьыц еибашьуан.
Урҭ уахгьы-ҽынгьы аӷа ихырӷәӷәарҭақәа абомбақәа рықәрыжьуан, афронт ахь зхы хаз аешелонқәа хыла-гәыла
еиларҵон, ирацәан урҭ аӷа ирҭоз аԥхасҭа. Дмитри хаҭала
инапы ианыҵәҟьаз азвено атехникатә ҭагылазаашьа акәын.
Уи аҿынтә ргәы ҭынчын ҳаԥырҩцәа. Машәырдаҟа шәынтә
аԥырразы аԥаратә ҳамҭа хнызқь инадыркны хәнызқь рҿынӡа
хәынтә ирҭахьан. Хазы «Аеҵәа ҟаԥшь» аордени медалки
ианаршьахьан. Инапы ианыз аус инҭкаангьы идыруан,
ҭакԥхықәралагьы дазнеиуан. Ус шакәызгьы, игәҭакы–игәҭакы
акәын, уи ихашҭны ҳәа ҟамлаӡацызт.
Дмитри Осиа иаҳаит ҽнак авиаклубқәа рҿы аԥырратә
школқәа ирылгахьоу еидкылан аԥырра иазыҟарҵоит ҳәа.
Зынгьы даалакҩакын, аха нас инықәыршәны дцеит.
– Сара Аҟәатәи авиаклуб аҿы сԥырхьан, аԥыршьа
здыруеит, – иҳәан, асиа иҽаниҵеит. Уи мцгәышьан, ихала
аԥсҟы кны дымԥырӡацызт, убри акәын дзырлакҩакуазгьы.
Уажә уи дзықәгәыӷуаз – аучилишьче аҿы атеориа ибзианы
дахысхьан, насгьы ибон аԥырҩы аҳаирплан аԥсҟы кны
дшыԥыруаз, дышхаҵәиуаз, иширтәоз. Уи убасҟак ихы-игәы
азишьҭхьан, убасҟакгьы ибла ашьцылахьан, аԥырҩы иҭыԥ
ааникылар, ихала дыԥрып ҳәа агәра гаҵәҟьаны дыҟан.
Дмитри игәы иҵԥраауан асиа дахьаныз. Анаҩстәи
дазхәыцыргьы иҭахымызт.
Ииасит аԥыррахь. Аӡәаӡәала иԥырны иааны итәон
иҩызцәа. Уи ааидгылт иаргьы. Аинструктор, зегьы ишырҳәоз
еиԥш, аԥырра апрограмма иаҳәаны, идиҵеит еиҭеиҳәарц. Уи
аиҭаҳәара уадаҩмызт: ԥшь-кәакькны иҟаз аҳәаа иҭаршәны,
дхагьежьны дааины иртәар акәын, еиҭаҳәаны актәи аԥырҩы
иҭыԥ ааникылт, аҩбатәи аԥырҩы иҭыԥ аҿы днатәеит амаиор
– аԥырра азыҟаҵаратә отриад акомандир.
Амотор аусура иналаирган, иахьынӡахәҭаз аус ауан. Нас
инаирҵысит. Ашьҭыԥраарҭа мҩахәасҭа ианыршәлан ахыкәалаа еиԥш дышнеиуаз, адгьыл аҽыҩаҟәыҭхан есааира
ихало аҿыҩанахеит.
– Ибзиоуп, – иҳәеит амаиор, илакыҵа ыҵлашьцаагьы
аалашеит, аха минуҭқәак мҵыцкәа, апрограммаҿы иарбаз
аҳәаа иҽизҭамгӡакәа, «ицәымҩахыҵуа» иалагеит. Акомандир
иауимдыруаз иҟалаз: Осиа дыҩиқәҟаан, аҳаирплан инапаҿы
иааганы, даахагьежьны инаиртәан, Дмитри наҟ дыҭцаны
ддәықәиҵеит, ажәа «ԥшӡақәагьы» наишьҭаҳәаны.
Иамуит еиҭа. Дмитри гәалаҟара ҳәа акы имаӡамкәа,
дхынҳәны даауан, «исықәҿиом, аҳаирплан аԥсҟы акра
слахьынҵамзар акәхап», – ҳәа игәы дҭаҟәындҟәындуа.
Еиҳараӡак абри аламҭалаз, лассы-лассы дигәалашәо
далагеит ажәҩан агәыбылра изыркыз, раԥхьаӡа уи ацәанырра
игәаҵаҿы изырҿыхаз Виктор Аргәын. Уи илахьынҵа ҳәа
усҟанҵәҟьа егьиздыруамызт. Ашьҭахь, шықәсык аҟара ҵхьан
еиԥш ауп ианеиликааз Виктор дышҭахаз…
Аӷа Аҩадатәи Кавказ ала дахыкәшаны дандәықәла,
Дмитри ихьаақәа раҟара рыцлеит. Аибашьра иалахәыз
иашьцәа хьаас ишимаз, уажәы ишәарҭахеит иан, иаб,
иаҳәшьцәа, иашьцәа еиҵбацәа аҩны инхаз (Дмитри дызлаз
аҭаацәа дуун: быжьҩы аишьцәа хҩы аиҳәшьцәа, ран, раб),
ишәарҭахеит иуа-иҭынха, ижәлар, иԥсадгьыл Аԥсны. Уи
ибзиаҵәҟьаны идыруан афашист магәшьхәа ахьахысыз
аԥсҭазаара зеиԥшрахоз. Аамҭалагьы акәзааит. Усҟан аамҭала
иҟаларц зылшоз рацәан. Аха Волга ахықәаҿтәи зеиԥш адунеи
иазымдыруаз аибашьра хлымӡаах ашьҭахь, Дмитри агәра
игеит афашистцәа Кавказ аҿгьы ирԥеиԥшхараны иҟаз. Уажәы
ҳар ргәалаҟазаара зынӡаск даҽакӡан. Уи ргәалаҟазаара
шьҭызхыз ируакын, Амрагыларахь ииагаз арратә ааглыхра
ашьапы иқәыргыланы, абџьар ҿыц ҭрыжьуа иахьалагаз.
Авиациаҿы акәзар, есааира атехника ҿыц аланагалон, акы
аҵкыс акы еиӷьны аҳаирпланқәа рзаауан. Урҭ зегьы ҿыц
иҵатәын, ҿыц аԥырҩцәа азыҟаҵатәын. Усҟан ауп ианынаӡа
Дмитри игәҭакы. Уи даанахәоит аԥырҩцәа ахьазыҟарҵоз
аучильишьче. Дмитри Осиа инеиԥынкылан кыр шықәса
дызҿыгәҳәааны бзиа иибоз аԥырра ихы-иԥсы аҭаӡаны убасҟак
аҵара иҵон, аучильишьче даналга, аԥырра дзырҵоз
аинструктор ихаҭа диԥсахратә ибзиаӡаны далгеит. Аҵыхәтәан
уи аинструктор ихаҭа диԥхьан ус иеиҳәеит:
– Аҩыза алеитенант, аучилишьче уажәы иалҳаргаз рахьтә
зегь реиҳа аԥырра уазҟазаны уаабеит…
– Иҭабуп уи еиԥш ахәшьара ахьсышәҭо, – иажәа
днаԥыҩлеит Осиа, – сара уи гәҭакыс исымеижьҭеи акырҵуан.
– Угәра згоит, угәра згоит, – еиҭеиҳәеит аинструктор. –
Уажәы изӡбеит схаҭыԥан уара уаансыжьырц. Сара афронт
ахь сцарц сҭахуп, ара атыл аҿы сахьынӡаҟаз иазхоуп.
Дмитри аханатәгьы ицәа иалашәахьан уи аинструктор
баша дшимыԥхьаз, аха иҭыԥҵәҟьа идигалап ҳәа дыҟамызт.
– Иҭабуп агәрагара исышәҭаз азы, аха саҭашәымҵан, уи
ак сзақәшаҳаҭхом, – иҳәеит Дмитри, даахәыц-хәыцын. –
Егьырахь иахьаашәҭаху мап шәцәыскуам.
– Сара шә-гәаҳәарак сымаӡам. Абри ак ауп уажәыҵәҟьа
сзыҳәо! – ашырҳәа дҩаҵҟьан, ишьҭахь инапқәа ҟаҵаны,
иԥсеибакыра хиҽырц ашыр-шырҳәа даалеиҩеит. – Сара абра
стәоуп. Ара сыштәоу аибашьрагьы еилгозар акәхап!..
Сеибашьыр сҭахуп сара, иуаҳауоу, сеибашьыр! – дааҭгылан,
иблақәа кылцаны днеизыԥшит, даара агәыӷра шимаз, аха
иаалырҟьан уи игәыӷра наимпыҵышша ишцаз удырратәы.
– Саргьы сеибашьыр сҭахуп, – иҳәеит Дмитри, ишиҟазшьаз
еиԥш, иҽырҭынчӡаны.
Мызкгьы ҵуамызт Дмитри аҩны дааҿыххны дхынҳәижьҭеи.
Араҟа еиликааит иашьцәа хҩык аибашьраҿы ишҭахаз. Иашьа
еиҳабы Володиа иакәзар (уи аибашьра ҟалаанӡагьы
дфицарын, кавалеристын, Халхинголтәи аибашьра далахәын, уаҟа дагьырхәхьан), хә-орденки амедалқәа жәпаки
занаршьахьаз афицар деилаԥыххаа, аарла иԥсы иманы аҩны
дааны дыҟан, дааракгьы диқәгәыӷратәы дибомызт. Иҟалап,
Дмитри уажә аибашьрахь еиҳараӡак урҭ ршьа иԥхьозар?..
Абри аамҭазы ахара иԥыруа авиациа еиҿыркаауан. Дмитри
Осиа уахь даҵанакит. Урҭ азыҟарҵон аӷа итыл аҿы уахынла
абомба акажьра.
Уажәраанӡа аибашьцәа лозунг хадас ирымаз аӷа хәымга
ҳ-Аԥсадгьыл иқәҵра акәызҭгьы, уажәы уи иҭыҩра иҭаҟәаҟәарала иԥсахын. Убри аҩбатәи алозунг анагӡара аан ауп,
Дмитри игәҭакы нагӡаны, аҳаирплан аԥсҟы аанкылан,
ԥшәымак иаҳасабала данлақәтәазгьы. Уи Рига ааигәара
Новолилекиа ҳәа иахьашьҭоу акәын. Уа акәын равиаполк
ахьгылаз. Убраантә Кенигсберг инаркны Берлинынӡа афронт
аҳәаа ҩнызқьи хәышә, хнызқь кьилометр рҿынӡа иахысны,
аӷа имчрақәа еилаԥыххааны, ихаҭа хыла-гәыла деилаҵаны
иаауан.
– Раԥхьатәи адҵа Пруссиа, Пилавтәи абаӷәаза аилаԥыххаара акәын, – уажәы акакала игәалаиршәон Дмитри. –
Командирс дҳаман Асовет Еидгыла ҩынтәтәи Афырхаҵа
Осипов ҳәа шәара ззымдыруаз, алым иаҩызаз аӡәы.
Абаӷәазаҿы ихгылаз аӷбақәа «рҭыԥ иқәҵан» ҳаныхынҳә,
дырҩегьых игәы наӡомызт, амҩан илаԥш иааҵашәоз хланҵы
дцаны пулемиотла дрылахысуан. Уи ашьҭахь еиҳараӡак
Берлинҟа акәын адҵа ахьҳауаз.
– Афронт аҳәаа шәхыҵны, хнызқь километра рҿынӡа
шәцон. Ишәарҭаӡамзи?! – хәыҷҵас иџьашьашәа сиазҵааит.
Дԥышәырччеит Дмитри, сҵаашьа џьеишьазар акәхап.
– Ҳҳаирпланқәа ишакәӡам рыбжьы ӷәӷәан: аӷа ицәа
шҟьалаз удырратә ихы ҳирдыруан… Еиҳараӡак ишәарҭан
афронт аҳәаа ҳанхыҵуаз: ҳаԥхьа иаагылон «амцабзтә ҭӡамц».
Уи ахыҵра шәарҭан ҳанцоз еиԥш ҳаныхынҳәуазгьы. Аха усҟан
ҳтехника еиҳа иӷәӷәахахьан, ацәцашьа ҳҽақәҳаршәон.
– Иахьатәи абиԥара, аибашьра иалахәмыз шәеиҵбацәагьы ҳналаҵаны, аибашьра шәҟәылеи киносахьалеи ауп
ишаадыруа, – ҳаицәажәара иҽналаирхәт сҩыза Гьаргь
Гәыблиа. – Уаҟа аҟазшьа рацәа еилаҵаноуп ахаҿсахьа
шаԥырҵо, иаҳҳәап, Васили Тиоркин ихаҿсахьа еиԥш. Ус
акәымкәа, ухаҭа, есминуҭ, ессекунд уԥсҭазаара шәарҭаны,
Берлин абомбақәа алажьны уанаауаз уҭагылазаашьа
зеиԥшрази, узызхәыцуази?
Ижәҩахырқәа дҩарыхеит Дмитри:
– Аибашьра аан узызхәыцуа уажәы уахыччаргьы ауеит.
– Уеизгьы? – дҭаҳҵаауан ҳаицҿакны.
– Уахь уанцо, азениткақәа агәақь-сақьҳәа угәыдҵара
ианалагалак, – иҳәеит Дмитри, маҷк даахәыц-хәыцшәа, –
уажәы-уашьҭан иуԥеиԥшхо узымдыруа уԥшуп, угәы ҭынчым,
убомбақәа ганы агәгәаҳәа аӷа ихы илақәужьаанӡа акы ухьыр
ҳәа ушәоит. Нас, уи удҵа нагӡаны – аӷа иӷбақәа ӡаарҟәрылан,
изауадқәеи иеихамҩақәеи еилаԥыххааны, иеродромқәа
ашьац рықәиаартә «ицәаӷәаны» уаныхынҳәлак, – еиҭа угәы
ҭынчым: удҵа шынаугӡаз унеины аҳәара уахьымӡар ҳәа
ушәоит. Усҟанҵәҟьа абарҭ аҩгәҭыхак анырра иурҭо еиҳа
иӷәӷәоуп, уԥсҭазаара ахаҭа зҭагылоу аасҭа. Аԥсра аӡәгьы
иҭахӡам, ада ԥсыхәа аныҟамлалак иҟауҵари акәымзар. Убри
«ада ԥсыхәа змам» лассы-лассы иуԥгылоит аҟынтә,
аибашьраҿы уигьы ирласны уашьцылоит. «Уашьцылоит»
ахьӡми, аибашьра–еибашьроуп, шаҟаҩы уҩызцәа ҭахахьада!
Уи уаргьы ишудгыло удыруеит, аха иувсыргьы ауеит.
«Иауеит» сҳәеит, аха уи агәыӷра ауаҩы ианицым ыҟаӡам: уи
еснагь угәы арӷәӷәоит, ҩызара узнауеит. Убри агәыӷра иумоу,
аӷа ицәымӷра анацлалак, усҟан узԥыло аԥсрагьы уазнархәыцӡом. Усҟан ауп аԥсра ахаҭагьы анхьаҵуа. Насгьы, аԥсра
убла хтны уаԥымлакәа, аиааирагьы узгаӡом. Ус ауп аибашьра
азакәан шыҟоу: аӷа думшьыр, иара уишьуеит. Лассы-лассы
исгәалашәон, аҩны сааҽххны санцоз, сани саби снаскьаго,
ирҳәоз ражәақәа.
– Ухы уеиҷаҳа, нан, срыцҳауп, – лҳәеит сан, – лкасы аҿацә
ала лылаӷырӡқәа ҵәахуа.
– Анцәа дихьчап, дхаҵоуп, – иҳәеит саб, игәы рӷәӷәауа.
Урҭ аибашьра хынтә згәы кылнаблаахьаз усҟанҵәҟьа
рҭагылазаашьа зеиԥшраз, уи аҩыза зхызгахьоу иакәымзар,
уаҩы издыруам. Сара лассы-лассы исгәалашәон урҭ
ражәақәа, лассы-лассы сыбла иаахгылон рхаҭа. Берлин
абомбақәа шалаҳажьуаз сҩыза алеитенант еиҳабы Фиоктистов иҳаирплан амца акын, сышихәаԥшуаз дҭахеит. Убри
аминуҭ азыҵәҟьа исгәалашәаз сани саби роуп…
Минуҭк аҟара иааҭынчрахеит. Доус хәыцрак-хәыцрак
ҳрылан. Сара срызхәыцуан хҩык зԥацәа ҭахахьаз, аԥшьбатәи
зыԥсҭазаара абжа афронт аҿы иныжьны, зыԥсра зманы
ихынҳәыз, ахәбатәи афронт ахь днаскьазгоз ани аби. Сҩызагьы
урҭ дышрызхәыцуаз удырратәы, аҵәца аақәхны дҩагылеит:
– Дмитри, уара урхылҵит инагаз ауаа, – иҳәеит иара. – Уаб
Камшьышь анхаҩ бзиа, ажәлар рҿы ҳаҭыр змаз уаҩын,
иԥсҭазаара далҵхьагәышьеит, аха Елена аӷьеҩҳәа дыҟоуп…
– Даҳцәажәит акәымзар, – даахыхәмаршәа, иажәа днаԥыҩлеит Дмитри, – ԥшьынҩажәи хәба шықәса лхыҵуеит…
Дмитри иарԥысра шықәсқәа анигәалаиршәа, дызнысыз
аибашьра мҩа еиҭа илаԥш нахганы, алкаа ҟаиҵозшәа:
– Иҳалшоз ҟаҳҵон, ҳара ҳиааир акәын, – иҳәеит иара
аҵыхәтәан, ҳара ҳзы акәымкәа, ус ихазы иҳәазшәа, ибжьы
ныҵак. Арҭ ажәақәа цқьа уаарызхәыцыр, шаҟа иҭбааузеи,
иҵоулоузеи урҭ ирыҵаҵәаху рҵакы! Урҭ ибзиаҵәҟьаны
ирныԥшуеит иара Дмитри Осиа ихаҭара, ирныԥшуеит иабацәа,
урҭ рабацәа рҟазшьа – рҩнуҵҟатәи рдоуҳатә гәамчи адәахьтәи,
акы иалаҟаӡам уаҩ хархьк иеиԥш, рҭынчреи рыхӡырымгареи.
Дмитри Осиа Польша дшыҟаз аибашьра еилгеит. Ҳәаак
змаӡамыз агәырӷьареи, адунеи ахаан хашҭра зқәымыз агәырҩеи
еилаҵәон, еилаӡҩон алахҿыхреи алаӷырӡи, аччареи агәынқьреи.
Фмиллионҩык злыршьааз, ишьадаз, иԥштәыдаз аполитик
жәлар, рыԥсадгьыл ахы иақәиҭызтәыз, иҭахаз ршьа зуз Ар
Ҟаԥшь иреиуаз ҳаруаа ахьырбалак, зегь реиҳа ирзааигәаӡоу
уаас ишьаны, рыхәда иахьынҳаланы, рызхара ирызгәыдкылауамызт, рызхара ирызхыдкылауамызт.
Дмитри Осиа урҭ дахьрылаԥшуаз, Ар Ҟаԥшь фицарк
иаҳасабала, игәы ҭгәырӷьаауан, игәы ҭгәырӷьаауан иара, зхәы
иаҭәҳәаны изфауа аԥсуа нхаҩ қьиа иԥа, абри еиԥш аҭоурыхтә
хҭыс дуӡӡа дахьалахәыз. Ус шакәызгьы, уи дфицарымзар,
даԥсуа хаҵамзар, игәы ԥжәаны илаӷырӡ иҿашы дҵәуартә, игәы
ҷыланы ицон, илаӷырӡ ҩеины ихәцә икылаҵәон, адунеи
иазымдыруаз ахлымӡаах еиқәаҵәа зхызгаз асовет жәлар
данрызхәыцлак, иашьцәа анигәалашәалак.
«Избан? Избан, ԥҳәыск илхылҵыз хәымгак ихҟьаны,
адунеи абри еиԥш арыцҳара дуӡӡа ахнагараны изыҟалаз?!»
– жәантә, шәынтә, зқьынтә абри азҵаара ихаҿы иааиуан, аха
аҭак изыҟаҵомызт. Аҭак изыҟаҵомызт, иара убас, абри ала
ажәларқәа ррыцҳара наӡаӡа аҵыхәа ԥҵәазу, еиҭаҟалахыр
алшауазу.
Убасҟан даасгәалашәеит, аучилишьче даналгаз, сара
афронт ахь сцар сҭахуп, уара сҭыԥан уаангыл ҳәа иазҳәаз
аинструктар. Уи иҳәатәы аахеиҵар, уажәгьы уа дыҟазаауазар
акәхарын. Дмитри игәы наӡозар инаӡартә ишьа кәапеилаҵәҟьа итеит. Уи шаҳаҭра руеит жәаҩа ҳамҭа игәы зҩычо.
Урҭ рахьынтә хәба орденқәоуп.
Аибашьра ашьҭахь ирацәаҩӡоуп ҳаруаа зыҩныҟа иоурыжьыз, аха Дмитри Осиа аҳаирплан аԥсҟы шикыз даанхеит.
Уи аԥышәа змоу ԥырҩык иаҳасабала, ҳарбџьар мчқәа
ҳаирплан ҿыцк анроулак, уи ахь диаргон, ирласны инапаҿы
иахьааигоз азы. Уимоу, Дмитри ҩынтә аибашьра аан зеиԥш
дақәымшәацыз ашәарҭа бааԥсы дақәшәеит, аха игәымшәареи иеилыххареи рыбзоурала, амашәыр бааԥсы
аԥирҟәҟәааит.
Аа, уи шыҟалаз.
1951 шықәсазы ҳтәылаҿы раԥхьаӡа акәны даара аҭакԥхықәра ду змаз бџьарк ԥыршәон. Осиа командирс дызмаз
аҳаирплан быжь-тоннак иҟаз абомба аманы ихалоит. Абри
аамҭазы, Дмитри игәеиҭоит абак абензин кылҩрны ацара
ишаҿу. Априбор инарбоит минуҭқәак рыла абак шҭацәуа.
Иҟалаз уи акәзаап: хадара змоу абаки аҩбатәи азапастә баки
рышлангқәа ахьеимадоу, ақәыӷәӷәара анаиу, ахамут
ахҟьазаап.
Еразнак адгьыл ахь адырра ҟаиҵеит, аха уахьынтә
иҟоуҵаша ҳәа дҵа имоуит. Сааҭла зыӡбара мариам, секундла
ирзыӡбауа иҟазма. Уи аҩыза аҭагылазаашьақәа раан, адгьыл
аҿынтә аҵкьыс, аԥсҟы зку аԥырҩы ихаҭа иакәхоит аӡбара
зықәшәо. Аха уажәы ииӡбои! Минуҭқәак рыла дымтәар,
абензин нҵәоит, дтәар, иақәу абомба ԥжәар ауеит. Ҵабыргуп,
уи зырҭҟәацуаз аивза ахыхуп, аха иара злаҿыцу, иагьызламаӡаӡоу ала уи аҷыдарақәа ҳәа егьиздыруам.
– Агенератор ырцә! – иҽырҭынчӡаны, аха иаразнак иҩыза
ишҟа адҵа ҟаиҵеит Осиа. Акаҭәара иаҿыз абензин амца акыр
алшон, аха афымца мчы андырцәа, априборқәа аусура
иаҟәыҵит. Приборда дызлаԥыруеи, еиҳарак уахынла? Ус
ииулак, гәынхәҵысҭала дгьежьны дааины, атәарахьы ихы
ирхеит. Аха уажәшьҭа приборда тәашьа ыҟаӡам.
– Агенератор аус ару! – еиҭа иҽырҭынчны адҵа ҟаиҵеит Осиа.
– Аҩыза акомандир, афымца шәарҭоуп, – иҳәеит аборт
нџьныр. – Џьаракыр еидкьысло иҟазар, аҳаирплан амца акуеит.
Уи шшәарҭоу дазхәыцхьеит Осиагьы, аха даҽа мҩакгьы
ыҟаны ҳәа ыҟаӡам. Алашара адыркыр, амца акыр ҳәа
ишәарҭоуп; иадмыркыр, иманшәаланы тәашьа амаӡам. Усҟан
аҳаирплан хымԥада иԥҽуеит, ишәарҭоуп абомбагьы…
– Адҵа иуоуз нагӡа! – ишәарҭоу ҳәа егьыҟаӡамшәа,
еиҭанаидиҵеит. Аборт нџьныр инапы шыҵыс-ҵысуаз акнопка
днагәҭасит, аҽыԥҳәа алашарагьы аакит. Рыгәқәа ааҭгәырӷьааит. Аха уи еимгеимцарак акәын: џьалк иахыԥеит, аха
раԥхьаҟа даҽа џьалк иазыԥшуп. Раԥхьаҟа ҳәа, сааҭк аубжьаху;
ҩынҩажәаҟа секунд роуп инхаз. Инҵәеит урҭ ҵыхәаԥҵәара змам
асекундқәагьы, аҳаирплангьы амҩахәасҭа чаԥа илықәсын,
ахыкәалаа еиԥш «аӷәра ақәыршәны» аҿынанахеит… Иахыԥеит
аҩбатәи раџьалгьы. Рымалагьы ауракәху!..
Ахаҵара иахьабалак иаҭахуп, аха еиҳараӡак уи аҭахуп
ажәҩан аҿы – «иукуа-иушьҭуа» акы ахьыҟам, уҩызцәагьы уаргьы
шәлахьынҵа уара аӡәзаҵәык унапы ианану. Ауааԥс-ыра
рыԥсҭазаара амацарагьы ауакәху! Усҟан зегь реиҳа имариоуп
ахеиқәырхара. Аха адҵа иуду? Насгьы, иабатәи дҵоу –
аиҳабыратә! Москва ԥшуп! Усҟан аҭакԥхықәра иуду иҩбахоит,
ихԥахоит. Уигьы акәым, уԥсҭазаара ахәыц ишахьынҳалоугьы
уазхәыцӡом. Усҟанҵәҟьа уи «уиаҟара зҵазымкуа» зҵаароуп.
– Ашәара бааԥс уанақәшәалак, акгьы ҟамлаӡазшәа «ҭынч»
аҭагылазаашьа азхәыцра, – иҳәеит Дмитри, усҟантәи иҭагылазаашьа игәаларшәо, – убри акзаҵәык ауп ҭәыцс узхьынҳало,
уагьеиқәзырхо.
Ҳаицәажәара иахьатәи аԥсҭазаарахь ииаагахьаны еиԥш,
дааҩнашылт арԥыск. Иааишьала иудырратәы иҟан аԥ-шәмацәа
дышреиуаз. Данааиуаз ихы ларҟәны акәхап дшыҩналаз
угәахәратәы, акипарис ҟата еиԥш, дҟат-ҟато, улаԥш ааидхаларатәы дыҟоуп.
– Ари Дмитри иԥеиҳаб Лиониа иоуп, – иҳәан, ҳаибаирдырит сҩыза Гьаргь.
Лионид дынџьныруп, Қарҭтәи аполитехникатә институт
далгахьеит. Уажәы аррамаҵура дахысуеит.
Сара акраамҭа срызхәыцуан уи арԥыс иқәлацәа –
аибашьра ашьҭахь ииз абиԥара.
Астатистика иадыруеит, афашисттә Германиа иарҵысыз
аибашьра иахҟьаны, адунеи аҿы шаҟа миллионҩы ауааԥсыра
ҭахаз, уи шаҟа ԥхасҭа ҟанаҵаз. Аха иарбан статистикоу
издыруа ауааԥсыра иираны иҟаз шаҟаҩ риира еиҵаҟьаз?
Аибашьраҿы иҭахоз усҟантәи абиԥара рымацара ракәмызт,
аибашьраҿы иҭахон аибашьра ашьҭахьтәи абиԥарагьы…
Дмитри Осиа иашьцәа иҭахаз Снатиагьы, Мишагьы,
Сократгьы ҭаацәарамызт, урҭ ирхылҵраны иҟазгьы аибашьраҿы ирыцҭахеит…
Дмитри Осиа аҳаирплан аԥсҟы икын 1957 шықәсанӡа, нас
дхынҳәуеит иԥсадгьыл ахь – Аԥсныҟа. Аха араҟагьы, жәаа
шықәса иԥсҭазаара здиҵахьаз хара дацәымгылакәа, аусура
далагоит Аҟәатәи аҳаиртә флот аҿы, аԥырразы аначальник
ихаҭыԥуаҩыс. Бзиа ибоит уи иусурагьы: илаԥш ахуп иарԥысра
гәы зытҟәаз, аромантикатә мҵәыжәҩа изҭаз ажәҩан. «Аҳаиртә
флот аҿы иалкаау» ҳәа аҳаҭыртә шьана ианашьоу уҳәару,
Аԥснытәи АССР Иреиҳаӡоу Асовет Апрезидиум Аграмота
уҳәару, ирацәоуп уи иус дшазыҟоу зырҵабыргуа. 1968
шықәсазы Москваҟа инаԥхьан ҳтәылаҿы аерофлотқәа
аԥхьагылара змоу русзуҩцәа. Усҟан ажурнал «Гражданскаӷ
авиациӷ» 37 ацәа актәи адаҟьаҿы илакӡа-ҩакӡаны Дмитри
Осиа исахьа анырҵеит. Иналукааша иусуразы аграждантә
авиациа аминистр ианеишьеит анапхаҵа сааҭ.
Аҳаирӷбақәа цоит жәҩангәыла, Аԥснытәи агаҿа ааныжьны
Аҳаирӷбақәа жәҩангәыла ихынҳәны Аԥснытәи агаҿа иазааиуеит. Урҭ жәанызқьҩыла рымаҵ руеит асовет жәлар,
еиҳараӡак зыԥсшьара аамҭа ҳ-Аԥсны ԥшӡа агаҿа изхызго.
Дмитри Осиа урҭ аҳаирӷбақәа зегьы адгьыл аҟынтә «рԥсҟы»
икуп: амҩалыԥха рзеиӷьаишьо, амҩа иқәиҵоит, ԥшәымаҵас
бзиала шәаабеит ҳәа идикылоит.
Уажәгьы уи ихәыцра рызкуп, илаԥш рызхоуп дгьыли
жәҩани.
Аԥсуа бызшәа злабеиоу даараӡа ирацәоуп, уи беиоуп
аибашьреи Аԥсадгьыл ахьчареи ирхылҿиааз ажәақәа
рылагьы. Урҭ иреиуоуп ажәа «ахаҵара». Уи зхылҿиааз ажәа
«ахаҵа» акәзар, ҩ-ҵакык амоуп: азеиԥш ҵаки аҵак ҷыдеи.
Ажәа «ахаҵара» зхылҿиаазгьы убри аҵак ҷыда змоу ахәҭа
ауп. «Ахаҵа» ма «Аԥсуа хаҵа» анырҳәауа, еилҟьа-еилӷәыцә
иҟоу ауаҩы еиҿамс, ауаҩ еибага иоуп зыӡбахә рымоу. Аха уи
инахылҿиааны «Ахаҵа-ихаҵа» анырҳәа, Аԥсадгьыл ахьчара
аума, даҽакума ахаҵараҿ иалкаахаз убла даахгылоит.
Ус еиԥш иҟоу ахаҵара жәытәнатә аахыс ҳажәлар ирылан,
убри азоуп урҭ ирықәнагоз ажәа абызшәа изарҿиазгьы. Уи
аҿгьы иаанымгылакәа, «Ахаҵа-ихаҵа – Афырхаҵа!» рҳәеит.
Аибашьра аан ауп, абжьааԥны ус еиԥш иҟоу ажәа лԥшаах
зҿиаӡом. Ус анакәха ас еиԥш иҟоу ажәа џьбара зырҿиауа
аамҭа џьбароуп – ахаҵара аамҭа. Ихьӡуп-иԥшоуп ус еиԥш
иҟоу ахаҵа ажәлар данрылыркаауа. Дыҟан дузгәамҭаргьы
ауеит, избанзар, Аџьынџьтәылатә еибашьра Дуӡӡа аагозар,
нахьхьи Урыстәыла агәаҿы ахаҵара аазырԥшыз иӡбахә
Аԥснынӡа изымааӡар ауан. Ус шаҟаҩ бжьахада! Деибганы
дхынҳәызаргьы, хаҭала иара дахьеибашьуаз, дшеибашьуаз
имҳәар, нас издырран иҟада? Усҟан уааигәа дыҟазаргьы,
иуздырӡом уи ихаҵара. Убри аҟынтә афырхацәа ԥшаалатәуп,
ицәыргалатәуп ҳәа ирҳәауа еснагь актуалра аманы иҟоуп.
Уи ус шакәыз еиҭах агәра згеит ааигәаӡа. 35 шықәса ҵуеит
Назыбеи Омаркьаҿ-иԥа дыздыруеижьҭеи, издыруан Аџьынџьтәылатә еибашьра Дуӡӡа дшалахәыз, дшыԥырҩыз, аха
исыздыруамызт хьӡи-ԥшалеи иҩычаз уи ибиографиа. Аха
иџьашьахәу уи ифырхаҵара атәы сҳәаанӡа, зны дышәсырдырп уи ауаҩ.
Омаркьаҿ-иԥа Назыбеи диит лаҵара мза 1919 шықәсазы
Ешыра ақыҭан, Шыцкәара аҳаблаҿы. Ус анакәха уи иахьа
87 шықәса ихыҵуеит.
– Ҳажәлаҵәҟьа Гәагәаа ауп, – иҳәеит иара, рыжәла
аҭоурых саназҵаа. – Амҳаџьырра иагаз иреиуан, уаантә
ҳабацәа Баҭымҟа иқәнагалан, уаҟа инхон. Ҳажәлантәқәа
Омар зыхьӡыз ҩыџьа ыҟазаарын, руаӡәы сабду иакәын, дуаҩ
кьаҿын аҟынтә, «Омаркьаҿ» ҳәа ишьҭан. Ихшара рыӡбахә
анрымоу «Омаркьаҿ иԥацәа» рҳәалон ҳажәла ахаҭыԥан,
ишааи-шааиуаз ус иагьаанхеит.
Аԥсуа жәлар рҿы, иҵабыргны, ус иҟаз рацәан, ажәлақәа
биԥарала реиҩшара шыҟаз, нас ашәҟәынҵара аныҟала,
рыжәла ахаҭыԥан абхьӡыла ажәлар рҿы ишырҳәауаз иҭарҩыз
рацәаҩуп, даҽа жәлак зырҭазгьы ыҟоуп. Ажәлар рҵарадара
рхы иархәаны, ирацәан аилагарақәа иҟаз. Омаркьаҿ-иԥацәа
ракәзар, ажәытәтәи рыжәла усгьы ирцәыӡхьан, уажәы
урысшәала «Омеркечипа», нас «Омеркечба» ҳәа ирҩуа
иалагеит, ус иҟоуп иахьагьы. Аха ажәлар рҿы Омаркьаҿ-иԥацәа ҳәа ишырҳәац ирҳәоит ԥсахрада. Ҳаҭыр злоу жәланы
ирԥхьаӡоит.
Назыбеи иабду Омар Аԥсныҟа даныхынҳәы, Аладахьтәи
Ешыра ақыҭан, ахьы ахҭынҵаны адгьыл ихәҳан, анхара
далагеит. Қьырала идгьыл иқәаарыхуаз ауаа иман, аҭаҭын
аарыхны аҳәаанырцәҟа иҭиуан, дҭуџьарын. Аԥсны асовет
мчра анышьақәгыла, урҭ рыдгьылқәа рҿы ацитрус совнхара
ҟарҵеит, анхацәа ахьықәынхазгьы рацәоуп. Усҟан усгьы утәы-стәы уҳәар ҟалаӡомызт.
Назыбеи иаб Гәыгә ԥшьҩык аԥацәа иман, иара аҩбатәи
иакәын. Гагратәи ашкол интернат аҿы быжь-класск данрылга,
диасуеит Нестор Лакоба ихьӡ зху Аҟәатәи иҿырԥшыгоу аԥсуа
школ ахь, дагьалгоит 1939 шықәсазы. Усҟан уи 20 шықәса
дырҭагылан, игәы ҭганы дааӡан, иабацәа ргәаӷь иман. Ус
иҟоуп аҿара. Аҿара иацуп аромантика, усҟан арԥыс ихылԥа
аҵыс ҭаҳәуеит, игәы ԥыруеит, ԥхыӡлагьы дԥыруашәа ибоит.
Уигьы акәым, ахаҵара игәы азыҳәоит, Нарҭаа реиԥш,
хьыӡрацара сцандаз игәахәуа далагоит. Абри игәалаҟара
иабзоураны, Назыбеи Омаркьаҿ-иԥа днанагоит Маиҟәаԥтәи
аԥырҩцәа рыклуб /аероклуб/ аҿы. Уаҟа иара иҩызцәа
аромантикцәа еизан, еиндаҭлоз рацәаҩхеит. Аԥснынтә 15ҩык ицаз рахьтә хҩык аанахәеит: Кәарҷиа Ҷиҷико, Базба Џыр,
нас иара, Омаркьаҿ-иԥа Назыбеи. Ԥшьы-мыз рышьҭахь уи
ианаалга, Краснодартәи аԥырҩцәа рҵараиурҭа  ахь иршьҭит. Уаҟа рҵара хдыркәшон еиԥш,
иалагоит Аџьынџьтәылатә еибашьра дуӡӡа. Вологдаҟа
дрышьҭуеит, нас – Ленинградҟа. Усҟан ақалақь афашистцәа
акәшаны иҭаркхьан, мҩа заҵәык акәын иҟаз, уи Ладожтәи аӡиа
ала акәын. Уи инаркны Назыбеи дызлаз авиаполк /ПВО/
ажәҩан рыхьчон, аӷа иҳаирпланқәа рцәаара шырбалак еиԥш,
иҩышьҭԥрааны ирҿагылан ирабашьуан.
– Аибашьра – еибашьроуп, аха ажәҩан аҿы ҳаирпланла
аибашьра зынӡаск даҽакӡоуп, – сҳәеит сара, – аха изеиԥшроузеи усҟан аԥырҩы игәы, дҭахар ҳәа дымшәаӡои?
Дааччеит Назыбеи Гәыгә-иԥа.
– Аибашьра – еибашьроуп: ажәҩан аҿы уҭахар ауеит,
аҭабиаҿы уҭахоит, – иҳәеит иара. – Аибашьраҿы акәылӡтәы
танкгьы уазыхьчаӡом. Избанзар, аибашьра – еибашьроуп. Ус
шакәугьы, раԥхьаҵәҟьа аӷа «уишьцылаанӡа» иуцәуадаҩуп.
Агаӡа иоуп имшәо! Аха урҭ зегьы урызхәыцуа уалагар, аҩны
утәазар акәхоит. Аибашьра иалашҩкыз урҭқәа рызхәыцха
имаӡам. Аха агәы-гәуп, аибашьрагьы – еибашьроуп. Ажәлар
«аибашьра» рҳәеит – анахьгьы арахьгьы аибашьра!
Аибашьҩы идыруеит аибашьра закәу, мораллагьы дазыҟаҵоуп. Уи иԥсы ҭиноуп аӷа дшиҿагылоу. Раԥхьаӡа ҩынтәхынтә аӷа иҿагыланы иабашьра уадаҩуп: мыцхәы угәы
хыҭхыҭуеит. Ажәҩан аҿы аминуҭқәа роуп аамҭас иумоу, аха
аҵыхәтәан аӷа иҭархараҿгьы ахыхьчараҿгьы секундқәоуп
аамҭас иумоу. Уи аамҭа ухы иаурхәарц азы агәы аҭахуп. Ари
имариоу усӡам: уара иуҭахуп, аха уи аҩыза агәаӷь умаӡамзар?
Агәаӷь – уи иуциз акоуп. Аха нас ирласны уашьцылоит: усҟан
аӷа уаниԥыло угәы хыҭхыҭӡом. Уи инаркны аӷа иҭархароуп
узызхәыцуа, убасҟан ауп асекундқәагьы ишахәҭоу ухы
ианаурхәауа. Ус иҟоуп аԥырҩы иԥсихологиа.
Аԥырҩцәа абжьааԥнытәи русқәа иреиуан аҳәынҭқарратә
усзуҩцәа рымҩаԥгара. Назыбеи Гәыгә-иԥа иҳәеит А. Жданови
Л. Бериеи рыхьчара дшалахәыз.
– Ленинградтәи обком актәи амаӡаныҟәгаҩ, аполитбиуро
алахәыла А. Жданов официалтә визитла Финлиандиаҟа дцон.
1942 шықәсазы акәын. Уи аҵыхәала Бериа Москвантә дԥырны
дааит. Урҭ реицәажәара ашьҭахь, ҳполк акомандир адҵа ҳаиҭеит
Финлиандиа аҳәаа аҿынӡа А. Жданов ина-скьагара. Аеродром
аҿы ҳаԥшны ҳашгылаз машьынала дааин, дааҭыҵит. Ҳкомандир
диԥылан адырра ииҭеит иҳаирплангьы уи мҩаԥызгогьы хианы
ишыҟоу, нас аԥсшәа ааибырҳәеит. Ҳара, аруаҩ ишихәҭоу еиԥш,
ҳҽыриашаны ҳгылароуп, иаргьы ибоит днаскьазго шҳакәу,
аӡәаӡәала ҳнапы ҳамхны, дыххаччо аԥсшәа ҳаиҳәеит. Ипатреҭ
ала даадыруан, аха уажәы лабҿаба даабеит: кьаҿк, иааиланы,
ауаҩ қьиа, ауаҩы аамсҭашәа – ус ауп сгәынкылараҿы дшаанхаз.
Нас амҩа ҳақәлеит. А. Жданов дызҭаз аҳаирплан ҳаԥхьа игылан,
ҳара ҩыџьа ҳивагылан, аӡәы ашьҭахь дгылан. Финлиандиа аҳәаа
ҳаназааигәаха, ҳаԥшызар, х-ҳаирпланк ԥырны иаауеит. Урҭ дара
ртәылахь дымҩаԥызгараны иҟаз ракәын. Ҳанеи-зааигәаха,
ҳамҵәыжәҩақәа рҵысны ҳаибадырын, арахь ҳаахынҳәит, дара
ҳҭыԥқәа аанкыланы А. Жданов инаи-шьҭагылеит. Уи дхынҳәаанӡа Бериа дыԥшын, нас ихаҭа днаскьаагон. Урҭ ԥшрала
ишеиԥшымыз еиԥш, ҟазшьалагьы еиԥшымызт. Аԥсшәа ҳаҳәара
акәым, абарҭ уаауп ҳәагьы дааҳәны дҳахәамԥшит, ҿыцха
дышьҭаԥшуа акәын дышны-ҟәауаз, арахь дзыхьчо ҳара ҳауп,
иԥсы ҳнапы иануп…
Аибашьра – еибашьран, иҭахон аҳаирпланқәа, иҭахон
аԥырҩцәа. Азҵаара аақәгылеит Американтә аибашьыга
аҳаирпланқәа хәҳаны раагара, уи азы ҳаԥырҩцәа цаны
иааргар акәын. Ари ҭакԥхықәра дуун аҟынтә, аԥышәа змоу
рахьтә иреиӷьу алԥшаатәын. 45-ҩык рышьҭраны иахьыҟаз
рхаҭыԥан, 40-ҩык роуп иалрыԥшааз. Урҭ дрылан Назыбеи
Омаркьаҿ-иԥагьы. Уи 1943 шықәсазы акәын. Зегьы Москваҟа
иааргеит. Араҟа аиҳабыра рыдҵа шынарыгӡаша, ишцаша,
ишааша атәы рарҳәауан. Уи адҵа ҷыда убасҟак иҭакԥхықәран,
Иреиҳаӡоу акомандаҟаҵаҩ И. Сталин хаҭала днеин,
аӡәаӡәала рнапы рымхуа аԥсшәа реиҳәан, дрылабжьеит.
Ахьы зыхҭнырҵаз урҭ аҳаирпланқәа иреиҷаҳаны иааргарц.
Абасала, урҭ аиҳабыра рыдҵа анагӡараз амҩа иқәлеит.
Аԥырҩцәа рнаҩс аспециалистцәагьы ыҟан. Иахьнеиз мызкы
иазынаԥшуа атехника рҵон, иԥыршәон аԥырраҿы, иргәамԥхаз
мап ацәыркуан, еиӷьыз алрыԥшаауан.
Аҵыхәтәан амҩа иқәлеит, Алиаска иахыԥрааны акәын
ишаауаз. Апластмассатә бакқәа рымҵәыжәҩақәа ирыҵакнаҳан, абензин рҭаҭәаны, ианаҭаху акнопка инақәыӷәӷәон
аҟароуп – аҳаирплан абак бензинла иҩадырҭәуан. Абас зегь
рыла еиқәшәан. Асҟак иахьыхараз амашәыр ҟамларгьы
амуит: рҩызцәа аӡәы иҳаирплан каҳан, амҩахь дҭахеит,
егьырҭ зегьы еибга-изҩыда ихынҳәит.
Аџьынџьтәылатә еибашьра Дуӡӡаҿы ари аҭоурых хҭысқәа
ируакын, аԥсуа арԥыс уи дахьалахәыз, ҳәара аҭахума хьӡи-ԥшеи змаз акакәын.
– Аибашьра – еибашьроуп – еснагь ишәарҭоуп, аха иҟазма
шәыԥсҭазаара ашәарҭа ианҭанаргылахьаз? – сиазҵааит сара.
Назыбеи Гәыгә-иԥа дааччеит.
– Знык акәым, ҩынтә ракәым, хынтә ракәым…
– Убарҭ акакала ишәҳәар сҭахын, – ииҳәаз сгәы аархыҭхыҭын, – ииҳәарызеишь ҳәа снеизыԥшит. Ажәытә ԥырҩы
дааиԥхьхәыцит, 62-65 шықәса уажә аԥхьа дзықәшәахьаз
ахҭысқәа игәаларшәо.
– Аибашьра ҳалагылоуп, аԥырроуп ҳазҿӡоу, аха инабжьаршә-аабжьаршәны аинструкторцәа ҳаԥыршьа гәарҭон,
ҳҟазара ҭырҵаауан. Ус зны ҳшыԥыруаз аҳаирплан амца
акызаап, аха сара исбарҭаӡамызт: аинструктор саԥхьа дтәан,
уи иаԥхьа ауп амца ахьакыз. «Уԥа!» иҳәазаарын, аха сара
исмаҳаӡеит, иҟалазгьы збаӡом. Ииҳәаз саҳаз џьшьа, иара
дыԥеит, нас ауп иҟалаз анызбаз. Аҳаирплан еиқәсырхарц
иақәыскын, аха амца еразнакы иахаԥеит, ԥсыхәак сзаҭо
иҟамызт, нас саргьы сыԥар акәхеит. Адгьыл кыр сазааигәахахьан, апарашиут аатит, аха сахьлеиз сманшәаламхазт,
скаҳан, схы абаҩлаша ҵысит. Ҩы-мчыбжьаҟа сырхәшәтәуан,
нас еиҭа сҭыԥ ахь схынҳәит.
– Амашәыр аҳампал иалоуп рҳәоит, – сажәа ныбжьазгалеит сара.
– Аиеи, уи ишәарҭаз акы акәын, аха машәырлоуп
ишыҟалаз, – иҳәеит Назыбеи Гәыгә-иԥа, иарԥысра агәы
иманы. – Иԥсыда-инхада рҳәартә ажәҩан аҿы аибашьра
акырынтә сақәшәахьан. Аӡәаӡәалагьы акәымкәа, гәыԥ-гәыԥла
ҳанеибашьуазгьы ыҟан. Уажәы-уажә хланҵы иҭалон
аҳаирпланқәа. Уаӷа иакәзар гәахәа-цәаныррак уааимнадон,
аха уҩыза иакәзар? Аибашьра – еибашьроуп, урҭ рыҩбагь
еснагь еицуп, агәымшәарагьы аибашьра азҟазарагьы роуп
усҟан аԥыжәара зго. Ажәҩан аҿы, ишысҳәахьоу еиԥш,
аибашьра аамҭас иазоужьҭу минуҭқәоуп, урҭ рахьтә ԥшьбахәба секунд роуп ухы иаурхәо. Схы сырҽхәошәа иумԥхьаӡан,
аха аӷеи сареи ҳанааиҿаххуаз убарҭ асекундқәа ибзианы схы
иасырхәон, сыԥсы еиқәзырхозгьы убри акәын. Аибашьра
уаналашыҩклак угәы еиҭаԥаӡом, усҟан унервқәа убасҟак
иӷәӷәахоит, иаамуӡаргьы, хаха уижәланы, уҽидушьылартә
агәаӷьра уоуеит. Ҳаӷацәа убри агәаӷьра иҳамаз иацәшәон:
ҳанеизааигәахалак дара ҳаԥхьа зымҩа ицон. Уи ҳара ҳхы
ианаҳархәоз ыҟан, иварала иҭархара еиҳа иманшәалан.
Аибашьра иунарҵо рацәоуп, ҳаиҿагыланы ҳанеибашьуа
акәым, адгьыл аҿынтә ианҳаихсуагьы абзарбзан хы
ацәцашьагьы ҳаԥшаауан: ажьа еиԥш укәараҵаны ухы ухьчоит.
Аха зны сааигәа иҭҟәацыз абзарбзан хы аҟәырҷаха
сықәшәеит. Сыхәра ӷәӷәан, аха ичҳаны сҳаирплан егьамырхькәа исыртәеит. Мызкы иазынаԥшуа сырхәшәтәуан, нас
еиҭа сҩызцәа рахь схынҳәит.
Назыбеи Гәыгә-иԥа дааҭгыл-ааҭгыло ихигаз ахҭысқәа
игәаларшәо, ҭынч-ҭынч дцәажәон. Иара изы урҭ гәаларшәаран, сара сзы ҿыц аартыран, слымҳа кыдҵаны
сизыӡырҩуан, арахь хазы ахԥатәи ахҭыс сазыԥшын.
– Финлиандиоуп уи ахьыҟалаз, – иҳәеит ахԥатәи ахҭыс
ахь даниасуаз. – Моннергеим ихырӷәӷәарҭа ҳәа иахьашьҭаз
афронт ҳаҩнашон. Устәи аҳаирпланқәа ҳԥырхагамызт, аха
артиллериа ала ҭаха ҳарҭомызт, еиҳараӡак уахынла. Урҭ
ахьгылаз еилкааны адҵа ҳарҭон, рҭыԥ иқәаҳҵарц. Ҳаргьы
лассы-лассы абомба ласқәа «ааҳҩыҵракны» ҳцон, «рҿы
еихаҳкырц». Ус зны сахьцаз сҳаирплан аҵыхәа абзарбзан хы
ақәшәан, ихнажәеит, уажәшьҭа иахьысҭаху идәықәсҵо
ыҟамызт аҟынтә, сыԥар акәхеит. Уаҩ дахьнымхоз абнараҿы
стәеит. Шьамхахьы асы кажьуп, уабацо-уабаауа, узбода-узаҳауада?! Сыԥшызар, ахалаҭ шкәакәа рышәҵаны ашәаҩала
ажыжә-сыжәҳәа иаакылҟьеит ҩыџьа ахацәа. Изусҭцәада:
немеццәоума? финцәоума? Ҳара иаҳтәума? Акгьы сыздырӡом. Сыԥшуп, иҟало збап ҳәа. Урысшәала ианаа-цәажәа,
сыԥсы ааҭалеит. Агәҽанызаара ирымаз зеиԥшраз ала, «арҭ
партизанцәазар ҟалап» аасгәахәт. Минуҭқәак рышьҭахь
ашәаҩақәа кылырҟьаны иаарган, наҟ-ааҟ исывагыланы
срыманы ицеит. Ауаа ахьынхо ҳаннеи, ҩнык аҿы снаргеит.
Ҭакәажәык лымацара дынхон, фин бызшәала акы наларҳәан,
нас урысшәала иаацәажәеит: «Ҳара ҳпартизанцәоуп,
ушьҭахьҟа умҩа ылаҳхаанӡа ара уҟаз». Урҭ Ленинградтәи
аобласт аҿы инхоз финцәан. Ԥшьы-мыш рышьҭахь иааин
сыргеит. Еиҭа ашәаҩала акәын сшыргоз. Сара иԥсыҽны
саланыҟәон азы, дара наҟ-ааҟ исывагылан сымҩаԥыргон.
Сгәырӷьеит ҳа ҳтәқәа санрықәшәа. Аха сгәырӷьара башазаарын, уара учарҳәаҩуп, уабаҟаз уажәраанӡа ҳәа сыҭҵаара
иалагеит. Уи ҽнак акәым, ҩы-мыш ракәым, хы-мыш ракәым!
Аҵыхәтәан сызԥыхьашәаз апартизанцәагьы аларгалеит уи
«сус» аҭҵаара. Ажәакала, аҵла иалыҩрны амаҭ зыцҳаз
сиҩызахарц акгьы сыгымхеит. Даргьы ирдыруан иҟалаз
шыҟалаз, аха «рмаҵуратә уалԥшьагьы» нарыгӡон.
Иахьа урҭқәа џьаҳшьоит, ҳара иахьа аиубилеи анымҩаԥааго уи ҳақәыӡбарым, аха усҟан Ар Ҟаԥшь /ус акәын
Асовет Ар рзы ишырҳәауаз/ ҩ-мцакы ирыбжьагылан: аӷа
иганахь алеи акомандирцәа рганахь алагьы. Аӷа уиҿагыланы
ушеибашьуа уҭахар, ихьӡын-иԥшан, ифырхаҵаран, аха
укомандир лаԥшыҵашәарак ааиоуны, ауставгьы агәхьаа
мкыкәа, ихы иааҭашәаз узиур, ҭакԥхықәрак аӡәгьы дақәиршәомызт. Избанзар, уи ус ажәала хыхьынтә азин иман.
Аибашьра иалашҩкны иҟаз рзы, уи имариаз усын. Иџьоушьаша, усҟан акәым, иахьагьы уи ииашан ҳәа зҳәауа ыҟоуп.
Убарҭ роуп азакәандара ҟазҵаз, иахьа Сталин ибаҟақәа
ықәыргылатәуп ҳәа азҵаара шьҭызхуагьы дара роуп.
– Ауаажәларратә ԥсҭазаара иадкыланы иугозар, аибашьра
ахаҭа закәандароуп, аха аибашьҩы, аԥсадгьыл ахьчаҩ
закәандарыла изныҟәара, уи чарҳәароуп, аӷа игәырԥса
уқәшәеит ауп иаанаго, – сҳәеит сара, сгәы иалырсны. – Сара
исаҳахьеит ус еиԥш закәандарыла иҭахазгьы шыҟоу,
иагьшмаҷҩым.
– Иҟан, ишԥаҟамыз?! – сажәа днаԥыҩлеит Назыбеи Гәыгә-иԥа. – Исҳәап уажәшьҭа, 60 шықәса рышьҭахь изысымҳәарызеи, схаҭа салаԥшны избахьан ус еиԥш иҟаз
азакәандара, насгьы иҟам иахьа уи зырҿиаз асистемагьы, уи
иахагылаз аԥызагьы. Ар рҿы иҟан ҩ-мчрак: акомандири
акомиссари. Акомандир адҵа анҭижьуа акомиссаргьы инапы
анызар акәын. Уигьы акәым, аполитикатә зҵаараҿы акомиссар аԥыжәара иман, уи акомандир дизымҵааӡакәа ихы
иааҭашәаз ҟаиҵон: аибашьҩы дҭактәума, дышьтәума, ихала
иӡбуан, акомандир иакәзар дшәаны ус зыҟоуҵазеи ҳәа
ҳәашьа имаӡамызт, избанзар, акомиссар дзызҵаауаз, бӷас
имаз аиҳабыра хазын, уи Бериа дызхагылаз аусбарҭа акәын.
Ус анакәха, еилкаауп урҭ зусҭцәаз. Ари уҳәансҳәаным, хаҭала
сызлаԥшыз ауп. Иахьа хәлаанӡа Ленинград аблокада ацәаҳәа
ҳахыкәшо ақалақь ҳахьчоит, аӷа аҳәаа дыхҳажьуам, нас уаха
аблиндаж аҿы аԥсшьараз ҳанышьҭалалак иаакылсны,
иреиӷьыз аԥырҩцәа, еиҳараӡак уи аҽны аӷа иҳаирпланк
ҭазырхаз, дааҳалганы дыргон. Иҟан урҭ ахьыршьуаз аҭыԥгьы:
усҭҵаара иҟамкәа, усыӡбара ыҟамкәа, инеигәыдҵаны
дыршьуан. Ҳәара аҭахума, хыхьынтә уи аӡәгьы ирыдиҵомызт,
аха азин рыман ус аҟаҵара. Избан ҳәагьы уаҩ дразҵааӡомызт,
зегь ауеиԥшыз, ахәымга иакәын ус ҟазҵоз, уи ала ихаҭа
дыгәрагахон, ачын иоуан, акариерахь имҩа ааиртуан – ус
ауми хыхь иқәтәаз ахәымгацәа уахь ишхалаз! Сара ахаан
дысхашҭуам убас злахьынҵа дырцәгьаз сҩыза гәакьак. Уи
аҽны аӷа иҳаирпланқәа ҩба ҭаирхеит, ауха ҳанышьҭала
дааҳалганы дырган, инеигәыдҵаны дыршьит. Ус шаҟаҩы!
Иуасымҳәеи, иреиӷьыз ҳарԥарцәа ракәын иҳалганы иргоз!
Ҳаирпланк анҭаҳархалак ҳшәаны аблиндаж аҿы ҳанзымԥхьоз
ыҟан, ҳаиҵахьшәашәа аҳаирплан ҳҭатәаны ианаҳхаагоз ыҟан.
Аҵыхәтәан Сталин ихаҭагьы еиликаазар акәхап, аха
иҟарҵашаз ҟарҵахьан. Америкаҟа ирышьҭуаз 45-ҩык
аԥырҩцәа ҟазацәа рзалымԥшааит. «Шәара шәоуп иалрыԥшааз, сара уаҳа аӡәгьы дсымаӡам!» – иҳәеит иҽырҟәымшәышәны, ҳара даныҳԥылоз. Урҭ шԥаҟамыз, иҟан
зықьҩыла, аха Бериа икомиссарцәа рыԥсы иарҭахьан
акәымзар. Убасҟан ауп урҭ акомиссарцәа анықәыргазгьы.
Аԥсҭазаара адәахьала аҵкыс аҩнуҵҟа иагәылаԥшны
избахьаз, иагьыздыруаз, уи ахаара аиҳа, ашара знырхьаз
ажәытә фицар, «аԥарда» маҷк иаартны, уи ахәымгара
сналаирԥшит. Сара исаҳаз ааџьасшьеит, аха изџьашьатәузеи: Бериа Москваҟа данаарга, раԥхьа нап зларкыз
ар роуми! Усҟан аполковникцәа инадыркны Асовет Еидгыла
амаршалцәа рҿынӡа 70-ԥҭ процент Ар Ҟаԥшь ирхагылаз
ндырҵәеит! Гитлер ари анибоуп данҳақәлаз. Аха уи ала
азакәандара аҵыхәа ԥымҵәакәа, Бериа иҵыхәакцәа изҿыц
иаҿын. Аа уи иалҵшәахаз: Гитлер бжьы-шықәса деибашьуан,
даҵахеит, 9 миллионк ар ицәҭахеит, Сталин ԥшьы-шықәса
деибашьуан, даиааит 28 миллион ҭахеит. Хынтә рыла
еиҳаны! Ишԥаҟалеи ас?! Ҳақла иаҳҳәозар, ажәлар рыԥсадгьыл рыхьчеит, аиааирагьы ргеит, ажәлар раӷацәа
шырхагылазгьы. Ари трагедиа дуӡӡан…
– Аибашьраҿы жәытәнатә аахыс ахаҵара аԥхьа идыргылон, ахаҵара – хаҵароуп, аха аибашьҩы иику абџьари
дзықәтәоу атехникеи ирыҵаркуа рацәоуп, – ҳаицәажәара
аибашьра апроблемахь иааиазгеит. – Уи аус аҿы аӷеи шәареи
шәымчқәа шԥаҟаз? Шәҳаирпланқәа иреиӷьзи?
Дааиԥхьхәыцит ҳамҭакы, сызҵаара аҭак аҟаҵара шицәуадаҩу удырратә.
– Уи азҵаара ирҳәахьеит, ирыҩхьеит, урҭ зегь сара
иабаздыруеи, аха сзықәтәаз аҳаирплан зеиԥшрази сзабашьуаз аӷа иҳаирплани зымдыруази! Ирԥшқашәа исҳәозар,
раԥхьатәи ҩы-шықәса аӷа иҳаирпланқәа аԥыжәара рыман.
Сара раԥхьа МИГ ҳәа изышьҭаз сақәтәан, нас исырҭеит ҭыԥк
змаз аистребитель. Ашьҭахь сақәтәан Американтә иааҳгаз
Аерокобр – Р-39. Уи сзықәтәахьаз зегьы иреиӷьын. Иуниверсалыз еибашьыга ҳаирпланын: аҳауаҿы аӷа иабашьраан
иманшәалан, ҳаирпланк мҩаԥгатәызар – уаҟагьы иманшәалан, иаҭаххаргьы ԥшь-бомбак аагәыҵакны иахьа-ҭахыз
иганы икарыжьуан. Ажәакала, аӷа иҳаирпланқәа раҵкыс
хараӡа еиӷьын. Ҳара ҳконструкторцәагьы ҭынч итәамызт: ҿыцк
ҳзаацыԥхьаӡа уаанӡатәи аҵкыс еиӷьын. Ус ҳшааи-шааиуаз
ҳара аԥыжәара ааго ҳалагеит. Аԥыжәара аагон хыԥхьаӡаралагьы. Иҟан убри аҩыза ахҭыс. Ҽнак жәа-километрак
иҳаракны иаахалеит аӷа иҳаирплан-ԥшыхәҩы. Уаанӡа
ахалара усҟан иуадаҩын, аӷа дзықәгәыӷызгьы уи ауп. Аполк
акомандир сҩызаки сареи адҵа ҳаиҭеит иҭыԥ дықәаҳҵарц.
Ҳадҵа нагӡаны ҳаныхынҳәы, аӷа иҳаирплан адгьыл аҿы алҩа
еиқәаҵәа ахылббы абылра иаҿын. Абасала, ажәҩан аҿы ҳара
аинициатива анаага, уажәраанӡа аиԥш, ажәыларақәа мап
рыцәкны, аӷацәа рҽааныркылеит. Аистребитель иақәтәоу
аԥырҩы, егьырҭ аԥырҩцәа дызлареиԥшым, аԥхьа иргыланы
уи махашьахала дыӷәӷәазароуп, иӷәӷәазароуп уи имахәҿақәа.
Иаӷа диҿагыланы иԥсыда-инхада ҳәа даниабашьуа уи
дзеиԥшроу анкьатәи аибашьҩы иоуп: изнапык ала аҳәа кны,
егьи инапала ахыхьчага акәылӡы кны еибашьуаз. Аӷа
уивагьежьны, иԥсырҭа ԥшааны иҭархара уанашьҭало,
уҳаирплан арҵәира-архынҳәра убасҟак иуадаҩуп, укапан
аҵкыс еиҳау аштанга шьҭухуазар аҟара иџьабаауп, аха
«ишьҭухроуп», ианузышьҭымх, уаҵахоит. Ус анакәха, уаӷа
иаҵкыс уиааирц азы, аштанга шьҭызхуа аспортсмен иеиԥш,
уазыҟаҵазароуп. Уи аԥырҩы ида аӡәгьы издыруам. Аха ҳара
ҳаҷкәынцәамзи, ҳазыҟаҵан, ҳмахәҿа ӷәӷәан, ҳамч ақәхон уи
иацыз ауадаҩра. 186-нтә аӷа иабашьраз схалахьан, аӷа
иҳаирпланқәа ԥшьба ласышьҭхьан хаҭала. Гәыԥ-гәыԥла
ҳаиҿагыланы ҳанеибашьуазгьы ыҟан. Усҟан фба еицҭаҳархеит. Иҟан агәыԥ иҭаҳархоз аныбжьаӡуазгьы, ма
акомандир ихьӡала ианҭарыҩуаз… Аибашьра аҽанеиҩнаша,
ҳтехника еиӷьын, аԥышәагьы ҳауит, усҟан еиҳа ҳхы
ҳақәгәыӷуан, ҳаибашьрагьы алыҵшәа еиӷьын, уи аԥыжәара
шҳамаз аҵыхәанӡагьы инаҳагӡеит. Насгьы хыԥхьаӡаралагьы
ҳара кырӡа ҳанеиҳаха, ажәҩан зтәыз ҳара ҳакәын. Уи
мораллагьы ибӷаԥҵәаган аӷа изы.
– Еснагь Ленинград акәызма шәахьеибашьуаз? –
сиазҵааит сара.
– Ленинградтәи аблокада анԥаажәагьы ҳархәҭа уа
иааныркылеит, ҳшеибашьыцгьы ҳаибашьуан. Аҵыхәтәантәи
аибашьраан 1945 март 5 рзы аӷа иҳаирпланқәа иҳажәлоз
ҭаҳархеит, уи ала ихҳаркәшеит Ленинград ахьчара. Уаантә
ауп Америкаҟа ҳшырышьҭызгьы… Исгәалашәеит даҽа хҭыск.
Американтә ҳшаауаз Свердловск ҳтәеит, ауха уа ҳаанхон.
Аруаа рзы ресторанк ыҟан, ахәылԥаз уахь ҳцеит. Убраҟа сгәы
иҭамкәа, игәы иҭамкәа машәыршәа ҳаиқәшәеит аԥырҩы Азиз
Аҩӡбеи сареи. Ҳгәыдеибакылт-ҳхыдеибакылт, иара сџьеишьоит, сара дџьасшьоит. Қыҭак ҳшалҵыз, ҳаныхәыҷқәаз
аахыс ҳшеибадыруа анаҳҳәа, ҳҩызцәа иџьаршьеит. Азиз уаҟа
аҳаирпланқәа ԥызжәоз специалист дуны дыҟан. Афронт ахь
дцаны деибашьырц иҭахын, аха убри иҟазараз даанкылан
дрыман, доурышьҭуамызт. Ауха ҳаидтәалан акраҳфеит,
акраажәит, аиааира аагарц аныҳәаҿа шьҭаҳхит. Аԥсни аԥсуа
жәлари рныҳәаҿа ҳкит. Иџьеишьеит ҳкомандировка атәы
аниасҳәа, дагьсыҳәеит ҳкомандир иасҳәарц, ҳахьцо дҳаццарц
шиҭаху. Уи дақәсыршаҳаҭын, аха Азиз икомандир мап икын
доуимышьҭит. Агәра ҳиргеит архәҭаҿы уи дзыԥсахуаз аӡәгьы
дышимамыз. Аҳаирпланқәа рԥышәараҿы Азиз дҟаза дуун.
Аибашьра ашьҭахь, 60-тәи ашықәсқәа ралагамҭаз авертолиот
арԥырраҿы адунеи аҿы арекорд ҿыц шьақәиргылеит. Уи
ашьҭахь машәырла дҭахагәышьеит.
Сара дызбахьан Азиз Аҩыӡба. Санстудентыз акәын,
адунеитәи арекорд ҿыц анышьақәиргыла, мызқәак рышьҭахь
ҳаинститут аҿы иԥылара ыҟан. Исгәалашәоит Азиз ишьақәиргылаз арекорд ирмарианы ишаҳзеиҭеиҳәоз. Уи аиԥылара
мҩаԥигон, ажәа бзиагьы ихиҳәааит ҳарҵаҩ ду Аргәын Ҳазараҭ
Шьаҳан-иԥа.
Сара сизыӡырҩуан Назыбеи Гәыгә-иԥа, иагьџьасшьон,
ажәҩан аҿы аӷа иҿагыланы иабашьуаз, хаҭала аӷа иҳаирпланқәа иакымкәа, иҩбамкәа иҭазырхахьаз, Асовет Еиҳабыра
рыдҵа ҷыда анагӡара иалахәыз аԥырҩы иахьа уажәраанӡа
ҳажәлар дахьырзымдыруаз. Уи ианашьоуп аорденқәа:
«Краснаиа Звезда», «Отечественнаиа Воина» III-тәи
аҩаӡарақәа, хыԥхьаӡара рацәала амедалқәа. Имаҷмызт аԥсуа
ԥырҩцәа Аџьынџьтәылатә еибашьра Дуӡӡа иалахәыз,
ахаҵарагьы аазырԥшхьаз. Иаҳгәалаҳаршәап иахьа урҭгьы:
Қьаазым Агырба, Виктор Аргәын, Мери Аҩӡ-ԥҳа, Дмитри Осиа,
Азиз Аҩӡба, Михаил Аџьба, Шамил Ԥалба, Шамил Аҟәсба
уҳәа ирацәаҩны. Аха Назыбеи Омаркьаҿ-иԥа урҭ рсиаҿы
дыҟаӡам, уи иааирԥшыз ахаҵарала асиа агәҭаҵәҟьа данызарц
шихәҭоугьы. Аха уи иахьа ҳажәлар дрыздырӡом. Ажәлар
ракәым, иқыҭауаа Ешыраагьы ирыздырӡом уи ифырхаҵара.
Аибашьра дшалахәыз, дышԥырҩыз ауп ирдыруа. Саргьы ус
акәын дшыздыруаз. Аџьынџьтәылатә еибашьра Дуӡӡа
иалахәыз аӡәы иаҳасаб алоуп сиҿцәажәарц зысҭаххаз. Аха
сызқәымгәыӷуаз ажәабжь ансаҳа, иџьашьаны сиазҵааит, абри
еиԥш афырхаҵаратә биографиа шәыманы, арахь аӡәгьы
изымдыруа, ас ишԥаҟалеи ҳәа.
Дааԥышәырччеит Назыбеи Гәыгә-иԥа, уи аҟара зҵазымкуа
уск ҳалацәажәозшәа.
– Аӡәгьы дысзымҵааит, нас схала ицәырганы исҳәарызма,
сшеибашьуаз ауаа идшәырҳа ҳәа, – иҳәеит иара. –
Ҳаибашьит, аиааира аагеит – убри акәын аус злаз. Ԥсуак
иаҳасабалагьы суалԥшьа насыгӡеит, схы смырԥхашьеит.
Анцәа иџьысшьоит, сеибганы схынҳәит. Сара сзы ихадаз
абарҭ ракәын. Ус сҳәеит ҳәа, агазеҭқәагьы сырнырҵахьан
Қарҭ аус анызуаз, аха уаҟагьы сусура акәша-мыкәша акәын
ирыҩуаз. Аибашьра сшалахәыз атәы рҳәеит, аха сахьеибашьуаз-егьиуаз аӡәгьы иҭимҵааит…
Аиеи, Қарҭгьы аус иуан. Уи шыҟалаз ус ауп. Назыбеи
Омаркьаҿ-иԥа аибашьра ашьҭахь, 1946 шықәсазы, аподполковник ичын иманы, ԥхьатәара дцеит. Иқыҭаҿы дахьааиз
атоннельқәа рыҟаҵара иаҿын, араҟа аусура далагеит. Уи
иусура иашьашәалаз ашьхаратә институтгьы дҭалан,
латәарада аҵара иҵон. Изанааҭҵәҟьа маркшеидеруп. Ешыра
амраҭашәарахьтәи атоннель ахи аҵыхәеи реимадара апроект
ҟаҵаны аусура напхгара азиуан. Абасала аҵарагьы иҵеит,
апрактикагьы бзианы иоуит.
– Иџьоушьаргьы, аибашьра аантәи сзанааҭ араҟа
исыхәеит, – иҳәеит Назыбеи Гәыгә-иԥа. – Аҳаирплан аҿы
аштурман изанааҭи атоннель аҟаҵараҿы амаркшеидер
изанааҭи акоуп. Ус иҟоуп амшын аҿгьы: алоцман иоуп аӷба
мҩаԥызго. Сара уажәы сымшынуаҩхаргьы лоцманроуп
занааҭс иалысхуа, – иажәа алаф ахь иниаигеит Назыбеи
Гәыгә-иԥа.
Абасала, адгьыл аҿтәи изанааҭгьы бзианы иахьидыруаз
иабзоураноуп Қарҭҟа дшагаз, Аԥсны атоннельқәа рыҟаҵара
аныхдыркәша, уаҟа аметро аҟаҵара нап адыркуан, аԥышәа
змаз ауаа рҭахын. Уи ҟаҵаны иалгаанӡа, 17 шықәса уаҟа аус
иуан, нас иԥсадгьыл ахь дхынҳәит.
Ари ҳаицәажәараҿ Назыбеи Гәыгә-иԥа аҵыхәтәан
исеиҳәеит аџьашьахәы. Сара сзы иҵабыргыҵәҟьаны, уи
аибашьра аҭоурых аҿы исмаҳацыз џьашьахәын. Уи ахҭыс
ҟалеит Ленинград аблокада аан.
– Ҽнак анемеццәа адырра ҳарҭеит, қьаад бӷьыцк
каҳаршәуеит, азин ҳашәҭ ҳәа, – уи ажәабжь цәыригеит хаҭала
иалахәыз аӡә иаҳасабала. – Азин анроу, иԥырны иааин,
аконверт кадыршәит. Иаахыртны ҳаԥхьазар, зны ҳарччеит,
нас ҳаршанхеит, аха иаҳәоз агәра угартә иҟан: ҳаӷацәа адуель
ахь иҳаԥхьон! Аиеи, аиеи, адуель ахаҭаҵәҟьа! Аибашьра
ахаҭа дуельми, аха уажәтәи афашисттә идеологиа иацәтәымыз рыцҳаратә ҟазшьан – уи ауп агәҽанызаара ҳазҭазгьы,
уигьы акәым, ари ахҭыс ацензура иҵәахны изамазгьы убри
азакәын. Иџьоушьаша, адуель ахь дара хаҭала иҳаԥхьон:
ухьӡ, ужәла, уҳаирплан аномер – зегь рҳәон. Мап укыр,
уаҵахеит ауп иаанагоз. Аклассикатә дуель шыҟаз еиԥш!
– Шәара зегь хаҭала шәабардыруаз?! – иџьашьаны
сиазҵааит.
– Ҳаибадыруан , ибзиаҵәҟьаны ҳаибадыруан! – иҳәеит
иара дԥышәырччо. – Дареи ҳареи лассы-лассы ажәҩан аҿы
ҳаиқәшәалон, уа еиҳа уеибадыруеит, адгьыл аҿы аасҭа.
Аиқәшаҳаҭра излаҳәоз ала, раԥхьатәи аибашьра ахьыҟалоз
ҳара ҳажәҩан аҿы акәын. Хә-минуҭк еибашьуан, аӡәгьы
дзымиааир, доус рҭыԥқәа рахь ихынҳәуан, нас дара рганахь
акәын иахьеибашьуаз. Схаҭа исықәшәеит уи аҩыза ааԥхьара,
исабашьраны иҟаз анемец ԥырҩы хаҭала дсыԥхьеит адуель
ахь. Асекундант дсыцырҵан, ҳҩаҵԥрааны ҳҿынаҳхеит, иаргьы
исекундант дицны даауеит. Ажәытәтәи аԥҟара шыҟаз
еиԥшҵәҟьа! Ҳанеизааигәаха, ҳамҵәыжәҩақәа рҵысны аԥсшәа
ааибаҳҳәан, ҳнеивыԥрааны ҳаахынҳәын, ҳаижәылеит.
Ҳаижәылеит абжьааԥны ҳанеибашьуаз еиԥшҵәҟьа! Ҳаирпланла аибашьра ус ауп ишыҟоу: хаха уижәланы дузҭархаӡом. Ҳанааиҿаххлак, иацымҵакәа, иагмыжькәа, ианаамҭоу
уивагьежьны ишьҭахьҟа уисроуп – нас уара дутәуп! Аха уи
иаргьы имдыруеи: ишьҭахь уеимырхакәа, уара ушьҭахьҟа
аиасра иҽазикуеит. Абас ҳшеиқәҵәиашоз аамҭа цан,
ҳсекундантцәа адырра ҳарҭеит, адуель аанкылоуп ҳәа. Нас
ҳхынҳәны ҳҭыԥқәа рахь ҳааит. Аҩбатәи ҳаиндаҭлара
мҩаԥысуан дара рганахь ала. Хә-минуҭк ҳара ҳзы хә-сааҭк
ыҟан! Аха усгьы еиндаҭларан, избанзар, араҟа аҟазара акәын
аус злаз, абџьар иаҳкыз аасҭа. Ҟазарала ҳаиҟаран, уи ауп
ҳзеиҭахазгьы.
Исаҳаз ажәабжь саршанхеит, ҭоурыхла издыруаз адуель,
аибашьра аан ицәырганы, насгьы уи атрадициа иқәныҟәаны
иахьеибашьуаз.
Адуель ахаҭа зхылҿиааз ахьӡи ахьымӡӷи роуп, уи хаҵароуп
ҳәа иԥхьаӡан. Афашистцәа ракәзар, ахаҵара аасҭа урҭ
игыгшәыгқәаны акәын ишаадыруаз, рхымҩаԥгашьалагьы ус
акәын ишыҟаз. Ус анакәха, ҳара ҳтәқәа злақәшаҳаҭхазеи ҳәа
сиазҵааит сара.
– Ҵабыргуп уи аибашьра азакәан иаҵанакӡомызт, – иҳәеит
Назыбеи Гәыгә-иԥа, аха уигьы еибашьрамзи, аформа хазын
акәымзар. Насгьы уи ахҭыс аибашьра иадҳәалаӡамызт,
абжьааԥынтәи усын, еиндаҭларак аҳасабала акәын ишымҩаԥаагоз. Ажәакала, дареи ҳареи ҳԥибашәон: аибашьраҿгьы, ахаҵараҿгьы, азанааҭ азҟазараҿгьы. Ус акәын, аха
усҟан аӷа иҳаирплан узҭархар, аибашьраҿ иҭаурхазар еиԥш
иԥхьаӡаны, ухьӡала иҭарыҩуан, уҵԥраарагьы аибашьра
иахырԥхьаӡалон, «боевоҟ вылет» ҳәа иԥхьаӡаны. – Сара
аибашьра ахы инаркны салахәын, шаҟантә сыҵԥраахьаз
здыруада, уи зқьыла иҟан, аха, ишысҳәахьоу еиԥш, адҵа
соуны аӷа иабашьразы 186-нтә схалахьан. Урҭ рахьтә иҟан
аӡәаӡәала ҳанхалоз, иҟан хҩы-хҩыла уи азвено ахьӡын. Иҟан
хԥа-ԥшьба звено ҳанеицхалоз – уи аескадрилиа ахьӡын.
– Урҭ зегьы шәеимадан?
– Ҳәара аҭахума! Азвено аҿы акомандир дыҟоуп,
аескадрилиаҿгьы – уи иоуп зегь акоманда рызҭо.
– Шәара хаҭала командирс шәҟарҵахьазу? – сиазҵааит
Назыбеи.
– Аиеи, командирсгьы сҟарҵахьан: азвено аҿгьы,
аескадрилиаҿгьы. Уи иҭакԥхықәра дууп. Ухала уаныҟоу
иубаргуи, аха хԥа-ԥшьба звено анапхгара рыҭара мариаӡам.
Аха аибашьра ахаҭа иунарҵоит аибашьышьагьы, акоманда
аҟаҵашьагьы. Ауаҩы иԥсҭазаараҿы зегь реиҳа аибашьра
игәымбылџьбароу ԥышәоуп. Башамашагьы акәым, усҟан
ауаҩы аԥсреи абзареи дрыбжьагыланы ауп аԥышәара
дшахысуа. Ауаҩы зқьышықәсала аибашьреи амыҟәмабарақәеи дрылааӡоуп, убри аҟынтә уи ԥсихологиала
дазыҟаҵоуп: аԥсҭазаара ауадаҩра дҭанаргылар, ма аԥсра
абла лассы-лассы дҭанарԥшуазаргьы – ирласны дрышьцылоит. Ус иҟоуп ауаҩы иԥсабара. Уи сыԥсҭазаара аԥышәа
иснарбаз ауп. Шаҟа ирласны уашьцыло аҟара, иулымшашагьы улшоит, ухгьы ухьчоит. Алахьынҵа ыҟоуп
рымҳәои, – уигьы агәра згоит. Згәы цаз инасыԥгьы цоит
рҳәоит, аибашьраҿы угәы анца, умаџьанахоит, уабџьаргьы
еибагаӡом. Аԥырҩы иаҟара уи аӡәгьы издырӡом. Шәааиҿаххит, иаҳҳәап, уаӷеи уареи, маҷӡак угәы анааиҭаԥа… Уи атәы
уасҳәахьеит, еиҭасҳәом. Аԥсҭазаара кыр саҟьеит, зныкымкәа-ҩынтәымкәа аԥсрагьы абла сҭаԥшхьеит, аха урҭ зегьы
срыцәцон, ус сгәалашәараҿы иаанхеит аҟароуп – уи анцәа
иџьысшьоит! Санышьҭыԥраауаз: «Сыԥсадгьыл сыхьчоит,
уара уоуп сзықәгәыӷуа, усхылаԥшып», – сиҳәон анцәа…
60 шықәса уажә аԥхьа иҟаз аибашьра аан хаҭала
дызлаԥшыз иибаз, дызлахәыз ахҭысқәа, мшаҽны еиԥш,
еилыхха иҳәон акы аҵкыс акы џьашьахәны. Сара иџьашьаны
сизыӡырҩуан, иџьасшьон ииҳәоз, дџьасшьон изҳәозгьы. Хыхь
ишысҳәахьоу еиԥш, 35 шықәса ҵуеит ари ауаҩ дыздыруеижьҭеи, аха исыздыруамызт хьӡи-ԥшеила иҩычоу уи
ибиографиа, машәыршәоуп ишыздырызгьы. Иҵабыргыҵәҟьаны, афырхаҵа уааигәара дыҟазаргьы, ихы уирдырӡом,
уи дгәаҭатәуп, дцәыргатәуп. Ус иҟан аибашьра дуӡӡа ашьҭахь,
ус иҟоуп уажәтәи ҳаибашьра ашьҭахьгьы. Урҭ рфырхаҵара
ҳажәлар рфырхаҵаратә ҭоурых ауп, ус анакәха, урҭ
ԥшаалатәуп, иӡыргалатәуп, уи ҳара иҳуалԥшьазароуп, дара
рыԥсадгьыл ахьчараҿы руалԥшьа шынарыгӡаз еиԥш.
Назыбеи Омаркьаҿ-иԥа аҭаацәара далалеит Ленинградтәи
аблокада аан. Уи иԥшәма Валентина Новгородова дара
рырхәҭаҿы медеҳәшьас аус луан, лаби лашьеи уаҟа
аибашьраҿы иҭахахьан. Урҭ рыԥсҭазаара анеиларҵа инаркны,
Назыбеи иԥшәма иԥсы даԥшәманы дизыҟалеит. Аибашьра
аан еиԥш, аибашьра ашьҭахьгьы. Иара усгьы ҭыԥк аҿы
ԥсахрада анхара лахьынҵас имамызт: имыҟәмабараз
аибашьра ашьҭахь Аԥсныҟа даныхынҳәы, зны Шыцкәара
дынхон, нас – Афон-Ҿыц, Қарҭ, еиҭах Шыцкәара. Адҵа ахьиоу,
данеибашьуаз еиԥш, иҽааибыҭаны амҩа днықәлон. Уи
мызктәи командировкамызт, аха ахаҵа изы имариоуп, ҩыџьа
ахәыҷқәа змоу аԥҳәыс лзы лассы-лассы анхара ҭыԥқәа
рыԥсахра имариоу усмызт. Аха Валентина Дмитри-иԥҳа
данқәыԥшыз аахыс дзышьцылаз днықәныҟәаны, лыԥшәма
еснагь гәыла-ԥсыла ҩызара изылуан. Мап, уи дыҩнԥҳәысны,
ихәыҷқәа рааӡара мацара акәмызт, лыԥшәма дахьцозаалак-дахьаауазаалак дарӷьажәҩаны дивагылан, иԥсы даԥшәманы.
Уи ус шакәыз здыруан, аха еиҭах агәра згеит иареи сареи
ҳаиҿцәажәара аан. Лыԥшәма хҭыск даналацәажәоз,
ицәбжьахоз, ма ибжьаижьуаз амаҷ-саҷ иажәа днаԥыҩланы,
лара ихалырҭәаауан, лыԥшәма ицеибашьуаз иҩызцәа
аӡәаӡәала илдыруан, рыхьӡи рыжәлеи ҳәаны дрыхцәажәон,
хыхь ҳазлацәажәоз азакәандарақәа, мшаҽны еиԥш, лхы-лгәы
иалырсны акәын ишылҳәоз. Валентина Дмитри-иԥҳа даара
илҭахын Аиааира амшныҳәа аԥылара, аха уи лахьынҵас
илмоугәышьеит: абри ҳаиҿцәажәара акьыԥхь иазсырхиахьан
еиԥш, иаалырҟьаны лыԥсҭазаара далҵит. Ари гәалсра дун
илзааигәан дыздыруаз зегьы ҳзы. Лыԥшәма иакәгәышьоуп
зегь реиҳа изқәыӷәӷәаз, аха аибашьреи агәаҟреи иӡдыржәхьоу, уи адәахьала уиаҟара инимырԥшит: «Иҟоуҵари, аӡәы
аԥхьа дцоит, аӡәы ашьҭахь дцоит», – иҳәеит аҟароуп. Иԥшәма
лылымкаа аныҳәа аԥылара ихы ахибаауазаргьы, Назыбеи
Гәыгә-иԥа ҳиқәныҳәап ихәҭа ӷәӷәа злоу Аиааира амш ду игәы
бзиа, ихы бзиа даԥылартә, изеиӷьаҳшьап анаҩсгьы агәабзиара ӷәӷәа, уи инацҵаны ақәра ду, ақәра наӡа.
Мшаԥы мза 2005 ш.
Аџьынџьтәылатә еибашьра Дуӡӡа ашықәсқәа раан акәын.
Исгәалашәоит, ҳдиректор Наталиа Михаил-иԥҳа Бигәаа,
есшәахьа ҳаурокқәа ҳшаарылгалак, дыццакы-ццакуа,
газеҭқәак лҩыҵракны, ажәлар реизарахь лҿыналхалон. Уигьы
дук ихарамызт, ҳашкол анаҩс еиҿкаарак амамкәа, ашьаҟа
рацәа аҵаӷӷа, амарда зыҽкыдкылашәа игылаз аусҳәарҭаҿы
акәын. Уаҟа ажәлар (шамахамзар, зегь быргцәан) рлымҳа
кыдҵаны, аибашьраҿтәи ажәабжь ҿыцқәа ирзыӡырҩуан, нас,
шьоукы мақаруа, шьоукы ныҳәа-ныԥхьо, аууҳәа иааилалон.
Ус, реизарахь иниасуан.
Сара иахьагьы сыбла дыхгылоуп ҳдиректор Наталиа
Михаил-иԥҳа. Уи аӷьеҩ-аӷьеҩҳәа данцәажәоз, лыбжьы ҿацаӡа
игоз ианыԥшуан аӷа ицәымӷреи агәышьҭыхреи. Убри азакәын
уи ажәлар рҿы лнеира гәыхыҭхыҭрала изазыԥшыз, еиҳараӡак
– радиок иазымӡырҩуаз, газеҭк изамыԥхьоз абыргцәа. Уи
ажәабжьҳәаҩы лхаҭа ашәы лхьыссы илшәын: ааигәакәын
лашьеиҳаб иԥсӡы зҳәоз ашәҟәеиқәаҵәа анырзааз.
Убасҟан лассы-лассы Наталиа Михаил-иԥҳа илазҵаало
саҳахьан: «Володиа иҟынтә ааигәа шәҟәы шәоухьоума?» –
ҳәа. Лашьцәа даҽаӡәгьы аибашьра дыҟазаарын, уи иакәын
зыӡбахә рымаз.
Аибашьра анеилга ашьҭахь дхынҳәит Володиа зыхьӡыз.
Усҟан ауп саргьы раԥхьаӡа данызбаз. Абар, уи аахыс
ҩажәиԥшьба шықәса ҵуеит, аха иахьагьы исхашҭӡом уи арԥыс
шаҟа илахь еиқәыз, деибганы дахьыхынҳәыз азы агәырӷьара
ихы-иҿы ианубааломызт. Иашьа илымкаа ихы ахибаауеит
ихынҳәра ҳәа рҳәо акырынтәгьы исаҳахьан. Иашьа имацара
ауиакәхыз.
Сара иахьа уажәраанӡа ишыздыруаз, Володиа аибашьра
дцаны дааит, иҟалап бџьарк аӷа иқәкны иахьҭдырҟьоз
дақәымшәазаргьы ҳәа акәын. Уи сизымхәыцӡацызт еибашьҩык иаҳасабала. Сышхәыцуаз уаҩы гәыбылҩык, қьиак,
анхара бзиа избо, аҭаацәара ссир аԥызҵаз аӡәы иаҳасабала
мацара акәын.
Хԥаҟа шықәса уажәаԥхьа Володиа дычмазаҩхан, Москваҟа
дыргеит. Уаҟа уи Аџьынџьтәылатә еибашьра дахьалахәызи
аибашьраҿы илшаз афырхаҵарақәеи раҳаҭыр азы, дышьҭарҵеит Ленин иорден змоу Москватәи актәи аме-дицинатә
институт И. М. Сеченов ихьӡ зху аҿы.
Ишьапы дықәгылт. Москваҟа даныргоз дызбаз иқыҭауаа
ари анраҳа ихарымҵеит. Абжьааԥны еиԥш, Володиа дҿаԥхаҿаччо рыбла данабоуп, лакәс ианыршьа… Аибашьра амца
иалҵхьаз дырҩегьых дацәырыхьчеит уи изыннажьыз
аӷаанџьгьы.
Сара убри инаркны сгәы иҭаскит Володиа аибашьраҿы
илшаз афырхаҵарақәа еилыскаарц.
Володиа ҩы-шықәса ихыҵуан Аԥсны Асовет мчра
анышьақәгылоз. Иазҳауан, иӷьацон аҿыц аамҭа, уи дацеизҳауа, есааира дарԥысхон Володиагьы.
Дәырԥшьтәи быжьклассктәи ашкол даналга, аҵара
изацымҵакәа, иқыҭаҿы даанхеит. Усҟан Дәырԥшь иахьа еиԥш
иауҟахыз. Аколнхарақәа еиҿыркааижьҭеи шықәсқәак ракәын
иҵуаз! Иззеилымкаауаз рацәаҩын аколнхарақәа раԥхьаҟа
ироураны иҟаз анарха. Ачаи акәзар, знапы иакуази иамкуази
еиҟараны, убарҭ ашықәсқәа раан акәын ианыларҵоз,
избанзар, аҵара змамыз анхацәа ракәым, анапхгацәаҵәҟьа
рыԥхыӡ иаламшәозаргьы ҟаларын, убри ачаи иабзоураны,
рқыҭа абас атәыла зегьы ирдыруа знымзар-зны иҟалап ҳәа.
Усҟан Володиа дназлаз аҿар ирылшоз рацәан. Урҭ роуп
ашкол аҿы аҵара зҵоз, урҭ роуп аҿатә ԥсҭазаара ҩнапыкла
изкыз, ақыҭагьы иалазырҵәоз, урҭ роуп аԥсҭазаара ануадаҩзгьы ажәлар зырлахҿыхуаз, ргәы шьҭызхуаз. Аныҳәақәа
раан урҭ рҽыбӷаҟазара дарбан иамеигәырӷьоз! Урҭ рымацарагьы ракәым, ҳ-Аԥсадгьыл аҳәаақәа зыхьчоз асовет ҿар
рыгәҭа игылан ари ақыҭа иалҵыз арԥарцәагьы. Убас, иқәра
анаҵанак, 1939 шықәсазы, ақыҭантәи акомҿареидгыла
амаӡаныҟәгаҩыс дшыҟаз, Володиа Бигәаа арра дыргеит. Убри
нахыс ҩажәа шықәса ирҭагылаз арԥыс қәыԥш иԥсҭазаараҿы
иҟалоит аетап ҿыц: акадртә арратә маҵура, аибашьра,
инеиԥынкыланы быжь-шықәса ҳ-Аԥсадгьыл ахьчара…
Володиа дызлиааз аҭаацәа–ҭаацәа дуун: ԥшьҩ-еишьцәеи
хҩыеиҳәшьцәеи. Раб заа дрыԥхеит. Аха уи дара ннамкылеит
аҵара ацҵаразы: ҩыџьа аиҳәшьцәа рҵаҩцәоуп, аишьцәа аӡәы
диуриступ, егьи дагрономуп. Реиҳабӡа, Заабеҭ, Аҟәатәи
арҵаҩратә институт аҩбатәи аҭыжьраан афизика-математикатә факультет даара ибзиоуп ҳәа далгеит. Уи ипатреҭ
иахьа Аԥснытәи аҳәынҭқарратә музеи аҿы икыдуп.
Володиа, ар рахьынтәи сшаахынҳәлак, сҵара иацысҵоит
ҳәа игәы иҭакны инацәақәа шхаирҟәалоз, ихынҳәра
аҵыхәтәантәи амзақәа рҿы иааихьан еиԥш, аӷа хәымга ҳ-Аԥсадгьыл дақәлеит. Иалагеит Аџьынџьтәылатә еибашьра
Дуӡӡа. Абџьар шьҭазҵахьаз ишьҭырхуан, изымкыцыз иркуан,
ихьчатәын Аԥсадгьыл, ихьчатәын ахақәиҭра, ихьчатәын
ҳаԥсҭазаара ахаҭа.
Аџьынџьтәылатә еибашьра Дуӡӡа ахы инаркны аҵыхәанӡа
забџьар кны иагәылсыз дреиуоуп Володиа Бигәаа. Уи
дзықәшәаз, дызлаԥшыз еиҭаҳәашьагьы амам, уи ҳҽагьазаҳкрым, аха урҭ рахьтә хҭыск, ҩ-хҭыск ҳарзыӡырҩып. Ажәа
иаҳҭап иара Володиа ихаҭа.
Баша ирҳәом «Ауаҩы иақәшәашьа ихаҵашьоуп» ҳәа.
Усҵәҟьоуп ишыҟоу аибашьраҿгьы. Уцеит аибашьра, аха
афырхаҵара згап ҳәа заа иӡбаны уауцахуа, аӷа ицәмӷра, игәаӷ
угәы ҿкааны уамоуп. Уи ауп аԥсра уаԥызгалогьы, уи ауп акыр
улшаргьы иулзыршо. Сеидроу, исықәшаҳаҭымхо дыҟазаргьы,
аха аӷа ицәымӷра еиҳау ауаҩы дзыреибашьуа мчы ыҟоуп ҳәа
сыҟам. Уазхәыц: қалақьк, ма қыҭак ахы иақәиҭаҳтәит.
Иаабозеи, иҳаҳауазеи уа ҳахьнеиуа? Аҳәса, ахацәа – ауаа
иахьырбаша, иахьраҳаша рыхқәа хьыхәхәа икнаҳауп… Ашьа
зланы иҟаз, еиҳарак аҭыԥҳацәа, тәра Германиаҟа иахганы
иргеит. Миллионҩыла аҭаацәа еицәхдырҟьеит, иразҟыдартәит. Шәышықәса абиԥарақәа рхы-рыԥсы ақәҵа идыргылаз ақалақьқәа ицәыббылӡа, еилаԥыххаа, ахәшәбылфҩы
рылшәшәо еилажьуп; ԥсра зқәым ажәлар рдоуҳатә культура
аазырԥшуа абаҟақәа ртәы зҳәахуада!.. Урҭ шырацәаҳшьоз,
наҟ ҳнаскьацыԥхьаӡа ауаа хәаҽны агазтә камерақәеи
иахьырбылуаз акрематориқәеи цәырҵуа иалагеит… Арҭ,
адунеи иазымдыруаз, миллионҩыла ауаа нзырҵәоз фабрика
хлымӡаах еиқәаҵәан. Абарҭқәа зегьы тәымк дааины, уара
уҩны, уԥсадгьыл аҿы уанақәиршәалак, еиҳараӡакгьы урҭ
урылаԥшны ублала ианубалак, нас изеиԥшрахараны иҟоузеи
уцәымӷра, угәаӷ?!
Исгәалашәоит, хыхь еиқәысыԥхьаӡаз ахлымӡаахқәа зегь
шысзымдыруазгьы, Аҩадахьтәи Кавказ ала аӷа ддәықәланы,
Аԥсны ашәарҭа ӷәӷәа ианҭаиргыла, сгәалаҟара зеиԥшраз.
Сара сеиԥш акәхап Кавказынтә ицаз зегьы ргәалаҟара шыҟаз.
«Дышьтәуп аӷа, алажә еиԥш инеигәыдҵаны! Даанкылатәуп,
дырхынҳәтәуп аӷа!» Абарҭ роуп ухы иҭагьежьуа. Аибашьра
ушалагылоугьы, аԥсра уаназымхәыцӡо ыҟоуп. Мамзар, ишԥа!
Аӷа дазааигәахеит уахьиз, уахьааӡаз, узлыҵыз ажәлар
ахьықәынхо, уԥсадгьыл. Ишизымгара агәра ганы уҟоу? Аԥсны
еиԥшызма уи игәыҵиҳәахьаз! Аамҭала акәхон, аха иара уи
шԥоубаз! Уҩны, угәара, угәыла, уҭынха… Урҭ зегьы
зықәшәараны иҟоу уара заа иубахьеит. Уажәшьҭа угәаӷ
еиламшын!..
1943 шықәсазы акәын. Ҳар рышьҭахьҟа инрыжьхьан Волга
ахықәи Кавказ ашьхақәеи рҿтәи аибашьра дуӡӡақәа. Урҭ
ирыҵаркуаз рацәан: аибашьра аԥышәа, агәалаҟара ҳаракы,
набыцрак зқәымыз аиааираз агәыӷра.
Маи мзазы, аӷа ахырӷәӷәарҭа ԥжәаны, Курскҟа ихы рханы
джәылеит ҳәа адырра ҳауит. Адҵа ҟаҵан аӷа иаанкыларазы.
Убри аамҭазы аштаб ахь исыԥхьеит. Усҟан ссержантын, аполк
аҟны аимадара аҟәша сеиҳабын. Сахьнеиз исарҳәеит аӷа
итыл аҿы, еимадарак рымаӡамкәа, баталионк шынхаз.
Абаталион хы-мыш ҵуан уахь иҟоуижьҭеи, рхабар ҳәа акгьы
рыздырӡомызт. Адҵагьы акәымкәа, исазҵааит ишәылшарыма
афронт аҳәаа шәхыҵны, абаталион ахьыҟоу иԥшааны,
ҳаимажәдарц ҳәа…
Ҳхыҵит аҳәаа, аха иуԥшаауада: ацәҳәыра, абна, ацәҳәыра, абна… Иҟоуп ҳәа ҳгәы ахьҩауаз ала ҳашнеиуаз,
ихараӡаны гәыԥҩык ар рцәаара аабеит, аха иалудыраауеи
изусҭцәоу урҭ: ҳара ҳтәқәа ракәу, ҳаӷацәа ракәу? Арахь
аланарԥшыгалагьы ҳаиқәшәам.
Сҩызцәа ус расҳәеит:
– Сара снаскьаны еилыскаауеит, ицәгьахар – шәхы
шәахәа!
Абжакы сҳәазауа, абжакы сҽырхәаны санырзааигәаха,
иаузымдырхуаз, ҳара ҳтәқәа ракәын, даргьы сгәаҭаны,
сызусҭоу рзымдыруа исзыԥшуазаарын. Сҩызцәа рахь снапы
ҟьаны, сыҩт дара рахь…
Иаразнак ҳархәҭеи дареи ааимаадеит. Абаталион
акомандир иҳәеит иҟаз-иныз, рҭагылазаашьа зеиԥшраз.
Анаҩс иҟаҵатәыз азгьы иоуит адҵа…
Абри аамҭазы, ҳаимадарала аӷа ҳаԥба икызаарын,
аминомиот ҳгәыдиҵеит. Сара ателефон атрубка слымҳа
иахьадкылаз, ҳааигәа ахқәа иԥжәаз акы аҟәырҷаха ҩаахан,
иԥыххаа ицеит. Уамашәа иубаша, схы-сҿы арцаҳә-цаҳәра
аҷыдарахаз, уаҳа егьсмыхьӡеит. Аха анаҩс лыԥхала
сзалымҵит акәымзар, еиҭа зҿааирхаз анааԥжәа, суаҭәа
ашшара иақәшәан, иаахнажәеит…
Абаталион аҭыԥ рыԥсахыр акәын, сара усгьы схы сахәо
сыҟамызт, сыхәра ҿаҳәаны сҩыза Косоуров (Москватәын
иара) симаны амҩа дықәлеит.
Аԥсра аӡәгьы иҭахӡам, аха ауаҩы убас еиԥш аҭагылазаашьа данақәшәо ҟалоит, ихала аԥсра дақәша-ҳаҭхартә…
Ҳаргьы убри аҩыза агәаҟра ҳҭашәеит. Ашьа ӷәӷәаны
исыцәцеит, амла ҳакит, аӡба ҳакит, ҳкарахеит. Абарҭқәа
анеицыла, урҭгьы ирҷыданы, схьаа аныӷәӷәаха, арахь схы
сзамыхәауа, сеидараны сҩыза саниоу, иаԥсышәоуп ҳәа
акәымкәа, иасҳәеит:
– Аӷа дааигәаны дыҟоуп, ҳаԥба усгьы икхьеит, илаԥш
ҳааҵашәар, ҳҩыџьегь ҳҭаирхоит, еиӷьуп, ус акы ҳҭашәаанӡа,
сныжьны ухы угар.
Ус еиҳа ишеиӷьу агәра ирганы иасҳәеит, аха сҩыза
Косоуров дысзымӡырҩит.
– Аибашьра – еибашьроуп, – иҳәеит иара, – нас ҳаиҩызцәазар, дҵак еицынаҳагӡозар, аӷа итыл аҿы ҳамала ҳаҟазар,
избан хаз-хазы аԥсра ҳзаԥылара?! Еиҳараӡак ҳадҵа
наҳагӡахьеит, ҳашьҭахьҟагьы адырра раҳҭахьеит, иаур –
иауит, иамургьы, аҩсҭаа ихәхаша, иамуит!..
Ауаҩы агәаҟра данақәшәалак, амбатә илшозаап! Усҟан уи
сҩыза илшаз, уажә саназхәыцлак, ԥхыӡушәа сгәы иабоит.
Симаны аҳәаа данхыҵ, заа адырра злаҟазала, аҳаирплан «У-2» ҳзыԥшын. Саашьҭкәыцәаан аҳаирплан сынҭарҵан,
сдәықәырҵеит Воронежҟа…
Сара иахьагьы адәы сықәзаара зыбзоуроу сҩыза гәеицамк
Косоуров иоуп, аха уи инаркны ҳаицәхҟьеит, ҳаицәхҟьаӡеит
иареи сареи. Аибашьра ашьҭахь, иахьа уажәраанӡагьы, кыр
сҽысшәеит, аха ихабар ҳәа егьсмаҳаит…
Абри зыӡбахә сҳәаз адҵа анагӡаразы исанашьан Аеҵәа
Ҟаԥшь аорден.
…Ар Ҟаԥшь, Волга ахықәан Гитлер ир анеилаԥырххаа
нахыс, аӷа аԥсеивгаха имҭо ажәылара иаҿын. Курсктәи
аибашьра ашьҭахь алашәгьы еилыкка ибо далагеит зышьҭра
ихыршәланы идәықәлаз аӷа ир уаҳа бӷааиҵыхшьак рымаӡамкәа ишыҟалаз. Уажәы аӷа ҳтәыла иқәцара мацара акәмызт
гәҭакыс иҟаз – ҳихьӡаны инырҵәара, уаҳа ибӷа изеиҵымхуа
иеилаԥыххаара акәын. Ҳауаажәлар инирҵәоз рзы, ҳ-Аԥсадгьыл аԥхасҭа ду иеиҭаз азы ашьоура згәы иҭымхоз
аӡәгьы дыҟамызт. Наҟ ҳнаскьацыԥхьаӡа есааира ицәырҵуан
уи игыгшәыгра, игәылшьапра, ихлымӡаахра. Урҭ зегьы гәаӷ
еиларшыган. Арахь хазгьы аӷа иконцлагерқәа ирҭажьыз
Европатәи ажәларқәа иреиуаз ауаа ргәынқьбжьы ҳаҳауан…
Убарҭқәа ирҷыданы, шамахамзар, дыҟамызт еибашьҩык
изааигәаз амца қьоуқьад аӡәы дызцәаламӡыцыз, ма ихабар
имаҳауа аӡәы дыззаламыз. Урҭ ирымаз агәаӷ еиҳараӡак сара
ибзианы издыруан.
Сыхәны Воронеж санышьҭазгьы, сашьеиҳаб Заабеҭгьы
саргьы асалам шәҟәқәа шҳабжьысыц иҳабжьысуан. Уи усҟан
Москватәи Арратә академиа дҭан, иара уа сшыҟаз далгеит
даараӡа ибзианы. Дшаалгаз еиԥшҵәҟьа Ленинградтәи
аблокада аԥжәаразы ицоз ар дрылан еибашьра дцеит. Уи
инаркны уаҳа ихабар ҳәа акы смаҳаӡеит. Еилкаан ҽеи
шыҟамыз. Зашьа дызҭахым дызусҭада, аха сара уи аӡәы
диласҵомызт. Схаҿы исзаагомызт, мамзаргьы исызидкыломызт уи акы ихьт ҳәа, аха иабаҟоу дыбжьаӡт, ихабар
ҳәа акы саҳаӡом…
Сыхәра шӷьаз еиԥш, схынҳәит сызлаз ар-хәҭахь. Араҟагьы
сҩызцәа гәакьацәагьы, Косоуров инаиркны, еиҳараҩык уаҩ
дсымбаӡеит. Убарҭқәа зегьы анеицыла, сгәы шаҟа исыхьыз
уажә аҳәара сцәуадаҩуп, егьсызҳәом. Ус акәын зегь шыҟаз.
Сышхынҳәыз еиԥшҵәҟьа аҳәара аныҟасҵа аԥшыхәрахь
сиаргеит, ишдыру еиԥш, ари иагьшәарҭоуп, хадара злоу
ҳәагьы иԥхьаӡоуп аибашьраҿы. Сара араҟа сҟарҵеит
аԥшыхәцәа рывзвод акомандирс.
Смоленсктәи аобласт Сурож-Смоленски ҳәа изышьҭаз
қалақь хәыҷык алемсаа рҽаларԥсны иркын. Ҳархәҭа зныкҩынтә жәылара ицеит, аха иамуит. Уажәшьҭа иаҭахын аӷа
имчқәа зеиԥшроуи ихырӷәӷәарҭақәа ахьыҟоуи реилкаара.
Авзвод аҿы иҟаз 30-ҩык аԥшыхәцәа ҳцеит. Ҳаԥба анырк,
аԥшыхәрахь ҳауҟахыз, аиҿахысра ҳалагеит, ҳаргьы уи акәын
ҳаззыԥшыз, ҳавзвод зегьы зцазгьы уи азакәын: ҳҽааибаҳҭан,
хьаҵрак ҟамҵакәа аӷа раԥхьатәи итраншеиа аагеит. Знык
аҽкыдкыларҭа анҳау, нас ҳаҽҳарӷәӷәеит, аухантәарак
ҳартиллериа ҿааихак ҟамҵакәа иаҳхыкны хысран изҿыз.
Ашарахь ахы анарха инаркны, зыԥсы еиқәхаз алемсаа
ақалақь ааныжьны ацара иалагеит. Ҳаргьы аҵыхәтәан
иаанхаз ҳрылахысуа ақалақь ҳналалеит. Ҳара ҳашьҭахь ауп
ҳар аннеи. 30-ҩык рахьтә 7-ҩык ҳауп инхаз, егьырҭ ҭахеит,
убарҭ быжьҩык ҳауп ақалақь хәыҷы раԥхьа иалалазгьы.
Саргьы еиҭа абраҟа сырхәит.
…Великие Луки ҳәа иахьашьҭоу ааигәара акәын. Қыҭак
аҿы, еидыслара ӷәӷәак ашьҭахь, ҳар мхьаҵыр амуит,
избанзар, уи ҟалеит ҳгәыҳҽанӡамкәа, аӷа иаҳа излаизыманшәалаз ала. Абри аамҭаз сара сахьыҟаз хәдырԥарашәа иҟан, ҭәархырҭан. Ахысра анеихсыӷь ашьҭахь,
сыԥсы ааивгашәа сыкәша-мыкәша снаԥшы-ааԥшит, аха уаҩ
дсымбеит. Макьана зегь рҽырԥсны иҟазаап ҟасҵеит. Ус аамҭа
кыр аныбжьыс, инаскьагашәа, ихьынааӡа еиӷыржәжәа
икажьыз аҭәа-чаҟәа сҽавакуа снаскьаны, адырԥара сынхыԥшны сыԥшызар, абар ассир ахьызбо: алемсаа, аӷа усгьы
хара дхьаҵит ҳәа, равтоматқәа кны рҽеиҵых, иқәланы
иаауеит. Аҭәа-чаҟәа сҽавасырԥсит. Автомат ауп бџьарс иску,
гранатақәакгьы сымоуп, аха урҭ зхәарҭеи! Абри аамҭаз,
сыԥшызар ҩыџьа ҳаруаа иреиуаз иқәыԥш-қәыԥшӡа астанок
иану пулемиотк рҳәазо ирыманы иаауеит. Урҭ ирбаӡом наҟтәи
алемсаа шааиуа, алемсаагьы дара рбаӡом. Сыбжьы
рықәсырган, снапы сҟьеит, уахь шәабацои, ишәку арахь
ишәыманы шәааи ҳәа. Урҭ сажәа ҩбарымтәит, ирҳәазо
иааргоз апулемиот ирласны ирыманы, сара сҿы иааит.
Раԥхьа ахысра ҳара иаҳтәын, избанзар, ҳара урҭ
ҳарбаӡомызт. Ус иагьыҟаҳҵеит: раԥхьа иааиуаз ианрылаҳҵа,
аҭәа еиԥш ирхны илышьҭаҳҵеит. Нас, иаанхази ҳареи
аиҿахысра ҳалагеит. Ҳаиҿахысуан сааҭки бжаки. Уи рбон
акомандаҟаҵаҩцәа рпункт аҿынтәигьы. Ус, ҳархәҭагьы
ҳахьӡеит.
Абратәи аибашьраҿы афронт сааҭки бжаки иахьнаҳкылази
астратегиатә ҵакы змаз аҳабла ахьаагази рзыҳәан Иреиҳаӡоу
акомандаҟаҵаҩы хада иҿынтә хаҭала аџьшьара сыҭан.
Усҟан исхыҵуан 24 шықәса».
Володиа Бигәаа иажәабжь араҟа ихимыркәшеит. Уахыки-ҽнаки рыла уи иҿынтә исаҳаз рацәаӡоуп. Хыхь ишысҳәахьоу
еиԥш, сара араҟа ианысҵаз хадара змаз акык-ҩбак роуп.
Ирацәоуп, ирацәаӡоуп исзанымҵазгьы. Убарҭ иреиуоуп:
1943 шықәса ҽаҩраҭагалан азы, агенерал-маиор Горпунов
командирс дызмаз 76-тәи Кавказтәи ашьхатә-хысҩцәа
рдивизиа, Харьков азааигәара аӷа дрыкәшан иҭеикит.
Ашәарҭа бааԥс иҭашәеит адивизиа, агенерал Горпунов
раԥхьа днаргыланы. Аухаҵәҟьа иалыршаны иҭгатәын. Ари
адивизиа аҭгара аҵак ду шамаз еиԥш, анагӡарагьы даара
иуадаҩын, ишәарҭан. Убас шакәызгьы, инагӡан хырԥашьа
змамыз абри адҵа. Володиа Бигәаа дназлаз 12-ҩык
аибашьцәа, ауха бнала амҩа ԥшааны, уи абна ахықә зыхьчоз
џьаҳанымтәи рынырцә мҩа инықәҵаны, адивизиа ҭырган,
ахырӷәӷәарҭа ркит…
Аӷа уаҳа бӷааиҵыххак имҭакәа дышнарцоз, Минск
иаахыкәшан, 330 нызқьҩык акы аарылымшаӡакәа иҭаркит.
Убарҭ, аӷа ир рымҩа ԥҵәаны иҭазкуаз, дрылан Абигәаагьы…
Убас еибашьрала мацара Одернӡа днаӡеит. Уа днаӡаанӡа
еиуеиԥшымыз афронтқәа рҿы фынтә дкаҳаит, фынтә
дышьҭырхит, фынтә агоспиталь аҿы дыхәшәтәны ишьапы
дықәыргыланы, абџьар иркны, ирхәҭа дырхьырыгӡеит.
Убарҭ аибашьрақәа раан иааирԥшыз агәымшәареи
афырхаҵареи рзы аиҳабыра рҿынтә ианашьан аорденқәеи
амедалқәеи фба.
Уажәы, абасҟак зхызгаз, Кавказтәи ашьхақәа инадыркны
Одернӡа зшьа абжак каҭәоу, ԥыхьатәи агвардиа асержант
аиҳабы, иахьа иколнхаҩу Володиа Бигәаа иашҭа ҳнықәԥшып.
Ииашахәҵәараӡа, иҭбааҭыцәу уи иашҭа иҭылашаауеит
акәаскьа ҳарак ӷьаз-ӷьазуа. Акәаскьа – кәаскьоуп, сасааирҭоуп, иахьатәи аамҭа иақәнагахаша ҩнымаҭәала аҩнуҵҟа
хиоуп. Уи иааҩсуа еиқәычаԥа даҽа хыбра лаҟәык авагылоуп.
Адәахьала уахьахәаԥшуа мацара излазуҳәарызеи уи
маҵурҭоуп ҳәа! Уа иқәгылоуп арадиодкылага, ателевизор,
архьшәашәага кҿагылоуп, аҿаԥараҿы – аҽыкәабарҭа. Иара
убас х-метрак раҟара анышә жны, аӡын иахьыԥхарроу, аԥхын
иахьыхьшәашәароу бетонла ичаԥаны иҟаҵоуп иҩцара. Ашҭа
иаакәыршаны шәырла еижәхашьшьыла иҟоуп. Иарбан
шәырхку араҟа иумбо! Урҭ зегьы, аԥсуа ҵәа-ҵла хаккалақәа
алаҳамҵозар, Володиа иоуп еихазҳаз, изааӡаз. Урҭ зегьы
анхаҩы иԥхӡы иалҵыз малуп – ауаҩы игәы зырҭәуа, ибла
зыргәырӷьо амал.
Ари агәараҭаҿы иҟоуп хәы змаӡам даҽа мал дуӡӡакгьы.
Цәыш-ԥҳа Зинеи иареи ирхылҵыз ахьыбҿар, рԥацәеи
рыԥҳацәеи роуп. Урҭ ари агәараҭа аԥшӡареи, агәамчи,
анхареи иамоу ирышьаҭоуп.
Ишаабо еиԥш, Дәырԥшьтәи арԥыс Володиа Бигәаа ишьа
баша икамҭәеит. Уи иҩызцәеи иареи икарҭәаз ршьа цқьа ауп,
ҳ-Аԥсадгьыл зегь аҿы еиԥш, Европа зегьы аҿгьы миллион
ҭӡыла, Володиа иҭаацәа реиԥш, рхы иақәгәырӷьо, аразҟы
рыманы иахьа иҟазҵаз.
  Бигәаа Володиа изку абарҭ ацәаҳәақәа анызҩуаз,
иара дызлахәыз аибашьра еилгеижьҭеи 24 шықәса ҵхьан. Уи
аахыс 36 шықәса ҵуеит. Ари аамҭазы ахҭыс дуӡӡақәа
ҟалахьеит: 28 миллионҩык рхы зқәырҵаз аимпериа дуӡӡа,
хҩык ахацәа рхы ааидкылан, анаҩстәи алахьынҵа ӡбаны,
ашампан ҩы ржәит, иныхҭәаланы. Уаҳа аӡәгьы ихы хәыцкгьы
алымшәеит, ҵыскгьы «ҟәырҭ» амҳәеит. Иџьашьахәуп аиашаз,
Адунеитәи аибашьра дуӡӡаҿы аиааира згаз аҳәынҭқарра
дуӡӡа, ас ирмариаӡаны иахьеилаҳаз. Имариахеит, избанзар,
милаҭ рацәала еилаз уи аҳәынҭқарра ахыб ала еидыргәагәаланы акәын ишеибыҭаз. Уи аидыргәагәала конституциала ишьақәырӷәӷәан, хыхь ирӡбоз ҵаҟа иҟаз рзы
изакәанын, ажәлар аӡәгьы дразҵааӡомызт, гәынамӡарак зҳәаз
Сибраҟа акәын имҩа ахьхаз. Ажәлар маҷқәа рлахьынҵа
џьныш закәанла иӡбан: иааргәамԥхар, иааидыҳәҳәаланы
џьаҳанымҟа идәықәырҵон. Абасала, ари адгьыл аҿы
аҳәынҭқарратә џьаҳаным зырҿиаз аџьныш ихаҭа аҵыхәтәан
анарцәытәи аџьаҳаным даназца, уи ишьҭанеиуаз кыр
аиҭакрақәа ҟарҵеит, аха амилаҭ зҵаара иаламкьыскәа ус
иаанрыжьит. Ус иаанхеит «демократическиҟ централизм»
зыхьӡыз антидемократиатә закәангьы: хыхь аиҳабыра рҿы
ирӡбоз ҵаҟа иҟаз рзы изакәанын. Еиҭах ҿаҳаҿымҭран! Уи
аимпериа ӷәӷәан бџьарла, адәахьала аӡәы дзаламкьысуа
иҟан, аҩнуҵҟала акәын иахьуашәшәыраз: армаӷьырма
еибыҭаз ари аҳәынҭқарра зықәгылаз ауасхыр хәарҽхахьан,
убри азоуп ирмариаӡаны, абоуражә еиԥш, изеилаҳазгьы. Уи
ахыбгалара згәы иалоу рацәоуп, еиҳараӡак ашьа каҭәаны уи
еиқәзырхаз ажәытәтәи аибашьцәа. Игәы иалоуп Володиа
Бигәаагьы – уигьы ишьа абжа Урыстәыла икеиҭәахьан. Аха
аҳақ – ҳақуп: уи аҳәынҭқарра гәнаҳала еиҵаҟәаҟәан,
шьаӡагәаӡала иҭәын. Ҵабыргуп, аҵыхәтәантәи ажәашықәсақәа рыла иҟаҵаз абзиарақәагьы рацәан, убри амацара
иахаанугьы ргәы ахьыбылуеит, аха урҭқәа зегьы уажәшьҭа
иҭоурыхуп, аҭоурых обиективла ахәшьара анаҭап, иаҳҳәап
уи иаҳәогьы. Ҳара аԥсуаа ҳзы уи зыбжа шкәакәаз, зыбжа
еиқәаҵәаз ҳәынҭқарран…
Володиа даҽа еибашьракгьы ихигеит – убригьы акәын
Аԥсназы иџьынџьтәылатә еибашьраз. Иԥшьоу Аԥсадгьыл
ахьчара Володиа иԥа еиҵбы ихы ақәиҵеит. Ажәытә еибашьра
уигьы даҵгәеит, зегь реиҳа игәыҿкаагаз аҵеи иҭахара ибӷа
азмырхәаӡеит Володиа. Уи дҭаацәарамызт, аӡәгьы диҭнымхаӡеит, аха аб гәынкылагас имоу: иԥа иԥсадгьыл ахақәиҭра
ихы ақәиҵеит!
Аџьынџьтәылатә еибашьра Дуӡӡа 60 шықәса ахыҵра
аиубилеи Володиа Бигәаа даԥылеит ихатә ныҳәак еиԥш. Ус
ауп иагьшыҟоу: уи иԥсҭазаараҿы иреиӷьыз фы-шықәса аиҭеит
уи ахақәиҭреи ахьчареи. Иахьа уи ҳзеиԥш ԥсадгьыл ыҟам,
ҵабыргуп, аха усҟан уи хьчатәын, иагьырыхьчеит! Урҭ рыгәҭа
игылан ҳажәлар рҵеицәа, ахьӡ-аԥшагьы ргеит. Ҳҵеицәа-фырхацәа дыруаӡәкын Володиа Михаил-иԥа Бигәаагьы. Урҭ
рфырхаҵара иахьа иҭоурыхуп, аха уи аҭоурых ду аҿы аԥсуаа
рҵеицәа «Ахацәа-рхацәа – Афырхацәа!» ахьырзырҳәаз иахьа
ҳара ҳазгәдууп, ҳагьрылаҽхәоит.
Абраҟа зыӡбахә сҳәарц сгәы иҭоу ахаҵа иԥсы ҭам иахьа,
аха уи ауаҩ иахьагьы, анаҩсгьы ихьӡ ҳҳәартә, ихьӡ ззымдыруа
дырдырра иаԥсаз аӡә иакәын. Уимоу, сара агәра ганы сыҟоуп,
уи ибзиаӡаны дыздыруан ҳәа иҟазгьы ишырзымдыруаз уи
дзакәыҵәҟьаз.
Сара уи дыздыруан 1945 шықәса раахыс. Ҳәара аҭахума,
дыздыруан ус ихьӡи ижәлеи рыла.
Исгәалашәоит, аибашьра еилгахьан, ҽаҩраҭагаларан
изаамҭаз. Ҽнак Хәаԥтәи аусҳәарҭа иааҭалеит ҩыџьа ахацәа
еицны. Урҭ аҩыџьа рахьтә ҳара ашколҷкәынцәа руаӡә
дҳаздырӡомызт. Мшаҽны еиԥш иахьагьы дызбозшәа сгәы
иабоит: деиқәҷаб костиум маҭәала деилаҳәаны, пакы, аукы,
иџьымшьқәеи ибла ԥыџқәеи ааҟәашны. Ари дызбаз аусҳәарҭааи ҳарҵаҩцәеи зегь еиханы иԥылан, иеигәырӷьаны
аԥсшәа иарҳәон: шьоукы ҩызак, қәлак иаҳасабала, даҽа
шьоукых – иԥхашьа-ԥхаҵо, ибла ахԥшылара рзымгәаӷьуа.
– Ари Гәажәба Ҳаџьараҭ иоуп, – иҳәеит ҳҩызцәа руаӡәы,
ибжьы ныҵакшәа. Сара еразнакы иаасгәалашәеит ҩ-мчыбжьаҟа рышьҭахь ар рахьынтә дхынҳәит ҳәа иӡбахә
шрымаз. Иагьааџьасшьеит ар рымаҭәала дахьеилаҳәамыз,
медал заҵәык иадамхаргьы иаԥхьа иахьаркымыз, избанзар,
уажәраанӡа ар рахьынтә ихынҳәуаз ус акәын ҳара ишаабалоз.
Ҳара иҳаҳахьан Гәажәба Ҳаџьараҭ дфицаруп ҳәа, нас
аибашьра ахы инаркны иагәылсыз ауаҩы ҳамҭак имамкәа
ишԥаҟалеи?!
Ҳаџьараҭ Гәажәба аибашьраз дауихыз, афицаррагьы
занааҭс иалызхыз дреиуаӡамызт. Уи аибашьра ҟалаанӡа
аҵара ду змаз нџьнырын, геологын. Аҵара иҵон Москва, нас
Новочеркаскҟа диасын, 1938 шықәсазы араҟа аиндустриалтә
институт далгеит. Абри ашьҭахь, Аԥсныҟа аиҳабыра
дызлаарыԥхьаз ала, Ҳаџьараҭ Гәажәба аԥсуа институт аҿы
аҟәша еиҳабыс аусура далагеит. Уи аҟәша (Аԥсны ааглыхратә мчқәа рҵара) анадыркы ашьҭахь, Ҟазахстанҟа усура
диаган, агеолог-ԥшааратә контора аначальникс дҟарҵоит.
Убрантә – Туркмениатәи агеологиатә усбарҭахь. Аибашьра
далахәын. Аибашьра ашьҭахь аус иуан: Тҟәарчалтәи ашахта
№ 2 аҿы геолог хадас, Туркмениатәи агеологиатә усбарҭаҿы,
Баскунчактәи (Астрахантәи аоблост) агеолог-ԥшааратә
партиа аначальникс. Аҵыхәтәан – Тҟәарчал ашахта № 4 аҿы
геолог хадас. Абраҟа аус шиуаз имаҵура анагӡара аан, 1956
шықәсазы машәырла дҭахеит. Инеиқәыԥхьаӡаны иаҳҳәозар,
абри ауп уи иԥсҭазааратә мҩа. Аха издырраны иҟада ари
аԥсҭазаара мҩа шаҟа ԥсҭазаара џьашьахәы, шаҟа фырхаҵара
аҵаҵәаху?! Уи уажәшьҭа дыршьа змам акы акәхап, избанзар,
официалтә документқәак ирҷыдахаз, инарҭбааны уи
иԥсҭазаара аазырԥшуа уаҳа егьнимыжьит. Уимоу, изааигәаны
дыздыруаз Ҳаџьараҭ Гәажәба дшырдыруаз аҵара ду змаз
интеллигентны, згәы ҭбааз уаҩны, ахӡыргара патударас,
хыларҟәрас изыԥхьаӡоз аӡә иакәноуп. Уи Аԥсны анҭыҵтәи
иԥсҭазаара дуи ифырхаҵареи аӡәгьы издырӡом.
Ақьиареи ахӡырымгареи иагьакуп, иагьыҩбоуп. Аа, уи
зырҵабыргуа ҿырԥшык.
Ҳаџьараҭ Гәажәба аибашьра ашьҭахь Тҟәарчалтәи ашахта
№ 2 аҟны геолог хадас аус шиуаз, игәамбзиара иахҟьаны,
Аҟәаҟа диасуеит. Араҟа ақалақь совет аҿы нџьныр хадас
аусура далагараны дшыҟаз, данышьақәдырӷәӷәоз аҽны
еиликааит ԥҳәыскгьы уи аҭыԥ лырҭарц арзаҳал шалалҵахьаз.
Уи еицырдыруа Пицундатәи акурорт зыргылаз анџьныр
Ҭамара Гыц-ԥҳа лакәын. Ҳаџьараҭ ари лыӡбахә шааиаҳаз
еиԥш, уаҳа лакҩакрагьы ҟамҵаӡакәа, имаҵура ашьақәырӷәӷәара мап ацәкны, аԥҳәыс амҩа лиҭоит, ҽа маҵурак
дшақәымгәыӷуазгьы. Уи ашьҭахь абас зыҟасҵазеи ҳәагьы
ихы дахашшаауа аӡәгьы имаҳаит.
Аамҭа бааԥсын, аԥсуаа амаҵура анрырымҭоз акәын,
Ҳаџьараҭ краамҭа усда-ҳәысда длеиҩеиуан, нас Туркмениаҟа
усура дцеит, иԥсадгьыл ааныжьны.
Ахӡырымгарагьы иара убасҵәҟьа акәын дшазыҟаз.
Ҳаџьараҭ Гәажәба иавтобиографиаҿы иҩуан: «1941 ииун мза
инаркны 1945 шықәсанӡа аибашьраҟны афронтқәа срылахәын». Аибашьра иадҳәаланы уаҳа ажәакгьы ҳәаӡам.
Иҳәаӡам уи дышфицарызгьы, фронтқәас дызлахәызгьы. Уи
иаԥхьо игәы иаанамгарц залшом, Ҳаџьараҭ Гәажәба
аибашьра дцан дааит, уаҳа хәшәбылфҩыкгьы имаҳаит ҳәа.
Шықәсқәак рышьҭахь еицырдыруа асовет шәҟәыҩҩы
Сергеи Смирнов Москва Алитераторцәа Рцентр Ҩнаҿы (ЦДЛ)
иқәгыларак сазыӡырҩуан. Уи абас иҳәеит (ацитата аазгоит
сгәалашәарала): «Иҳаҩсыз аибашьраҿы легендак иаҩызаз
афырхаҵара зылшаны, иахьагьы еилкаамкәа, ицәыргамкәа
инханы иҟоу ауаа рацәоуп. Урҭ цәашьыркыла иԥшаатәуп,
рыхьӡ-рыԥша адунеи иарбалатәуп. Аха, рыцҳарас иҟалаз, урҭ
рыԥшаара имариоу усым. Ирацәаҩуп ҳара ашәҟәқәа ҳзызҩуа:
«аибашьра аан абригьы абригьы афронт аҿы ҳаибашьуан,
абригьы-абригьы афырхаҵара ааҳарԥшит, ҳаиҭашәҳәа,
иҳахҳәааны ижәҩы» ҳәа. Урҭ ракәым ифырхацәоу, афырхаҵаҵәҟьа дыԥшаатәуп, уи уааигәара дыҟазаргьы, ихы
уирдырӡом. Дуԥшааргьы, иацәажәашьа уҽақәуршәароуп.
Иацәажәашьа уҽанақәумыршәа: «Сара ареклама сҭахӡам,
сыхьӡ-сыԥша ашьҭыхра акәӡам сзеибашьуаз, сыԥсадгьыл
ахьчаразоуп» – ҳәа уеиҳәоит.
Еицырдыруа «Брест абаа» зҩыз ашәҟәыҩҩ ду абарҭ
иажәақәа санырзыӡырҩуаз, иаразнак сыбла даахгылеит
Ҳаџьараҭ Гәажәба, иаасгәалашәеит усҟан уи иҳәеит ҳәа
исаҳаз. Изааигәаз иқәлак диазҵаазаап, ууорденқәеи
умедалқәеи зныҟәумгои ҳәа. Ҳаџьараҭ даахыхәмаршәа
иаҭаикзаап: «Шаҟа сеибашьыз жәбо-о?!» сҳәарцу?! Ус сҳәеит
ҳәа, урҭгьы ианаамҭоу ицәыргалатәуп».
Уажәааигәа изӡбеит, Ҳаџьараҭ Гәажәба иҭаацәа срызцаны, ихатәы архив салаԥшырц. Ус иагьыҟасҵеит.
Аамҭа иарҩежьхьоу ашәҟәқәа срылаԥшуа сшааиуаз,
арратә мҳәыр раарханы, документқәак саарықәшәеит. Урҭ
зегьы лозунгс ирымоуп: «Смерть немецким оккупантам!»
Раԥхьатәи саԥхьоит: «Алеитенант Гәажәба Ҳаџьараҭ
Харитон-иԥа 1944 шықәса февраль 18 рзы Иреиҳаӡоу
акомандаҟаҵаҩ хада иприказ ала Корсун-Шевченкотәи аӷа
игәыԥ аилаԥыххараҿы иааирԥшыз агәымшәареи афырхаҵареи рзы аџьшьара иҭоуп».
Ари аҩыза аџьшьара иҭан: аӡиас Днестр арреи ақалақь
Бельци анапаҿы аагареи, убри ала аҳәынҭқарратә ҳәаа
ахыҵреи рзы; аӷа иԥсадгьыл Силезиа ажәыларазы, Аӡиас
Одер арреи аӡнырцәтәи аӷа ихырӷәӷәарҭа аилаԥыххаареи рзы
уҳәа зегьы жәеиза џьшьара ыҟоуп Иреиҳау акомандаҟаҵаҩ
иҟынтә.
Абраҟа еиқәаҳаԥхьаӡаз адокументқәа шаҳаҭра руеит,
Украина инаркны Германианӡа уи фырхаҵарыла дшеибашьуаз. Хаҭалатәи урҭ аџьшьарақәа рнаҩсгьы, уи иаҭәашьан
СССР аорденқәеи амедалқәеи рацәаны. Аха издырраны
иҟада урҭ зегьы ирыҵаҵәаху агәымшәареи афырхаҵареи
аԥсуа фицар қәыԥш иааирԥшыз!
Аџьынџьтәылатә еибашьра Дуӡӡа аан ҳ-Аԥсадгьыл
аиааира азыргаз афырхацәа рыхьӡ кашәара ақәым. Урҭ
рыгәҭа дгылоуп аԥсуа фицар Гәажәба Ҳаџьараҭгьы.
Хәаԥ ақыҭан диит Ҳаџьараҭ Гәажәба (1905– 1956).
Иԥсҭазаара зегьы адгьыл ихәыҵаҵәаху амал аԥшаара
иахҭниҵеит. Абри ажәеинраала иара ихьӡынҩылоуп.
Ашәа
Иеԥш ахаҵа шәа дабажәбо,
Агеолог-нџьныр Гәажәба:
Иашоуп даламызт дԥыруа ажәҩан,
Мамзаргьы дцомызт ацәқәырԥ дажәлан.
Адгьыл акәын имаз хәыцрас,
Адгьыл дықәын, адгьыл дхәыҵан,
Адгьыл амал ду ихәыҵаз
Дашьҭан, иԥшаа ириҭон ажәлар.
Ҳаџьараҭ фырхаҵа Гәажәба
Ҭынч ихәы ифо аӡәы данбажәба,
Агеолог-нџьныр Гәажәба:
Мышцәгьаказы ма даутәахра,
Еснагь даҿан абахә, ахра,
Ашьха дықәын, ашьха цәҳәыра,
Даван ма аӡышьҭра ҟьҵәыра,
Мамзаргьы дылан аԥслымӡ шыра.
Акы ԥшаамкәа шаҟа дмаахра,
Ҳаџьараҭ фырхаҵа Гәажәба.
Акы даҵамкәа данбажәба
Агеолог-нџьныр Гәажәба:
Аҵыркант даҵан, алом даҵан.
Априбор амаден ԥшаага,
Уигьы даҵан, уигьы нага,
Џьа икылиҵәон ацаҟь ԥагьа,
Уа акы иԥшаауан, нас деиҭаҵуан,
Ҳаџьараҭ фырхаҵа Гәажәба
Дзышьҭамыз, иимԥшааз акы абажәба
Агеолог-анџьныр Гәажәба:
Амшын еимгәҳәо аӷба хызар,
Адгьыл иакәшауа амҩанызаҩ
Амашьына га уҭахызар,
Аҳаирплан акә ажәҩан иалоу…
Зегь агеолог ибзоуроуп.
Излеибаркӡоу ииԥшааз алоуп,
Ҳаџьараҭгьы иџьа уа иалоуп,
Ҳаџьараҭ фырхаҵа Гәажәба!
Аџьынџьтәылатә еибаԥшьра Дуӡӡа адунеиаҿтәи аҭоурых
ианылеит зеиԥш ҟамлац еибашьраны, трагедиа дуӡӡаны. Уи
аибашьраҿы ашьа казҭәаз, аха зыԥсы зманы ихынҳәыз
иахьагьы ажәлар ирзырҳәоит «Амца шоура иалҵны иааз»,
мамзаргьы «Иԥсны игылаз». Ус акәын рлахьынҵа шыҟаҵәҟьазгьы. Урҭ рыԥсы ҭины акәын ахы иаҿагылАХАҴАаны рыԥсадгьыл шырхьчоз. Аха Хәаԥтәи арԥыс Адиқә Константин
(Котик) ажәала акәымкәа, иԥсны игылаҵәҟьаз дреиуоуп.
Сара иахьа еиԥш исгәалашәоит рыбжьы ныҵакны
ианырҳәоз: «Адиқә Дамеи деиқәыбгеит иԥа аиҵыбгьы
ишәҟәеиқәаҵәа ааит» ҳәа. Уаанӡа Дамеи иԥа аиҳабы Гриша
ақалақь Харьков дҭахеит ҳәа ашәҟәы аахьан. Уажәы Котик
дҭахеит ҳәа ашәҟәы-шәаџьҳәаҩ иаазгьы, игәаӷьны ирызцәырымгакәа, аусҳәарҭаҿы иҵәахны ишрымаз, еиҭах ақыҭа
иаарылаҩит, ашәҟәеиқәаҵәа иааз мыцхеит, Котик иԥсы ҭоуп
ҳәа, Бақәантә ашәҟәы ааишьҭит, дырхәызаарын, агоспиталь
аҿы дышьҭоуп, рҳәеит. Ари гәырӷьара дуун изаҳаз зегьы рзы.
Уигьы акәым, ақыҭаҿы уажәраанӡа зышәҟәеиқәаҵәа аахьаз
рызгьы агәыӷра ҟанаҵеит: «Иудыруазеи, араҟагьы залымдарак ҟалазар?»
Убри ашықәсан Котик ихаҭагьы дааит: изшьапык ихәомызт,
алаба ицырхыраан акәын дышныҟәоз.
Ари ҟалеит 1943 шықәсазы Кавказ ахьчараз аибашьра
ианаҿыз ашыкьымҭазы. Абар уи аахыс 30 шықәса ҵуеит, аха
ари ахҭыс шаҟантәы исгәалашәахьоузеи иџьашьаны. Саргьы
сакәым, уаҟа зегьы иџьаршьон, иагьџьашьатәыҵәҟьан уи,
избанзар, ашәҟәы-шәаџьҳәаҩ иааз, иҩызак ила акәымкәа,
архәҭа акомандир инапала иҩын, уи зыршаҳаҭуаз амҳәыр
ҿаҿаӡа иаархан. Уаҟа иаҳәон: «Аибашьҩы Адиқә Константин
Дамеи-иԥа, аҭоуба иҟаиҵаз дамеижьакәа, агәымшәареи
афырхаҵареи аарԥшны, Иԥсадгьыл ихьчон, ихгьы ақәиҵеит.
Джуп Ҟабарда-Балкариатәи АССР, астанциа Раздольныи».
Аиааира аныҳәа аламҭалаз сыҟан Адиқә Котик иҿы. Ҳәара
аҭахума, сара еилыскаарц исҭахыз хыхь зыӡбахә сымаз ахҭыс
џьашьахә шыҟалаз акәын. Аха ажәа ахы мҳәакәа, аҵыхәа
узҳәом, Котик игәалаиршәеит аибашьра ианалагазтәи амш.
Дәырԥшьтәи абжьаратә школ ажәабатәи акласс иалгамҭа
акәын. Аибашьрахь ацара ишықәс аҵанакуамызт, дааԥшыр
акәхеит. Адырҩшықәсан акомҿареидгыла рааԥхьарала, Қарҭ
авиадесанттә училишьче шеиҿыркаауаз рыларҳәеит. Уи
шааиаҳаз еиԥшҵәҟьа, акомҿареидгыла Гәдоуҭатәи араиком
ахьӡала арзаҳал алаиҵан, урҭ рыцхыраарала дцоит.
Аучилишьче аҿы урҭ азыҟарҵон аӷа итыл ахь десант ҳасабла
рыртәара иазкны. Аха уи рҵара алгамҭаз иалагоит Волга
ахықәаҿтәи аибашьра дуӡӡа. Котик Адиқә дызлаз архәҭа,
ашьаҟар рахь ииаганы, идәықәырҵоит Сталинград ахьчаразы.
Ара уи дызлаз аротаҿы акомҿареидгыла маӡаныҟәгаҩыс
далырхуеит. Мызки бжаки араҟа деибашьуан. Аӷа Волга
нырцәынӡа дааӡан, уа иҽирԥсит, аарцә ҳара ҳтәқәа
ахырӷәӷәарҭа ркит.
Уахык асержант Адиқәеи капитанки адҵа роуит, аӷа имчқәа
реилкаараз, «абз» аагара. Ари имариаз усмызт: улаԥш
зхьымӡоз Волга аӡиас нырцәҟа акәын рымҩа ахьхаз. Ус
шакәызгьы уи адҵа хьыӡла-ԥшала инарыгӡеит: аҟарул
инарцәымҩа дықәҵаны, ҩыџьа афашистцәа ҳәынҷаны
иааргеит. Урҭ «рыбз» даара «ихәшәызар» акәхарын, убри
аоперациаҿы илиршаз ахаҵаразы ианаршьеит амедал, уигьы
акәым, 15 мшгьы ԥсшьара ддәықәырҵеит Астраханҟа.
Афашистцәа Сталинград шырзымгоз анырба, ртактика
рыԥсахуашәа ҟаҵаны, рымчра абжакы Кавказҟа идырхоит,
уи ала асовет командаҟаҵара рымчқәа уахь ииаргарц, уи рхы
иархәаны Сталинград ргарц. Ус акә, егьыс акә, Кавказ
ашәарҭа иҭагылеит: ихьчатәхеит Кавказгьы Сталинградгьы.
Абри аамҭазы Котикгьы иԥсшьара намыгӡакәа ирхәҭахь
ддырхынҳәит, дагьдәықәлоит адҵа ахьроуз Кавказтәи афронт
ахь. Астраханынтә Махачкала иӡхыҵны, Моздок аӷа иҿагылоит. Маи мза инаркны август абжараҟа уа деибашьуан.
Ақалақь Моздок хынтә аӷа импыҵаихалоит, хынтә импыҵыржәаауеит. Убарҭ зегьы дрылахәын Адиқә Котик, убраҟоуп
уи «дыԥсны дахьгылазгьы».
Астанциа Раздольныи ҳәа иахьашьҭоу, иԥсыда-инхада
рҳәо, аибашьра бааԥс ҟалеит. Уаҟа Котик ӷәӷәала дырхәит.
Аибашьра анааихсыӷь ахәцәа еидызкылоз уи данырба иԥсы
ҭоуп ҳәа рзымдырӡеит: иҭахаз рахь дыԥхьаӡаны, ашәҟәы
данырҵеит, иџьыба ҷыда иҭаз иадрес анҵаны. Урҭ рышьҭахь
ихдырра аҭыԥ аҿы ианааи, дыԥшызар, иуаҭәа ашшара
хжәаны, ишьапы ҩарҳәны иважьуп. Ари ахҭыс Котик
ианиҳәауаз ухәы-ужьы гыларын.
– Аҭабиа сҭыҵны ԥыҭк сҩаҳәазан, сланарԥшыгала аӷа
иганахь сышԥшуаз, аӡәы иҽшааирҵысыз збеит, – игәалаиршәоит иара. – Уи сара сгәазҭаз снаиперзаарын, иаразнак
дыздырит: сара сахь дааҳәны априцел ақәыргылара даҿын.
150-ҟа метра ҳабжьан. Сыварала акәын, ишиҭахыз соуразоуроу сибарҭан. Еимгеимцарак аҟара аԥсра абла сҭаԥшуа
саанхеит, аха нас салдаҭҵас сааибаган, афашист снаипер
иаԥызгеит, адунеигьы аалашьцеит…
Инервқәа анеибархха, еиҭа ихәраҿы ашьа дәықәлеит, аха
имч еизыркәкәаны ииулак ашьацара ааникылеит. Уи ашьҭахь,
ахәцәа шрылыргахьаз анидыр, дҳәазаны ддәықәлеит, аӡә
дызбозар, аӡәы сибозар ҳәа, аха дҳәазаны мацара дабанӡацо?! Хаха-хымш рышьҭахь ауп асанитарцәа данырԥыхьашәаз. Усҟан ашәҟәы-шәаџьҳәаҩ Аԥсныҟа идәықәырҵахьан, иҟалап иқыҭаҿынӡа инаӡахьазаргьы. Убри ашьҭахь
ауп ихаҭа иқыҭа гәакьахь даныхынҳәыз.
Уи аамҭа иахааным, усҟантәи аԥсҭазаара иалаԥшны
изымбаз, ахаан изеилкааран дыҟаӡам уи закәыҵәҟьаз,
избанзар, аибашьра ашьҭахьгьы Сталин атәыла дуӡӡаҿы убри
аҩыза арежим ҟаиҵеит, адәахьала ауаҩы ахақәиҭра иманы,
ҩнуҵҟала уи аԥсҭазаара аконцлагер еиԥшны. Акьыԥхь,
алитература, аҟазара, аҵарадырра, аизара – аӡәгьы азин
имаӡамызт аҵабырг аҳәара. Анхацәа рхаԥыц еиқәырӷәӷәа
тәҵас аус руан, ҳхәыҷқәа амла иаҳцәамкындаз ҳәа. Уи акәын
уажәы ипроблемаз. Ашәҵа-ҟәынҵа, аҩнымаҭәа, адәнымаҭәа
рыӡбахә зҳәодаз: ҳаԥсуа қыҭақәа ракәым, аҳәынҭқарра дуӡӡа
цәҳәын, абџьари ар рымаҭәеи ракәын азауадқәеи афабрикақәеи рҿы иҭрыжьуаз. Аԥсҭазаара каҳаӡаны иҟан.
Аԥсҭазаара ахькаҳаз ауаҩы иаҳаҭыр шьҭыҵуа иауҟаз.
Аибашьра ахьтә аиааира ганы, аарла зыԥсы зманы ихынҳәыз
аибашьцәа ракәзар, аибашьра аан аӷа дитҟәазар, уажәы 25
шықәса иқәҵаны Сибраҟа ддәықәырҵон, рыцҳарас узықәшәазеи ҳәа дҭымҵааӡакәа. Зхы иамыхәоз аинвалидцәа
ракәзар, аҳәынҭқарра цхыраарак рырҭаӡомызт, ирырҭозгьы
рымаӡамызт. Сталин ишьҭахь ауп урҭ ацхыраара рауа
ианалагаз.
Котик алаба иҽанҵаны дхынҳәит, аинвалид аҩбатәи агәыԥ
иманы. Ус дшыҟазгьы иуадаҩыз иқыҭа ԥсҭазаара дналагылеит. Кыршықәса уи Хәаԥтәи ааклассктәи ашкол аҿы
арратә рҵаҩыс (воинрукс) аус иуан, нас ақыҭсовет ахь
диарган, маӡаныҟәгаҩс аус иуан краамҭа. Аҵыхәтәан
далырхуеит аколнхара ахантәаҩыс. Араҟа аус иуан фышықәса. Ари аамҭазы аколнхараҿы аҭаҭын акәын иаадрыхуаз
– уи даара лыҵшәак аманы иҟамызт, ажәлар ирҭаххеит ачаи
ахь аиасра, аха аиҳабыра мап рцәыркит. Араион аҿы ачаи
аплан бзианы инарыгӡон, ихьысҳаз аҭаҭын акәын. Анхацәа
рызгьы иуадаҩын аамҭакьаҿла ачаи ахь аиасра: хԥа-ԥшьба
шықәса рышьҭахь акәын ахашәалахәы аанашьҭуа ианалагоз.
Аҵыхәтәан ирыӡбеит аҭаҭын аарыхра инаваргыланы рхала,
планда ачаи ларҵарц. Уи иуадаҩыз усын, аха анарха змоу
акы акәны ианырыԥхьаӡа, аколнхара ахантәаҩы Адиқә Котик
инапхгарала ажәлар ҩ-уск еиларыгӡеит. Ари ҩаҟтәи ирыдҵаз
планмызт, рхатәгәаԥхарала иҟарҵаз усын. Иҟәышу анапхгаҩы
илшо рацәоуп…
Аҵыхәтәан Котик тәанчара данцагьы иқыҭа ацәгьа-абзиа
дшалахәыц далахәуп: аԥсҭазаара аԥышәа ду имоу ажәлар
идирхәоит, урҭ рус-ҳәыс аҿы унеишь-уааишьҳәа зарҳәауа уаҩ
хатәроуп.
Шоура бааԥсын, ибааԥсӡан! Наҟ-наҟ еиҿагылаз ар бџьар
хкыс ирымаз зегьы рыла аиҿахысра иаҿын. Рџьаԥҳаны зегьы
аҭырҟьара амацара хықәкыс ирымазшәа акәын ԥҟарак
рымаӡамкәа урҭ шеиҿахысуаз.
Адгьыл амца акын – абылра иаҿын. Уи иахылҵуаз ашоуреи
ажәҩан ахьтә амра иканарццеиуаз аҭакари анеицыла, иаршыз
аҳауа атәан еиԥш икәалыкәаџьон. Еихсыӷьрак змаӡамыз
ахысбыжьқәа реилаӡҩара уажәы-уажә агәызҳәа абзарбзан
хқәагьы налаҭҟәацны, адгьыл ацәа ҭырӡыӡаауа, ана-ара
ажьқәа ҩҭнажәжәон.
Ашәаԥыџьаԥ рлахьынҵа еиҳагьы ицәгьан – урҭ цәҟьаран
анахьгьы-арахьгьы: аҽыԥ-сыԥ, аҽыԥ-сыԥҳәа ирылҟьҟьоз
ахымца, абзарбзан хы адгьыл ажьы шҭнажәжәоз еиԥш,
ашәаԥыџьаԥгьы еиӷрыжәжәа иқәнаҵон. Урҭ ирԥеиԥшын
ишгылоу аԥсра, аха макьана рыԥсы ҭан.
Ар ршьа каҭәон: анахьгьы арахьгьы еибашьуан! Еибашьран араҟа иҟаз!
Абас илеихашәа ихәлаанӡа дгьылгьы жәҩангьы амца ркын,
ибылуан, ибылуан, алҩа ҩеиуан ԥыҭҳа-ԥыҭҳа, иқәшәшәуан
абылфҩы.
Алма, ахырӷәӷәарҭа ԥжәаны ианажәла, ахымца далҵәрааны аҟәҟәаҳәа дхысуа дышнеиуаз хьаца дук ашьапы
иҽнадикылан, ахырӷәӷәарҭа кны иҭыԥ аалихит. Ахьаца
ахьықәгылаз дырԥаран. Алма иганахьала анышә аҿрҩрны
илеиуан, адац дуқәа ылгәыгә-ылгәыгәны рыбжа ааԥшуа иҟан.
Урҭ иҽынарывакны дахьыԥшуаз инарҭбаан ибарҭан, аӡәы
иҽааирҵысыр еразнак илаԥш дааҵашәон аҟынтә, уажәраанӡа
еиԥш, аӷа иахь ахы рханы аушәақә акәымкәа, уажәы
икылкааны акәын дышхысуаз. Абасала иџьаԥҳаны деиҷаҳан
инихуан, дзыхьчоз ахьаца акәзар, уажәы-уажәы аҽыԥ-сыԥҳәа
ахқәа ахьалҟьоз рҭыԥ аҿы ацәыма-жьымаа хаххала иаанхон,
амахә-чымахә иҿӷәыхаа илеиуаз ракәзар, дахькыдтәалаз,
дузгәамҭауа дырҵәаххьан.
Ус аибашьра ааихсыӷьит, аха аӡәгьы ҽырҵысы имаӡам,
иналак-ҩалакны ахысбыжьқәа шгац игон. Аҵыхәтәан урҭгьы
еиқәтәеит.
Иахьа ашьыжь ажәылара рҽаназыҟарҵоз Алма ирмаӡашәа
илымҳақәа ирҭеиџьгәаз абамба ааҭихын, наҟ-ааҟ инацәкьарақәа ааҭаиргьежьит. Илымҳақәа еихыкка иҟан.
Дааԥышәырччеит Алма: «Аԥсреи абзареи ҳанрыбжьагылоу слымҳақәа сыхьчоит!» – игәы иааҭиҳәааит. Иҟан
аибашьра абзарбзан ҭҟәацбжьы иардагәоз – уи иара даара
дацәшәон: дардагәагьы дарлашәгьы акны иԥхьаӡон.
Аибашьцәа зегьы ршьапы иқәгылан, рус-рҳәыс нап
адыркит. Зегьы ирыцкын иҭахази ахәра ӷәӷәа заузи реидкылара, нас рышьҭахьҟа изгашаз ауаа ирыҭаны рдәықәҵара.
Еилыхаран. Ԥсрак аҿы ҿымҭ-ԥсымшьҭ амаҵ шыруа еиԥш, зегь
акака ирҿын. Урҭ анапхгара рызҭоз дреиуан Алмагьы.
Аибашьҩы аибашьра даӡрыжәуеит, аџыр шырӡрыжәуа
еиԥш. Усҟан даҽаӡәхоит. Аибашьра ҟалаанӡа ахысбжьы игәы
ҭнаҟьон, ашьа ибар дацәшәон, иҩыза дхәыр дгачамкхон,
дызицхраауамызт, дҭахар зынӡа игәы имҟьон… Аха уи
дшәаргәындамызт, аԥсҭазаара акашырра далааӡан, урҭқәа
имбацызт, дрышьцыламызт. Уажәы аибашьра аилашра
даналашыҩк, ахысбыжьгьы дашьцылеит, ашьагьы дылаԥшит,
иҩыза дхәын, аҳақьымра изиуит, еиқәирхеит иԥсы, ихаҭагьы
даҽаӡәхеит.
Аибашьраҿы еиԥш ауаҩы «игәаҵәа ахьыжәпоу» даҽа
ҭагылазаашьак ҟалаӡом. Иҭахазгьы ихәызгьы аашьҭыхны
иргоит. Усҟан урҭ хыԥхьаӡарала еилдыргоит – уи статистикоуп: абасҟаҩык ҭахеит, абасҟаҩык рхәит…
Ус сҳәеит ҳәа, ауаҩы дуаҩуп, аибашьра уи иҟазшьа
аԥсахзаргьы «игәаҵәа жәпахазаргьы», иуаҩра аанхеит. Ар
рԥыза иеибашьцәа дрыхӡыӡаауеит, аибашьҩы иҩыза
дихӡыӡаауеит… Ус анакәха, аибашьҩы иуаҩра араҟа
аҽамԥсахӡеит!
Уажәгьы ус акәын ишыҟаз: шьоукы иҭахаз рсиа ҟарҵон,
шьоукы – ахәра зауз, аҽа шьоукых рҩызцәеи руацәеи ишаҟьо
ирышьҭан. Урҭ дреиуан Алмагьы. Ашьыжь еибашьра ианцоз
ацҳаҿы ахырӷәӷәарҭа зкыз аӷацәа дырхыкәшаны агранатаршәгала ианҭишьаа, ҳаибашьцәа еиханы идәы-қәлеит. Урҭ
ацҳа ианықәсуаз хыԥсаҟьагала дхысуа, раԥхьа дгылан Алма
иҩыза Аҳмаҭ, илаԥш наиқәшәеит. Уинахыс уаҳа димбаӡеит.
Уажәы аӡәы дааргацыԥхьаӡа Аҳмаҭ иакәзар ҳәа днаихаххуеит, ицо-иаауа зегьы дразҵаауеит, аӡәыр дыжәбама-дшәаҳама ҳәа, аха иҟам ихабар.
Аҵыхәтәаны уаххьа ыфан аибашьцәа аԥсшьарахь ианиас,
Алма дызлаз агәыԥ аӷа еиқәҷаб иҟаиҵахьаз ахыхьчарҭақәа
руак аҿы ишьҭалеит. Икараха иҟаз аҷкәынцәа ирласны ацәа
иаанахәеит, измыцәоз Алма иакәын. Уи ихы дҭагьежьуан,
ибла дыхгылон иҩыза Аҳмаҭ. Ахыхьчарҭаҿы цәыҵаҟәкыран,
ишаартызгьы аҳауа цқьа имнеиуазар акәхарын. Ашьшьыҳәа
дҩагылан, дҵыркьакьаны ахыхьчарҭа дааҵыҵын, насҭхашәа
ашьац кашьшьы иахьыҟаз адырԥараҿы днеин, игәы ҩарханы
дыҩкыдиаалеит, иавтомат ихы иаҵаҵаны. Уи уажәыҵәҟьа
игәы иҵхоз Аҳмаҭ иакәын.
Аҵых каууа иҟоуп. Ажәҩан иԥсаҟьаны икыдԥсалоу аеҵә,
аџьуа еиԥш, еилаџьуџьууан, урҭ рыгәҭаны ишашаӡа амза
кыдуп. Уи убасҟак илашоит, агәыр каршәзар иаашьҭуԥаап!
Убарҭ зегьы улаԥш анырхугалак, адунеи кашырроуп
угәахәрын. Убасҟак иссирын аҵых.
«Иҵабыргыҵәҟьаны, ацәгьеи абзиеи зынӡа еизааигәаӡазаап!» – игәы иааҭиҳәааит Алма.
Еиҭах даахьааигеит Аҳмаҭ. «Хымԥада уи деибгам, – еиҭах
игәы иааҭиҳәааит Алма. – Ҭынхадлаԥса дҭахар ауп
данрыцҳаха!»
Ибла иаахгылеит ихаҭа уи ахықә данхықәгылаз.
Март азакәын. Ӷәӷәала дырхәит. Аибашьра еихсыӷьаанӡа
дкажьын ихы дзамыхәо. Аҵыхәтәан иниаз иҩызцәа Гәымсҭа
дырган дааргеит. Ашьа рацәаны ицәцахьан, уажәы ишәарҭаз
уи ишьабара акәын. Ахәшәтәырҭаҿы дахьнаргаз ауаа рацәан,
аха Алма урҭ ибо-иаҳауа дыҟамызт.
«Ашьа, ашьа… Алма, Алма» – абри акәын иаҳауаз.
– Сара сшьа шәысҭоит! Сшьа шәысҭоит! – аӡәы ибжьы
ҿацаӡа иаагеит.
– Агәыԥ арбан? – аҳақьым иакәхап, диазҵааит аӡәы.
– Агәыԥ иазууеи, сара сҟабардоуп, ҳшьа акоуп! – иҵегьгьы
иааигәаны ибжьы ааиаҳаит Алма, уи ишьа иларҵазшәа,
иҟәандаӡа цәаныррак дааимнадеит.
– Аибашьра аан зинс иҟоу ихәыз аибашьҩы иеиқәырхароуп! – инапы игәыдҳәаланы даарыдгылеит даҽаӡәы. –
Схы еилаганы смааӡеит сара Аԥсныҟа, сара садыгуп, ашьа
сыԥхьан сааит, схы ақды иқәскуеит акыр ихьуазар. Сшьа ишьа
ишԥаднамкылои?!
– Уи бзиоуп, аха иара ишьа гәашәҭахьоу? – диазҵааит
даҽаӡәы.
– Актәи агәыԥ, иҵоуроу арезус.
– Аа уахәаԥши! – иџьыба иааҭигеит шәҟәык. – Сара
сашәуоуп, хылҵшьҭралагьы медициналагьы ҳшьа акоуп.
Ашәуа ҷкәын инаирххаз ашәҟәы аҳақьым иаамихын,
илаԥш надирхалеит.
– Аха иабаҟоу ухаҭа ашьа рацәаны иуцәцеитеи!
– Иаанхаз иареи сареи иҳазхоит: ҩышә грамм сылхны
илашәҵа, нас даҽакы шәыԥшаап. Аамҭа цоит, аамҭа, аамҭа!..
Алма убарҭ игәалашәарақәагьы Аҳмаҭгьы дышрызхәыцуаз илацәа нҭааит.
Аибашьцәа ыцәоуп. Адгьыл ахәшәбылфҩы ықәшәшәоит.
Ауаҩы агәаҟра данҭагылалак, иԥсыз дҭынчуп, ибаргузеи,
иҳәоит. Аха Аԥсадгьыл ахьчаҩцәа азгәышьуеит Аиааира амш
абара. Убри азы зегьы рычҳауеит. Аибашьҩы иакәым,
Аԥсадгьыл ахьчаразы иҭахазгьы иԥсы ҭынчӡам, иҩызцәа
аиааира ргаанӡа.
Аӷа? Аӡәы иԥсадгьыл имазкуа аӷа? Уи дзеигәыӷуазеи? –
Абар иаргьы ихы дамыхәо дыхәны дахькажьу! Ашьа иҵкьаса
ицоит. Ихьаа убасҟак даргәаҟуеит «иԥсыз дҭынчуп, ибаргузеи» уҳәартә еиԥш. Аха иаба – атәым дгьыл аҿы, атәым
жәҩан аҵаҟа! Дыржьагәышьеит ашәикка, уи уажәшьҭа
ихаҭагьы ибоит, аха имчи – игәы ҩарханы дышьҭоуп.
Ахә иблақәа хҩан, изыхтуамызт.
Сишь! Абар аӡәы дахьаауа! Дааихагылеит уаҩ быргк,
ижакьа шла быбышӡа игәышԥы илықәсуеит. Ахә иблақәа
шыхҩац ихҩоуп, аха иҭааз абырг ибзианы дибоит.
– Уарбан ара икажьу? – диазҵааит дааҭгыланы.
– Сара сеибашьҩуп, – иҳәеит ахә иҽырҭынчшәа.
– Узеибашьуада, аибашьҩы?
– Сыԥсадгьыл акзаараз сеибашьуеит, – иҳәеит аарлашәа,
– уи сымазкуа срабашьуеит.
– Уара ужьоуп, ари уԥсадгьыл акәӡам.
– Ҳаԥсадгьыл шԥакәым, ҳара ара ҳанхоитеи! – иҳәеит ахә
маҷк дааибагашәа. – Ауаҩы дахьынхо акәӡами иԥсадгьыл?!
– Ус ауп, аха ари зџьынџьу роуп шәзеибашьуа. Урҭ
аамҭала агәаҟра иақәшәан, реиҳараҩык рыԥсадгьыл
иқәырцеит. Урҭ рышьҭахь шәара азин шәаҳҭеит араҟа анхара.
Иаанхази шәареи ари адгьыл шәызхартә иҟан, аха шәара
ишәҭаххеит шәымацара ишәтәхарц. Ари Анцәа ду игәамԥхеит, баша шәхы ҭашәырхоит, – еиӷьуп шәахьааз шәцар.
– О-о, Анцәа ду! Аԥааимбар ду! Гхак ҟаҳҵазар ҳаҭашәымҵан!
– Ашьа каҭәеит, икаҭәеит шәхарала – уи Анцәа ду
игәамԥхеит.
– Нас сара ислахьынҵахозеи, иубоит, схы сахәом, скажьуп
абраҟа?
– Зашҭа уҭоу иашәа ҳәа, акыр уеиқәнархозар убри
уеиқәнархоит…
Ахә иблақәа шыхҩац ихҩан. Иҭааз абырг ашьшьыҳәа,
дшааз еиԥш, днахынҳәны дцеит.
Ҳамҭакы дрызхәыцуан уи ииҳәаз ажәақәа. Ус ихьаахҽыгаз
аԥсуа ашәа «Ахәрашәа» аацәыриган, иҳәон ҳамҭакы. Нас
иблақәа аахитын ажәҩан днаҵаԥшит. Ус хәыҷы-хәыҷла
дызлаз ишоура даалҵын, иибаз лабҿабоу ԥхыӡу изымдыруа,
иџьашьаны дазхәыцуан ҳамҭакы. Нас еиҭацәыригеит зышхәа
дҭоу иашәа – «Ахәрашәа»..
Алма игәы ҩарханы, инацәақәа еиларшәны ихы иаҵаҵан
дахьыцәаз ихааӡа ашәак игәы иаақәыҩит. Ирҵаулангьы
дыцәаӡамызт: дыцәашәа-дыцәамшәа акәын дшыҟаз.
«Ахәрашәа!» Уи убасҟак ихааӡа игәы иқәыҩуеит, ацәа далҵыр
иҭахуп, аха усгьы дзалҵуам, игәаҵанӡа инеиз уи ашәа еиҳагьы
ацәа хаара дҭанагалоит, ишьа-ида ихааӡа инарҭалоит…
Атеатр аҟны акәхуп. Кәапеишәа иҭәуп. Ашәа иҳәоит Аҳмаҭ.
Ажәлар гәахәа дула изыӡырҩуеит. Алма урҭ рыбла дахьхыԥшыло ирхибаалоит ргәаҳәара: «Даҽа знык!». Дааҭгылеит
Аҳмаҭ ргәы иақәшәаз ашәа даҽа знык аҳәара дазхианы…
Абри аамҭаз, агәҭынчра змамыз Алма иаалырҟьашәа ацәа
далҵит, иблақәа шыхҩаз дааиԥхьхәыцит. Аџьашьахәы: ԥхыӡла
иаҳауаз ашәа уажәгьы ишиаҳац иаҳауан! Атеатр абаҟоу – уи
ԥхыӡын. Ашырҳәа ихы ҩышьҭыхны дӡырҩызар, лабҿабазаап
иаҳауа «Ахәрашәа». Абзарбзан ҭҟәацбжьы иацәихьчаз
илымҳала еиликааит «Ахәрашәа» ахьаа аланы ишиҳәоз.
«Дызусҭадашь?!» – игәы иааҭиҳәааит. Алма ашырҳәа
дҩаҵҟьан, иавтомат нҭарс икны иҿынаихеит. Зны дҳәазаны,
аҽазных ус иҽыларҟәӡаны днеиуеит, – аӷа дхаразаргьы уи
иганахь алоуп, ԥшыхәҩык диҿаҳар ауеит… Ашәаҳәабжь шгац
игоит. Кыр данизааигәаха дӡырҩызар – дқырҭуоуп ашәа зҳәо!
Абар ассир! Еиҭа ҳамҭакы дӡырҩуан. «Резо ихаҭа! – аԥсԥхӡы
иқәнаҭәо цәаныррак дааилнашьуеит. – Мап, уи ҟалашьа
амаӡам! Резо абџьар кны дышԥа-ҳабашьуа?!»
Алма днаҳәазан зынӡа дизааигәахеит. Ахә игәы ҩарханы
дышьҭан, «Ахәрашәа» уазашәаны ишиҳәац иҳәауа. Алма
иҽааирҭынчын, ибжьы ныҵакны инацирӷызит.
Ахә аҳаҷа наихәлашәан, еимгеимцарак аҟара дӡыҩӡа
даанхеит.
– Уарбан уара?! – иҳәан, ашырҳәа иабџьар даахеит.
– Уҽумырҵысын! – иаарџьбараны игәиҽаниҵеит Алма.
Ҳамҭакы ҿимҭӡеит ахә. Нас иҽырҭаслымны ҿааиҭит:
– Алма?!
– Аиеи, сара соуп, Резо, – иҳәеит Алмагьы иаарԥшқашәа.
Ахә иикыз иабџьар абақҳәа иварахь инкаижьын, ажәҩан
даҵаԥшуа дааиԥхьхәыцит. Абри аамҭаз еҵәак лкыдшәан,
ажәҩан ацәаҳәа шкәакәа хәхәаӡа иналданы ишлеиуаз,
инҿыцәааит. Уаха ара дышьҭеижьҭеи ари хынтәны ибоит.
– Уабахәу, Резо? – уаҳа ԥсышәакгьы мҳәаӡакәа, зегь
раԥхьаӡагьы диазҵааит Алма. Уи уажә дазхәыцӡомызт
дызхәыз, дахьырхәыз, дшырхәыз. Дхәуп иҩыза – дшынкьатәизгьы дазхәыцӡомызт – ацхыраара иҭахуп.
Резо ҿимҭӡеит. Алмагьы ҿымҭкәа, иажәа аҭак дазыԥшит.
– Суаҭәоуп изықәшәаз, – иҳәеит Резо аҵыхәтәан. – Абас уареи
сареи ҳаиқәымшәакәа, схы иҭашәар акәын еиӷьыз.
– Исырбеи уахьхәу, – Алма дшьамхнышгыланы даанапыршьышьит.
– Иаҭахым, еиӷьуп исгәыдҵан сушьыр, – ииҳәац еиҭеи-ҳәахит,
иламыс дшаҟаҟо удырратә, аибашьреи аламыси ирзеилоуи, аха…
– Уи уажәраанӡа уазхәыцыр акәын, – иҳәеит Алма, иаарџьбарашәа. – «Қырҭтәыла акзаара ихы ақәиҵеит, аферым!» – ҳәа
узырҳәарц акәхап, аха угәы уажьоит, еиӷьуп уԥсажә еиқәурхар.
Алма анкьатәи иҩыза ихәра аарԥшны аҿаҳәара далагеит. Резо
ахьаа ӷәӷәа шимоу удырратә дықьуан, дӷызуан, ихаԥыцқәа аҿҿа
рыҵгон. Ус, Алма иҿаҳәаны даалгеит.
– Абаҩ хжәоуп, са стәала еиқәсыршәеит, иумырҵысын, – иҳәеит
иара, иус даалган данаатәа.
– Ари ухымҭа акәзаргьы ҟалоит, – иҳәеит ихьаа ҟажо,
дааччашәа иун Резо.
– Иҟалап, иҟалап ус акәзаргьы! – иҳәеит Алма хәмаррак
аламҵакәа, иара ишихымҭоу идырҵәҟьозаргьы мап шацәи-мкуа
ирдыруа. Иааицәымӷхеит Резо, ииҳәаз алаф иаҭахымкәа ишиҳәаз
дазхәыцуа.
Иааҭынчрахеит. Алма уажә дазхәыцуан анаҩс иҟаиҵашаз. Резо
иакәзар ишьҭахь ихы инапқәа аҵаҵаны диоуп, ажәҩан даҵаԥшуа.
Уаҟа аеҵәақәа еилшәарак рымаӡамкәа, икыдыӷӷаа икыдуп,
еилаарцыруа.
Резо иҽиҟажошәа даҿуп, аха ихьаа шизымчҳауа удырра-тәы
дҳәыҵәы-ҳәыҵәуеит, ихаԥыцқәа аҿҿа рыҵгоит. Алма уи иҭагылазаашьа дазхәыцны:
– «Ахәрашәа» ҳҳәап? – имышьхәылҵ иҵырсны, иварала Резо
иахь ихы нарҳәшәа, диазҵааит. Иџьеишьазар акәхап, еразнак-гьы
аҭак ҟаимҵаӡеит Резо, аха нас:
– Иаҳҳәап, Алма, ус иануҭахха, – иҳәеит иара, ҵәылхрада
ишиҳәаз агәра анига. – Иаҳҳәап, Аҳмаҭи, уареи, сареи асценаҿы
ишаҳҳәалоз еиԥш.
Алма иҿымҭрала иирдырит ииҳәаз шигәамԥхаз. Аҳмаҭ
дышишьҭазгьы имҳәаӡеит. Ус ибжьы ныҵакны иаацәыригеит:
«Ахәра аӷа изгьы иԥы-шәа-го-уп…»
Резо ирӷызуан, ажәақәа иналаиҵоз шизеилымкаауазгьы.
Рыбжьы еиқәыршәаны рцәа-ржьы ианырратә ргәаҵанӡа
инаганы иргәыкӡаны ирҳәон, ахәгьы хәыҷы-хәыҷ ихьаа
аиқәтәара иаҿын. Ус ҳамҭакы ианырҳәа ашьҭахь иааҭгылеит.
– Ари ашәа асценаҿы ианаҳҳәоз иаасықәшәаны сыԥсыр,
сҩыза дыԥсит ҳәа гәыблыла сумҵәуози, – иҳәеит Резо,
итрагедиатә ҭагылазаашьа хьааганы.
Алма, ихы дҩаханы, Резо днаизыԥшит. Уи иҭахын анкьатәи
иҩыза ихы ирқьиозу, гәыкала иҳәозу еиликаарц. Рылаԥшқәа
анааиқәшәа, Резо ашьшьыҳәа ихы наирҳәын, илаԥш ажәҩан
иназирхеит.
– Уи аҩыза агәаанагара анбауоуи: абџьар кны усабашьырц
уанаауаз акәу, уажә ухы уамыхәо сануқәшәа акәу?
– Ҳаиларгеит, Алма, ҳаиларгеит! – иҳәеит Резо, ихы
рқьиауа. – Аполитикцәа роуп шәаргьы ҳаргьы ҳаилазгаз.
– Аполитикцәа ианакәызаалак агаӡа инапала амаҭ ркуеит.
Аха урҭ ракәӡам еибашьуа, еибашьуа уареи сареи ҳауп,
ҳҩызцәа роуп. Анцәа ибоит, ҳара ҳнапала аӡәгьы амаҭ икӡом,
ҳара аӡәгьы ҳаилеимгаӡеит, ҳара ҳаԥсадгьыл ҳахьчоит…
Ҳаҟәыҵып наҟ аҽхырцәажәара, еиӷьуп уажәраанӡа ҳаизыҟазаашьа зеиԥшраз ҳгәалаҳаршәар. Издыруада уи акы
уанаҳәаргьы.
– Урҭ сара ианысгәаламшәо ыҟаӡам, Алма! Раԥхьаӡа
Аԥсны санааз, уара уаҟара исзааигәаз аӡәгьы дсымаӡамызт.
– Усҟан афинтә ҩнаҿы уада хәыҷык сыҩнаҟәыҟәын, –
инациҵеит Алма, – уаргьы сывараҿ уадак урҭеит: аҳәынаԥқәа
еиԥхныҩло иҳабжьан, акылаарақәа инаркылкәраа-аакылкәраауа. Иугәалашәоу, ари уара иутәу, сара истәу ҳәа
ҳрыхлафуа ҳанеизҵаауаз?
– Исгәаламшәои, ишԥасгәаламшәо, аха урҭ раҵкысгьы
исгәалашәо ақыҭантә уанаалоз убжьы сықәырган уансыԥхьалоз ауп. Аԥсуа ҩы еиқәаҵәа уара уҟны изжәыз агьамеи
афҩы ахаареи абыржәгьы сыбз ианыруеит.
– Уи анысгәалауршәа, шаҟантәы ҳаибаныҳәахьази,
шаҟантәы игәырԥшаагаха аԥсуа жәлари ақырҭуа жәлар
рныҳәаҿа ҳҳәахьази! Усҟан уаҳаҭыр баны шәполитикцәа
иаҳзырухьаз ахәымгарақәа рыӡбахә мҳәаӡакәа срывсуан.
Сара исҭахыз ҩызак иаҳасабала уареи сареи ҳаилибакаар
акәын – ҩнык ҳаицыҩнан, аус еицаауан. Ауаа хархьқәа
анеидгыла аполитикцәа асал рызрыбжьаҵаӡом. Уи агәра ганы
сыҟоуп. Аха ҳара ҳаибажьозаарын!
Резо ҳамҭакы ҿимҭӡеит, нас игәырԥшаагаз иажәа
инациҵеит.
– Исхашҭраны сыҟоума мамзаргьы ҳаҩныжә ҳаадәылганы
ауада ҿыцқәа анҳарҭозтәи аҭоурых! Афилармониа анхарҭа
уадақәа ҩба арҭеит: акы ҩ-уадак ыҟан, егьи–хԥа. Уаҳа ҳамам,
шәара ишышәҭаху ишәша рҳәеит. Уареи сареи ҳахьӡалоуп
ишаарышьҭызгьы. Ҭаацәала ҳаиҟаран ҳҩыџьагьы хԥа-хԥа
ҳақәнагон. Сара суҳәеит, сан лымала заҵәык Жәыргьыҭ
дтәоуп, даазгар сҭахуп, хԥа иҟоу сара исыҭ ҳәа. Мап
умҳәаӡеит. Уи ашьҭахь акыраамҭа сгәы иалан уахьызжьаз –
сангьы, сабгьы, сашьагьы иҭәы-иԥха инхоит-инҵуеит. Аха
уара, уан дзааумгеи ҳәа знымзар-зны ҽԥныҳәас исумҭаӡеит.
Уи уара уламыс акәын, сара сыламыс ҩбангьы саҟаҟон.
Аҷырҟәанта дакызшәа, Резо ииҳәаз џьашьаны дизыӡрҩуан
Алма, аха шаҳаҭ дыҟам, иҳәазаргьы изџьашьатәузеи, ихы
алаирқьиоит. Уигьы политикоуп.
– Иҭабуп иахьугәалауршәаз, – иҳәеит Алма. – Сара ус
сзырҟаҵаз с-Аԥсуароуп. Ҳабацәа ус ҳрааӡагәышьеит. «Абзиа
ҟаҵаны аӡы иаҭ, уи знымзар-зны иуԥылоит», – рҳәон.
Уеилызкаауа рҟноуп ус ахьыҟаҵатәу, аха ҳабацәа ҟадыџьқәа
ус еилыхны ирымҳәеит. Уажә иубоит, абзиара ҟаҵаны аӡы
иаҳҭаз, иӡыхәашьха ишҳаҵалаз!
Резо ихаԥыцқәа аҿҿа аарыҵгеит, дахьыԥшыц дыԥшуа.
«Иҳәала, иҳәала, иагьа уҳәаргьы уиашоуп!» аҳәон уажә уи
иҿымҭра. Игәы иҭаз здыруадаз.
Алма иҽынхиршәҭын, Резо иеиԥш, игәы ҩарханы ашьацра
днылаиеит, ихьыҵәцараз ажәҩан даҵаԥшуа. Уи уажәшьҭа
сызҵаарақәа рҭак саҳап ҳәагьы дыԥшым. Уажә дзызхәыцуаз
иажәа хыркәшаны, акәаԥ аргылароуп.
– Иацтәи амш ауаҩы изырхынҳәӡом, ицәгьа-ибзиа
ҳашьҭахьҟа инҳажьит, – иҳәеит иара. – Амала, уи бзиарас
иамоу – иахьа уарҟәышуеит. Убри ирҟәшгоу иацтәи амш
аҟынтә ҳалаԥш ииаагап уаҵәтәи ахь. Угәы ишԥаанаго, Резо,
иаҳзаанагозеи уаҵәтәи амш? Изеиԥшрахап угәахәуазеи уи?
Ҵабыргуп, аибашьра ашыкьымҭа ҳҭагылоуп, макьана Аҟәа
аамгацт, Аԥсны абжа шәнапаҿы иҟоуп, аха нас убри ашьҭахь
ишԥаҟалои ҳаизыҟазаашьа?
Резо ихы ааирҳәын, Алма илаԥш наидхалеит. Амза иҿаҷҷоз
мраны иҿаҷҷозшәа акәын уажәы ихы-иҿы цқьаӡа ишибоз.
Ҳамҭакы иблақәа дырхыԥшылон. Урҭ иибац ракәын: абжьааԥны еиԥш акәын иаартны ишихәаԥшуаз – ӷәаӷк ма гызмалрак
рхимбаалеит. Иааџьеишьеит Резо. «Абри аҩыза ашьаарҵәыра
ашьҭахь иара ус сыбла дызлахыԥшылаӡеи?!» – игәы
иааҭиҳәаан, наҟ ихы нарҳәны ажәҩан ахь илаԥш наирхеит.
– Иахьатәи амш «Ахәрашәа» сзаанагеит, – иҳәеит иара
инарҵауланы даақәԥсычҳан. – Уаҵәы имыржьыжьккәа ахәра
рӷьатәуп. Шаҟа ирласны иҳарӷьо – ҳара иаҳзеиӷьуп.
– Афилософиатә еиԥхьхәыцра! – иҳәеит Алма, маҷк
иааҵәылхшәа. – Аха уи аԥсҭазаарахь ииаагозар ишԥаҟало?
– Шәареи ҳареи ҟыҟда-ҿыҟда аицынхара лахьынҵас
иҳауроуп, – агәра ганы, насгьы инақәырӷәӷәаны иҳәеит Резо.
– Ажәа «аӷа» ҳхаҳаршҭыроуп, суҳәоит ҽазны иумҳәан. Ҳара
ҳаҟара еизааигәоу адунеиаҿ милаҭ ыҟаӡам: ҳҵас акоуп, ҳқьабз
акоуп, ҳашәаҳәашьа, ҳакәашашьа уҳәарыма. Зегьы ирыцкуп
жьрацәарала ҳаилахәра. Ажәакала, еиҟәыҭхашьа ҳамамкәа
ҳаилышьны ҳаҟоуп. Ари зымбо длашәуп! Избарц зҭахым иоуп
ҳажәларқәа ираӷоу! – лакҩакрада, насгьы хьаҳәа-ԥаҳәада
иаахҵәаны иҳәеит Резо.
Иаҳаз џьашьаны ҳамҭакы дааиԥхьхәыцит Алма.
– Ҳгәы кыдызшьаахьоу ажәа ҭацәы! Излоуҳәо ала – аӡә
ҳауп? – диазҵааит Алма. – Нас шәызҳақәлеи аӡә ҳакәзар?..
Резо ҿимҭӡеит. Аполитикцәа ирықәыжьны ииҳәац еиҭеиҳәар
иҭахымхазар акәхап.
– Абыржә иуҳәаз ҵыԥх аибашьра аԥхьа иуҳәар, ихазҵоз
рацәаҩхон, – иҳәеит Алма. – Амцхә ауаҩы игәрагара ахьҳамоу
азоуп изысҳәо. Уи ҳара ҳаԥсыҽроуп. Жәытәнатә аахыс убри
ҳаԥсыҽра ҳаӷацәа рхы иадырхәон, шәара раԥхьа шәнаргыланы, нас уи трагедиахон ҳажәлар рзы. Аха ҳара знымзарзны ҳҟәышхар ауми! Ҳҟәышхозар, ҳҟәышхартә ҳақәшәеит
еиҭах.
– Шәиԥхьыӡ рыгымзааит абри аҩыза ҳақәзыршәаз! –
инапқәа рхахо ажәҩан дҩаҵаԥшит, нас ихы ааирҳәын: – Алма,
шәара ишәылшоит аибашьра аанкылара, аинышәара. Убри
аншәылша…
– Аԥсуааи ақырҭқәеи зыҩназ ахыбра абылра иаҿуп, амцабз
акәҵәашо иахаԥахьеит, – иажәа днаԥыҩлеит Алма. – Уи
уажәшьҭа еиқәырхашьа амаӡам.
– Ҳацәгьа-мыцәгьа уахь иалаблааит, ҳара иҳалшароуп
ҿыц ахан хьыцәцара аргылара.
– Апролетарцәа рҳәынҭқарра еиԥш? – иааҭиҵааит. –
Аҵыхәтәан хҩык «амушкетиорцәа» наҟ инагәҭасны илеиларыжьит… Иахьа Шьрома дгьыли жәҩани былуан, убри
збылуаз роума ахан хьыҵәцара зыргыло?
– Шәара ишәгәаԥхар убарҭ рхаҭаҵәҟьа идыргылоит.
– Нас еидтәалан аԥсуа жәлари ақырҭуа жәлари реиҩызараз еинҟьаны иржәлап!
– Ишәгәаԥхар ус егьыҟалоит.
– Нас зыԥсадгьыл зхы ақәызҵаз рыԥсадгьыл ҳақәныҳәоит!
Аха ақырҭқәагьы уахь иалаҳҵома, ишԥаҟаҳҵо?
– Уи ҳара ҳатрагедиоуп, аха шәаргьы абџьар шьҭышәымхыр акәын, нас уи аныҳәаҿагьы ктәыс ишәоуӡомызт.
Алма ашьшьыҳәа ихы наирҳәын, дҵәылцаны Резо иблақәа
днархыԥшылеит. Ҳамҭакы иблақәа мырҟәысӡакәа ус
дизыԥшуан.
– Абџьар кны иуқәлаз абџьар кны уаниҿамгыла, иҿаԥхьа
ушьамхнышгылеит ауп иаанаго, ус ҟаҳҵар акәызма?
– Нас ашьа ахькаҭәаз еиӷьу?
– Ахақәиҭра – иԥшьоу усуп, иԥшьоу аус азы ашьакаҭәара
дазхиазароуп ахаҵа – уи дфырхаҵоуп; ажәларгьы убри аҩыза
ахаҵара иазхиоуп – усҟан ауп урҭ анжәлару.
Ҭынчран ҳамҭакы. Урҭ реимак убасҟак еибарххон, ахә
ихьаа ихашҭит, дышхәызгьы игәалашәом.
– Аибашьра аанкылатәуп, аинышәарахь ахы рхатәуп! –
иҳәеит Резо еиҭах. – Убри ауп ахаҵарагьы афырхаҵарагьы,
ажәларгьы жәларны иҟазҵо! – Нас ихы ааирҳәын: – Алма
Аԥсынгьы ҳаԥсадгьыл ауми, нас уи ҳалхәдаахома?
– Мап, еиҭах мап! – иҳәеит Алма инақәырӷәӷәаны. – Уара
иацоуп уанааз, аха иҟами ара ииз, иааӡаз ақырҭқәа! Урҭ
ԥсадгьылс ирдыруа Аԥсноуп, ииашангьы ирдыруеит. Убри
азоуп ԥшьынҩажәи жәаба рзы, шәареи ҳареи иаартны
ҳанеиҿагыла, ақырҭқәа оккупантцәа шәықәҵны шәца
заҳамҳәаз, ус ҳҳәартә еиԥш ҳашҭашәыргылазгьы.
– Уи ҟәышра дуны иҟашәҵеит! – игәы иахәаны ишьақәирӷәӷәеит. – Абыржәгьы убри ауп иаҭаху. Ҳара ҳарҟәышуеит
иҟалаз атрагедиа. Уа иаанкылатәуп! Ҳабџьар шьҭаҵаны Аҟәа
ҳаицны ҳнеироуп. Убри ала адунеи ҳаршанхоит, ҳахәрақәагьы
ирласны иҳарӷьоит.
– Ақырҭқәа Аԥсны аӡәгьы иқәицаӡом! – иҳәеит Алма агәра
ганы. – Зхала иқәҵны ицаз, Аԥсныҟа иааз роуп – урҭ ҳара
иҳабашьуан, иаанхаз Аԥсны зыԥсадгьылу роуп – урҭ ҳара
иҳадгыланы еибашьуан, имеибашьызаргьы иаҳҿамгылаӡеит.
Урҭ уаҩы дырԥырхагаӡам. Аха уи иаанагаӡом шәареи ҳареи
ҳаинышәеит ҳәа, избанзар шәареи ҳареи ҳабжьара иҟалеит
аибашьра. Изыхьӡузеи аибашьра? Аибашьра шьакаҭәароуп,
ажәлар рҵеицәа рылнашьаауеит, ҩнаҭацыԥхьаӡа агәырҩа
нанагоит, ахацәа ргәы ахәра аннаҵоит, аҳәса ргәы ҭнаблаауеит, ашәы рышәнаҵоит. Аибашьра зегьы архәашь-уеит,
ажәлар рмал еимнаҵәоит. Зегьы ирцкуп: аибашьра иахылҿиааны ажәларқәа еиӷацәахоит! Урҭқәа зегьы ҟалеит Аԥсны.
Ахҟа ҳабжьалеит шәареи ҳареи! Уигьы акәым, ари аибашьраҿы ақырҭуа иҭирҟьаз абџьар Аԥсны инхоз ақырҭуа
ихәшҭаарагьы архәашон. Уажәы уара иуҭаххеит акгьы
ҟамлаӡазшәа ҳгәыдеибакылар-ҳхыдеибакылар, нас ҳажәҩақәа еиҵыхны, «радеда» ҳәо Аҟәа ҳнеирц! Ма ҽыргаӡа ҟауҵоит,
ма бзамыҟәс суԥхьаӡоит. Ус ауп сара ушеилыскаауа.
– Зеиԥш ҟамло егьыҟам! – уажәраанӡа ҭынч иӡырҩуаз Резо,
дхьамҵкәа аҭак ныҟаиҵеит.
– Иҟалахьоума ус адунеи аҿы џьаракыр?
– Иҟамлахьазаргьы иҟалар алшоит.
– Нас уаҩ иҿы иҟамлац аума ҳара ҳҿы иҟаларц иуҭаху?
– Аб иԥа заҵә дызшьыз машәыршәа даниднагала, дсасуп
ҳәа ишьа муӡакәа, ичеиџьыка иҿаҵаны дауишьҭит. Ус ҟазҵаз
аԥсуа иоуп, уи аҩыза аӡәы иҟаимҵаӡацт. Ус анакәха, уаҩ иҿы
иҟамлац аҟаҵара шәара ишәылшоит. Уи шәара шәҳаранакуеит акәымзар, шәланарҟәуам.
– Ҵабыргуп, ҳабацәа уи аҩыза ахаҵарагьы, ақьиарагьы
рылан, аха иахьа уи аҩыза ашьаҿа ҟарҵар, еилызкаауада?
Шәара даҽа милаҭуп. Хаала акәу, мчыла акәу Аԥсны наганы
Қырҭтәыла иадырҵеит. Шәара ишәуалын иҷыданы пату
ҳақәҵара, ишәыхәҭан ҳахьчара. Уи ахаҭыԥан ҳаԥсадгьыл
ҳахыжәбаауа шәалагеит, ҳахьӡ ахьахыз рацәашәшьеит.
Аҵыхәтәан ишәыӡбеит зынӡа ҳалбаажәдарц… Бзиоуп,
ҳашәнышәап, аха гәыӷрас иҳамоузеи шәареи ҳареи, пату
еиқәҵаны, ҟыҟда-ҿыҟда ҳаицынхартә еиԥш?
Абынҳәа ахы зааханы иахьыз ззеилымкаац еиԥш, дӡыҩӡа
ҳамҭакы ажәҩан даҵаԥшуан Резо.
– Алма, – иҳәан, аарла иҿы ааихыԥхьеит аҵыхәтәан. –
Ҳара ижьоу, амилаҭ еилыхцәа зхы ҭырҟьаз жәларуп –
иуасҳәахьеит. Аурыс жәлар реиԥш, ҳаргьы ҳҭоурых
еиларгеит, ҳаиқәзырхо акызаҵәык ауп: Аҵабырг! Уаҳа акгьы!
– Избан аурыс жәлар уахь изаԥушьыз? – Резо ииҳәаз
гәыҩбарак инаҭан «уашьҭан» ҳәа инмыжькәа азҵаара
ныбжьеигалеит Алма.
– Аурыс жәлар Кавказ ртәу џьыршьоит, – иҳәеит Резо, –
ҳажәларгьы Аԥсны Қырҭтәылоу џьыршьоит. Аиҳабыра ус
рарҳәеит рыжәлар, аҭоурыхҩҩцәа ус ирҩит, арҵага шәҟәы
ианырҵеит. Убри аҭоурых ԥаршеи ала ашәанцәагьы ҳаргьы
ҳманкуртцәаны ҳрааӡон, «ҳара, ҳара ҳакәӡам, ҳара шәара
шәоуп» ҳдырҳәеит.
– Еилкаауп, уажәа иацҵа, – иҳәеит Алма иҽырҭынчны. Уи
адәахьала акәын, ҩнуҵҟала мцабзҵас цәаныррак игәаҵанӡа
иааҭагьежьит: «Ҳҳақ дарҳәацәоит, убама!»
– Ус акә, егьыс акә, ҳаицынхон, иахьа абас агәаҟра
ҳҭазыргылаз шәиԥхьыӡыс акрыҟазар Анцәа ирықәиҵааит!
Алма дааилашәеит.
– Убарҭ уцо-уаауа иушәиуа хьӡи жәлеи рымаӡами? –
иаарџьбараны диазҵааит иара. Уи азҵаара дазыԥшызшәа
Резогьы инақәырӷәӷәаны аҭак ҟаиҵеит.
– Ишԥа рымам, аурысқәа роуми!
Алма иаҳаз дааршанхеит, уи иара изы ишжәабжь
ҿыцмызгьы. Аха уи аҭак ҟаҵатәын, иҟаҵатәын имырӷьцәакәа
– уигьы даазхәыцит.
– Зегь зхароу аурысқәа роуп, шәара шәеиҳабыра
маалықьцәоуп. Ус ауми иуҳәаз шеилкаатәу?
– Ҳаиҳабыра ракәӡам иуку «калашников» узҭаз!
– Уаргьы «калашников» ауп иуку, агха смыхьзар, уи
шәеиҳабыра ракәӡами иузҭаз?
– Урҭгьы ҳамҭас аӡәгьы иримҭаӡеит: шәаргьы ҳаргьы
иаҳзырхәҳаз аӡә иоуп. Иубама урҭ ҟьарак ала ҩ-жьак
шыршьуа: ҳара ҳаралагьы ҳаибадыршьуеит, ҳшьалагьы
ихәаахәҭуеит! Аҵыхәтәан ҳамчқәа анҳалӡаалак ҩ-мҵәыжәҩак
зхагылоу руарбажә амҵәыжәҩа џаџақәа ҳааҵаркуеит шәаргьы
ҳаргьы. Уи уазымхәыцӡаци?
Алма аҿаԥа иҿалазшәа азныказ иҿы раҳан даанхеит, аха
нас мыцхәы ишанхара иҽаламырхакәа:
– Танкла иҳақәлаз шәара шәакәу, аурысқәа ракәу? –
иҿаирхьит аҵыхәтәан.
– Иҳазҭада урҭ атанкқәа?
– Аԥсуаа шәрабашь ҳәоума ишшәырҭаз?
– Еибырҳәаз акраадыруама, уаҟа уара уҟамызт, сара
сыҟамызт. Еибырҳәазаалакгьы аибашьрахь ахы шхаз рымбо
иҟазма? Ирбон, аха инаганы ирырҭеит, ирырҭеит амала ҳәа:
«еибашьлааит, иқәеибахлааит…» рҳәеит.
– Шәаргьы ишәҭахыз уи акәын.
Резо ҳамҭакы дааиԥхьхәыцит. Ҿиҭуамызт Алмагьы.
– Уареи сареи ҳзеилибамкааит, Алма! – игәы иалырсны
даацәажәеит Резо.
– Уи саргьы «иџьасшьоит»: иацы ҳгыланы ақырҭқәеи
аԥсуааи реиҩызара ҳанақәныҳәоз ҳаилибакаауан, нас
иҳахьзеи, мшәан, уажәы? Иҟалап убригьы аурыс ихаразар?
– Ус ҳҟазҵаз иара ихаҭа иоуми!
– Излауҳәо ала, аурысқәа агаӡа инапала амаҭ ркуеит.
Иҟалап ус акәзаргьы. Сара аӡәгьы ихы сҿышӡом, издыруеит
аурыс политикцәа ирхароугьы, аха икаҭәеит иԥшьоу ашьа,
уи аӡәгьы дзаӷрагылом, дагьзахыԥом. Иԥшьоу ус ауп ишыҟоу.
Иухоумыршҭын, анкьатәи сҩыза: уареи сареи хыбрак аҿы
ҳаицынхон, ачеиџьыка ҳзеилан, ахыбра хыброуп, аха
ачеиџьыка иԥшьоу усуп, убри иԥшьоу ачеиџьыка улаӷрагыланы, иԥшьоу ашьа анкауҭәа нахыс уареи сареи ашьа
ҳабжьоуп. Ахохолцәагьы ааганы иаҳҿашәыргылан, иҳабашьит, аха урҭи ҳареи ашьа ҳабжьаӡам – шәареи ҳареи ҳауп.
Резо ҳамҭакы ҿимҭӡеит, нас иҿы ааихыԥхьан:
– Аибашьра иалаго аилагацәа роуп, – иҳәеит иара, – аха
аҟәышцәа уи ааныркылозароуп. Абыржәы ҩымчыбжьа раԥхьа
аиныршәара рнапы аҵармҩызи?
– Анапы аҵаҩра мацара аума, аибашьрагьы аанкылан!
– Аиеи, еиқәшаҳаҭхеит, аибашьра ааныркылеит. Уи
ҟәышран, нас иҟалеи, ламысдарала еилазгада ҟәышрала
иӡбаз уи аиқәшаҳаҭра?! Аҵәымӷ еиԥш абри сгәы иалоуп.
Алма еимгеимцарак аҟара инарҵауланы дааиԥхьхәыцит.
– Узҵаара сара сахь ихоуп, аиқәшаҳаҭра зеилажәгазеи
ҳәоуп иуҳәарц иуҭаху, иаахтны иуҳәом мамзар. Иуасҳәоит
аҭак. Аиқәшаҳаҭра ашьҭахь амитингқәа рыҟаҵара шәалагеит,
аԥсуаа раҳҭнықалақь ахь ихынҳәыр аауам, дареи ҳареи
еицынхашьа ҳамам, шәҳәеит. Уи аиҳабыра рыдҵалоуп
ишымҩаԥыжәгоз. Нас убри аума иҟәышроуп ҳәа иуԥхьаӡо?!
Абџьар кны иааз абџьар дықәнацароуп. Ус иагьыҟалоит, даҽа
мҩакгьы ыҟаӡам!
Иааҭынчрахеит ҳамҭакы, аха уи ҭынчрамызт, рҩыџьагьы
рыгәқәа ԥжәон. Резо игәыԥжәара ахьаа изнарҵысын,
аҳәыҵәы-ҳәыҵәра далагеит, уажәы-уажәы ихаԥыцқәа
рышьҭыбжь гон. Алма уи игәаҟра ааинырит, иага умҳәан,
иацы еиҩызцәан, ачеиџьыка рзеилан, аха уи имырдыркәа
дтәан, ус ҿымҭ-ԥсымшьҭ. Уажәыҵәҟьа дзызхәыцуаз ишьҭахьҟа ахынҳәра акәын. Абри аамҭаз Резо ибжьы ныҵакшәа
«Ахәрашәа» аацәыригеит. Алма дааиԥхьхәыцын, иҽнамариашаны инациҵеит, иара аԥсуа иашәа анцәырига
изацимырӷызри! Ашәа иалаз ажәақәа Алма уажәы инҭырҳәцааны акәын ишиҳәоз:
«Ахьаа ӷәӷәа змоу ахаҵа иԥышәагоуп,
Ахьаа зычҳауа урҭ ахацәақәа роуп,
Ақьра здыруа урҭ ауаа ԥсыҽқәа роуп…»
Ирҳәон ашәа краамҭа, ҟазарыла.
– Закәтә доуҳатә мчузеи иамоу ари ашәа! – иҳәеит Резо,
рашәаҳәара анааиқәтәа. – Иџьашьахәу ашәоуп, аиашаз –
еиҭах схьаа артәеит, ихауҵоу?! Анцәа дыззылашаз гениин
ари ашәа аԥызҵаз.
Алма игәы иахәеит «Ахәрашәа» закәыз еилкааны
иахьиҳәаз.
«Ахәрашәа» аибашьра адәаҿоуп раԥхьаӡа иахьырҳәаз, –
иҳәеит иара. – Аԥсадгьыл ахьчаҩцәа роуп изҳәазгьы. Рԥыза
игәышԥы ахҿа анақәшәа, иалжәааны иршәит, ихаҭа ашьа
игәыҵкьысуа дгылан дгазҽазуа. Ари збаз аибашьцәа
ааидыххылан, рнапы данҵаны аџь ду ашьапаҿы днышьҭарҵан, аӷа ижәлеит, дԥыххаагьы дықәырҵеит. Нас
иаахынҳәын рԥыза иааикәшаны инатәеит. Аҳақьым ихәра
ҿаиҳәахьан, аха ихьаа ртәашьа амамызт. Усҟан икәшан итәаз
аибашьцәа рахьтә аӡәы иаацәыригеит уаҩ иимҳәацыз хаҵара
ашәак. Ибзиан ирдыруаз ашәак еиԥш, еицдырӷызит егьырҭ
зегьы. Нас еиҭарҳәазар акәхап. Ирҳәеит еиҭах! Ирҳәацыԥхьаӡа ахәгьы ихьаа артәон. Абасала хьӡы змам ашәа
раԥхьаӡа акәны иҳәан убраҟа аибашьра анааихсыӷь. Агәаҟреи
ахаҵареи ирхылҵыз ари ашәа ахацәа ирҳәон хаҵаҵас,
рыбжьқәа еинрааланы ихааӡа, игәыкӡа. Ахәгьы ихьаа хәыҷыхәыҷла иааиқәтәеит. Убасҟан хьӡысгьы иарҭеит «Ахәрашәа».
Абас иҟоуп уи аҭоурых. «Анцәа иашәа» еиԥш, ари ашәа
аҳәара зегьы азин рымаӡамызт. Уи азин змаз Аԥсадгьыл
ахьчаҩцәа ракәын, иззырҳәозгьы Ахацәа рхацәа ракәын – урҭ
фырхацәан. Ус иҟан анкьа ажәытәӡан, «Ахәрашәа» раԥхьаӡа
ианырҳәаз, – иҳәан, иажәа хиркәшеит Алма.
Иааҭынчрахеит. Ҳамҭакы икаууа иҭынчран.
– «Ахацәа рхацәа», – аҭынчра иаалыҩит Резо ибжьы, аха
уаҳа ацымҵакәа дааҭгылеит. Ашәа иалаз ажәақәа рыла акәын
Ахацәа рхацәа шидыруаз, аха урҭ зусҭаҵәҟьаз иахьа
абраҟоуп иахьидырыз. Ибылуан дгьылгьы жәҩангьы, ибылуан
зегьы, аха имбылуаз урҭ Ахацәа Рхацәа ракәын: урҭ хы
иагомызт, иааиуаз абџьар мца иаҿагыланы ицон ԥхьаҟа, ицон
аӷа дӷәыхуа, доушла игәы имҟьо. – Ари ашәа аҳәара азин
сымамзаап! – иҳәеит аҵыхәтәан аарлашәа, ус ихазы
иҳәозшәа.
Иааҭынчрахеит еиҭа ҳамҭакы. Ажәҩан хьыҵәцарахьтә
амза шашаӡа илбааҷҷон иразӡа, аеҵәақәа ракәзар рыблақәа
ҭыџьџьаауеит – адунеи кашырроуп уҳәап. Ишԥаҟам, иҟоуп
иахькашырроугьы, аха иҟоуп хацәнымырха Аԥсадгьыл
ахьчарагьы, уаҵәы уаҟагьы икашыррахарц.
Алма уажәшьҭа ацароуп ииҭаху, аха ацашьа дақәымшәар
реицәажәара зегь ланарҟәыр ауеит. Сасра дыҟам, ҵабыргуп,
аӷа иҟны анеишьагьы ацашьагьы акны иҟазароуп, аха араҟа
ацәажәара иҟаз зеиԥшраз ала, ацашьагьы иҽақәиршәароуп:
– Резо, ҳаицәажәараҿы еилыскаазгьы исзеилымкаазгьы
азҵаарақәа рацәоуп, аха аҵыхәтәан даҽакы суазҵаар сҭахуп, –
иҳәеит иара. – Аԥсуа фырхаҵара ашәа «Ахәрашәа» уҳәон,
избан?
Резо дыччеит мчылашәа. Алма уи иччашьала идырит цәала
дышцәажәоз. Дагьымҩашьеит.
– Зашхәа уҭоу иашәа ҳәала ҳәа соуҳәахьан, иугәаласыршәар сҭахуп.
Алма ҿимҭӡеит: ааигьы имҳәеит, мапгьы. Уи ала иирдырит
изҵаара аҭак дшазыҟаз. Аха усгьы диазҵааит:
– Ҳашхәа уҭалеижьҭеи акырҵуоу?
Даҿеикит, аха усгьы акгьы иҳәар акәын.
– Аԥсны нхара санаа инаркны.
Уи ахьынӡаҵабыргу Алма изеилымкаауа дауҟаз, аха
иҿамырхьыкәа, диазҵаахт:
– Нас ишԥа еилкаатәу «зышхәа уҭоу» абџьар кны иҿагылара?
Ишхәа ӡааурҟәрыларц акәу, ишхәа уҭыҵны «ахақәиҭра» уоурц
акәу?
– Уи зеилкаара уадаҩу трагедиоуп, – иҳәеит Резо, ҳамҭакы
иҿымҭра ашьҭахь.
– Трагедиоуп уҳәама? – иҭиҵааит Алма.
– Аиеи, сара сызгьы, са сызхылҵшьҭроу сыжәлар рызгьы…
Аҵх агәы иахысхьан. Ааԥын уажәааны, аҵх каууа зегьы ацәа
ианалоу, аҟармаҵыс абжьы ҵары аҵх иалыхәхәо ашәа аҳәалон,
лацәааихьшь ҟамҵакәа. Уажәы цәыббын анҵәамҭа аҵарақәа
ашәаҳәара иаҟәыҵхьеит, аха ааԥынразаргьы иабаҟоу уажә ара
ашәа зҳәо аԥсаатә?! Арҵуқәаҵәҟьа гәырӡ-шашәаӡ инкылаӡ
ицеит.
– Уаҳа еибаҳҳәои? – аҭынчра ааилаигеит Алма. – Уаашьҭыхны угара сылшоит, аха уанҵыслак, ухәра ашьа дәықәлар
ауеит – уи шәарҭоуп. Еиӷьуп асанитарцәа асакаса рыҭаны
иаасышьҭыр.
– Иҭабуп, – иҳәеит Резо, даақәԥсычҳан. – Ара скажьзар
сықәнагон, аха бзиоуп, ус иануҭахха… О, чемо ӷмерҭо! – инапқәа
дҩарыхан қырҭшәала дааматанеит. Алма ақырҭшәа издырӡомызт, ииҳәаз изеилымкааӡеит.
– Иаанагои уи уматанеира? – маҷк иааҵәылхшәа диазҵааит.
– Шәиԥхьыӡ рыгумыжьын абас џьаҳаным аилашыра
ҳалазыжьыз!
– Амин! – иҳәеит Алма, иааршҳамны. – Ишәила, ишәила,
шәкы рахьтә акы ақәшәоит рҳәоит. Бџьарк еиԥш ухы иархәа
убри ушәиԥхьыӡ, ари уабџьарҵәҟьа шьҭа изуҭахи, гәаларшәагас сара исымазааит.
Алма итрофеи бџьаргьы аашьҭихын, дхынҳәны иҿынеихеит.
Аҵх ҭынчран, амза шашаӡа ирыгәҭылакны аеҵәа еилаарцыруан. Шарԥазы идыды-мацәысраны иҟан, аха уажәы
абарҭ анкьатәи аиҩызцәа рыда зегь ҭахәхәа ацәа иалан,
кашырран адунеи.
Аԥсны ахақәиҭра зхы ақәызҵаз ҳажәлар рҵеицәа
хьӡырҳәагақәа дыруаӡәкуп Мирод Гәажәба. Уи Аԥсны
ахақәиҭра дзахьымӡеит, жәаҩа мшы роуп игхаз. Иахьа уи
ихыҵуазаарын 60 шықәса. «ауаҩы лаша исахьа» Абраҟа
иаҳкьыԥхьуеит уи ацыԥҵәахак.
Ауаҩ иԥсыҽрақәа иреиуоуп инаҵшьны «сара» аҳәара.
Еиҳараӡак амаҵура иахагылоу. Аҳәынҭқарцәа «сара»
рҳәаӡомызт, аха аҳәынҭқар ихаҭа иааикәыршаны ауаа
иргылон «уара уныс» зҳәоз. Ус ауп Сталин икульт шыҟаиҵаз.
Уи ишьҭра дықәын Брежневгьы.
Уи зегьы ирзеиԥшыз чмазаран: уаҩ имырҽхәо – дара рхы
дырҽхәон.
Аколнхара ахантәаҩы: «Сынтәа спланқәа цәгьамкәа
инасыгӡеит» иҳәеит.
Ашкол адиректор: «Сынтәа сышкол иалсырго рахьтә уаҩы
дзықәӷәыӷша рацәаҩуп» иҳәеит.
Ақыҭсовет ахантәаҩы: «Сқыҭаҿы аӷьычра-қәычрақәа
рҵыхәа ԥысҵәеит…»
Ари аҩыза аҟазшьа хырҽхәарахеит – ҽырбагатә системахеит. Убри асистема далааӡан Миродгьы, ахаҭа аԥсуара
ишамырҿиоз еиԥш, аха знымзар-зны уи ауаҩ «сара» ҳәа
хӡыргарак нацҵаны иҳәо смаҳацызт. «Ҳаргьы» иҳәомызт.
Иара ихаҭа ус бзиак аԥшьигар ма иҟаиҵар: «Аҷкәынцәа абас
рыӡбан, аҷкәынцәа абас ҟарҵан» ҳәа иҩызцәа рахь ииаганы
абзиара диргон. Ари аниҳәо изыӡырҩуа гәыҩбарак рмоуртә,
агәра ргартә иҳәон. Сара схаҭа иаразнак исызиҵымдырааӡеит
ари иҟазшьа, амала ианыздыргьы ус схазы издырит, иҟазшьа
еилыскааит аҟароуп, ихаҭа исмырдырӡеит ишыздырыз.
Мирод аҵара-дырра дшазгәышьуазгьы (хыхь ишысҳәахьоу
еиԥш), сара знымзар-зны игәы иаланы иҳәо смаҳацызт,
ианиаамҭаз аҵара ахьизымҵаз, уи зхароу, насгьы усҟан
игәахәтәы дахьӡар, иахьа даҽакала дшыҟалоз. Уи акариерагьы ахьӡ-аԥшагьы иазгәышьуаз дреиуамызт.
Ауаҩы аҩыза димазароуп – уи доуҳатә ҭахроуп. Мирод
аҩызцәа иман имаҷымкәа. Дҟәышымзи, убри иабзоураны
аиҩызара даара ибзианы иныҟәигон. Аҩызара ныҟәигон
иахмырҟьаӡакәа, аҵәы иахамҵаӡакәа, иузгәамҭартә ус
ирмариашәа, аха ламысла.
Мап, Мирод аҩызара шымҩаԥигоз ажәала аиҭаҳәара
уадаҩуп.
Аҩызара дарбан иныҟәзымгац! Мамзаргьы дарбан
иныҟәзымго! Аха ианба, насгьы ишԥа? Уброуп уи ахьааԥшуа.
Аишәа-чара уанахатәоу, насгьы уаҟа уҭамадазар, усҟан
аҩызара акалашәа иныҟәугоит: урҭ рзы иумҳәара иҟоузеи,
иумжәра иҟоузеи?
Мирод урҭқәа иламызт: аҩызцәа излаҟоугьы излаҟамгьы
рыла рырҽхәаразы ажәа лыԥшаахқәа рҳәарагьы иҽазишәомызт.
Ҳаҟәыҵып игәырԥшаагоу аишәа-чара. Уаҟа зегь ҳаԥсыҽуп.
Ҳаиқыҭануп, иаҳҳәап, ҳаиҩызцәоуп: уара узы иҟасымҵара
иҟоузеи, сара сызгьы убасҵәҟьа уҟоуп. Уи ажәала акәӡам аус
аҿгьы ҳаҟоуп: аҽыуаара, ацәуаара уҭахызар, иусҭоит, исуҭоит
аԥара ԥсахра, мап уцәыскӡом – уаргьы. Уеилахазар, уааҳә
ууазар – уа сыҟоуп. Уаргьы убасҵәҟьоуп ушыҟоу. Аха
иаалырҟьаны уск ҳаиднагалеит. Аколнхара ахантәаҩы азин
уиҭеит абри-абри аҭыԥ аҿы аџьықәреи лауҵарц, уеигәышә
аашьҭыхны уахьнеиз, сара арыцқьара саҿуп, схаҭа иласҵарц.
Ҳаиҩызцәоуп, иацоуп ҳхаҵкы кеибамыжьҭуа ҳаибаныҳәо
ҳанеидтәалаз, проблемагьы ҳамаӡамызт.
Аха иахьа иаалырҟьаны ҳаинтересқәа ааиҿагылеит.
Насгьы ари адгьыл уаргьы саргьы иаҳтәышьҭраӡам. Ари
ԥышәара дууп! Адгьыл иахылымҿиаауа егьыҟам рҳәоит:
абраҟоуп аиҩызарагьы ауаҩрагьы ахьааԥшуа! Аха уажәы
урҭқәа ҳрызхәыцуоу, ҳаԥхьа ишьҭоу адгьыл чашә ҳазхәыцуоу?! Аҵыхәтәан даҽа ҿырԥштәык. Уареи сареи ҳаицеибашьуан, Аԥсны ахақәиҭра агаразы. Аиааира анаага иҭацәыз
аӡәы иҩны ҳнадгылеит. Уи сара ишсырҭаз ашәҟәы скуп. Абар
аџьашьахәы: ари аҩызаҵәҟьа уаргьы иукуп. «Ҳаиҿарыжьит!»
сҳәеит сара. Уаргьы ус уҳәеит. Усгьы акәзааит, аха ҳаӷа
инижьыз аҩны зеимаҳкри, уи аҵкыс ҳаиҩызара еиҳазар
акәӡами, мамзаргьы ҳауаҩра? Уааи, ҳаегоизмра наҟ
инышьҭаҵаны, ҳаиҳа изықәнаго иаагап. Уи уаргьы уақәшаҳаҭхоит, избанзар, сара сеиԥш уаргьы иуқәнаго џьушьоит,
мамзаргьы даушла изгап ҳәа уақәгәыӷуеит. Саргьы акы
сақәгәыӷуеит, мап анакәха, амца ҩацраҵаны избылуеит.
Мирод иакәзар, арҭ аҩзҵаарак даҽакала дрызнеиуан:
зегьрыла иара ишиқәнаго идыруазаргьы, иҩыза имҩа
даԥгылаӡомызт. Уи гәахәас иҟаҵаны акәмызт, иуаҩра
лаимырҟәырц акәын. Акы ухәҳап, акы уҭиип, ма мчыла иугап,
мамзаргьы аӡәы уиҳәар, иуиҭап – аҳәара аҽи акәадыри
унаҭоит рҳәоит, аха урҭ зегьы иреиҳаны игылоуп ауаҩра: уи
узыхәҳауам, мчыла иузгом, аӡәы уиҳәаргьы, уаарала
иузимхуам. Хәы змам ус ауп ишыҟоу. Убри «хәы змам» Мирод
ҳаҭырла дазыҟан, уимоу дахӡыӡаауан. Ҵабыргуп уи «хәы
змам» ҳәа иҟоу иахьа кыр идефицитхеит, аҳаҭыргьы лаҟәит,
илазырҟәызгьы ҳара ҳауп, аха жәытәнатә аахыс Аԥсуара
гәыс-гәаҵәас иамаз акәын, уи аҳаҭыр ахьылаҳарҟәыз ауп
Аԥсуара ахаҭа бжамҽамны иҟазҵазгьы. Уи ӷәӷәалаӡа
ианыԥшуеит иахьа Аԥсны, аибашьра ашьҭахь аҭышәынтәалара ҳцәуадаҩны ҳаҟазаргьы иароуп. Мирод иеиԥш
иахьанӡа еиқәзырхаз уи адефицит, иахьатәи аҭагылазаашьа,
алу еиԥш ирықәыӷәӷәоит. Уигьы акәым, Аԥсуара ахаҭа
ашәарҭара иҭанаргылоит, ашәарҭа иҭанаргылоит Аԥсуа
ҳәынҭқарра ашьақәгыларагьы. Иахьа иқәгылоуп азҵаара:
шьала Аԥсны ҳахьчеит, аха намысла, уаҩрала иаҳзеиқәырхома? Иаҳзеиқәырхома Аԥсуара ахаҭа? Урҭ рыҩбагьы
агәи агәаҵәеи реиԥш еимадоуп. Абри аҩыза ашәарҭа
ҳҭагылоуп иахьа.
Аҷкәынра аԥышәадара гхада изыҟалом. Миродгьы урҭ
дзырцәымцеит. Иԥсҭазаара алахҿыхра ацәмаҷын. Раԥхьа
аҭаацәара даналалагьы дманшәаламхеит. Арԥыс иааивагыло
иашьак димаӡамкәа, ихаҭа дқәыԥшны раԥхьатәи ишьаҿа
анеихиго дшьацәхныслар, ихы зқәикуа изымдыруа, игәы
каҳар ауеит, иалшоит дымҩахҟьаргьы. Аха разҟны, Мирод
илшеит урҭқәа рыҵгәара, иԥгылаз ауадаҩрақәа риааира.
Зегьы-зегь реиҳа иҷкәынраан дызҭашәаз аԥышәара даиааит,
иуаҩра еиқәырханы. Уи ашьҭахьгьы еицәаз ауадаҩрақәа
дрықәшәеит – уи аԥсҭазаара еснагь дыԥнашәон, – аха знык
еиқәирхаз иуаҩра аҵыхәтәанӡа игеит, иахьа ихьӡ зларҳәогьы
уиалоуп. Иҟоуп убарҭқәа зегьы, зегь акәымзаргьы рӷьырак,
зыбзоуроу уи адоуҳатә культура иҽахьазааигәаитәыз,
асахьаркыратә литература бзиа иахьибоз, уи иԥсҭазаара
иахәҭакны иахьыҟаз акәзар? Акәхап, аха аҭаацәара рҟазшьа,
ртрадициа аҵыхәтәантәи аҭыԥ ааныркылом: иаб диздыруамызт, аха диман ан, иҟан атрадициа.
Уажәы урҭқәа зегьы срызхәыцны, иԥсҭазаара анализ
аназызуа, еиҳа еилыкка избо салагеит хынҩажәатәи
ашықәсқәа раан ишылихыз ииашоу, иҟәыӷоу ихатәы мҩа, уи
нас аҵыхәтәан ԥсҭазааратә университетны изыҟалеит.
Иаԥхьаҟа изыԥшын еиҳа еицәаз ауадаҩра, ихьамҭаз
аԥышәара. Аха ауаҩы анцәа илаимҵеит уаҵәтәи амш ахь
дааԥшны иԥеиԥшу заа адырра. Уи аҩыза алшара Мирод
имазаргьы, агәра згоит, ажьа еиԥш дкәараҵаны, уи ауадаҩра
сҽацәысыхьчоит ҳәа, акылаарақәа днаркылкәраа-аакылкәраауа дышдәықәымлоз. Уи хыларҟәрахон иара изы. Ахаҵа
дызқәымшәо егьыҟам ҳәа, ддәықәлеит дышиашаз илахьынҵа
даԥыларц. Уи иара иҟазшьа акәын.
Ақырҭуа мпыҵахалаҩцәа Аԥсны ианақәлаз амш август
жәиԥшь, зыԥсадгьыл зхы ақәызҵаз ргәалашәара иамшны
ирылаҳәан. Убри аҽны Анқәаб Едик Хәаԥаа рыҷкәынцәа-аибашьцәа ақәыршәан, рҩызцәа иҭахаз ргәаларшәара
еиҿикааит. Уаҟа иҟан Гәажәба Мироди Џьыкырба Рауфи.
Усҟан урҭ рҭахара ҩажәи жәиԥшь мшы агын.
“– Аиеи, нас, шықәсык ҳахьеибашьуаз иналкаан акы
сгәаламшәакәа, – иҳәеит Мирод, ажәабжьҳәара иҽазыҟаҵо,
ҭынч даатәан. – Акы акәм, урҭ шаҟа ыҟоузеи, аха нас, ус
ианышәҭахха, ишәасҳәап урҭ рахьтә хҭыск. Хаҭала сзықәшәазоуп.
Ажәа ахы мҳәакәа аҵыхәа узҳәом. Зегь зхылҿиааз
аибашьроуп, уи ала салагап. Аибашьра акы умнахуеит, аха
акгьы унаҭахуеит. Иумнахыр ауеит умал, угәабзиара,
уԥсҭазаарагьы – уи аибашьра азакәаноуп, – аибашьҩы урҭ
зегьы дырзыхиазароуп. Иунаҭо рахь ихадоуп уахьарҟәышуа.
Саргьы кыр сарҟәышит аибашьра. Исеилнаркааз ирыцкуп:
ҳара, аԥсуаа, ар рзанааҭ ҳҟазшьа иақәшәом, избанзар, уи
азанааҭ иамоуп ахатәы закәан, ахатәы леишәа, ахатәы
ҟазшьа. Урҭи ҳара ҳаԥсуа ҟазшьеи даарак иааибуам…
Сара аиашоуп исҳәо! Аԥсуа – дынхаҩуп, дусуҩуп,
дҵарауаҩуп, ашәарыцара илоуп, дыҽҟазоуп, дшәаҳәаҩуп,
дкәашаҩуп, седроу, зегь илоуп, ар рзанааҭ ада. Ҵабыргуп,
ианаҭаху хаҵаҵас деибашьуеит, иблагьы ҟәысуам, аха сара
зыӡбахә сымоу азанааҭ ауп – ар рзанааҭ.
Шрома раԥхьа ҳанажәлоз аҷкәынцәа амца адыркӡеит:
ирацәаҩуп ҳаӷацәа рҽызҿыршьаауаз ҳадгьыл «гәышԥыла
ихызҩаз», иаанхаз ршьамхы рҽадыргеит. Аха нас ианааҭынчраха, ҳарԥарцәа рҭабиақәа иаарҭыҵын рҿаархеит,
аҳәынҵәа ҭыцҟьааны ицоз Жәыргьыҭынӡа ицаз џьушьап,
иҿаԥха-ҿаччо, алаф еибыҳәо. Усҟан урҭ азхәыцуамызт аӷа
дцәыҵатәаны дшыԥшуаз. Уажәы-уашьҭан хәымгарак ҟаиҵарц
шилшоз.
Ҳротаҿы дыҟоуп казак ҷкәынак, абри аамҭазы аҭабиа
дҭатәаны иабџьар арыцқьара даҿуп. Убри иоуп исазҳәаз ҳара
ар рзанааҭ шҳаламыз, сара уаанӡа уи сазхәыцӡомызт.
«Иабаҳҭаху? – сҳәеит сара. – Абыржәы ҳиааир, ҳагьаиааироуп, нас досу ҳаҩныҟақәа рахь ҳхынҳәуеит, изаҳҭахуи
ари азанааҭ?»
Исҳәаз шигәамԥхаз гәасҭеит, аха исаҽԥнимҳәеит.
«Апрофессорцәа шаҟаҩ шәымада?» – дсазҵааит иара.
Сцәа иалашәеит уи инархараны дшалагаз, аха изҵаара аҭак
ҟаҵо, ҩажәи хәҩык раҟара сыԥхьаӡеит.
«Аенралцәа?» – дсазҵааит еиҭа. Уажәшьҭа агәра згеит
сцәалашәара сшамжьаз. Аӡәгьы дышҳамам иасҳәеит.
«Ҳара апрофессорцәа шаҟаҩ ҳамоу аҟара аенралцәагьы
ҳамоуп, – иҳәеит. – Аҳәынҭқарраҿы ахшыҩгьы амчгьы
еиҟараны еивагылазароуп, иҳәеит. – Убасҟан ауп шәхатәы
ҳәынҭқарра аншәоуа, – иҳәеит. Абри цқьа шәазхәыц,
иагьшәырҽеи, аамҭа шәара шәахь аус ауанаҵы шәхы
иашәырхәа», – иҳәеит.
Ииҳәаз шџьасшьазгьы, сихыхәмаруашәа сиазҵааит,
иарбан академиоу ухаҭа узылгаз ҳәа. Сара акы акәым, х-академиак срылгахьеит, иҳәеит. Арахь уизыԥшыр сԥа
Хәажәарԥыс диқәлоуп! Сабду аграждантә еибашьраан
дфицарын, иҳәеит, Аџьынџьтәылатә еибашьра Дуӡӡа аан
деинралын, иҳәеит. Сабгьы дфицаруп, аполковник ичын
шимаз ааигәа дыԥхьатәеит, иҳәеит. Саргьы сфицаруп, бжьышықәса ҵуеит арра-маҵура ныҟәзгоижьҭеи, иҳәеит. Исхашҭыз, сабду иаб дыпрапоршьикын, иԥсҭазаара зегьы ар
рмаҵура акәын изызкыз. Абасала, иҳәеит, х-биԥарак рԥышәа
сымоуп, урҭ сара сзы иакадемиоуп, иҳәеит.
Аа, ижәбама, ар рзанааҭ закәу! Уи аҩыза атрадициа ҳара
иҳамаӡам. Ҵабыргуп, ҳара зегьы арра ҳцаны ҳаахьеит: аӡәы
– шықәсык, аӡәы – ҩы-шықәса, сара схаан хы-шықәса ыҟан.
Ус шакәугьы, аӡәы ҳхы иҭамшәеит знымзар-зны ар рзанааҭ
ҳҭаххоит, ҳаԥсадгьыл ахьчара ҳақәшәоит ҳәа: аимпериа дуӡӡа
ашәшьыра ҳаҽныҵак аамҭа аагон, арра ҳцозаргьы, уал багас
акәын, сатлашьк ыфаны, ҳӡыӷраԥшьӡа ҳхынҳәуан. Аруаҩ
даныцәоугьы имаҵура ибоит анырҳәалак, ҳара алаф
алаҳхуан, аруаҩ даныцәоугьы имаҵура шцац ицоит ҳәа.
Уажәоуп урҭқәа зегьы ҳгәалашәо ҳаналагаз. Иаҳгәалашәеит
ҳәа иабаҳахәо, иахьа еибашьроуп, иаҳҵар акәхеит аибашьышьа, арахь уи азанааҭ ҳамаӡам, иҳаурцгьы ҳашьҭаӡам.
Акомандир дҳамоуп, уи ииҳәо ҳара ҳзы изакәанзароуп, аха
уи ҳара ҳашьцылаӡам. Избан? Избанзар, ҳара иаҳҭахуп
аибашьраҿы акомандир, атамада иеиԥш, ирхааны дҳацәажәалар. Иаҳҳәап, атамада ихы аауқәкны: ухаҵкы сцеит,
уаҵәцақәа аанкыл иҳәар, мап, ара сеиҳабцәа тәоуп, урҭ
раԥхьа ишԥаскуеи – уҳәозар еиԥш. Уи ԥсуароуп. Аха
акомандир адҵа ануиҭалак, араҟа сеиҳабцәа ыҟоуп, ма
сеиҵбацәа уҳәар ҟамлозаап. Уи сара иахьыздырыз Шьромоуп, еиҳарак аказак ҷкәыни сареи ҳаицәажәара ашьҭахь. Усҟан
агәра згеит атамадеи акомандири маҵурала ишеиԥшымыз:
атамада, гәыԥҩык аҩыжәцәа иалырхуа, ҭакԥхықәра здым,
уажәларратә усзуҩуп; акомандир иакәзар, ар рминистр
иприказ ала дшьақәырӷәӷәоуп, иԥсадгьыл аҿаԥхьа аҭоуба
иухьеит, ус анакәха, ар рҿаԥхьагьы, аминистр иҿаԥхьагьы,
аԥсадгьыл аҿаԥхьагьы аҭакԥхықәра идуп. Асҟак аҭакԥхықәра
зду акомандир ибжьгьы ҿацазароуп, иҟаиҵо адҵа џьбаразаргьы, ҳара ҳзы изакәанзароуп. Атамада иакәзар, ижә,
ухаҵкы сцеит ҳәоуп ишиҳәо, иумжәыр ҟалом ҳәа априказ
изыҟаҵаӡом. Ажәакала, ар рҵаси аԥсуа иҟазшьеи шеиқәымшәо фактк аҳасабала ишьақәсырӷәӷәеит аҵыхәтәан. Сара
сҳәахт, шәаргьы ус ами?!
Ҳротаҿы иҟоу, аӡәы-ҩыџьа рыда, зегьы хәаԥаа ҳауп.
Ҵабыргуп, досу ианҳаамҭаз арра ҳцан, ҳуалԥшьа шәаны ҳааит
аҟароуп, егьыс аԥсуа ҵасалоуп ҳшааӡоу. Уажә ҳаԥсадгьылҵәҟьа ахьчара анҳақәшәа, зегьы абџьар ҳкит, аха аиааира
агаразы абџьар амацара азхом, ар еиҿкаатәуп. Ар еиҿукаарц
азы, ар рзакәан аус ауроуп, ар рлеишәа ыҟазароуп. Урҭ
ҟаҳҵарц азы маҷк ҳҟазшьа ҳаԥсахроуп. Ҳара аханатә
ҳаалаган, сааукәыхшоуп, ухаҵкы сцеит ҳәа аԥсуаҵас ирхааны
мацара ар еиҿаҳкаарц иаԥшьааган – уи аԥсуа иҟазшьа еиҳа
иақәшәоит ҳәа иԥхьаӡаны, аха ҳкомандир Џьыкырба Рауф
дақәшаҳаҭымхеит, ихаҭа дышхәаԥтәугьы. Аа, амц сирҳәом,
ара дтәоуп. Уи зегь раԥхьа игәеиҭеит изԥшьаагаз акгьы
шалымҵуаз. Ар еиҿаҳкаарц ҳҭахызар, ар рлеишәа ала
ҳалагап, иҳәеит. Иџьоушьаша, убри аӡәзаҵәык х-академиак
дрылгахьоушәоуп ари азҵаара дшазнеиз. Арахь уԥшыр, Рауф
иаб Шутиа ԥсаҭа-шкәакәа, зегь ҳаиԥш арра дцаны даахьан
аҟароуп. Рауф ихаҭа иаб диздырӡом. Иабду Тапара иакәзар,
зны Аҟәа дцаны даахьан, аҩны дахьааиз уахьцо уаалеит ҳәа
иарҳәеит. Уаҟа иибаз иаҳаз Нарҭаа ражәабжьқәа реиԥш
ҵыхәаԥҵәара рымаӡамызт, иҳәон, еиҭеиҳәон. Ҵабыргуп,
аҳәынҭқар ихаан аԥсуаа рыҷкәынцәа-адоброволеццәа,
аҳәынҭқар игәы ҟаҳҵап, аибашьрагьы ҳҵап, иудыруеи
ҳаԥсадгьыл ахьчара ҳақәшәозар ҳәа аибашьра ианцоз,
Ҭапара илымҳа иҭасит аибашьра иалагеит ҳәа. Ашырҳәа
дааиқәҟьашан, иҽеилаҳәа-иҽеилаца иҽы дааханы дыҩҽыжәлан, амҩа дықәлеит. Лаҟтәи иҳақәлоу, ҩаҟтәи акәу ҳәа
ихәыцра шаҟьо Гудоуҭа длеин, даарышьҭагьежьны аибашьра
ицоз иҩызцәа иԥшааит.
«Сааины сыҟоуп, – аҩызцәа!» – иҳәазаап, иҽеиқәа
хьышьаш иҵакәашоз аӷәра аҿырхханы, инапы дҩахан
иҽдырбауа.
«Уи шьахәуп, уаҵәы «Аԥсҭраҟа» амҩа ҳақәлоит! – рҳәеит
адоброволеццәа, иқыҭантәи Мкалаз-иԥа Езыгә дназлаз.
Ҭапара дыззыԥшыз даҽакын. Амҩа ҳақәлоит анырҳәа, насгьы
«Аԥсҭра» ҳәа изымдыруаз тәылак аӡбахә аниаҳа, аибашьра
иахьалагаз Аԥсны шакәмыз ицәа иалашәан, ҽмыршьа
ҟаҵашәа дразҵааит, амҩа кыр ҳақәхоу ҳәа.
«Ҩы-мчыбжьҟа ҳақәхоит», – иҳәеит урҭ рԥыза Аилакрба.
«Ҟоҳ! – иамхаҳәазаап Ҭапара. – Ацәқәа скын, аибашьра
иалагеит анырҳәа, сыцәқәа ныҵарсны сааит… Ных, ных
шәара шәцагәышьа, исзымдыруа тәылак аҿы сцаны
аибашьыха аамҭа сызҭада, сымхқәа ласымҵаӡацтеи!» –
иҳәан, иҩызцәа рымҩа днақәныҳәаны, иҽы ишьхәа наирбан,
дхынҳәны апҟараҳәа аҩныҟа иҿааихеит. Арра закәу уаҳа
иагьимбеит, иагьимаҳаит уи ашьҭахьгьы.
Ҭапара иаб Сабыда иакәзар, уи иҭоурых иаҳа идуун. Ҽнак
игәыла Ҳашыг Зафаси иареи ҽыжәланы Гәдоуҭаҟа ицеит,
иудыруеи џьыкак ма газк ӡхырган иҟалозар ҳәа игәыӷны.
Иԥшызар, абаӷәазаҿы ицәыббыл-цәыббылӡа аӷбақәа
еиԥхаҟәҟәа иӡхгылоуп, рмызгәыҭқәа рхарззала. «Ҟоҳ, анцәа
иныс, акы шыӡхыргаз!» – рҳәан, абулуар аҿы игылаз аџь
ашьапаҿы рыҽқәа нҿарҳәан, рхәырџьанқәа аашьҭыхны,
рҟамчқәа еиҩырҿаны икны, абаӷәаза шыҟаз рҿынархеит.
Иԥшызар, ауаарацәа инарылаԥшит. Аџьыка ӡхыргазаргьы
асҟатәи ауаа ирцәынханы акыр ҳаураны ҳаҟоума рҳәан,
иаадырццакит. Абаӷәаза ианазааигәаха, абар ассир: аџьыкеи
агази абаҟоу, аԥҳәыс, ахаҵа, ахәыҷы, аду, еижәцаланы аӷба
рҭацалара иаҿуп. Ари анырба, маҷк иргәамԥхеит. Иргәамԥхеит моу, игәаан иагьыҵҟьеит. Уимоу, Зафас иаҭахым,
иаҭахым шиҳәоз, Сабыда знык аҟарагьы иҟамчы мҩаниҵеит.
Араҟа ахамаԥагьара ҟамлозаарын, уи иара иабеидыруаз.
Уиадагьы шьоукы иргәаԥханы џьара ицоит, уара уӷьаԥчаԥуа,
ак уҳәоит, уусс иалоузеи!. Насгьы урҭ хлаԥшыдамызт,
изхьыԥшыз ауаҩы дыҟамзи, даацәырҵит, икәымжәы, икаба,
ихылԥарч ақә ргыланы, деиҩыҳаҳа. Уи аҭауад Лаша
Маҳмаҭқьери иакәзаарын, Сабыдеи Зафаси зҿыз аниба,
арҵәааҳәа дрыҵаҳәҳәан, иџыџ-џыџӡа иааникылеит. Нас иара
дзыхьчоз асқьар ҭырқәшәала ак реиҳәеит. Ҳарԥарцәа
аҭырқәшәа рыздырӡомызт, аха ҽеи шимҳәаз дырны, «Уара
ани ииҳәаз еилукаама?» – Сабыда иҩыза диазҵааит. Уи
ҟыжәбыжәқәак идыруан.
«Уажәыҵәҟьа иҳаилдыркаауеит, умыццакын! – иҳәеит
Зафас. Уи акәхеит, иаарыкәшан, уаҳа рымч мырхакәа,
ртәарҭа шыҟаз шьап ԥықәла маҷк ирӷәӷәашәа инарысын,
иҟалаз цқьа еилыркаанӡа, аӷба инҭадырԥалеит. Аҵыхәтәан
изыхҟьаз анеилыркаа, иӷьаҵәы-ӷьаҵәын: «Ҳаҽқәа ана
иҿаҳәоуп, ишәыхьи, уара, шәуаами?!» – рҳәан, рхы
иахашшааит, аха ауаа ршыкьбжьы иалҩны урҭ ирҳәаз аӡәгьы
имаҳаит. Аха уиала хьаҵрак ҟамҵаӡакәа, ҭырџьманшәа аӡәы
дрыԥшаан, даашьҭԥаа дрыманы инеин ашә еимԥаа акаԥдан
иҟны иныҩнашылеит. «Уахь изгәаԥханы ицо уаҩы ҳаиԥырхагахом, аха ҳара ҳаҽқәа ныжьны цашьа ҳамам, иҟалозар
уҳацхраа!» – рҳәан, иҳәеит. Аҭырџьман кыраамҭа аиҭагара
даҿызаарын, аха ишакәхалак еиҭеигеит. Акаԥдан ихы
рзышьҭны данырзыӡырҩы ашьҭахь, аҽқәа џьаргьы ицом,
хьаас иҟашәымҵан иҳәан, ргәы ирӷәӷәеит. Уи дәыԥсшәак
иҳәеит ҳәа ргәы дырҭынчуа иҟазма, еимгеимцарак ҳауазар,
аӷба ҳашҭадырԥалаз еиԥш, ҳҭыԥаны ҳашцаша ҳәа шеибырҳәоз, аԥырсал иҩахан, дыԥ-дыԥ-дыԥҳәа бжьыцәгьак рганы;
амшын еимгәҳәа аҿынанахеит, алҩа ахылбакь, ихышәҭ-ҵышәҭуа. Уажәшьҭаҵәҟьа рыг-рҿы ирзамырҳәакәа Ҭырқәтәылаҟа ишыргаҵәҟьоз агәра анырга, Сабыдагьы Зафасгьы, аӷба
амызгәыҭ кны изҭаху шәца, аха ҳара ҳцом рҳәан, инаҿаршәны
мап ркит. Арахь иахьааԥшуа ирбоит абулуар аҿы аџь амҵан
рыҽқәа, ави-сиҳәа рҵыхәақәа ҟьо, ҳаԥшәмацәа анбааиуашь
ҳәа иԥшахьырсуа игылоуп, ҿыцха ишьҭаԥшуа.
– Уара ҳаҽқәа рымгәарххақәа ҳаркәадазу? – амызгәыҭ
шикыц икны, иаалырҟьашәа иҩыза диазҵааит Зафас.
– Уцаны иумыркәадо! – иҳәеит Сабыда, амызгәыҭ
ааушьҭны, – иуку хумжәан, аӷба мызгәыҭда имаҭәаӡам…
Ҭырқәтәыла иахьнеиз, инаԥшы-ааԥшын, иахьашьцыламыз
акәхап, уиаҟара иргәамԥхеит – ари атәыла аҵкыс Аԥсны
хараӡа еиӷьны ирбеит. Аф ҳасааит, ҳхы аазықәҳаршәазеи ҳәа
ишынеидышшылоз, шықәсык аҟара ҵхьан еиԥш, ҽнак
амҳаџьырцәа-ҿарацәа ааизырган, шәҽеиқәшәыршәа,
аԥсадгьыл хьчатәхеит, еибашьра шәаагоит ҳәа рарҳәеит.
«Аԥсадгьыл хьчатәызар иҳахьчоит, ишԥаҳмыхьчо!» – рҳәеит
арԥарцәа. Урҭ ирҳәаз Сабыдеи Зафаси ақәшаҳаҭымхеит.
«Ух афы шәысааит, ҳаԥсадгьылҵәҟьа ҳзымхьчахит, уажә
Ҭырқәтәылоума ҳхы зқәаҳҵо!» – рҳәан, иӷьаԥ-чаԥит, аӷба
амызгәыҭ аныркыз еиԥш. Аҵыхәтәан, ишамуаз анырба
ирӡбеит Аԥсныҟа амҩа иқәларц. Аха излацои: иаазгаз аӷба
ӡааҟәрылеит, рҳәеит, рҽқәа ракәзар Гудоуҭа абулуар аҿы
иԥшахьырсуеит, ави-сиҳәа рҵыхәақәа ҟьо. Ишԥаҟарҵоз,
ирӡбеит шьапыла амҩа иқәларц, ҳазхарагьы ҳаицәажәап,
рҳәеит. Амш бзиан, амшын ҭынчын, агаҿа иаваршәны
рҿаархан, агәыды-мыдыҳәа ишеицәажәоз Баҭым иаакылсит.
Уаҟа рыԥсы ааиҭакшәа какалк ркын, ҭаҭынкгьы иахан, амҩа
иқәлеит. Ус аӷыды-мыдыҳәа ишеицәажәоз ахыгәҳәа Гәдоуҭа
иаакылсит. Иаразнакгьы иааргәалашәеит абульвар аҿы
рыҽқәа шҿаҳәаз. Иццакы-ццакуа инеизар, иубар иаахә,
рыҽқәа ракәым, урҭ зыдҿаҳәалазгьы ыҟамызт; ишжәытә
хҵәароу убартә аџь ашьапы хџыџӡа иҵыҳәҳәоит аҟароуп.
«Ҟоҳ-ҟоҳ!» – рҳәеит иҟаз анырба, уаҳа егьырзымҳәакәа аџь
ашьапы иҵыҳәҳәоз ахџыџ инықәтәеит, ргәалаҟара бжьысны.
Убысҟак ргәы иалсит. Абыржәоуп урҭ ргәы анкаҳазгьы.
Итәан ҳамҭакы рызқәа еирханы инкахәыцуа.
– Урҭ џьаргьы ицом имҳәази аҭырқә каԥданажә? –
даацәажәеит Сабыда. – Уажәшьҭа аҩныҟа ҳазлацои?!
Зафас Сабыда ииҳәаз џьашьаны, ихы ырнааны днеизыԥшуеит:
– Ҳазлацои ҳәоуп иуҳәо, аҩны ҳахьҩеиуа, шәыҽқәа абаҟоу
рҳәар, ираҳҳәои?! – диазҵааит дҵәылхны.
Сабыда ҿымҭӡакәа ижәҩахырқәа дҩарыхеит. Зафасгьы
уаҳа егьымҳәакәа, иҿы наирҳәит. Ус инкахәыцуа итәан
ҳамҭакы. Аҵыхәтәан, иудыруеииздыруеи ҳаҽқәа Гәдоу арха
иавазар, уаалеи-саалеи рҳәан, иҩеибаргыланы рҿынархеит.
Аӡәы инаизҵаар рҭаххан, аха уажәраанӡа шьаҿацыԥхьаӡа
иаарҿаҳалоз ԥсыуа дрықәмшәеит, егьырҭ ирықәышәоз
рацәаҩын, аха урҭгьы даргьы рбызшәа еибакуамызт.
«Егьырҭ» зыхьӡыз рыла ООН зеиҿумкаауазеи, милаҭс иҟамыз
дызусҭадаз… аԥсуаа рыда!
Сабыдагьы Зафасгьы храаӡраауа рыҽқәа ишрышьҭаз, ар
рымаҭәа зшәыз шьоукы рықәшәан, гәрамгарҭас иркызар
акәхап, рхысга нацәа рҵысны иаарԥхьан, шәабаҟаз,
шәзусҭада, шәзышьҭеи ҳәа иразҵааит иаармҽыӷны. Напыла-шьапыла ирарҳәеит Ҭырқәтәлантә ишаауа, ишаԥсуаау, уажә
рыҽқәа ишрышьҭоу.
Ааит, аԥхамшьақәа, арахь усс ишәымоузеи рҳәазаарын,
ршьапы кыдҟьаны ирыҵаҳәҳәеит. Урҭ аԥсуаа рыӡхмыжьразы
амшын агаҿа зыхьчоз ракәзаарын.
Сабыдагьы Зафасгьы ирҳәо рҿамшәо инеиҿаԥшыааиҿаԥшит. Зны рыжәҩа кшаз џьыршьеит. Ҳабаҟоу уара,
Гәдоуҭа акәӡами ҳахьыҟоу рҳәан, инеизҵаа-ааизҵааит:
абулуар аҿы рыҽқәа ахьҿаҳәаз ианырымба, иудыруеи акы
ҳахьҵәҟьазаргьы ргәахәт. Аха, ус акәымкәа, Гәдоуҭаҟа
ишыҟаҵәҟьаз агәра анырга:
“Арахь ус шԥаҳамам, ҳаԥсадгьыл ахь, Аԥсныҟа ҳахнымҳәи,
ишәцәажәашьоузеи, шәхы шәтәыми!” рҳәеит еицҿакны,
аҳәаха рибамҭо.
“Шәыԥсадгьыл Ҭырқәтәылоуп. Аԥсны ҳәа тәыла ыҟаӡам,
Аҟәатәи аокруг ауп иахьӡу”, – рҳәеит аруаа, «иҟьаланы» ари
атәыла иқәнагалаз рыхшыҩ азышьҭны.
«Округ-чокруг зыхьӡу ҳаздыруам, аха ҳара ҳажәҩа
мыкшаӡеит: Аԥсныҟа ҳхынҳәит, араҟа ҳаԥсадгьыл ауп.
Ҳаԥсадгьыл аҿы ҳанхароуп», – рҳәеит.
Арҭ арԥарцәа рҽандырӷәӷәа, ишәазар акәхап, маҷк
ихьаршшашәа иаацәажәеит арауаа.
Ус анакәха, Қәҭешь агубернатор иҿы шәцаны араҟа анхара
шәшақәиҭу ала азин амшәх, нас, пажалста, шәынха-шәынҵы,
шәыԥсадгьыл еиԥш иԥхьаӡаны, ҳара ҳашәԥырхагам», –
рҳәеит. Шәыԥсадгьыл еиԥш иԥхьаӡаны ҳәа ражәа иаларҵаз
рхагәҭа иҩалнарҟьан:
«Агубернаторгьы шәаргьы агәара-сараҳәа шәыхқәа
еинышәҟьааит, ҳаԥсадгьыл аҿы анхара азин ҳазҭо қәҭешьтәи
агубернатор иоума?! – рҳәан, рыҽдырцәгьаӡеит Сабыдагьы
Зафасгьы…
Урҭ раԥхьа рҽандырцәгьа Ҭырқәтәылаҟа иагеит, краамҭагьы рҽырнаашәа акәын аҟәардә ишықәтәоз, аха уажәы
рҽандырцәгьа, ус егьрмыхькәа еилгеит: уаҳа рыҽқәа
ирышьҭамлакәа рыҩныҟа иааит. Уи нахыс аӡәгьы дрышьҭамлеит.
Шәи ҩажәа шықәса акеиҩҳәа иниҵит Сабыда. Ҭырқәтәыла
ахьчара мап ацәикит, Аԥсны хьчатәыс ирымҭаӡеит: уи аԥсуаа
рхаҭа ирцәырхьчон уажәтәи аԥшәмацәа…
Абас иҟан Рауф иабацәеи урҭ рабацәеи рлахьынҵа.
Уажәы аҵыхәтәан, урҭ зегь еизыркәкәаны иара иҿы икылсын,
абџьар кны иԥсадгьыл ихьчар акәхеит, уимоу, хәаԥтәи арота
ԥызас даҳҭеит, х-академиак ракәым, акы дшалымгацгьы.
Ажәа шәзасыршьрызеи, ишәасҳәараны иҟоу уи ахҭыс
аҽны, бзарбзанла аиҿахысрақәа анааихсыӷь, анахьгьы
арахьгьы убасҟак иҭынчрахеит, уаацәшәартә еиԥш. Аибашьра аан, аҭынчроуп ишәарҭоу – иаалырҟьаны иҟало
уздырӡом. Уи аҽынгьы ус иҟалеит.
– Аҳаирплан, аҳаирплан! Шәҽышәҵәах! – дыҳәҳәеит
Рауф. Убри ашьҭахь ауп аҳаирплан абжьы анҳаҳазгьы. Зегьы
рҽырҵәахит. Сара сааигәа аҵла игылаз ашьапы снадгылан,
аҳаирплан сазыԥшуа салагеит.
Уажәыҵәҟьа абомба шканажьуа збар акәын исҭахыз. Аха
– Мирод, уҽыҵәах, уҽыҵәах! – ибжьы сықәиргеит еиҭах, аха
уи ииҳәо акәым, аҳаирплан ахь ауп схы ахьыҟоу.
Ицеит аҳаирплан, уаҩ данимба акәхап, уаҳа бомбагьы
камыжькәа. Аҭыҩрақәа ирҭалазгьы ҳаарҭыҵын, ҳҿаԥха-ҿаччо
ҳааилагылеит, акгьы ҟамлаӡазшәа. Имччоз ҳкомандир
иакәын. Уи илакыҵақәа ыҵлашьцаа маҷк дааскьан иҽыриашан даагылан, адҵа ҟаиҵеит, ацәаҳәа шәықәгыл зегьы ҳәа.
Сҩызцәа ашыр-сырҳәа инеин ацәаҳәа инықәгылеит, сара
иааџьашьашәа, сыжәҩахырқәа сҩарыхан, аха уаҳа егьымҳәакәа сқәацә-қәацәуа снеин, сҭыԥ аҿы снагылеит.
Исзеилкаауам иаалырҟьаны ииӡбаз.
– Шәыҽшәыриаша! – адҵа ҟаиҵеит акомандир. – Аибашьҩы Гәажәба ацәаҳәа уалҵ! – сыжәла мацара ҳәаны, адҵа
сиҭеит. Зны сааччеит, аха нас хәмарра шыҟамыз анызба,
сшьаҿақәа неихҳәа-неихҳәаны ацәаҳәа сналҵын, сааҳәны
саагылеит. Сҽысҟажоит ҳәа салаган, иамуит, самхаччеит.
Сыԥшызар, аӡәгьы дыччаӡом. Акомандир иакәзар, деиқәшәоуп дшыҟоу. Саргьы сыччара насҿықәбеит.
– Аҳауала ашәарҭа аныҟала, акомандир идҵа ахьыноумыгӡаз азы, уахыки ҽнаки агауптвахт аҭакра уқәуп! – иҳәеит,
инапы иаргәҵысҭа инадкыланы. Акы шҳәатәыз здыруан,
ҩынҩажәа шықәса уажә аԥхьа исҳәахьан, аха уи урысшәала
акәын, аԥсышәала ианысзеиҭамга, еиҭах сааԥышәырччеит.
– Аибашьҩы Бата, Гәажәба днаганы аҳаԥы дхәыҵакны, шәара
шәеимпы, шәусқәа ҟашәҵала! – акомандир иажәа неигӡеит.
Абасала, сшыхәмар-хәмаруаз хәмар хбаҟә ҟасҵеит. Уи
аҳаԥы шьҭаҵарҭас иҳаман: алашара ахьынӡанеиуаз инхәыҵагаланы хаҳәла иааиҩаҳкаан, агәҭаны ашә ҿаҳҵеит,
амшцәгьа аныҟоу аԥхьала ҳныҵагылон. Сара уажәы Бата наҟ
сныҩнеиҵан, ашә аркраҵәҟьа изымгәаӷькәа, дааҭгылеит.
Гауптвахтҵәҟьандаз иабаргузеи, цәардаӷәыкгьы кҿасами
уаҟа! Алашьцара сыбла анашьцыла, сыԥшызар, ашә
азааигәара хахә дук кажьуп, сааиԥхьхәыцшәа снықәтәеит
ихьшәашәаӡа, сқәацәӡа саугылазаауаз! Батагьы ашә аԥхьа
икажьыз ахаҳә днықәтәеит, иавтомат кны. Инаҩсан зыбжа
былны ишьҭоу қыдсаҟәак даахаргьы ауан, аха усгьы
ҟаимҵеит, саҳаҭыр ибазар акәхап. Џьаргьы сшымцо
идыруеит, аха адҵа наигӡоит, даруаҩуп. Саргьы уажәшьҭоуп
сзықәшәаз агәра анызгаз. Сыччарагьы абаҟоу, сгәааит, аха
исымчи, аҳаԥы сыҵакуп ацәаакыра фҩы ыҵышәшәо.
Сынкахәыцуа стәоуп, сгәы ԥыжәжәо. Бата иакәзар ҿиҭуам-ԥсишьуам, иавтомат ишьамхқәа ирыбжьакны дыштәац
дтәоуп, иҽмырҵысӡо, иган сеиарханы. Уи ҽырдагәа ҟаиҵома
сгәахәын, аха мап, иҽырҟасаны дтәоуп.
Иҵит сааҭк, ҩ-сааҭк аӡәгьы ҿаҳҭӡом, ҳагьеиҿаԥшуам. Аҳаԥы
инхәыҵагалашәа аҵәақ-аҵәақ-аҵәақҳәа цәыкәбарк абжьы иго
ада иҭынчроуп адунеи. Сара сҿы ааихыхны ажәак сҳәарым
ҳәа сыӡбеит. Акы сҳәогьы сыҟамызт: аҵәаԥ-аҵәаԥҳәа зыбжьы
гоз ацәыкәбар, схагәҭа иқәсуашәа, ашьҭыбжь сзычҳауамызт,
убасҟак сгәааны сыҟан.
Бата, изымчҳазар акәхап, ашьшьыҳәа иџьыба ҭаҭынк
ааҭиган, сара сахь дымԥшӡакәа, инапы ааирххеит:
– Уаха! – иҳәеит иара. Сара ҿысымҭӡеит. Сахьахәаԥшуа
сҿыҵаӡ аауеит, аха исҭахуп апринципра аасырԥшырц. – Уаха
сымҳәеи! – сара сахь дхьаԥшны, иҵегь инапы ааирххеит.
– Агауптвахт иҭаку аҭаҭын ахара азин имаӡам, – сҳәан,
аҽԥныҳәа ныҟасҵеит. Уажәшьҭа сурччара уҟоуп, иаргьы ибоит
хәмарра шыҟам. Бата дааиԥхьхәыцын, инапы днаханы,
иҭаҭын иџьыба инҭеиҵеит. Иаргьы дахаргьы цәгьа ибомызт,
аха сылымкаа дамыхеит. Уажәшьҭа издырит уи сара сзы
шакәыз «изизымчҳаз».
Ҿиҭуам ҿысҭуам, ҳганқәа еирханы ҳтәоуп. Батагьы
дрыцҳасшьоит, аха исзыруз саазхәыццыԥхьаӡа еиҳагьы
сгәаауеит: схәыҷым, сҳасым, рабацәа срықәлоуп, схәыҷқәа
ҳәа срышьҭоуп, арахь исзыруз жәбоит!
Ахаҳә хьшәашәа сылсит, ацәаакыра фҩы ҵәыҵәӡа, арахь
«агауптвахт» ахьӡыртәит! Еиӷьымзи «аҳаԥвахт» ахьӡыртәыр!
Сҭагылазаашьа сшазхәыцуаз Абрыскьыл даасгәалашәеит.
«Иааичҳазеи уи ауаҩ?! – сгәы иааҭысҳәааит. – Ҵабыргуп,
уи Мирод иакәмызт, Абрыскьыл иакәын! Аха усгьы уи
џьамыӷәацәгьа ихганы ачҳара дуӡӡа илзыршаз маӡак аҵамкәа
иҟам?» – уажәшьҭа сгәала хәыҷы-хәыҷы исхырԥсааны
сыхшыҩ маҷк аус асыруроуп. Ауаҩы дгәааны даныҟоу
обиективла дызхәыцӡом. Абрыскьыл иахь сыхшыҩ аниазга,
еибархха иҟаз сдақәа хәыҷы-хәыҷла икәадахо, сҟәатаӡа
сааҟалеит аҵыхәтәан. Нас сызҭашәаз ахамшҭыхәгьы
схашҭын, уи сизхәыцуа салагеит. Иахьа уажәраанӡагьы хыхь
адгьыл иқәгыланоуп Абрыскьыл дышҭырҵаауа, уажә сара
адгьыл аҵан саанаганы ихаҭа иҭагылазаашьа ансоу, исыӡбеит
сара стәала ҿыц дҭысҵаарц. Иудыруеи, уи акы санаҳәаргьы.
Уажәшьҭа гәамҵ-хамҵрада сыхшыҩ аус ауеит, «иҭысҵаауа» апроблема анализ аҟаҵара сылшошәа сгәы иабоит.
Ажәакала, арҿиаратә гәаҳәара сыманы схы збоит…
Анцәа диеикануан Абрыскьыл, уи иҿаԥхьа ихы лаирҟәуамызт. Ус рҳәоит уи иҭҵааҩцәа. Уигьы акәым, дхаҵан, Анцәа
дуӡӡаҵәҟьа иҿаԥхьа дхырхәомызт ҳәа ддырҽхәоит, хыхь
адгьыл аҿы амырхәага рылҷҷа иахьтәоу. Саргьы срықәшаҳаҭын, уаҟа урҭ аҳәамҭақәа санырзыӡырҩуаз. «Аха убригьы
ахамаԥагьара акәзар, абраҟа адгьыл аҵан даазгаз –
саазхәыцит уажәы абраҟа, адгьыл аҵан даҽакала. – Дыҟам
шиҳәоз Анцәа ду, дҭаижьзар аҳаԥ ду?»
Хымԥада, Абрыскьыл даԥсуан! Башамашакгьы иакәымкәа,
мыцхәы зхы иақәгәыӷцәоз аӡә иакәын. Аха абраҟа данаанага,
нас имдыркәа дыҟам агха шыҟаиҵаз. Игха анидыр, илахьынҵа
данышәан, дҟәатаӡа дҟанаҵеит.
Аҳаԥы дҭаагоит ҳәа ишьҭаланы инеизгьы мап рцәикит:
арахь шәмааин, иҳәеит, шәааскьацыԥхьаӡа наҟ сагоит,
иҳәеит, џьаргьы дшамгозгьы. Ишакәхалак шәааины сҭыжәга,
сеиқәшәырха, нас иареи сареи ҳаибабапгьы имҳәаӡеит.
Дҟәышхеит аҵыхәтәан. Ажәакала, агха шыҟаиҵаз аниба,
данышәеит иҭагылазаашьа, илахьынҵагьы. «Исықәнагоит!»
– иҳәазар акәхап. Уигьы акәым, дуаҩ ԥагьамзи Абрыскьыл,
аҳаԥы дабжьан асыс мҟаа еиԥш, дҟәымшәышәӡа ауаа дырбар
хьымӡӷишьеит. Ижәбама иҟалаз! Убасҟан ауп иимчҳашазгьы
аничҳа.
Абас еиԥш алкаа ҟасҵеит аҵыхәтәан, аха уи аартра
иҟасҵаз хыхь адгьыл аҿы амырхәага рықәҷҷа дҭызҵаауаз
иабардыруаз! Урҭгьы абраҟа иааганы Абрыскьыл «ихан
хьыҵәцара» иаҵарԥхьазар, хымԥада убасҟан акәын уи
инагӡаны данеилыркаауаз… сара сеиԥш.
«Усгьы акәзааит, аха уи нас сара сзыхҟьазеи?» – уажәшьҭа
схәыцра схахьы иааиазгеит…
Уиашара шьақәурӷәӷәарц уҭахызар , зны «уаӷа» иблақәа
рыла ухы уахәаԥш. Ҵабыргны, исзыруз сықәнагозар?..
Сара игәасҭахьан ҩыџьа згәы еизынхаз, аӡәаӡәала
урацәажәар: сара акгьы схараӡам, зегь зхароу ани иоуп,
рҳәоит. Уи ус ауп, аха сара цәгьарас иҟасҵеи? Мамзар ус
баша исхыччаларц… Мап, мап, ари азхәыцра аҭахуп. Цқьа
саназымхәыц, «зегь зхароу ани иоуп» зҳәаз сиеиԥшхоит.
Акгьы схарамкәа ус сзырурымызт.
«…Шәҽышәҵәах!» – адҵа ҟаиҵеит акомандир. Еиҭеиҳәеит!
Зегь рҽырҵәахит. Сара аҵла ашьапы садгыланы аҳаирплан
сазыԥшуеит!.. Аха уи азы акыр ҟалама? Сара егьсмыхьит, –
даргьы! Нас сзыхирҟьазеи?! Акгьы сзеилкаауам! Нас
иаҵаҵәахузеи абри сызҭашәаз акомедиа?
Еиҭа ахы инаркны исгәаласыршәо салагеит.
«Шәҽышәҵәах!» – акомандир адҵа ҟаиҵеит. Зегьы
рҽырҵәахит. Сара?! – саахәыц-хәыцит. – Сара Руфик ииҳәаз
ауп исаҳаз, акомандир идҵа смаҳаӡеит!.. Уаанҿас, уаанҿас!..
Абра акәзар ҟалап аус ахьыҟоу?! Акомандир дкомандируп,
уи идҵа зегь ҳзы изакәануп. Уи саргьы саҵанакуеит. Ари
здырыр акәын!
Аа, абар, аҵыхәтәан сахьаазкылсыз! Уи санажьтәымызт,
избанзар, аруаҩ адисциплина имазароуп, адисциплина змоу
аруаҩ иоуп акомандир идҵа назыгӡо…Нас сара сызусҭада?
Саруаҩуп, арахь акомандир идҵа насмыгӡаӡеит. Аруаҩ
акомандир идҵа анынеимыгӡа, уи даруаҩым. Уигьы акәым,
усҟан ар ҳзеиҿкааӡом, ар анаҳзеиҿымкаа, аиааира ҳазгаӡом,
ҳаиааиргьы, аԥсуа ҳәынҭқарра ҳзышьақәыргылаӡом. Арҭ
зегьы аимхәыц зхаԥсоу арахәыц еиԥш, еимадоуп. Нас
шықәсык аахыс абџьар кны баша сеибашьуазма? Ажәакала,
акомандир Џьыкырба диашоуп, исықәнагоны сҭеикит. Уахыки
ҽнаки ракәым, жәамшгьы исықәнагон. Ишԥасыхьи сара
абас?..»
Схәыцра саалҵын, сзыхьчоз Бата иахь снаԥшит. Уи сара
сеиҳагьы илахь еиқәын: иавтомат ишьамхқәа ишрыбжьакыц
ирыбжьакны, дынкахәыцуа, дахьыԥшыц дыԥшуа дтәан.
Избоит сзықәшәаз сара сеиҳа игәы ишалоу, аха иҟаиҵараны иҟоузеи, акомандир идҵа наигӡоит, даруаҩуп.
Уажәы сара зынӡа даҽакала схәыцуан: алашә ибла
анхитуа еиԥш, сыхшыҩ ааимшәаны уажәраанӡатәи Мирод
сакәымшәа акәын схы шызбоз.
– Бата! – сҳәан, акгьы ҟамлаӡазшәа, абжьааԥны еиԥш,
сыбжьы насыргеит. Бата ашырҳәа ихы дҩахан, са сахь
дхьамԥшӡакәа, даасзыӡырҩит. – Ҭаҭынк сархеи!
Сҟараул уаҳа ҿымҭӡакәа иџьыба аҭаҭын ааҭиган,
иааирххеит сара сахь. Цырак аахысхит. Иаргьы акы аахихит.
Аҭаҭын ҳахеит, ҳтәоуп, ҿиҭуам, ҿысҭуам.
– Усызгәаама, Бата, узысмацәажәозеи? – сиазҵааит,
ҽԥныҳәак ныҟаҵашәа, арахь сԥышәырччоит, иара сибаӡом
акәымзар. – Иакәым акыр уасҳәама, угәы нсырхама?
– Азин сымаӡам, – ҳамҭакы иҿымҭра ашьҭахь, иҳәеит Бата.
– Уара агауптвахт уҭакуп, сара усыхьчоит.
– Гауптватхым, аха ҳаптватхуп!
– Усгьы акәзааит.
– Уи бзиоуп, – сиқәшаҳаҭхеит сара. – Ар ртрадициа
иқәныҟәо аруаҩ ус дыҟазароуп, аха нас аҭаҭын сзаурхеи, уи
азин умазу? – аҽԥныҳәагьы ҟасҵеит, сыгәгьы сҭаччоит.
– Исымаӡамызт, – иҳәеит Бата, – саԥсуара сиааин, уаҳаҭыр
збеит, аха уажәшьҭа уаҳа уасырхаӡом.
– Сара исыхьызгьы убри ауп: иахьа уажәраанӡа акомандири атамадеи маҵурала еиԥшыз џьысшьон, убри
сымдырра иахҟьаны ар рҵаси аԥсуа ҵаси сцәеилагеит. Аа,
уи сахькылнагаз! Урҭқәа зегьы абыржәоуп ианеилыскааз,
шәара баша сшәызгәааит.
Уажәраанӡа зган сеиархан ицәажәоз Бата дааҳәын,
иблақәа ҭырхаха даасҿаԥшит. «Усхыччоу, ииашаны иуҳәоу?»
– рҳәон уи иблақәа.
– Ус ауп, ус ауп: иацсҵом, иагьагсыжьуам! – сҳәеит
сара, иблақәа ирхызбаалаз иҳәазар еиԥш иԥхьаӡаны. – Ҳара
хәмарра ҳаҟаӡам, ҳаԥсадгьыл ахақәиҭраз ҳаибашьуеит,
иҳавыршьаахьоу ҳҩызцәа ршьа ҳалагылоуп, ҳхаҭа иаҳԥеиԥшугьы ҳаздыруам. Ари инарҵауланы ҳаназымхәыц, усҟан
аиааира ҳцәуадаҩхоит – аӷа доушла дыршәаны, лабҟьала
ҳаԥсадгьыл даҳзықәцаӡом.
Ҳамҭакы дӡыҩӡа дыԥшуан Бата. Дыԥшуан ус аушәақә,
акгьы ибаӡомызт, ихшыҩ акәын аус зуаз. Уи еразнакы иблақәа
ирхызбаалеит.
– Иуҳәо ииашоуп, Мирод, – ихәыцра даалҟьаны, ихы
рҵысуа дсықәшаҳаҭхеит Бата. – Саазқәылаз, сгәы каҳартә,
иҳаноумыжьша агхақәа шыҟаҳҵоз сгәы иабон, иԥхашьаны
исҳәомызт акәымзар. Убарҭ агхақәа ракәымзар Аҟәа
уажәраанӡа иаагашашәа сгәы иснаҭон. Сара сиашазар,
суазҵаауеит, Мирод, избан аҟазаареи аҟамзаареи ҳанрыбжьагылоу аамҭазы, ишаадыруа агха зыҟаҳҵара?!
Иара сышџьеишьаз еиԥш, дџьашьаны снаизыԥшит. Аа, ара
стәоуп, иҳәааит ус акәымзар!
– Уи гхаӡам, чарҳәароуп! – сҳәеит сара иааршҳамны. –
Еибашьыҩҵас инарҵауланы ҳҭагылазаашьа ҳазхәыцыр, агха
ҟаҳҵомызт. Ҳагхақәа зегь ҳамааӡароуп изыхҟьо, ҭакԥхықәрада
ҳхымҩаԥгашьоуп иҟазҵо. Аӡәаӡәала ҳааганы, Абрыскьыл
иеиԥш, аҳаԥы лашьца ҳхәыҵакызар, нас акәын ҳҭагылазаашьа цқьа ҳаназхәыцуаз.
Иааҭынчрахеит еиҭа: ҿысҭуам, ҿиҭуам. Ҵәақ-ҵәақҳәа
ацәыкәбар заҵәыкоуп зыбжьы уаҳауа. Сзыхьчо ицәажәашьагьы џьасшьоит, аха ихаҭагьы сџьеишьоит хымԥада:
ԥыхьа иидыруаз Мирод сакәӡамкәа уажә зынӡа даҽакала
дсыхәаԥшуашәа сгәы иабоит, ҳџьеибашьоит, ажәакала.
Убри «агауптвахт» убас сҭашәаанӡа сара стәала аԥсадгьыл ахьчара иазхиоу аӡә сакәушәа сгәы иабон, аха ус
шакәмыз абри ахҭыс иснардырит. Иҵабыргыҵәҟьаны,
аибашьра зегьы ҳарҟәышит, зегь маҷк-маҷк ҳнарҵеит, аха
сара зегь реиҳа иџьасшьаз «схәыҷқәа» ҳәа сзышьҭаз
арԥарцәа иахьсаԥыргаз ауп. Уи сагьеигәырӷьоит, иагьԥхасшьоит. Сеигәырӷьоит – ҳарԥарцәа ирласны иахьрызҳаз,
иахьҭышәынтәалаз; иԥхасшьоит – урҭ алабжьагақәа
ирасҳәахьаз саназхәыцлак. Усҟан саҳаҭыр баны исзыӡырҩуазаарын, арахь сара исырҟәышуаз џьысшьон.
Абри ахҭыс ашьҭахь ауп Рауфгьы цқьа данеилыскааз.
Сыбзоуралоуп абаталион ԥызасгьы дзалаҳхыз. Кыр иҽирххан,
аха дазааҳгеит. Сҭакра ансхызга ашьҭахь Рауф ииҳәарызеишь ҳәа сгәы сҭахәыцуан, аха иџьасшьаз, акомандир
ишихәҭаз еиԥш ихы мҩаԥигеит: угәы нсырхазар ҟалап ҳәа
дәыԥсшәакгьы имҳәеит, иузызуз уқәнаганы иузызуитгьы
имҳәеит. Уи еиҳагьы сархәыцит, уигьы акәым, сгәы
ҭгәырӷьаауан снаҳәны саахьаԥшаанӡа зегьы дааҳалыҳәҳәо
Руфик иахьизҳаз: саԥхьа дгылан алым иаҩызаз арԥыс,
иҟәышыз, иҭышәынтәалаз акомандир… Руфик, урҭ исҳәаз
уара иумаҳаӡеит! – дааччеит Мирод, икомандир ихы
наиқәкны. – Уажәшьҭа агәра згоит, инархараны акәымкәа,
иаарласны аиааира шааго, ҳхатәы аргьы аԥҵара шҳалшо,
избанзар, Рауф дзаҵәыкым, ирацәаҩуп аибашьра ицәырнагаз
акомандирцәа, абаҩхатәра змоу арԥарцәа.
Еиҳа иугәалашәо хҭыск шәымҳәази, абри ауп! Ишыжәбо
еиԥш, ишәасҳәаз ахҭыс хәыҷын, еиҳаугьы ыҟан, аха сара уи
зшәасҳәаз исеилнаркааз дууп азоуп. Еиҭасҳәоит уи закәу:
аԥсуа ҳәынҭқарра шьақәҳаргыларц ҳҭахызар, уи зыхьчаша
ар ҳамазароуп. Ар рхатәы закәан рымоуп, рхатәы леишәа.
Урҭ џьбаразароуп, иӷәӷәазароуп. Уи ада ар еиҿкаашьа
рымаӡам. Ар еиҿаҳкаарц ҳҭахызар, абри стамадара еиԥш, ар
рзанааҭ ҳҽаҳаршьцылароуп. Убасҟан ауп шьала еиқәҳархо
аԥсуа ҳәынҭқарра анаҳахьчо. Уи шаҟа ирласны ҳҽаҳаршьцыло аҟара, аиааирагьы ирласны иаагоит.
Абарҭқәа зегьы, Абрыскьыл иеиԥш, аҳаԥы санхәыҵаркы
еилыскааз роуп. Уи сара сзы иаартыран. Ҵабыргуп, сара
саԥхьа иаазыртхьаз ыҟан, аха уи сара иабаздыруаз, сара ҿыц
иаасыртит, ус анакәха, уи аартра ҿыц авторрагьы азин сымоуп
сара. Ҳа-ҳа-ҳа!..» – иҳәан, дааччеит Мирод иччашьала.
Ҳбаталион акомандир Баҭалбеи Патеи-иԥа аштаб ахь
иԥхьан, ажәабжьс иааигарызеишь ҳәа ҳаизыԥшын. Ашьыжь
ицаз абар ахәлара ааигәахоит – ихабар ыҟаӡам. Шьыбжьонынӡа данымаа, лаԥықәшәа бзиак аасоун, сагьаа-ԥышәырччеит:
издырит уи иҩныҟа дшынкыдгылаз, ус анакәха, напҭацәы
дшымаауаз. Слаԥықәшәа самжьацызт, уи аҽны сажьауа
иҟазма: ԥсааиҭакра иҟаз ҳҩызцәа хҩыки иареи еицны
ааилашәшәымҭаз, асы инахауа, еидара-ԥсараха Ашәабаара
ҳахьтәаз иҩыхәншәеит.
Ауха аҵых ду кыр иаагеит, ашәакгьы хааӡа иаҳҳәеит,
ҳаблиндаж шыҭшәазгьы, згәы цҳафыруаз арԥарцәақәакгьы
ааивагьежьит. Чарак ҳахатәазшәа акәын ҳшыҟаз.
– Уаҵәы уаргьы саргьы аштаб ахь иҳаԥхьоит, – иҳәеит
Патеи-иԥа, маӡажәак иҳәозшәа даасҿахәыҭхәыҭын.
– Сароу?! – исаҳаз агәра сзымгазт, снеиҿаԥшит.
– Умацара уакәым – саргьы.
Уаҳа иҭҵаара саламгаӡеит, аха азҵаарақәагьы саахҭаркит:
«Патеи-иԥа иахьа дыҟан, нас уаҵәы еиҭа изиԥхьеи? – зегьы
раԥхьаӡа исзааиит азҵаара. – Ҵабыргуп, уи ҳбаталион ԥызас
дамоуп, уаҵәашьҭахь иԥхьаргьы ауеит, аха сара? Сара
сызусҭада?»
Аҵыхәтәантәи азҵаара аҭак аусзыҟаҵоз, аҽны амҩа
ҳанықәлоз еиҭах сиазҵааит:
– Уара уара уоуп, аха абри сара сзырҭаххеи?
Патеи-иԥа илаԥш аасыдихалеит, сызҵаара аҭакс ииҳәаша
дазхәыцуа.
– Ҳара ҳаибашьцәоуп, – иҳәеит аҵыхәтәан, – арратә
маҵура иҳаднаҵоит амаӡа аҵәахра.
– Аа, еилыскааит, еилыскааит! – сҳәеит, сԥышә ачча
ықәыххуа. – Кузнецов иеиԥш адҵа сыҭаны анахь амрагыларахь срышьҭуазар акәхап!
– Ус еиԥш адҵа урҭозаргьы, мап акра азин умаӡам – уара
усалдаҭуп, уеибашьҩуп, – сара сеиԥш лафны акәымкәа, слаф
иҟаларц зылшо акы акәны ишьақәирӷәӷәеит Патеи-иԥа.
«Сара уажәыгьы сынхаҩу џьысшьома! – сгәы иааҭысҳәааит. – Иаамҭоуп уажәшьҭа схәыцрагьы сцәажәа-шьагьы
сзанааҭ ҿыц ахь аиагара, аибашьҩы деибашьҩуп, дсалдаҭуп,
иацтәи изанааҭ ихашҭроуп».
Абасала, сҩызеи сареи ҳаизыҟазаашьа анаҩсгьы, аштаб
аҿы ҳахьнеиуа схымҩаԥгашьаҿгьы агәҽанызаара аасоуит.
Ауаҩы ихы дазхәыцуа, ихымҩаԥгашьа дацклаԥшуа даналагалак, артист иеиԥш иҟазшьагьы иԥсахуеит, рольк
дыхәмаруашәа, иҿаԥшыларагьы, иныҟәашьагьы аҽакхоит.
Уажәы сара ссалдаҭуп, ар рыштабахь сымҩа хоуп, уаҟа исоуа
адҵа анагӡара сшазыхиоу ашә санхыҵлак инаркны, схаҟынтә
сшьапаҟынӡа исныԥшроуп. Ус иҟоуп аруаа рҟазшьа, рлеишәа,
рхымҩаԥгашьа.
– Уи бзиоуп, аха сахьнеиуа ишԥасҳәо? – схәыцра салҵны,
сҩыза сиазҵааит.
– Ишԥоуҳәахуа...  – уҳәоит салдаҭҵас, ухы унапы
адкыланы.
– Избан урысшәала? Аинрал даԥсуоуп, аԥсышәала исҳәар
ҟамлаӡои?
– Уаҳа зҭахым! – иҳәеит Патеи-иԥа, исҳәаз игәы иахәаны.
– Иҳәеишь нас аԥсышәала, ианаалозар аабап.
Сааиԥхьхәыцын: «Аҩыза аинрал, адҵа исышәҭаз… –
сажәа намгӡакәа сааҭгылеит. – Иабатәи дҵоу, макьана
ҳаиқәымшәацтеи?!» – сиазҵааит сҩыза.
– Аԥсышәала ианаалом, убама! – ҳбызшәа «шымчыдаз»
шьақәирӷәӷәеит Патеи-иԥа. Уи ииҳәаз сгәамԥхакәа, еиҭах
сааиԥхьхәыцит. Аҵыхәтәан изӡбеит аԥсышәала схәыцны,
аԥсшәа ианаало абызшәала исҳәарц. Ҳамҭакы сазхәыцуан,
нас акы сазааҭгылеит.
– Аҩыза аинрал! Усыԥхьеит ҳәа саҳан, сааит, сузыӡырҩуеит? Патеи-иԥа дшанханы даасзыԥшит.
– Еиҭаҳәеи, еиҭаҳәеи! – дсыҳәеит иара. Саргьы ҭынч
еиҭасҳәеит.
– Аԥсышәалагьы иуҳәар ауазаап, убама! – иаасымаирҽхәеит скомандир. Саргьы сгәы иахәеит са-хьирҽхәаз.
Уи ҟазшьа бзианы исымоуп сара: сурҽхәар бзиа избоит.
Абас ҳшеицәажәоз, ахыгәҳәа ҳар рыштаб хада ашә
ҳнылагылеит.
– Зны сара слеип, уара уааԥшы, – иҳәан, аинрал иахь
дныҩнашылеит Патеи-иԥа. Сара сыхианы сгылоуп, уажәраанӡа ишиҳәаз еиԥш, Кузнецов идҵа аҩыза сыдиҵаргьы
анагӡара сазыхианы. Ус ашә аатын, аӡәы ибжьы аасықәиргеит:
– Аҩыза Гәажәба, улеи!
Аҳәаха имҭакәа ашырҳәа сныҩнаххын:
– Аҩыза аинрал! – сҳәан, сшьапқәа еидыршәланы, схы
снапы аннадыскыла аҳаҷа насыхәлашәан, схы снапы
шадкылаз саанхеит.
– Бзиала уаабеит, аҩыза Гәажәба! – аинрал дыччо снапы
рӷәӷәаны иааникылан, ирҵысуа нхаҩҵас аԥсшәа сеиҳәеит. –
Уааира сеигәырӷьеит.
– Бзиара убааит! – сҳәеит саргьы нхаҩҵас, уажәраанӡа
зроль сыхәмарырц сҽыззыҟасҵоз асалдаҭ иҟазшьа аасхашҭны. Иагьа умҳәан, уара иузааигәоу абызшәа ануаҳалак
угәы иахәоит, ихаакәакәараӡа угәаҵанӡа инеиуеит, уи
уҟазшьагьы ианыԥшуеит. Аха усҟан ухы уазхәыцӡом,
ухымҩаԥгашьагьы уацклаԥшӡом, абжьааԥнытә, иԥсабаратәу
уҟазшьа уаазыхынҳәуеит ухаҭа иузгәамҭаӡакәа. Саргьы
уажәы убасҵәҟьа сыхьит.
Ҳамҭактәи ҳаицәажәара ашьҭахь иаацәыригеит дызсыԥхьаз.
– Ҳҭагылазаашьа убоит: аибашьрагьы ар реиҿкаарагьы
еилаҳагӡоит ҳәа ҳаҿуп, иагьеилаҳагӡароуп, даҽа мҩак
ҳамаӡам, – иҳәан илаԥш аасыдихалеит. Сҩыза ҳаиҿцәажәара
иус алаӡамызшәа днаскьаны дтәоуп. Сара еимгеимцарак ала
сааиԥхьхәыцит: «Исеиҳәарц ииҭахузеи аинрал, сара анхаҩы-аибашьҩы?» – сгәы иааҭысҳәааит.
– Ус ауп, еилагӡатәуп, – сҳәеит сҽырҟасаны, сынхаҩуп
сҳәеит, аха сшеибашьҩугьы схасыршҭуам.
– Ари аус аҿы зегьы ҳаицхыраароуп, – иажәа инациҵеит
аинрал. – Ҳара ҳзықәгәыӷуа шәара шәоуп – анхацәа
рыҷкәынцәа. Шәара шәшеилибакаауа еиԥш даҽаӡәы
дышәзеилкааӡом, шәагьизеилкааӡом. Исҳәарц исҭаху –
Иреиҳаӡоу акомандаҟаҵаҩ адҵа ҟаиҵеит, ар рԥызацәа
инарываргыланы акомиссарцәа рмаҵурагьы аԥҵаразы.
Иҟаҳҵода комиссарцәас? Уара уеиԥш иҟоу, уҩызцәа реиԥш
иҟоу ахатәрақәа – аҿар ззыӡырҩыша, амҩа иқәызҵаша.
Сызуԥхьазгьы убри азоуп: аштаб аҿы иааӡбеит, шәбаталион
акомандир аҩыза Патеи-иԥа комиссарс уиаҳҭарц, – иҳәан,
сҩыза иахь дынхьаԥшит.
«Ахатәра!» – сҳәеит ус схазы, сагьааԥышәырччеит.
Исыдырҵозаалак усгьы мап скрым ҳәа ӡбаны сыҟоуп, аха
уажә аинрал исыдиҵаз ахы ахьсырхаҵәҟьо сыздыруам.
Инарҵауланы сааиԥхьхәыцит, иагьааҭынчрахеит. Убри
аҭынчра схәыцра салнахын, аинрал снаизыԥшит, нас сҩыза:
– «Акомиссар» ҳәа саҳахьеит, Фурмановгьы дкомиссарын,
– сҳәеит, алаф аалхшәа, уи ишәҟәы саԥхьахьан сара, – аха
уи Фурманов иакәын, сара сабатәи комиссару?!
– Саргьы Чапаев сакәӡам! – иажәа ааҳалаиҵеит
уажәраанӡа ҭынч итәаны иаҳзыӡырҩуаз Патеи-иԥа.
– Аҩыза Патеи-иԥа, уаргьы Учапаевхароуп, уара,
аҩыза Гәажәбагьы, Уфурмановхароуп, – дааҳабжьеит аинрал.
– Усҟан Ар Ҟаԥшь абыржәтәи ҳҭагылазаашьа акәын ирымаз.
Аимак-аиҿак хыркәшоуп, умаҵура ҿыц нап аркы, аҩыза
акомиссар! – иҳәан, аинрал, ашырҳәа дҩаҵҟьан истол қьаад
бӷьыцк аақәхны иаасиркын, снапы рӷәӷәаны иааникылеит: –
Ақәҿиарақәа узеиӷьасшьоит! Директивақәакгьы шәаҳҭашт,
аха еиӷьуп – шәеибашьцәа рҟазшьа шәазхәыцны, шәхала
шәусура еиҿышәкаар.
Анымҩанык смаҵура ҿыц акәын сзызхәыцуаз. Саазхәыццыԥхьаӡа уи иацыз аҭакԥхықәра сықәыӷәӷәон. Уи убасҟак
исықәыӷәӷәон, ахәыцра саҟәнахит, комиссарк иаҳасабала
иҟаҵатәу ҳәа акгьы сзазхәыцуамызт. Асҵәҟьа схы сымбацызт,
ҵабыргны. Аиаша сҳәар ауми, сагьаашәеит.
– Мирод, уҟазшьа сгәаԥхом, узырҟәиҭи уиаҟара? –
иаасаҽԥниҳәеит Баҭалбеи. – Ашәареи агәкаҳареи уара
иуҟазшьаны сыздыруам, иагьудсымбалацт, нас избан
умаҵура ҿыц узарҟәиҭыз?! Ушәаҵәҟьама?!
Иҳәашьа маҷк саарччеит, аха нас:
– Аҭакԥхықәра! – сҳәеит сара. – Иахьа угәра ганы амаҵура
урҭеит, иудырныҳәалеит, аха уаҵәы уус узныҟәымгаӡеит. Ари
хьымӡӷыми! Убри ахьымӡӷ ауп сара сзыцәшәо. Иахьа
уажәраанӡа ссалдаҭын – уи хақәиҭран сара сзы. Сара сзы
ахақәиҭра еиҳау маҵура ыҟаӡам.
Дааччеит Баҭалбеи.
– Ахьымӡӷ уацәшәар – уи бзиоуп. Аха ахьымӡӷ згаҵәҟьоит
ҳәагьы уацәымшәаҵәҟьан, ҳаицхыраап. Ахақәиҭра сара
саҟара изҭахыда! Зны ҳаԥсадгьыл ахы иақәиҭаҳтәып! Нас –
ахьӡи ахьымӡӷи...
– Уцхыраара сыгхарым, аха сыхгьы акы аӡбыр ауми! Нап
шарктәу абасгьы-абас ауп ҳәа акы сыхшыҩ иазымӡбацт.
Аинралгьы ииҳәаз уаҳаит: «Уазхәыц», – иҳәеит.
– Уи мариоуп, – инапы ааиҟьеит Патеи-иԥа. – Уажә
ҳанҩеилак, абаталион ацәаҳәа иқәыргыланы априказ
сырзаԥхьоит, умаҵура ҿыц иаҵанакуа атәы расҳәоит. Уаргьы
ажәақәак роуҳәап. Абас хәыҷы-хәыҷла нап аҳаркып ҳусура.
Ҳхәыцлап: иахьа акы ааӡбап, уаҵәы – даҽакы.
– Мап, – сҳәеит сара. – Уахатәи ала акгьы умҳәан,
уаҵәахьы ииаагап.
– Ишуҭаху, – иҳәан, дсықәшаҳаҭхеит Патеи-иԥа.
Аухантәарак смаҵура ҿыц сазхәыцуан. Сазхәыцуан
иҟаҵатәу, ишыҟаҵатәу. Ус еиԥш рҿиарала схәыцуа саналага,
исықәыӷәӷәоз аҭакԥхықәра схыҵын, идеиақәакгьы сзааит. Нас
сгәалаҟазаарагьы аабзиахеит. Ус хәыҷы-хәыҷла сшьара
саақәлан, акомиссар ироль анагӡара сазхианы схы збо
салагеит. Абасала смаҵура ҿыц анагӡараҿы ацаԥха азысыԥшааит: ҵара-дыррала акәымкәа, нхаҩҵас акомиссарра
ныҟәызгарц. Уи еиҳа сазыманшәалан. Ауаҩы дыззыманшәалоу ала аус нап аиркыр еиҳа иқәҿиауеит.
Ашьыжь акомандир Патеи-иԥа ибаталион ацәаҳәа
иқәиргылеит. Урҭ иреиҳәо са сыда аӡәгьы издырӡом.
– Асалдаҭ Гәажәба, ацәаҳәа уалҵ! – адҵа ҟаиҵеит. Зегьы
ӡыҩӡа иԥшуеит, аӡәгьы издыруам иҟалаз. Сара ашырҳәа
снарылҵын, сааҳәны слагылеит. Сгылоуп сҽырҟасаӡаны,
асалдаҭцәа рыблақәа ҭырхаха исзыԥшуеит. Сара схы
шьҭыхны сгылоуп, акомандир идҵа сазыԥшны.
– Шәыҽшәыриаша! – акомандир адҵа ҟаиҵеит. Нас ивакны
иикыз ақьаад бӷьыц дҩахан, ианыз Априказ даԥхьеит.
Сҩызцәа сышрыхәаԥшуаз, рхы-рҿқәа ааихалашеит. Аҵыхәтәан зегьы аасыкәшан, исыдырныҳәалеит, ажәа сырҭеит
смаҵура ҿыц аҿгьы ишсыдгыло.
– Шәажәа агәра згоит, иҭабуп, – сҳәеит сара. Уи
ҿырԥшӡагамызт, агәра згон ражәа шажәаз. Ԥсыуаамзи, иажәа
ажәоуп.
Акомиссар – арраҿы политикатә усзуҩуп. Иаха аахысгьы
убри ауп схы иҭагьежьуа. Уи еицырдыруоуп, аха нап
шԥарктәу? Убри ауп аус злоу.
Изӡбеит ҳбаталион хьӡык ахысҵарц. «Аԥшьбатәи абаталион» ахьӡуп. Уи акгьы аанагаӡом, исҭаххеит хьыӡ ҷыдак
амазарц. Ари азҵаара аӡбаразы абаталион зегьы узеизгом.
Саалаган, «Аибашьцәа Рхеилак» ҳәа агәыԥ ҷыда еиҿыскааит.
«Военныи Совет» рымҳәои, убри саҿыԥшны. Ахьыӡ даарак
исгәаԥхомызт, аха дара ақәшаҳаҭхеит. Уаҟа ҳазҵаарақәа
зегьы ҳрылацәажәарц ааӡбеит. Уи ҳкомандир Патеи-иԥагьы
дазыразхеит. Зегьы исымадырҽхәеит, ииашаны иуӡбеит
рҳәеит. Саргьы салагашьа бзиазаап сгәахәын, сгәы иахәеит.
«Абаталион хьыӡ ҷыдак аҳҭап, – сҳәеит, раԥхьаӡатәи
ҳаилацәажәараҿы. – Ус иҟоуп егьырҭ абаталионқәа рҿгьы.
Аҳәара маншәаланы, аҵакы бзианы, изаҳалак игәныркыло
хьӡык азаҳԥшаап».
Зегьы ааилаӡырҩит. Сара урҭ рхы-рҿқәа ирнызбалеит
исҳәаз шыргәаԥхаз, уигьы акәым, инарҵаулангьы иаархәыцит.
– Сара ажәалагалак сымоуп, – иҳәеит актәи авзвод
акомандир. – «Адауаԥшь» ахьӡаҳтәып. Уи аҵакы еиҭасҳәом,
амч, ахԥша иаҵанакуа жәбоит.
– Уи бзиоуп, уаҳа гәаанагара змада? – сразҵааит сара,
сшьамхы иқәкыз сблокнот иананысҵа ашьҭахь.
– «Снаипер» ахьӡзааит! – иҳәеит даҽаӡәы. – Аҵыс мҩас
абла ҭызҟьо, аԥслаҳә мҩас абӷа ԥызҵәо абаталион!
Ицәгьоума ас еиԥш аҵакы змоу ахьӡ!
– Уигьы шьахәуп, уаҳа? – хәыҷы-хәыҷла иалазгалон.
– «Ҳаԥкылҵәа!» – иҳәеит даҽаӡәы иаалырҟьаны. Иаарччеит ари заҳаз зегьы, аха иара дхьамҵкәа: – Шәахым-ччан.
Ҳара баагәарас иҳамоуп, ҳамԥахь лажәкгьы зықәлаӡом!
Араантә икылкааны ҳхысуеит. Уаҳа ишәҭахи?!
– «Абаагәара» ануҳәа аҳаҷаҳәа иаасгәалашәеит: Ҭоурых
хьӡуп «Уаз-абаа» ахьӡаҳтәып! – дҩаҵҟьеит даҽаӡәы.
– Мап, мап, – иамеикит даҽаӡәы. – «Аҷырҟәанта»
ахьӡаҳтәып! Аӷа аҷырҟәанта дазыркуа абаталион!
– «Амхылдыз!»
– «Амшынҳәа!» – инеишьҭадырххит. Сара аффаҳәа
ақьаад анҵара саҿуп.
– Уажәшьҭа иазҳархап, – сҳәан, ихәхәаӡа ацәаҳәа
нарыҵыздеит. – Абарҭ рахьтә иалаҳхып иреиӷьу акы.
Уажә аброуп аус ахьыҟоу – ҳалагеит асиа ианысҵаз
алаԥшра. Кыр еимаҳкит-еиҿаҳкит, аха акаҿы ҳзазкылмсит:
зегьы ирҭаххеит дара ражәалагала алаҳхыр.
Абарҭқәа анызба, ари азҵаара цқьа ҳазхәыцып сҳәан,
ҳаилацәажәара хсыркәшеит. Схаҭа схатә гәаанагара
сымаӡам – иубама гхас иҟасҵаз!
Ҳҭабиа сынҭыҵын, ҳнаҩс дгьылнаарак ыҟоуп, убрахь
сцеит, ари азҵаара ҭынч сазхәыцырц. Уаҟа Нарҭаа ирықәлоу
џьы-жәижәыхк хықәгылоуп. Адац аҭаҩаҿараҿ слатәан,
ашьапы сыбӷа надысҵеит. Лбаа ақыҭеи аиланхарҭақәеи
срылаԥшуеит. Урҭ рнаҩс нахьхьи ажәытәӡатәи Анаҟәаԥиа
абаа хыжәжәарагьы снагәыдԥшылеит.
Сыблокнот аахсыртлан, сыззааиз аус ахь сыхшыҩ
ааиазгеит. Сааҭгыл-ааҭгыло акакала срыԥхьеит, срызхәыцит,
аха акгьы сзалымхит, зегь бзиоушәа збеит арахь сгәы акгьы
аднакылом.
Ассир иалаҟоуп ари сгәы! Ухшыҩ уазҵаар, аҭак унаҭоит:
ма «ааи», ма «мап» аҳәоит. Аха сгәы ҿаҳауп, акгьы аҳәаӡом.
Уи бызшәас иадыруа анырроуп: ухшыҩи уареи шәеицәажәара
агәаԥхар – угәаҵан иҟәандаӡа иааҟалоит; иагәамԥхар –
иҵааршәырахоит. Ус иҟоуп сгәы ҟадыџь. Уи даҽакалагьы
иԥышәаны исыман. Иаҳҳәап, асахьаркыратә ҩымҭа саԥхьеит
– ажәабжь ма ажәеинраала. Хшыҩла иагьа иҟәышзаргьы,
агәы аҟынтә имаауазар, сгәы иаднакылаӡом. Агәи агәи
еибадыруазаап, убама! Аԥхьараз саԥхьоит инагӡаны – автор
иаҳаҭыраз. Аԥшәмаԥҳәыс лаҳаҭыраз лбысҭахьасагьы
лҟәыдмҵаагьы шуфо еиԥш. Ус акәымкәа, аҩымҭа агәаҟнытә
иаауазар «суҳәоит даҽа зныкгьы уаԥхьа!» – аҳәоит. Саргьы
гәахәа дула даҽа зныкгьы саԥхьоит. Иажәеинраалазар –
ҿ ырҳәалагьы исҵоит.
Абасала, сыхшҩгьы сгәгьы ԥысшәахьеит. Уажәы арахь
сыззааз аус сыхшыҩ ианазымӡбы, сгәы сазҵаап ҟасҵеит.
«Адауаԥшь»… «Аснаипер».. «Ҳаԥкылҵәа»… – сааҭгыл-ааҭгыло саԥхьаны сгәы сазыӡырҩуан – «Уаз-абаа»…
«Аҷырҟәанта»… «Амхылдыз»… «Амшынҳәа»… «Агәылшьап»… – саԥхьеит аҵыхәанӡа, аха башан, сгәы акызаҵәыкгьы алнамхит: изаҟаразаалак цәаныррак снамҭеит. Ус
анакәха, ари азҵаара иҵегь иазхәыцтәуп сгәахәын, сгәы
азырҭынчны, сыблокнот сџьыба инҭасҵан, ҭаҭынк цәырганы
иаасҿыҵаскит. Уи саҿыхауа, еиҭах лбаа ақыҭеи аиланхарҭақәеи срылаԥшуеит. Иҟоуп иблу аҩнқәа. Разҟны имаҷуп,
унацәақәа рыла иуԥхьаӡо роуп ус иҟоу. Арахь шәкыла
абзарбзан хқәа ҳхууааны ирызцахьеит игәыҭшьаагаха. Уи
разҟуп! Анаҟәаԥиа иахылаԥшхәу ихьчоит, хымԥада!
Ус сылаԥш ниазгеит Анаҟәаԥиатәи абааш ахь. Сазыԥшуан
уи ҳамҭакы, сазхәыцуан уи аҭоурых. Ус исызгәамҭаӡакәа, еес
схәыцрақәа ҵаулаӡаны снарӡаакәкәала срыманы ицеит,
ицаӡеит. Саԥхьа иаацәырҵит арабцәа рыр ақырҭуа ҳәынҭқар
дыԥхарсны ишьҭаланы ианаауазтәи асахьа. Аԥсны аҳ (Аԥсҳа)
ддауаԥшьха даацәырҵын, игәылацәа раҳ Арчыл, дзыхьчоз
иргьы иаргьы, абаагәара ашә аартны инҭаижьлан, агәараҳәа
инкыдижьлеит. Ҩажәи жәаба нызқьҩык ар қызқызуа абааш
иаадӷырлеит, ақәыџьма лыцәҳар реиԥш, рыблақәа кәеицеиуа. Урҭ жьышуан, изышьҭаз ирыхьӡазҭгьы, рыԥсы шҭаз
илбаардон.
Арабцәа рыр рԥыза Мурван Адагәа Қырҭтәыла игозар,
игеит: еимҵәатәума, еиқәырхатәума – инапаҿы иҟоуп,
иԥырхагада?! Нас зыԥсадгьыли зуаажәлари кажьны ибналаз
аҳәынҭқар дызишьҭалазеи ампыҵахалаҩ?! Издыруада урҭ
реибашьра чарҳәарак, хәымгарак иахҟьазар?! Ишьа иурц
акәзар дызишьҭоу? Ус акыҟамкәа Қарҭынтә дыԥхарсны баша
дишьҭаны даауамызт. Мурван Адагәа Анаҟәаԥиатәи абаа
даушла ианизымга, быжьӷәӷәала Аԥсны аҳ диқәмақарит:
«Еиӷьуп урҭ абналаҩцәа хаала исуҭар, мап анакәха,
убаажәгьы уаргьы шәыцҟьа-шәҟьа шәықәсҵоит».
Аԥсны аҳ Леуан ҭынч аҭак ҟаиҵеит: «Уи сара дсысасит,
сысас ачарҳәара сызизуам».
«Дабатәи сасу, дчарҳәаҩуп уи! – дыҳәҳәеит Мурван. –
Иахьа дсасуп ҳәа духьчоит, аха уаҵәы сара сеиԥш уагьы
ачарҳәара узиуеит. Ус иҟоуп уи иҟазшьа. Идырны уҟаз: ицәа
иԥсахзаргьы, ишьа изыԥсахӡом!».
«Уи иара иламыс иамазааит, аха сара сыжәлар рҵас
сзеилагом! – иҳәеит Леуан. – Мап анакәха, саԥсахом сара
Аԥсны аҳ иҭыԥ аанкылара!»
Уаҳа цәажәарак ҟамҵакәа, Мурван Адагәа ир адҵа рыҭаны
абааш иажәиҵеит, иԥыххаа иқәырҵарц. Аха уи абааш ус
иурхәашоз акакәмызт. Аибашьраҿы аҵахара иақәымшәацыз
ар уи ала ргәы еиҭамԥеит: ирацәан рхыԥхьаӡара, иақәгәыӷуан
рымч. Иажәлеит еиҭах. Аха абааҵәцагьы саркьалыхмызт.
Иажәлацыԥхьаӡа ар аӷахон, иажәлацыԥхьаӡа урҭ рымч
каԥсон. Ар рԥыза Мурван ддагәан, аха длашәымызт: ибеит
иргьы иаргьы хьӡыда-цәада Анаҟәаԥиатәи абааш иладынҵәала ишцоз. Абасала, заб игәы зманы мшыншәа ихыҵны
иаауаз ар, ран лгәы рыманы, акәараҷҷа еиԥш, иныҵаба ицеит.
Сызлаз ахәыцра саалҵит. Сылаԥш адырхаланы ҳамҭакы
сазыԥшуан аҭоурых ҵаулахь схьазырԥшуаз абааш.
Қырҭтәыла ахьчаразгьы ҳажәлар рҵеицәа шаҟаҩ ашьа
карҭәахьазеи! Шаҟаҩ рхы ақәырҵахьазеи! Нас урҭқәа
рхашҭны, ҳчеиџьыкагьы, ҳасасдкыларагьы ирыӷрагыланы
иҳақәлаз Арчил ихылҵшьҭра ирызгарыма ҳажәлар рҳақ?!
Рцәа рыԥсахзаргьы, ршьа шыҟаз иаанхеит.
Схәыцрақәа еихшьало сааиԥхьхәыцын, ашьшьыҳәа
сҩагылеит. Анцәа иашьапкра сҽазыҟаҵаны.
– Анцәа ду, зхьышьаргәыҵа сакәыхшоу! – сҳәан, сыбжьы
ҩыҳараскит. – Зылԥха ҳауша ҳныха ԥшьақәа! Аԥсны иахылаԥшхәу аԥааимбарцәа! Ҳаԥсадгьыл иахҭнагахьоу аҭоурых шәара
шәаҟара издыруада! Ижәбоит ҳхы зқәаҳҵоз ҳгәылацәа иахьа
ҳазҭадыргылаз. Ари адгьыл дареи ҳареи иҳаимакырҭахеит.
Шәара адунеи зшаз шәаҵкыс издыруада ари зтәышьҭроу.
Сшәыҳәоит, сшәашьапкуеит, даргьы ҳаргьы ҳақла ҳаилшәыргарц.
Слаԥшыҵашәара Анцәа дуи аԥааимбарцәеи рашьапкрала
ианыхсыркәша ашьҭахь, сҭыԥ ахь схынҳәны сшааиуаз амҩаду
ааихысҵәон еиԥш, сыԥшызар салдаҭк даауеит дкара-уараха,
иарҭмаҟ иазқәынҵа, иабџьар нада-аада ихәда ихшьны.
Харантәгьы дыздырит, араатәи ҳгәыла иоуп. Аԥсшәа анааибаҳҳәа:
– Уаатәа, Аруҭ, ҭаҭынк ҳахап, уԥсы ааиҭоукып, – сҳәан, аҭаҭын
сџьыба иааҭыганы инаимҵаскит.
– Иҭабуп, ҩбангьы агәахәа суҭоит, – иҳәеит иара дааччан.
– Аҩныҟа уаауазар акәхап?
– Ус ауп, уаҩ дахым, ма сҩықәԥшып ҳәа ауп. Еибгоушь
сыҩны?
– Иақәкны идәықәырҵоит, аха ишааиуа ҳнагәҭасны акәарахь
иҳашьҭуеит, – сҳәан, ҳааччеит. – Ҽнак ҳнеин, ча кьакьак иҳамаз
згашаз аҭурша баллонк ааҳартын, ицәгьамкәа уаххьа ҳфеит.
Ари ҟазҵаз барақьаҭреи ҭхаџьреи уҭазааит ҳҳәан, ҳақәныҳәеит.
– Ишәзыҳалалхааит, – иҳәеит Аруҭ гәыразрыла. – Убри
аҭурша ахьыҟаз анаҩсан аварениагьы ыҟоуп.
– Уигьы гәаҳҭеит. Ада ԥсыхәа ҳмоур, иуасҳәозеи! Арахь
зегьыҵәҟьа шәцәаҳфаргьы ҳҭахым.
– Са сҭаацәа ахьызгаз, амла иакуа иҟам, сышәзыразуп,
ишәфа.
– Иҭабуп, аха ҳаҩныҟақәа рахь ҳанбахынҳәуеи?
– Ҳанаиааилак ашьҭахь, – иҳәеит Аруҭ иаахҵәаны. – Уи
уажәшьҭа иааигәахароуп.
– Ҳаргьы уи агәалаҟароуп иҳамоу, – сҳәеит сара. – Иаха
аҷкәынцәа аӡы ирны ицан, ҩыџьа ааргеит. Урҭ ус ауп ирҳәаз:
иахьа уаҵәы ҳәа иаҳзыԥшуп!
– Ҳагәхьааргазар акәхап?
– Ҳара ҳагәхьааргоу, рхы хьааргоу сыздыруам, аха ҳнеира
иахыццакуашәа збеит: ҳгәы ԥҵәеит, уаҳа ҳалам рҳәеит.
– Уи бзиоуп, – дааԥышәырччеит Аруҭ. – Мчыла изкыда,
рышьҭахь рыԥсадгьыл ыҟоуп, рхы дырны изцозар, ҳарԥырхагахом. Шәара аԥсуаа шәоуп царҭа змам, ишәыхьчар
акәхеит шәыԥсадгьыл.
– Аруҭ, шәбаталион аҿы акомиссар дшәымоума? – ус
инабжьаршәшәа сиазҵааит, ҵакык амҭашәа.
– Дҳамоуп акомиссар, – иҳәеит Аруҭ. – Уажә ааигәа
ҳҩызцәа аӡәы аштаб ахь иԥхьан дырган, дшьақәырӷәӷәаны
даарышьҭит.
Сааиԥхьхәыцит: «Сымала сакәымзаап!» – аасгәахәт.
– Нас аусура нап шԥаиркы? – сгәыхыҭхыҭра цәыррымгакәа
сиазҵааит. – Анкьа акомиссарцәа иаркы-ирцәҳәа иҟан,
уажәтәиқәа шԥаҟало?
Дааччеит Аруҭ.
– Макьана инап ианырҵаз аус цқьа дазхәыцхьеит ҳәагьы
сыҟам, – иҳәеит иара. – Акызаҵәык иҟаиҵахьоу – ҳбаталион
амаршал Баграмиан ихьӡ ахиҵеит. Убри ауп. Занааҭла
ҭоурыхҭҵааҩуп, нас аԥсуааи аерманцәеи рҭоурых ҳарҵара
далагозар акәхап, – иҳәан, дааччеит.
«Абар еилыскаарц исҭахыз ихала иахьиҳәаз!» – сгәы
иааҭысҳәааит.
– Избан Баграмиан ихьӡ захиҵаз? – сеиҭаҵааит, агәынамӡара соузшәа.
– Нас акомпозитор Хаҷатуриан ихьӡ ахиҵозма?! – дааччеит
Аруҭ. – Баграмиан деибашьҩын, ҳҭоурых аҿы аибашьцәа-фырхацәа рацәаҩуп, аха Баграмиан еиҳа деицырдыруеит азы
далаҳхит.
Сблокнот ианысҵахьаз сизаԥхьарц сџьаба иааҭыхны
искын, аха уажәы ииҳәаз ашьҭахь, урҭ цәырзго иҟазма,
маӡалашәа ашьшьыҳәа аҭыԥ ахь аҿынасырхеит.
Ҳамҭактәи ҳаицәажәара ашьҭахь, даҽа знык аҭаҭын
дасырхан, уаҳа уныскылом сҳәан, имҩа дықәсҵеит.
Даара сархәыцит уи исеиҳәаз ажәабжь…
Аҵарауаа рхы адыԥҽыло проблема дук шҭырҵаауа,
машәыршақә иаармарианы ианаадыртуа ыҟоуп, рҳәеит.
Саргьы убасҵәҟьа сақәшәеит: сыбла хнатит Аруҭи сареи
ҳаицәажәара. Ус сҳәеит ҳәа, аерманцәа рбаталион амаршал
ихьӡ ахырҵазар, изџьашьатәузеи?! Уи машәырны иҟамлаӡеит,
ҟәышрыла ирыӡбеит аҟароуп. Уи сыбла зыхнатыз – ҳара
ҳаибашьра аҵакы ирмариацәаны ҳахәаԥшуеит. Избанзар,
иахьа ҳаззықәԥауа, хықәкысгьы иҳамоу акы заҵәык ауп: Аԥсны
ахақәиҭра азаагара – уаҳа акгьы. Ҳара ҳазхәыцӡом ҳазҭагылоу
аибашьра иамоу аҭоурых ҵакы: ҳара ҳзы ари «аконфликт»
ахьӡыртәызаргьы, еибашьра дуӡӡоуп, избанзар, ҳажәлар
зегьы алахәуп, Ҳаԥсадгьыл ҳахьчоит, ахақәиҭраз ҳаибашьуеит. Ажәакала, ҳара иахьа иааӡбоит ҳажәлар рлахьынҵа.
Ус анакәха, ҳара ари аибашьраҿы аҭоурхтә хҭыс дуӡӡа
арҿиара ҳаҿуп. Нас сазҵаауеит: избан адуӡӡа зҳармаҷуа?
Избан адомбеи аҷынҷа изаҟараҳтәуа?
Ҳара ҳбаталион Аԥсны аҳҭнықалақь Аҟәа зго, ҳаԥсадгьыл
ахақәиҭра азаазго абаталионқәа рыгәҭа игылоуп. Арахь
уԥшыр «Ҳаԥкылҵәа» ахьӡаҳтәыр ҳҭахуп! Мамзаргьы
«Аҷырҟәанта»… «Амшынҳәа!» Иҳашьҭанеиуа ари аибашьра
аҭоурых анҭырҵаауа, ма абиԥара ианддырҵо ишԥаҳзырҳәо?
«Ҳаԥкылҵәаа роума усҟан аӷа деилаԥыххаа дықәызҵаз?!» –
иԥышәырччо еизҵаауазар акәхап. – Мамзаргьы «Аҷырҟәынтаа ракәхап аӷа аҷырҟәынта дазыркыз!»
«Ари ҭоурыхӡам, паӷәырроуп!» – сгәалаҟара сгәы
иааҭысҳәааит аҵыхәтәан. Нас схәыцра ҳҭоурых ахь ииазгеит.
Ҳара иҳамоуп ҳажәлар рфырхацәа: Наԥҳа Кьагәа, Ԥшькьаҿ-иԥа Манча, Баалоу-ԥҳа Мадина, Кьахь Ҳаџьараҭ. Ус шаҟаҩы.
Аҳәынҭқарцәа рахь – Леуан, Қьалышьбеи, Нестор, Ефрем.
Ҳазхаану афырхацәагьы ыҟами – Аџьынџьтәылатә еибашьра
Дуӡӡа афырхацәа. Урҭ рфырхаҵара ҳара ҳзы иҿырԥшыгазароуп. Изырхумҵарызеи ҳбаталионқәа урҭ рыхьӡ?!. Усҟан
ауп аҭоурыхҭҵааҩгьы ҿы-ӷәӷәала дцәажәартә аҳәатәы
аниаҳҭо. Аҳәатәы зуҭаз аҳәашьагьы дақәшәоит.
Аибашьҩы деибашьҩуп – уи аполитикеи аҭоурыхи
дрызхәыцӡом, аха иҟами уи иазхәыцша! Уажәы акомиссарцәагьы ҳҟалеит. Ус анакәха, ари азҵаара ҳара иҳаӡбыроуп…
Абри аҩыза агәалаҟара сыманы сҩызцәа-аибашьцәа рахь
схынҳәит. Схынҳәит уажәраанӡа ирдыруаз сакәӡамкәа:
санцоз сгаӡаны, уажәы сҟәышны схынҳәызшәа схы збон.
Аҭакԥхықәра змоу амаҵура уанахадыргылалак, ҭакԥхықәрала
уазнеиуазаап! Аҭакԥхықәра ауаҩы дархәыцуеит, ихшыҩ
шаҟьо аԥшаара иалагоит. Иԥшааз акы ибоит, ихәыцыз акы
иӡбоит. Урҭ зегьы алыра еиԥш изхагьежьуа арҿиароуп – аҿыц
зыԥшаауа, аԥсҭазаара еихазҳауа, аамҭа уаԥгыланы ԥхьаҟа
узго Арҿиара.
Абас схәыцуан сара, абџьар кны, «агара иаагарҵуаз»
Аԥсадгьыл ахьчаҩцәа рыр ркомиссар. Сҩызцәа аблиндаж аҿы
исзыԥшын.
Сара қәрала абыргцәа сырзааигәоуп. Абырг быжь-цуҭак
хьаас имоуп рҳәоит, избанзар, ишьҭахьҟа данхьаԥшлак
ԥсҭазаара дуӡӡак иккаӡа дналаԥшуеит. Уа иҟоуп агәырӷьареи
алахҿыхреи, уа иҟоуп алахьеиқәҵареи атрагедиеи. Абырг урҭ
ибла ианаахгылалак, агәырӷьареи алахҿыхреи ихааӡа
иааиныруеит, алахьеиқәҵарагьы аԥсҭазаара иатәуп, аха
абырг игәы кыдызшьаауа атрагедиоуп. Трагедиас ииԥхьаӡои
абырг? Ақәрахьымӡа бзамыҟәрыла иҭахара! Изыхҟьозеи уи?
Ахылаԥшыдареи аԥышәадареи. «Ааи, ҭынхадлаԥса дышԥаҭахеишь!» – шаҟантәы ирҳәо исаҳахьоузеи? Мамза-ргьы:
«Гаӡарыла дҭахеит, убама!» Иҟалаша аныҟа-лалак урҭқәа
баша цәажәароуп, еиӷьми уаанӡа ҳара иҳалшо ҟаҳҵар. Ауаҩы
х-џьалк имоуп рҳәоит, иудыруеи ҩ-џьалк ҳахирԥаргьы.
Аибашьра ианналага раԥхьа сзызхәыцыз убри ауп.
Аԥсадгьыл хьчатәуп, изыхьчода? Аҿар роуп. Сара исықәлоу
аибашьра дыргаӡом, дрыцҳашьаны акәым, акгьы даԥсам азы:
дзыҩуам, дзыԥом, аӷа ишьраҿы илам агәаӷьрагьы. Урҭқәа
зылшо аҿар роуп. Ирымам аԥсҭазаара аԥышәоуп. Убри
аԥышәадароуп бжеиҳан арыцҳарагьы зхылҿиаауа. Аибашьраҿы аибашьҩы дҭахар, уи фырхаҵароуп. Аха ус акәымкәа,
иаӷа иахь иабџьар ҭирҟьаанӡа бзамыҟәрыла акы ихьыр, убри
ауп атрагедиа. Еиҳараӡак уи зыхҟьо ахыласроуп – ма иара
ихарала, ма даҽаӡә ихарала. Сара аибашьра санцоз хықәкыс
исымаз зыԥсадгьыл зыхьчо аҿар рыхьчара акәын. Иҷкәынцәами, арахь абџьар ркуп, иҟарҵо иалудырааи!
Ари хатәгәаԥхарала сызҿыз усын, аха уажәы комиссарс
сыӡбахә анырҳәа, уи смаҵура азакәанра мчы арҭеит. Уи
ҭакԥхықәроуп. Аҭакԥхықәра угәуҽаннаҵоит, улаԥш арҵаруеит.
Ҽнак сыԥшызар гәыԥҩык аҷкәынцәа маӡала аҭаҭын
ишахоз збеит. «Иаанагозеи ари?» – сгәахәын, иаалаԥшықәсҵазар, аҭаҭын ианахалак ашьҭахь, рцәажәа-шьагьы
рхымҩа-ԥгашьагьы акалашәа избеит. «Абра акыҟоуп!» –
сгәы иааҭысҳәааит сара. Сагьымҩашьеит: аҷкәынцәа зыхоз
«аҭаҭын» иԥхаршьартә иҟоу акәзаап! «Иаҟәыхтәуп!» –
лакҩакрада изӡбеит иаразнак. Аха ишԥа? Макьана иҳамам
Аустав ҳақәныҟәозар, абаталион ацәаҳәа иқәыргыланы,
дара аарылган, рҩызцәа рҿаԥхьа лахь рыҭаны, ӷәӷәала
ргәы-рҽанҵа, уи ала рҩызцәагьы алабжьап. Аха уи лҵшәа
аиуоу, иамоуоу? «Иуӡбыз бзиоуп!» – аҳәон сызгәык.
«Уазхәыц цқьа, Ҷаӷьыр ихарԥ аниӡәӡәа еицәахан ҳәа,
еицәоумтәын!» – аҳәон егьи сызгәык.
Иҵабыргыҵәҟьаны, ус ала иурԥхашьап, рхы ладырҟәып,
ираҳазшәа ҟарҵап, аха нас уԥшыхыр, еиҳагьы ирмаӡаны
рқьышә ҭырқәацәаа иахо рҿынархоит. «Цқьа азхәыцра
аҭахуп!» – аҳәеит сгәы. Уи уажәы лакҩакра амамызт.
Саргьы сақәшаҳаҭхеит. Иқәысхит-иқәысҵеит, даара
сазхәыцит. Изыӡбеит сымццакырц. Аццакра аҟара аус бзиа
ԥхасҭазтәуа акыҟаӡам. Абасала стактикатә план шьақәсыргылеит.
«Ҽнак машәыршәа» сырхҭыгәлеит ицәыҵагыланы
аҭаҭын ишахоз.
– Иахьатәи ала хысра ыҟам, абзиа иатәхааит, – сҳәан,
скалышь-малышьуашәа арԥарцәа рахь сҿынасхеит. Урҭ
иааҳәыцы-мыцын, иркыз «рҭаҭынқәа» иаразнакы иԥхьаркит.
– Маӡа шәымоума? – сразҵааит санынрыдгыла. –
Сышәԥырхагамхааит?
– Мап, акгьы, – рҳәеит дара. – Иабатәи маӡоу?!
– Сеидроу, усшәа шәҟазшьа збан, – сҳәан, иақәскит
иааҵәылсхырц: – Изакәи шәнапқәа шәышьҭахь иавакны,
«ԥҳәасакака» ҟашәҵома?!
Арԥарцәа ԥхашьан рыхқәа ладырҟәит – урҭ макьана
иаанамхәацызт, рыхшыҩ аҭыԥ аҟны иҟан.
– Аа, шьҭа издырит! – сҳәан, сааԥышәырччеит. –
Иаажәгеишь арахь, саргьы сахар сҭахуп.
Арԥарцәа неиҿаԥшы-ааиҿаԥшит ирҳәара рзымдыруа.
– Ари уара узыхо ҭаҭынӡам, – иҳәеит Нодар игәаӷьны.
– Издыруеит сара уи закәу, – сҳәан, сҽаасыргамеит. –
Агьама сшәырбеишь, ихазыназар, ҳаицахалап.
Ишаргамахаз анырба, иԥхашьа-ԥхаҵо иаацәырганы
исырҭеит.
Краамҭа ҳтәаны ҳахон. Гьама ҳәа егьамамызт, афҩгьы
цәгьан, аха дара ихаакәакәараӡа иҟазшәа акәын ишахоз. Сара
сахацыԥхьаӡа иахьынӡасныруа сазхәыцуан, даргьы сырзыԥшуан. Сахьашьцыламыз акәу сыздыруам, уиаҟара иснырны
зымбеит. Аҷкәынцәа ракәзар, рыблақәа хаӷӷала, ргәалаҟара
бзианы иааҟалеит азныказы, нас арыжәтә иашьны иҟоу
реиԥш, ражәа хы амамкәа, ҵыхәа амамкәа ацәажәара
иалагеит. Аҵыхәтәан итаӷса-таӷсаӡа иҟанаҵан, «абри уара
узусҭада?!» – аанаго сҵәылхны исацәажәогьы иалагеит.
Иухыччо урылачча ҳәа ус ауми сҳәошәа, снарыҵс-аарыҵсны,
лафк нараҳәашәа, кыр аамҭа згеит. Уажәшьҭа даргьы маҷк
ирхԥсаашәа ианыҟала, рыгәшәымшә ҳәаны ҳаблиндаж ахь
ҳхынҳәит.
Уи ауха аамҭа сара истәын: уажәшьҭа сазхәыцуан уаҵәтәи
ҳаицәажәара ишацҵатәыз. Ҩажәа вариант срызхәыцит, урҭ
иреиӷьу аҭагылазаашьа иснарбап ҟасҵеит.
Адырҩаҽны шарԥазы нырцәынтә ахысра иалагеит. Уи
ҳзышьцылаз акәын. Краамҭа ихысуан, нас ҳара ҳтәқәагьы
аҭак ҟарҵеит. Ус аӷа «иград» аҳаҷа нахәлашәеит.
– Хымԥада, аҿы еихаргәеит! – сҳәеит сара.
– Хымԥада! – дгәырӷьаны ҿааиҭит Џьоникгьы. – Урҭ
ахысра ианалагалак иаҟәыҵлаӡомызт. Ҳаибашьцәа ирҵеит
аӷа ибзарбзан ахьгылоу ишәа-иза икылкааны аихсышьа!
Зегь ҳаалахҿыххеит, хымԥада иҟалаз акы еиԥш иԥхьаӡаны.
Ианааҭынчраха, арԥарцәа лаԥшыла иааибадырын, ацара
рҽыназыркит, аха сара уи зымбошәа ҟасҵеит. Уаанӡа
игәасҭахьан иҳәыцмыцуа ишалагахьазгьы.
– Ҳшьаҽит ҳаштәаз, Мирод, уаала ҳшьапы еиҵаҳхып, –
иҳәеит Вова. Сара издырит закәтә шьапеиҵхроу уи ииҭахыз:
уажәшьҭа саргьы сырҩызахеит ҳәа иԥхьаӡаны сылымкаа
«дыҭхаџьыр» иҭахымызт.
Ашырҳәа сҩаҵҟьан раԥхьа сҩагыланы сҿынасхеит,
арԥарцәа рыԥшьҩыкгьы насышьҭалеит.
– Шәаала, анахь, аџь заҵә ахьықәгылоу ҳцап, уахь еиҳа
ишәарҭаӡам, – сааҳәны сылаԥш нархызгеит.
– Ишуҭаху! – рҳәеит дара. Урҭ уажәы Гәымсҭа нырцәҟа
сҳәаргьы иақәшаҳаҭхон – избон азаара рзааны ишыҟаз.
Иаха изӡбыз ҿыц исгәаларшәо, схы сықәыжь раԥхьа
сгыланы снеиуан. Уи дара иабардыруаз, алкоголик,
хыԥшынцәаӷьҵас абаҭлыка дҭалар шиҭаххо еиԥш, исышьклаԥало исышьҭан, знык ҳҽынаԥхьакшәа ҳнаҿыхандаз ҳәа. Ус
раԥхьа сышгылаз аџь жәижәых аҿы ҳнеит. Ҳаҵаҟа ишьҭоуп
ажәытәтәи Анаҟәаԥиа.
– Ани аҭоурых ижәдыруеи? – сҳәан Анаҟәаԥиатәи абааш
ахь снапы насырххеит, аџь ашьапы сыбӷа надҵаны санылатәа
ашьҭахь. Даргьы наҟ-ааҟ рҽеиҩшаны иаасыдтәалеит. –
Шәнеихьоума ани абааш аҿы?
– Мап, – иҳәеит Џьамал.
– Иҟоузеи уаҟа уаҩ иибаша? Баак хыжәжәараӡа игылоуп.
Рҩыза иқәшаҳаҭхеит егьырҭгьы.
– Уа имнеиц Аԥсны аҭоурых издырӡом, – сҳәеит имырхьааӡакәа. – Аҭоурых еиԥш ауаҩы дзааӡо, ибла хызтуа даҽа
мчык ыҟаӡам. Шәырҵаҩцәа хымԥада ныҟәара ҳәа абрахь
шәааргон, аха урҭгьы шәара шәеиԥш ауп ишырааӡаз.
Џьунглиа ҳаиқәшәазшәа, исҳәо џьашьаны, иӡыҩ-ӡыҩҟа
исзыԥшуан арԥарцәа. Абри аимгеимцараз иаасгәалашәеит
арахь ҳанаауаз рҿыҵ аӡы аауа изызгәшьуаз. Аха дара уи
уажәыҵәҟьа ирхашҭны иҟан. Ари ангәасҭа саалаган
иџьашьахәу Анаҟәаԥиатәи аҭоурых расҳәеит. Ус баша
еиҭаҳәан акәымкәа, амца аҵаҵаны, аромантикатә цәа
ахаҵаны ирасҳәеит.
Арԥарцәа, иахьада срымбацшәа, рыблақәа ҭырхаха
исыхәаԥшуан сџьашьаны, Колумб иеиԥш, уаҩы изымдыруаз
дунеик рзаасыртызшәа.
– Мирод, уара аҵара сымаӡам уҳәеит, арахь аҭоурых ду
удыруеит, ҳара ҵарак ҳамашәа ҳаҟоуп, аха уи аҭоурых ҳара
иҳаздырӡом! – иҳәеит Нодар. – Ишԥаҟалеи абас?! Ҳаргьы
ҳакәым ҳарҵаҩцәагьы ирыздыруам ари аҭоурых, урҭ
ирдыруазар иҳарымҳәози!
– Урҭ рнапы акыр анызма! – сҳәеит сара. – Урҭ ракәым,
Аԥсны аиҳабыра рнапгьы егьанымызт.
– Аиеи, Урыстәыла аҭоурых ҳдырҵон, Қырҭтәыла аҭоурых
ҳдырҵон, адунеитәи аҭоурых!.. – иԥси-иԥси еихьымӡо
даацәажәеит Џьоник. – Аха избан ҳҭоурых зҳадмырҵоз?
Дацраланы ииҳәаз аҭак аҳәара сахымыццакӡакәа,
сааԥышәырччеит.
– Аҭоурых удырҵар, убла хнатуан, – сҳәеит сара. – Уи
ахаҭыԥан иацы ҳзыхоз «аҭаҭын» ахашьа шәдырҵон. Уи
ахаҭыԥан, ани иахьӡузеи, агәыр шҳам шәхала ишшәылашәҵаша шәдырҵон. Урҭ зегьы ихәыцны акәын ишыҟарҵоз.
Еимгеимцарак аҟара ааҭынчрахеит, нас:
– А-а-а!.. – гыгшәыгҵас дхәаан, аӷьеҩҳәа дааҵҟьан,
иавтомат аашьҭԥааны аҟәҟәаҳәа ахысра далагеит Вова. Сара
иҟалаз сзымдыруа снеилԥсаа сцеит – дхагахаз џьысшьеит
азныказ. Аха нас ашырҳәа сҩаҵҟьан, иавтоматгьы иаргьы
деимлагәа дааныскылан, мчыла иҭыԥ аҿы дласыртәеит. Уи
аҵкысгьы иџьасшьаз – иҩызцәа аӡәгьы иҽимырҵысӡеит.
– Иҟоуҵои уара, ухы еиқәшәоу?! – иаарџьбарашәа
снаиқәымчит.
– Сыбла хутит! Сыбла хутит! – дыҳәҳәан, иавтомат дахеит
исымижәарц, аха исымҭеит. Ҵабыргуп, цәгьара игәы иҭамызт,
ус дхысуан аҟароуп, аха уигьы абаҳҭахыз. Егьырҭ аҷкәынцәа
ршьара иқәҟьаны иштәац итәан иаҳзыԥшуа. Уажәшьҭа
мҩашьарада избон «иахьрыхьуаз» џьара снапы шақәскыз.
– Мирод, урҭқәа уара иабаудыруа?! – иџьашьаны
дсазҵааит Вова, ҭынч данаатәа. – Уара узлацәажәо сара
сызлаԥшыз ауп, убри ауп сыҵзырҟьазгьы.
– Ииашаҵәҟьаны?! – иџьашьаны снаизыԥшит. – Иҳаҳәишь
нас узлаԥшыз?
Вова даахәыц-хәыцын, ашьшьыҳәа иҭыԥ аҿы длатәеит.
Ҳара ҳаизыԥшуп ииҳәарызеишь ҳәа.
– Сара ашкол саналгоз ашықәсан абҷы сыхьын, хыхь
бааԥсык сзыннажьит: шьыбжьышьҭахь инаркны хԥа-ԥшьба
сааҭ исыхьуан. Башамашагьы акәымкәа, акалашәа исыхьуан.
Санду уи «шьаптахьуп» лҳәеит. Адиагноз ииашан, аха ахәшә
ҳәа егьлыздыруамызт. Ларгьы данқәыԥшыз ус илыхьуазаарын. Сҩызцәа аӡәы изласабжьигаз ала аԥҭекаҿы снеит.
Уааи арахь иҳәан, аиҳабы икабинет ахь сныҩнеигалан,
сшьақәӷәӷәара ишәеит, сгәы дазыӡырҩит.
– Уажәыҵәҟьа ухьаа сыртәоит! – иҳәан, даакҿагьежьны
шприцк ааиҵеиҵан смахәар дҩахан ада иалеиҵеит. –
Уажәшьҭа ара уқәиа, – иҳәан, ацәардаӷәы снықәириеит.
Сыԥшызар, ирласны схьаа тәеит, уимоу ахаан схы шысымбацыз схы збо, «кааиф» сыманы, санду лҳәашьала жәҩангәашәԥхьара сыманы сҟалеит. Уи инаркны есымша сизцон.
«Уара уалиргар, ҷкәынс дҟасҵоит!» – лҳәеит санду,
дгәырӷьаны. Мчыбжьык ашьҭахь, сыхәшә нҵәеит иҳәеит. Уи
зыԥсахуаны иҟоу абри ауп иҳәан, абри ҳзыхауа «аҭаҭын»
сиҭеит. Уажәшьҭа уигьы егьыгьы рыхә шәатәын. Убри
иааркны сшьаптахь «ахәшәтәра» саҿуп. Урҭ закәу уажәшьҭа
издыргәышьоит, аха сашьцылеит, иаасмоургьы сзычҳауам.
– Шәара? – егьырҭ снарзыԥшит. – Шәаргьы «ашьаптахь»
шәыхьуама?
Мап, – иааԥышәырччеит. – Ҳара даҽа шьоукуп иаҳзырҵаз.
Уаҳа рыҭҵаара саламгаӡеит. Ҳцәажәара даҽа зҵаарак ахь
ииазгарц сыӡбеит, аха зны ҳамҭакы сааиԥхьхәыцит. Сџьыба
асигарет ааҭысхын, цырак аасҿаскит, нас инарымҵаскит
иахарц.
– Ҳара ҳтәы ҳахар ҟамлаӡои? – дсазҵааит Нодар.
– Зны сара стәы ҳахап, – сҳәеит сара. – Ҳаицәажәара
ашьҭахь, даарак ишәҭахӡазар, уигьы ҳахап.
Исҳәаз акгьы ахымҳәааӡакәа, сҭаҭын акака аахырхит.
Кыраамҭа ҿымҭ-ԥсымшьҭ аҭаҭын ҳахон. Зны-зынлагьы
маӡалашәа снарзыԥшуан. Игәасҭеит урҭ рыхшыҩ аус шауаз,
акы иазхәыцуан. Уи сгәы иахәан, саарԥеиԥшит: ихәыцуа
уиԥырхагамхароуп – ахәыцра ҟазшьа бзиоуп.
– Акы сшәазҵаауеит: шәышԥахәаԥшуа аибашьра ашьҭахьтәи шәыԥсҭазаара? – рхәыцрақәа иаарылсхит аҵыхәтәан.
Арԥарцәа неиҿаԥшы-ааиҿаԥшит:
– Ҳашԥахәаԥшуа?
– Седроу!
– Сазымхәыцӡацт, – ражәақәа неиларԥсеит.
– Иаҳҳәап, Вова, хаҭала ушԥахәаԥшуа ухатә ԥсҭазаара?
Арԥыс даахәыц-хәыцын, ижәҩахырқәа дҩарыхеит.
– Уара, Џьоник?
Уигьы ижәҩахырқәа дҩарыхеит. Сылаԥш ниазгеит Џьамал
иахь. Уи ихы лаирҟәит азҵаара исҭаанӡагьы.
Уи сызҵаара анлыҵшәадаха, даҽа зҵаарак рзызӡбахт.
– Нодар! Џьоник! Џьамал! Вова! Рыхьӡқәа неиқәысыԥхьаӡеит, ҳамҭактәи аҭынчра ашьҭахь. Арԥарцәа рыблақәа
ҭырхаха иаасзыԥшит. Урҭ ирдырит ус баша рыхьӡқәа
шеиқәысымԥхьаӡаз – уажәшьҭа урҭ сҟазшьа рдыруеит. –
Шәабацәа ирыхьӡи?
Ари азҵаара рхахьы ргәахьы ишыҟамыз удырратә
иаарччеит.
– Уажәы акы ҳаҵоугалозар акәхап! – сааҵәылихит Нодар.
Иччеит зегьы. Ргәы иҭиҳәааит, убама!
– Шәабацәа рыхьӡ ахьысзымдыруа – са исыгхоуп, исҭахуп
исыриашарц сыгха.
– Уи бзиоуп, – иҳәеит Нодар. – Са саб Гурам ихьӡуп, Вова
иаб Шьаликәа ихьӡуп, Џьоник иаб Гиви ихьӡуп, Џьамал, уара
уаб ихьӡи?
– Шота, – иҳәеит, иаб ихьӡ игәалаиршәошәа дааиԥхьхәыцын.
– Шәабдуцәа? – сразҵаахт еиҭа. Зегьы аҟырҟырҳәа иччеит.
– Нас ҳабдуцәа рабацәа? – сааҵәылихт Џьоник.
– Мамоу, уаанӡа ҳцаӡом.
– Сабду Кьамшьышь ихьӡын.
– Са сабду Ҳаџьараҭ.
– Дамеи…
– Ҭамшьыгә! – инеиқәырыԥхьаӡеит рабдуцәа рыхьӡқәа.
Нас иахиҳәаарызеишь ҳәа аа-блакы сҵәылхны иаасзыԥшит.
Урҭ аблақәа рықәра ишаҵанакуа еиԥш, амца рхын, аха
иразын. Уигьы акәым, иҳаиҳәарызешь ҳәа ргәы ахыҭ-хыҭра
рхызбаалон.
– Шәара шәхәыҷқәа хьӡыс ирзалышәхуазеи? – ргәы
иҭамыз азҵаара рысҭахт еиҭа. Арԥарцәа ԥхашьан рыхқәа
ладырҟәит. Иагьа умҳәан, рабдуцәа ршьа рылами! Иуцәыԥхашьаз – урцәыԥхашьа рҳәоит, саргьы хаха ирысҭаз азҵаара
наҟ инарывызган: – Иаҳҳәап, уашьа ԥа диоуит, ма аиаҳәшьаԥа
дуоуит – хьӡыс иуҭои?
Инеиҿаԥшы-ааиҿаԥшит.
– Уажәы имодашәа иҟоу хьӡык сымԥшаауеи? – иҳәеит
Џьамал.
– Имиц ракәым, уажә еиқәаҳаԥхьаӡаз абиԥарақәа рыхьӡ
еидкыланы сазымхәыцыцт.
– Ҳаблақәа хҩазаарын, ҳара ихтыз џьаҳшьон, – иҳәеит
Џьоник. – Ари сыхьӡ абаанага? Уажәшьҭа уигьы сазхәыцит.
Иџьашәымшьан. Иахьа уажәраанӡа сыхьӡ сазымхәыцӡацт.
– Шәаздырхәыцыр, шәазхәыцуан, – сҳәеит сара, – аха сара
сбыргми, са стәала урҭқәа срызхәыцуеит. Шәабдуцәа рхаан
ажәлар ргәы ҭган, адоуҳатә хақәиҭра рыман – уи рыхьӡқәагьы
ирныԥшуеит, аха нас ирышьҭанеиуаз рҿы ижәбоит еилыӷрааӡа ишыҟоу. Ишԥаҟало уаҵәы? Абри ауп сзызхәыцуа.
Ҳҭоурых ҳазхәыцны алкаа ҟаҳҵауоу, мамазар усгьы аӡӷьы
ҳаанахәеит ҳәа ҳалақәа хҩаны ҳдәықәлауоу?
Арԥарцәа еимгеимцарак аҟара исҳәаз џьашьаны иаасзыԥшит.
– Мирод, уара комиссарс уҟазҵаз уеилкааҵәҟьаны
уҟаиҵеит, – алаф аасылихит Џьоник. – Аибашьра зегьы аҿы
комиссарс уҟаҵатәуп.
Иччеит зегьы, саргьы сыччеит.
– Аԥсны ар зегь рҿы мап ацәыскуеит, аха абри шәара
комиссарс сахьшәырҭаз, сақәшаҳаҭуп.
– Ҳаргьы ҳақәшаҳаҭуп.
– Иҭабуп агәрагара исышәҭаз азы. Ус ианышәҭахха,
аибашьра еилгаанӡа ҳәа ҳзыԥшузеи, аибашьра ашьҭахьтәи
ҳусқәагьы ҳрылацәажәап,
Иччеит арԥарцәа, аха сара уи сызгәамҭазшәа ҟасҵеит.
– Аибашьра ашьҭахь шәхатә ԥсҭазаара шԥашьақәшәыргыло? – сажәа инацысҵеит. – Уара, Нодар, ула ҳалагап.
Ицәа дааҭаҵәин, ижәҩахырқәа дҩарыхеит.
– Сазымхәыцӡацт.
– Ауаҩы еснагь иаԥхьаҟа дхәыцуазароуп. Аҭаацәара
аԥҵара?
– Уара, Мирод, ҳаиқәлацәоушәа…
– Аиеи, ҳаиқәлацәоуп! – иажәа снаԥыҩлеит.
– Уигьы сазымхәыцӡацт.
– Уажә уазхәыц, аамҭа усҭоит.
– Ҳы-ҳы-ҳы! – дааччеит Нодар. – Абазарахь сушьҭуашәа!
– Абра уиашоуп, аҭаацәара аԥҵара ҳҳәнҭқарратә усуп! –
инаҵшьны сааҭгылеит. – Ҳаԥсадгьыл еснагь ихьчатәуп: зны
бџьарла, абжьааԥны нхара-нҵырала. Ус анакәха уи зыхьчашьа аҵеира ааӡалатәуп
– Аҩнгьы сгәы ԥырҵәахьеит, дызусҭада ҳәа ҳазҵаауам,
аӡәы даага ҳәа исҿуп! – иҳәеит Нодар.
– Ргәы ԥуҵәеит азы ирҳәоит акәымзар, ишакәхалак аӡә
даага ҳәа уарҳәомызт. Аԥсуаа ари аус иԥшьоу усны
иахәаԥшуан: аҭаца иаарго дызхылҵшьҭроу еилыркаауан,
рыӡӷаб аҩнра дцозаргьы дахьцо рдыруазар акәын. Уи аҵакы
дуун: ирхылҵуа аҵеи ашьацқьа илазар акәын. Шәазхәыцхьоума ари апроблема? – сааҭгыланы снарзыԥшит,
аӡәаӡәала рыблақәа сырхыԥшыло.
Арԥарцәа неиҿаԥшы-ааиҿаԥшит.
– Аԥсуаа ҳәа зыӡбахә умоу зусҭада: Аԥсны иҟоу ракәу,
амшын нырцә иҟоу ракәу? – лафк аламҵаӡакәа дсазҵааит
Вова.
– Аԥсуа дахьыҟазаалак даԥсуоуп! – сҳәеит саргьы
инақәырӷәӷәаны.
– Уара иуҳәо Аԥсны ԥсуак иҳәо смаҳацт. Аԥсны анҭыҵ сара
сымцаӡацт, уа ишыҟоу сыздыруам.
Вова ииҳәаз иҩызцәагьы ақәшаҳаҭхеит.
– Шәиашоуп, сақәшаҳаҭуп ишәҳәаз, – ҽԥныҳәа рысымҭаӡеит. – Аҩны ишәмаҳазар, ашкол аҿы ишәарымҳәа-зар,
еизарак аҿы уи иаламцәажәазар, нас иабашәаҳауаз?! Аха
уажә ишәасҳәеит уи азҵаара ҳабацәа шазыҟаз. Шәара
уажәшьҭа шәхацәоуп, ацәгьеи-абзиеи еилшәыргартә
шәыҟоуп, шәышԥахәаԥшуеи ари азҵаара?
– Ари азҵаара аҭак аҟаҵара аминуҭқәеи асааҭқәеи ракәым,
амшқәеи аҵхқәеи аҭахуп, – иҳәеит Џьоник.
– Урҭ азымхаргьы ҟалоит, – инациҵеит Џьамал. –
Ашықәсқәа аҭаххаргьы ауеит, избанзар, ахаан ҳаззымхәыцуаз зҵаароуп ицәыругаз.
– Ус анакәха, инагӡа уажәа, ҳаузыӡырҩуеит, иҳәеит Нодар,
– ари азҵаара уара уазхәыцхьеит, иҭуҵаахьеит.
Аиаша сҳәар ауми, сгәы иҭаз рдыруазшәоуп азҵаара
шсырҭаз, аха уи аҭак аҳәара сахымыццакыкәа, сааиԥхьхәыцит.
– Аԥсуаа ашьацқьа ҳәа изышьҭаз ахылҵшьҭра акәын, –
сҳәеит сара, – ҵабыргыҵәҟьаны уи ҳхадыршҭхьеит, сара
уажәы уи аҭоурых аиҭаҳәара салагом. Иаагап иахьатәи
ҳҭагылазаашьа. Ауаҩы игәамч иан лыӷра иҭигоит рҳәоит.
Изеиԥшроузеи иахьа ҳажәлар ргәамч? Изеиԥшроузеи урҭ
ршьа? Ҳажәлар ргәамч ҳабацәа, урҭ рабацәа рыбзоурала
иӷәӷәоуп макьана, аха ашәарҭа бааԥс иҭагылоуп. Уи ашәарҭа
ҳзацәцар, ҳажәлар еиқәхоит. Ҳзацәымцар, ҳзеиԥшрахо ҳәа
иаахтны исызшәаҳәом – абџьар кны ҳаибашьуеит, шәгәы
касыжьыр сҭахым.
Исҳәаз шырнырыз гәасҭарц, сааҭгылан, сџьыба асигарет
ааҭыганы акы аахысхын, инарымҵаскит. Аҭаҭын снаҿыхо, ус
иаармариашәа сылаԥш нархызгеит. Зегь раԥхьаӡа игәасҭаз:
урҭ рыблақәа ашәаӡыӡара нархызбаалеит. Уи сгәы иахәеит:
«ус анакәха, сажәа ргәаҿы инеиуеит» сгәахәын, инацсҵеит.
– Ашәарҭара ҩбаны иҟоуп: актәи, аб дҩыжәҩуп, ижәуеит
ашҳам злоу арыжәтә – ашьақар ҩы, ауатка. Уи ала игәы
ԥхасҭеитәуеит, ишьа ашҳам алеиҵоит. Аҩбатәи, аԥҭека
аиҳабы «ашьаптахь» хәшәы улеиҵеит, уи иацуҵеит иацы
ҳзыхоз «аҭаҭын». Уи ала унерв шьақәҟьеит, ухшыҩ урхәашьит, ушьа ухәымгеит. Уажәшьҭа сшәазҵаауеит:
изеиԥшрахода урҭ ирхылҵуа асабицәа?
Ашәаӡыӡара зхыз арԥарцәа рыблақәа уажәы иҵегь
ихыртыр рҭахызшәа иҭбаахеит. Урҭ сыхәаԥшуан шәарҭа
бааԥсык иақәшәаз иблақәа иреиԥшны. Сара уи иснаҭаз
анырра мраргамакәа, инацысҵеит.
– Даҽакала исҳәозар, аԥсуа ишьацқьеи ашҳами анеилаӡҩа
дрылҵит ауаҩ исахьа змоу, аха ауаҩра злымҵуа асаби. Зегь
раԥхьаӡагьы ари гәнаҳара дуӡӡоуп. Анцәа ду иҿаԥхьа – уи
игәаԥхаралоуп ауаҩы дшиуа, ҳара уи игәаԥхара ҳаԥырхагахеит, ҩбагьы уи ала ҳмилаҭ раԥхьаҟа рҿиара, агәамч змоу,
зыхшҩ цҳафыруа абиԥара ҿа реиҵагылара аанаҳкылеит.
Шәгәы кашәмыжьырц, исҳәоит ирԥшқаны: уажәшьҭа шәара
шәазхәыц уи ҳахькылнаго. Ари уара уазымхәыцӡацт, аха уи
ибзиаӡаны иазхәыцхьеит «ушьаптахь» зыхәшәтәуаз уҳақьымцәагьы, уи адҵа изҭазгьы. Аԥсуа иԥсҭазаараҿы хықәкы хадас
имаз иҵәҩаншьап арӷәӷәара акәын, уи ибзиаӡаны ирдыруан
дара, убри аҟынтә иаалаган, ҳарлашәны ҳнапала убри
ҳаҵәҩаншьап ыҵахаажәартә иҟарҵеит. Иҵахыржәаз – хҿарах
ахылҵӡом.
Аԥсҭазаараҿ закәытә моментузеи баша имҩасуа! Арԥарцәа рҿаԥшылара убас иҟан, сызҵымҵуа уалк сықәшәах-гьы
кинокамерала рсахьа ҭыхны сыҟандаз, иагьарааны иагьаҩы
џьашьахәыс икны иахәаԥшларын! Сара уи уажә аиҭаҳәара
салагом, избанзар, еиҭаҳәашьа амаӡам. Убасҟак ирнырит
ирасҳәаз. Уи даара агәалаҟазаара снаҭеит: «иубама, аӡы
уҭамхысӡеит, уажәақәа ргәаҵанӡа инеит!» – аҳәеит сгәы
Абри аамҭаз иалагахт бзарбзанла ахысра.
– Иаҳҳәаз ргәамԥхеит, ижәбама! – сҳәеит саахлафшәа.
Ихысцыԥхьаӡа иаҳхууаан ицаны акәара ҭнарцәажәаауан.
Арԥарцәа уигьы иазхәыцуамызт, схаҭа аморф рыласҵазшәа
акы ирҩашьаны иаман. Иҟалап, иҵабыргыҵәҟьаны рыбла
хтызар, иазхәыцуазар рыԥсҭазаараҿы заҟа гха ҟарҵаз, шаҟа
имҩахҟьаны иҟаз, шаҟагьы илашәыз.
Нодар ацәа даалҵызшәа дааҳәцы-мыцын, иџьыбахь
инапы аҿынаирхеит. «Иаууеи гәышьа, сла аа-ламҵк акыма?!»
– сгәы иааҭысҳәааит. Иқьаса ааҭиган даасзыԥшит.
– Ҳахома?
– Ишуҭаху, – сҳәеит сҽыртатаны. – Иуҭахызар ҳахап.
– Шәара иахышәҳәаауазеи? – иҩызцәа днарзыԥшит.
Избоит рҿыҵа аӡы шаауа, аха аӡәгьы иҽирҵысуам, Џьоник
дҩеицрашәеит.
– Алада акәарахь иршә! – дыҳәҳәеит ибжьы ҭганы, ибла
иаԥыригарц акәу, цәымӷс икны акәу уара идыр. Нодаргьы уи
дазыԥшызшәа, ирууаӡа иршәит. Аҳәынаԥ ԥсы акәарахь
иануршәлак аҵыхәа хәхәаӡа ишашьҭоу еиԥш, арҩышьыга зҭаз
ақьаса икәлаауа иахьлеиуаз амахәаҷа аҳауаҿы икәаталеиуа
ишашьҭаз илҭакәкәа ицеит. Абри аимгеимцараз бзарбзан хык
шааиуаз ҳзымҵатәаз аџь-ҵла ақәцә иаалаҳан, абыӷьқәа
ҿӷәыхааны, акәара илҭахәаша ицеит.
– Нодар ари иҟоуҵаз аҭакс ауп, – сҳәан, алаф аалысхит. –
Абри иалшаз еиҳаны ирылымшааит.
Абри аамҭаз ҳара ҳтәқәагьы ахысра иалагеит. Краамҭа
анахьгьы-арахьгьы еиҿахысуан. Нас аԥхьа иалагаз рҽааныркылеит.
– Еихаргәазаргьы иудыруеи? – иҳәеит Џьамал.
– Анцәа иуциҳәааит! – инақәирӷәӷәеит Вова. Зегьы
ааибарччеит.
Анахьгьы, арахьгьы ахысра анааихсыӷь, ҳхынҳәны
ҳҿааҳхеит. Арԥарцәа ргәалаҟара цәгьамызт, аха сара
сгәалаҟара даара ибзиан. Иааира дук згаз аӡәы иеиԥш схылԥа
аҵыс ҭаҳәуан. Быжь-цуҭак згәырҩозгьы амаҷ даргәырӷьоит.
Гәырҩа змаӡам иоуп ирыцҳау – уи дзеигәырӷьогьы имаӡам.
Иҵабыргыҵәҟьаны, уи ииааира дуун сара сзы.
Аҭиа аԥхыӡ бааԥс дызлаз лабҿабоушәа акәын ишылбоз:
рхаԥыц ҟәашқәа хырџьаџьаны, рыблақәа кәеицеиуа,
ақәыџьмақәа аалыкәшахт. Лхәыҷқәа ракәхуп изышьҭоу. Дара
урҭ шәаҟьан, ранду лкалҭ иалаҳәаҵаны иркуп, иӷызы-ӷызуа.
Аҭиа дыҳәҳәарц иақәылкын, аха лыбжьы лызҭымгеит.
Ақәыџьмақәа хаха ижәыланы лхәыҷқәа ианрымҵас, анду
дыҩныҵәаан, лыбжьы дарҿыхеит.
Лгәы ҭыҵны ицон, аԥсԥхӡы лылҭҭо, деилашуан. Уажә уи
шыԥхыӡыз анылдыргьы, гәҭынчрак лмоуӡакәа, аҭҳараҳәа
лгәы шеисыц еисуан.
«Анаџьалбеит, исԥеиԥшузеи?! – лгәы иааҭылҳәааит,
лыԥхыӡ ҽеи ишазҳәамыз лцәа иалашәаны. – Ахаҳә зҿаҳаша,
иабаҟахыз еиҭа?!»
Иаацәылашон, ахышә ала иааиуаз алашара ауадаҿы
еимнарггон. Анду лхы дҩахан лнаҩс игылаз акаруаҭ ахь
днаԥшит. Лмоҭа аиҵыбӡа, инап хәыҷқәа иан лыхәда
иакәыршаны, драҳаҭӡа дыцәан, иԥынҵа хәыҷы харшәшәыла.
Анду ихааӡа цәаныррак дааимнадеит. Уи лыԥхыӡ пылҳаҭ
илызцәырнагаз лхәыцра хьанҭақәа наҟ иԥхьацо, гәалак
лымаӡамызшәа дааԥышәырччеит.
Урҭ рнаҩсан лмоҭацәа еиҳабацәа ҩыџьа ршьапқәа
еилаԥсаны ишьҭан. Урҭгьы даараӡа ираҳаҭны ицәан.
«Шәанду дшәыкәыхшоуп!» – еиҭах лгәы иааҭылҳәааит,
дырзгәдуны. Убри аамҭазы еиҭа лыԥхыӡ аалгәалашәеит.
«Ақәыџьмақәа… измааноузеишь?! – лгәы иааҭылҳәаан,
дааиԥхьхәыцит. – Абзиа иазҳәахааит, аха ақәыџьма –
қәыџьмоуп, сыс ԥшқам…»
Лхыза ныԥхьаршәҭны ашьшьыҳәа дҩагылан, лыҵкы
налшәхарԥаны, лышьҭыбжь мыргаӡакәа ашә аалыртын,
дындәылҵит. Еиҭа лыбла иаахгылеит ахаҳә зҿаҳаша
аӡымгақәа, рхаԥыц ҟәашқәа хырџьаџьаны, рыблақәа
кәеицеиуа. Лцәа дааҭаӡыӡеит, лабҿабоушәа лгәы иабаны.
Аҭиа акәаскьа абарҵа дахьықәгылаз днаԥшы-ааԥшит.
Абри аамҭазы Дамшә лылаԥш иааҵашәеит, агәашә аԥхьа
аҽеиҵыхны иахьиаз. Дшанханы ҳамҭакы дазыԥшуан. Аҷыт
бжьы заҩзмыжьуаз ала иаха «ҟыԥ» аахәлымшәеит. Уажәоуп
уи даназхәыц. «Ахы еиқәшәоу, мшәан, ашарԥаз инеины
агәашә ишԥалаиауаз!?» – лгәы иааҭылҳәаан, дааиԥхьхәыцит,
ала ахьтәалоз аҭыԥ ахьгьы днаԥшит. «Ари акы иазҳәоуп!» –
лҳәан, ашырҳәа амардуан дналбаан, лҿыналхеит. Ала шиац
ииоуп, агәашә ахь ахы рханы, данынахагылагьы аҽамырҵысӡеит: алацәақәа еиқәԥсаны, аԥсы шҭоу удырратә, аарла
аԥсыԥ ланага-ҩанагон.
– Дамшә, Дамшә, уԥсыма уара?! – ацәашьа лгәамԥхакәа,
лыбжьы налыргеит Аҭиа. Ала ааҳәцы-мыцын, аблақәа
ҭыҟаԥшьааӡа иаахнатит, аха нас уаҳа аҽмырҵысӡакәа
еиҭанеиқәнаԥсеит.
«Ари баша ацәа иаламхаӡеит! – лгәы иааҭылҳәаан,
дагьынаԥш-ааԥшит. – Ус ауп аха иамарки, ҳаҩны-ҳгәара
аҷаԥшьон акәымзар, агәыла ицҳауамызт, аԥҳәыс илеишуамызт, амҩасҩы дҽыжәнаҳәомызт?!»
Аҭиа лыхшыҩ аашаҟьеит: лаԥхьа итаӷсаӡа ишьҭаз Дамшәи
лыԥхыӡ пылҳаҭи анааидылхәыцла, цәалашәарак аалоун,
ашырҳәа ажәгәарахь лҿыналхеит. Дыԥшызар, еихацла ихкаау
ажәгәара агәашә кьылак иҟоу асапат шҿац иҿоуп. «Оҳ,
гәышьа, Анцәа…» – Аҭиа лажәа налыгӡаанӡа дшанханы
даанхеит: абоура ахаҭа ашә ҟьаҟьаӡа иаартуп. Иаха лнапала
уагьы асапат ҿаҵаны ацаԥха алыркит, иаанагозеи ари?!
Хыма-ԥсыма ажәгәара ацаԥха аалыртын, абоура дныҩнашылазар, ажә убар иаахә! Днеилԥсаа дцеит Аҭиа, аха макьана
иҟалаз цқьа илзеилкаауам: ажәгәара ацаԥха аркуп, арахь ажә
ахаҭа ыҟаӡам! Лыԥсы ааивгашәа, ацәыҵлашьцара лыблақәа
ааршьцылашәа дыԥшызар, ажә ақьамса ҭырбганы икажьуп,
излаҿаҳәаз азанџьыр акәзар, ахәда ишахаз ахы хырҵәазаап,
асапаҭ шҿац иҿаны ашьа илажьуп.
Аҭиа даалашьцакын, данаабӷаӷа, ашәваз лыҽнадылҵеит.
Уи маҷк даршәеит, даншәа ирласны дызлаз алашьцакыра
даалҵит. Лгәы ашьҭыбжь лаҳартә, адық-дықҳәа аисра иаҿын.
Зны ддәылҵит, нас дыҩналахт лыбла иабо агәра лызгом, аха
рҽеишьа змам шыҟалазгьы лбоит. Ус лылаԥш надхалеит ажә
ачыргә ҿҳәаны ашьеи ахши иахьрылажьыз. Уажәраанӡа
зыԥсы злышәшәоз, уажә лыԥсы еибакын:
– Ақәыџьмақәа! – лҳәеит лыбжьы ҩҭганы.
Уи ашьҭахь ауп ианылгәалашәа лыԥхыӡ, аха уажәы
зыӡбахә лымаз зынӡа даҽа қәыџьмақәан. Ҳамҭакы дгьежьы-хынҳәуа дықәхеит: абоура ддәылҵын, ажәгәара дызҭыҵуам.
Аҵыхәтәан, илгәылтәшаз лгәылтәын, ԥсра-ӡрак иақәшәаз
иеиԥш, ԥсхәыц дынкахәыцуа дхынҳәны лҿаалхеит. Ус
иаалырҟьаны ихьоу-хьоууа лҭаца лгәы дааҵалеит: «Ишԥа
ласҳәо Зина?»
Акәаскьахь дхамлакәа, деиџьыԥ-еиџьыԥуа днеин, ашымҳа
аҵаҟа атәарҭаҿы днатәеит. Дтәоуп, лхы лнапы аҵаргәаны,
ҿыцха дышьҭаԥшуа. Уи уажә лыжә акәмызт илгәырҩауаз, лхы
акәын: илбоит аргама ахьымӡӷ еиқәаҵәа шылԥеиԥшу.
Аибашьра уажәоуп ианеилгаз, Аԥсны цәҳәуп, ажәлар ирфо
рымам, иржәуа рымам. Аҩны хаҵа дахым. Абжьааԥны акәзар,
имариан, аха уажәы дназдгылода? Лхәыҷқәа амла ҳакит
рҳәашт уаҵәы, ирҿалҵои?
Иахьеи уахеи ведрак ахш рыман. Ахш анроу ацагьы
рызгылан, рхәарҭагьы ҭәын, агәылагьы дрыман, азлагьы
дрыман. Зегь ргәы ҭәы, рхы ҭәы иҟан – даргьы, ахәыҷқәагьы.
Урҭқәа зегьы ԥхыӡызшәа уажәтәи рыԥсҭазаара лабҿабаны
лыбла иабоит.
«Иласҳәозеи Зина?.. Ирасҳәозеи ахәыҷқәа?!» – еиҭах лгәы
иааҭылҳәааит Аҭиа. Абри аамҭазы лара Зинагьы даадәылҵын, абарҵа даақәгылеит.
– Иҟашәҵеи, мшәан, мама, шарԥазы шәгылеит?! – лаԥхьа
ланхәа дахьгылаз ԥхашьаны ҿаалҭит лара. – Сышәмырҿыхоз,
саргьы сымгылози!
Анхәа ҿылымҭӡеит. «Бсырҿыхар иагьа бсыргәырӷьарын!»
– лгәы иааҭылҳәааит аҟароуп. Аҭиа лҿымҭра Зина иџьалшьеит, аха уи лыҭҵаара даламгакәа, лҿы ӡык нақәҭәаны
лыжәхьага аведра аакныхны, ажәгәарахь лҿыналхеит. Аҭиа
лгәаҵанӡа даақәԥсычҳан:
– Нан, Зина, уахь бымцан, жәыс ибхьо егьыҟам, бведра
наҟ икнаҳа! – лҳәеит лара.
Афымца лысызшәа Зина днеилԥсаан, ашырҳәа даақәҵәиит.
– Ишәҳәо закәызеи, мшәан?!, – дгачамкны дналзыԥшит. –
Иахьзеи ажә, еибгоу?!
Раԥхьатәи ажәа акәын зҳәара лцәуадаҩыз, уажәшьҭа
изылымҳәахуазеи иаартны:
– Иахьхи, ақәыџьмақәа ирҿаҵахәхеит, нан, ақәџьмақәа!
Зина лгачамкра дзалымҵкәа, еимгеимцарак аҟара
дышҳазӡа даанхеит.
– Ишәҳәашьоузеи, мшәан, ақәыџьмақәа ишԥарҿаҵахәха!
– лҳәеит, аха нас лызҵаара аҭак дазымԥшӡакәа, ашырҳәа
аборахь лҿыналхеит.
Аҭиа ҿылымҭӡеит: иҟалаз ласҳәеит, ишыҟалаз лхаҭа
илбап лгәахәт. Уи уажә сгылоит ҳәа далагаргьы лшьамхқәа
лыҵаҟәалон, убас ԥскәарак лыламкәа дыҟан. Зина дшыныҩнаххыз еиԥшҵәҟьа дныҩныҵәаан, ашырҳәа даадәы-лҟьеит,
лшьара дықәҟьаӡаны.
– Ҳазшьыда, мама, ҳазшьыда, ҳахзырҵәада?! – лҳәеит
лара лыбжьы хыџхыџуа. – Иҳамарки, цәгьарас ирзааузеи?
Ҳхәыҷқәа рҿаҵахәы зырҿырхзеи?– илыхәлаҵәоз лылаӷырӡқәа
налҿыкьасан, дқьызқьызуа аҵәуара далагеит.
Анхәа сҭаца лгәы сырӷәӷәоит ҳәагьы аԥшьлымгеит, уи
даараӡа ишылҭахызгьы. Дрыцҳалшьагәышьеит, аха илҳәаша
лҿамшәеит: бымшәан, урҭ ԥшааны ирхәҭоу иақәдыршәоит
лызҳәомызт, мамзаргьы уи ҳцәыргазаргьы аҩыза ҳамами
лҳәартәгьы иалаҟамызт. Уигьы акәым, даҽа ӷәыӷрак ахьгьы
длызхьарԥшуамызт. Ирымамызт уаҳа гәыӷрак. Абарҭ
анеидылхәыцла, Аҭиа илӡбеит лгәы иҭажьыз уа иҭалшьырц.
Уи лҿымҭреи дынкахәыцуа лтәашьеи Зина еиҳагьы лгәы
ҭнашьаауан, ланхәа дналԥырҵны аҩны ашьҭахь шыҟоу
днавалеит. Аҭиа иаалцәымӷхеит лҭаца лцашьа. «Дабацеи,
мшәан, наҟ давалан?» – лгәы иааҭылҳәааит лара. Абри
аамҭазы Зина лыбжьы лгәы иҭахәаҽны дқьызқьызуа
лҵәуабжь аалаҳаит. Ԥсра-ӡрак иақәшәаз реиԥш уи убасҟак
лгәы аҵанӡа деиҵақьызқьызны дҵәуон, уажәраанӡа лҽыҟажаны иҟаз анхәа, уажә илзымчҳакәа, лылаӷырӡ налҿыкьасеит. Дҵәуон уи, нахьхьи илыцәӡаны иҵәуоз лҭаца
дрыцҳашьаны, уи лҵәуара лгәы арԥшаан. Абас ҳамҭакы
анхәеи аҭацеи еицәӡаны ишыҭҟәацра иҟаз ргәы лаӷырӡыла
идырдон.
Дынкахәыцуа дтәан Аҭиа. Аибашьра ихнарҵәан, абраҟа,
Гәымсҭа аарцә ақалақь аҵкараҿы, нхара иаанагеит.
Ҵабыргуп, аибашьра ҟалаанӡа лԥа Баҭаҟәа, ирԥеиԥшыз
идыруазшәа, ихәҳахьан ари анхара, аус ахьиуазгьы дук
ихарамызт, уахынла араҟа данԥхьозгьы ыҟан. Аха уажәы уи
иҭаацәа рзы ари нхара ҿыцын. Аҳабла ҿыц, агәылацәа
ҿыцқәа, ус шакәызгьы ирласны иашьцылеит. Инабжьаршәны,
еилаԥыхха иҟаз Гәымсҭа ацҳа инықәсны, ргәыбылра здыз
ажәытә рынхарҭа ахь ицаны, инықәԥш-аақәԥшны иаалон знызынла. Гәыбылрас ирымаз рынхарҭа ҭыԥ акәын. Рыҩны-рыдәны зегьы еилаԥыххаа икажьын.
Аибашьра аан аҳәсеи ахәыҷқәеи ахырымгар ҟамлеит, аха
аԥшәма Баҭаҟәа аҩны дахын, апозициахь дцон-даауан,
ижәқәагьы ибон. Ижәхьа иавагылаз аҟата-мата иҩызцәа
ишьны ирҿеиҵеит. «Сыжә ҩы-жәхьак иреиҩсуеит, ҳара
иҳазхоит! – дахлафны иҳәалон иара. – Ҳаԥсадгьыл ахақәиҭра
Анцәа иҳарба, арахә шҳаурыз!»
Шарԥазык апозициахьтә дхынҳәит Баҭаҟәа дыццакыццакуа. Аухантәарак Гәымсҭа ҵыхәаԥҵәарак амаӡамкәа
«иҭадыдуан». Ихысуан анахьгьы-арахьгьы, Баҭаҟәа игәы хыҭхыҭуа аҩны дааизар, рыҩнқәа цәыббылӡа игылоуп. Ашырҳәа
ажәгәагәарахь иҿынеихеит. Уи еибгагәышьоуп. Ажә ишьҭыбжь анаҳа, уаҩҵас иӷызуа иалагеит. Идырит ари абылра
иҟаз уи гәаҟрыла ишахнагаз.
«Умшәан, Карпыжә, ҳара ҳаибгоуп, уара уеибгоуп, аиааира
Анцәа иҳарба, аҩнгьы-адәнгьы шҳаргыларыз!» – днеин ажә
ахы-ахәда ашьышьра далагеит. Уи ажә агәы иахәан ахы
имҵакны иакын: «Иҵегь, иҵегь сшьышьла, агәыҭҟьа саганы
сыҟоуп!» аҳәозшәа игәы иабон. Аибашьра, агәаҟра иалагылаз
Баҭаҟәа еилаҟәыбаса икажьыз рынхара-рынҵыра гәалсра
дусгьы имԥхьаӡеит, ианаму зыԥсы ҭаз ахьеиқәхаз акгьы
ҟамлаӡазшәа деигәырӷьеит. Уи адагьы Баҭаҟәа арахә бзиа
ибон, ибзиангьы иныҟәигон: ԥҳәык ма ҭәак намҵажьны
акәымкәа, хәы ԥхак еиҵаршны, ма џьықәреик амҭакәа
даԥырҵуамызт. Бзиа иубаз бзиа уабоит – уи уажә иныруан
Баҭаҟәа.
Уи ахҭыс ҟалеит аҵыхәтәан Аҟәа иахыкәшаны ианрыжәлоз
аамҭазы. Баҭаҟәа аԥхьа инеиуаз абаталионқәа руакы далан.
Ҳаибашьцәа Аҟәа ацентр аҿы ианнеи, Баҭаҟәа дкылҵәрааны
Маиак иихәҳахьаз иҩны днеизар, гәахәа дула иџьеишьеит уи
кьыс амаӡамкәа ианиба. Уи ашьҭахь мчыбжьык аҟара ааҵхьан
еиԥш иҭаацәа ааиган, иҩны инартәаны, ижә заҵәгьы ашаха
ахаҵаны инариҭеит. «Абри ныҟәыжәгар, шәныҟәнагоит», –
иҳәеит иара усҟан. Уи адагьы хныҟәгашьа ыҟаӡамызт. Ахш
шрымаз збаз агәылеи-азлеи еиҳагьы иреигәырӷьеит. «Шәыжә
агәархра ҳара ҳхы иадаҳҵоит», – рҳәеит дара, иахыхәмаршәа.
Ахыхәмарра акәым, ус иаҭаххозаргьы урҭ мап зҳәоз ракәмызт.
Абасала аибашьра ашьҭахьтәи рыԥсҭазаара аҭышәнтәалара ишаҿыз, Лаҭантәи ашәаџьҳәаҩы дкылҟьа дааит Баҭаҟәа
дҭахеит ҳәа. Аҩнаҭа агәырҩа хьамҭа нахаԥеит: дҭахеит Аҭиа
лԥа заҵә, лҭаца деибахеит, лмаҭацәа еиҭымхеит.
Ауаҩы ицәа иҭамӡо егьыҟам. Аибашьра сеибганы салҵит
ҳәа гәаныла Анцәа ишиџьылшьоз, аҽнышьыбжьон лхы ԥҽны
илбеит Аҭиа. Иаалырҟьан дыблит, дҷыҷит, лшьамхқәа
лыҵаҟәалт, лнапқәа лываҳаит. Аха уи мышқәак ракәын, нас
лҭацеи лареи ауаа ирмыхьыз егьҳмыхьит ҳәа иааилабжьан,
зыблақәа ҭырхаха иԥшуаз рхәыҷқәа ргәыҵырҟәыҟәны,
рааӡара нап адыркит. Аҵла иалҟьаз амаҭ ицҳаит ҳәа, ирыхьыз
рзымхозшәа, аибашьра иннажьыз агыгшәыгра, аа, уажәы
ирызнауз.
Инеишьҭаргыланы иҟалаз ари ахҭысқәа афилософ
ахәшьара риҭозар, урҭ закәанеиқәыршәарыла иҟалоит –
аибашьреи уи иахылҿиаази хҭысқәоуп иҳәон. Аха Аҭиа уи
афилософиа акәмызт дзызхәыцуаз. Ҳажәлар ирхыргаз
агәаҟра дазхәыцны, лара лфилософиала алкаа ҟалҵон: знык
аибашьраҿы аиааира ҳазгар, ухахьы уџьымшь ыҟоуп ҳәа
еибымҳәаӡакәа, ажәлар напеикәыршала еибабо иалагоит ҳәа
агәра ганы дыҟан. Даара агәра ганы дыҟан абасала
зыԥсадгьыл зхы ақәызҵаз ршьа ажәлар еиланарҵәоит, дара
афырхацәа злыԥсааз аҩнаҭақәа ракәзар, иԥшьоу ҩнаҭақәаны
ирыхәаԥшуа иҟалоит ҳәа… Аԥсуара иалааӡаз, аԥсҭазаара
ацәгьагьы абзиагьы иалаԥшхьаз Аҭиа ус акәын дышхәыцуаз.
Ауаҩы иаалырҟьаны игәыӷра данеижьалак дышԥаҟало?
Еиҭах уи лшьамхқәа лыҵаҟәалеит, еиҭах уи лнапқәагьы
лываҳаит!
Аҭиа дызлаз лхәыцра даалҵын, лхы дҩахеит. «Згәы цаз
инасыԥгьы цеит, еицәаз санақәшәа саиааит, уажә исыхьзеи?!» – лгәы иааҭылҳәаан, лгәырҩа лҽынаҟәыҭханы,
дааиԥхьхәыцит. Уи уажә даара илҭахын лахҿыхрак зцу гәыӷра
хәыҷык лылаԥш иҵашәар. Данааиԥхьхәыц, иагьыҵашәеит ус
еиԥш иҟаз агәыӷра, аха уи, ихароу еҵәак еиԥш, наҟ
инаскьаганы акәын ишылбоз. «Избан аибашьра хлымӡаах
зхызгаз ҳажәлар иҵегь аҟәышра зырзаамырԥшыз?! – лхы
азҵаара алҭеит Аҭиа даақәԥсычҳан, аха аҭак ҳәа акгьы
лзыҟамҵеит… Ажәлар ирхарагәышьеи, кьаҳәк дрылиаазар!
Аха рыцҳарас иҟалаз – ирацәахеит урҭ акьаҳәқәа…»
Агәашә абжьы Аҭиа лхәыцрақәа даарылнакәкәааит – ахш
азы илзаалоз лгәылацәа ракәын урҭ. Агәашә ишааҭалаз еиԥш
Дамшә иаахагылеит. Убасҟан иаргьы ацәа ишалҵрыз
иаалҵын, еиханы иҩагылан, игыргыруа аҿынанахеит.
– Ари шәла агәы еиқәшәами?! – иџьашьаны Аҭиа
иналзыԥшит.
Урҭгьы ирбахьаз Дамшә шакәмыз гәарҭеит. Абри аамҭазы
Зинагьы лыблақәа ҭыҟаԥшьаа даарыдгылеит. Алажә
шџьаршьоз, аԥшәмацәагьы ирбахьаз ракәӡамкәа ианырба,
иааршанхеит…
Агәылаҳәсақәа иҟалаз анырдыр, хатә хьаак еиԥш,
ихьааргеит. Аҭаацәа зықәшәаз агәырҩа ҿымҭӡакәа ишырџьабоз, уажә иааиз агәылаҳәсақәа, – «Ишԥа? Избан?» ҳәа
иҭҵаауа, уи алацәажәара иалагеит.
«Изусҭцәада урҭ ахәымгақәа?!» ҳәа шьоукы еизҵаауан;
шьоукы шәиԥхьаӡс иҟоу зегьы рышьҭарҳәон. «Абри аҵыхәа
анбаԥҵәои?» – ҳәа иааидашшылеит урҭ аҵыхәтәан.
– Сара сзыҳәа иахьа аҵыхәа ԥҵәеит, – лҳәеит Аҭиа, лажәа
аҵакы рацәа аҭаны.
– Иахьа шәхәыҷқәа рҿаҵахәы шырҿырхыз еиԥш, дара
рхәыҷқәа рыԥсы ахьынӡаҭоу ҿаҵахәы рымамкәа, рхаҭа рыбз
ада кәац рҿамшәо анцәа иҟаиҵаиит! – лнапы ҩышьҭыхны
дыбӷеит Лиуда зыхьӡыз. «Амин!» – рҳәеит зегьы инеиқәырӷызны.
Аҭиа илгәамԥхеит ирзымдыруаз ахәыҷқәа ахьыршәиз.
– Иҵасым, нан, – лҳәеит лара. – Ҳхәыҷқәа рҩызцәа роуми,
зыбз ада зыхәлам ирхарагәышьоузеи! Дара ақьаафырқәа
роуп ишәитәу, иныхтәу!
– Мама, шәара шәқьиара аҟынтә ишәҳәоит акәымзар,
ацгәы аԥа аҳәынаԥ акуеит рҳәоит, урҭ ҩаҵшәар, рабацәа
рзанааҭ шышьҭырхуа шԥашәзымдыруа! – лҳәеит Зина, лгәы
ԥыжәжәо дахьгылаз.
Згәы бжьажьо игылаз аҳәсақәа иаразнакы уи илҳәаз
иадгылеит.
– Зина илҳәо иашоуп, – лҳәеит Шура. – Сара издыруеит
убарҭ реиԥш иҟоу ауаа ҟьашьқәа ԥыҭҩык: урҭ рабацәагьы ус
акәын ишыҟаз – нацәахыла еибадырбоз ракәын. Нас урҭ
рхәыҷқәа рабацәа раҵкыс еиӷьхараны иҟоума?! Идырны
быҟаз, убас иҟоу рԥацәа роуп абри ҟазҵаз!
Ас еиԥш ацәажәараан, гәаанагара заҵәык ыҟазар, уиаҟара
иазымхәыцӡакәа, зегь уи иақәдырӷызуа иалагоит, гәаныла
ухаҭа уи уақәшаҳаҭымзаргьы. Аха уажәы ҩ-гәаанагарак
аныҟала, ргәы иааҭахәыцны ицәажәар акәхеит.
– Сара сгәы иалоу даҽакуп, – лҳәеит уажәраанӡа ҭынч
ирзыӡырҩуаз Шьушьана. – Ацәыха-цәыфара, аҵмыҳәҳәара
ахьыҟам абыкәу, урҭ ыҟан ҳажәлар рҟынгьы, аха абасҵәҟьа
ирацәоуп, абасҵәҟьа иламысдоуп ҳәа сыҟамызт. Ҳабацәа
ахш змыҵуаз ажә машәырк ахьны иршьыргьы, ахаҭа ажьы
рфомызт, абазарахь икылган ирҭиуан…
– Ахаҵа акәты шԥеиӷьчуаз – хьымӡӷымзи! Иабаҟоу уи
ахьымӡӷ?! – дааҵҟьеит даҽаӡәы.
Ари азҵаара зегьы рыгәқәа аархыҭхыҭит.
– Сара рҵаҩык лаҳасабала уи сазхәыцхьеит, – лҳәеит
Шура. – Ауаҩы ма дыԥхашьозароуп, ламыск имазароуп,
мамзаргьы дшәозароуп. Ҳажәлар адин рымырхит, адин змам
Анцәагьы димаӡам. Адин иаҩсуан Аԥсуара, уи ҳажәлар
еидкыланы иаман; ҳажәлар еиднакылон ҳаԥсуара ԥсыс иахаз
Аламыс. Иаалаган убри Аԥсуарагьы ԥхасҭартәит, Аԥсуара
аныԥхасҭаха Аламыс ҳәа акыр ҟалозма?! Шәазхәыц
уажәшьҭа: ирзынхазеи ҳажәлар? Азхарафара! Иуфалак,
ишуфалак – азхарафара! Аа, ҳахькылнагаз!
– Уи азҵаара саргьы кыр сазхәыцхьеит, – лҳәеит
Шьушьана. – Сыԥшқам, хынҩажәижәаба срылгахьеит, ҵара
хәыҷыкгьы сымоуп. Игәасҭаз, хар змам ауаа маҷхеит, урҭ
раасҭа азхарамфацәа, ацәыхацәыфара злоу ауаа, абгасса
реиԥш, ирацәахеит. Уи шәаргьы игәашәҭахьазар акәхап.
Шьушьана илҳәаз инақәырӷызны акака рҳәарц инаԥшьырган, аха Аҭиа иаалзыԥшит.
– Уи зыхҟьаз ҳәа сгәы иаанаго акыҟоуп, саргьы уи
сазхәыцуеит, – лҳәеит лара. – Ҳабацәа ус рҳәон, ауаҩ беиа
иаалырҟьан дӷархар, даҽа ҩынҩажәа шықәса игәы шҭәу
даанхоит ҳәа. Иара убасҵәҟьа, аӷар иаалырҟьан дбеиахаргьы,
ҩынҩажәа шықәса игәы шӷару даанхоит ҳәа. Иҟан шьҭрала
иӷарыз ауаа, иҟан анхацәа бзиақәагьы. Убарҭ рзоуп ажәлар
ари аҩыза ажәа ҟәыш зырҳәазгьы. Аха нас аколхоз анааи,
аӷаргьы абеиагьы еиҟаранатәит: инеиԥынкылан зегь арӷарын,
аӷәыцәҳәы иқәнартәеит. Ус шакәызгьы, ҟазшьала урҭ
еиԥшымхаӡеит: аӷар дгәыҳәхеит, уи ихы иаҭәеишьон аӷьычраақәычра, дақәыркыр дшәон, аха иԥхеишьомызт. Урҭқәа анхаҩ
бзиа ихы иаҭәеишьомызт. Уи дӷарзаргьы дгәыҳәымызт. Убарҭ
агәыҳәцәа ирхылҵыз роуп иахьа зыԥсы қым-қымуа иҳалагьежьуа.
Аҭиа илзыӡырҩуаз зегьы ишанханы иааиԥхьхәыцит
еимгеимцарак аҟара.
– Аиашаҵәҟьа шәҳәеит, ди! – ҿаалҭит Лиуда.
– Ус ауп, нан, ус ауп, – лажәа инацылҵеит Аҭиа, –
ашьхыцгьы амҵәыжәҩа амоуп, абыжгьы амҵәыжәҩа амоуп,
аха урҭ ахьынтәаауа аамдыруеи!
– Сгәы иааҭышәҳәааит, Аҭиа! – лҳәеит Шура лгәы
хыҭхыҭуа. – Убарҭ аӷарцәа-агәҳәцәа ҳәа зыӡбахә шәымоугьы
даара акыр срышьклаԥшхьеит. Урҭ аибашьра ҟалаанӡа
фарҭак-жәырҭак ианақәшәалак, аҳәа ахәы анарҭалак
ашьапқәагьы ӡааргылан ианафо шәымбахьеи, убас акәын рхы
шымҩаԥыргоз. Арҩаш иаҵагыланы ишабоз Аҽаԥа Џьамхәыхә
иеиԥш рыԥсы ҭәуамызт.
– Ус ауп, ус ауп, – Шура илҳәазгьы Лиуда лгәы ишҭылҳәааз
удырратәы, инақәдырӷызит. – Зхарамфақәак роуп акәымзар,
аԥсуа нхаҩ ихылҵыз ажәхьа ахш агәыҵашы ахәда аҳәызба
ыҵеикуама! Арҭ қәыџьмақәоуп! Зхарамфа иԥацәа роуп!
Акькьыҳәа ишәаҳәо иахьцаз ауп сгәы ԥызжәо! Ԥсыхәа
зырмоузеи, иџьашьатәыми уигьы! Ас ианбанӡа?!
Ҳамҭакы ааҭынчрахеит. Урҭ уажәы аҵыхәтәантәи азҵаара
акәын изызхәыцуаз.
– Ԥсыхәак роуроуп, ироуроуп! – агәра ганы илҳәеит Аҭиа.
– Ишәмаҳаи ааигәа иҟалаз, аӡәы иԥа, данимыхәаӡа,
иааигәыдҵаны дишьит, рҳәеит. Ҳаӷоу иҟаиҵашоуп, аха
ишԥеиурыз, ишамуаз аниба, ихьымӡӷ ихихит. Хыхь иқәтәоу
ус еиԥш агәаӷьра ииҭеит. Даҽаӡәгьы иан дхаасын, рҳәеит,
дцәаԥҽыганы даныҟала, алажә еиԥш, иналгәыдҵаны дишьит,
рҳәеит. Иан! Зыӷра дыҭшаз иан! Аибашьра иаҳзыннажьыз
амжьыжькра! Доус иԥсы иара дижыр акәхеит иахьа, уи аамҭа
ҳҭагылоуп, уи ада ԥсыхәа ыҟаӡам! Ҳҽаҳрыцқьар акәхеит.
– Ус акәхоит, ус акәхоит, – лҳәеит Шура. – Анкьа,
аҳәынҭқарра анҳамамыз, ҳажәлар рыцәгьа-рыбзиа дара
идмырҽеиуази, иахьагьы уи аамҭа ҳҭагылоуп. Аиеи,
аҳәынҭқарра ҳамоуп ҳҳәеит, аха иабаҟоу иара ахаҭа?
Аҳәынҭқарра аӡә иакәӡам иҟазҵо, уи ажәлар иҟарҵароуп.
Ҳара аурыс закәан иааӡаз ҳауп, уи ауп иаадыруа. Аха уажәы
уигьы ыҟам, ҳара ҳтәгьы ыҟам! Сара исгәалашәоит,
санқәыԥшыз, ҳқыҭаҿ аӡәы дмаҳагьан, аижәлантәқәа
аԥсуаҵасла дышьтәуп ҳәа ақәырҵеит, дагьыршьит. Уи
хлымӡаахын, аха рыхьымӡӷ рхырхит, рҽыдрыцқьеит. Аха уи
аурыс изакәан иаҵанакуамызт азы, амаҳагьа дызшьыз иус
ӡбаны ддырӡит. Уаҳа дагьызыхнымҳәит, ахәаша. Ус иҟан
аурыс изакәан. Аха иахьа иарбан закәану ҳзықәныҟәо?!
– Иахьа ма уи аурыс изакәан ҳамандаз, уи зегь рыла
иауцәгьаз! – лҳәеит Шьушьана. – Аха иабаҟоу уигьы инагӡаны
аус адмыруитеи!
– Ибҳәо иашагәшьоуп, азакәанқәа зегьы бзиоуп, ажәлар
ианрыдыркыла, аха уи атрадициагьы аҭахуп, – лажәа
ныбжьалгалеит уажәраанӡа ҭынч ирзыӡрҩуаз Лиуда. – Аԥсуаа
ршьа-рда иалоу Аԥсуара ишахаҵгылоз еиԥш, ирыднагалаз
азакәан иахаҵгыломызт, иахаҵгылозгьы ишәаны акәын
ишахаҵгылоз. Ажәакала, иахаҵгылошәа ҟарҵон. Убри азоуп
ари аурыс изакәан ҳаԥсуа жәлар рыԥсҭазаараҿы аҽзамырӷәӷәазгьы.
– Аиашаҵәҟьа! Сгәы иааҭыбҳәааит, Лиуда! – длықәшаҳаҭхеит Аҭиа. – Аԥсуара аԥсуа иламыс акәын, уи еилеигар
хьымӡӷын, ламысдаран, аурыс изакәан акәзар, ишәаны акәын
изахаҵгылоз. Даҽакала иаҳҳәозар, имԥхашьаз Аԥсуара
изныҟәгомызт. Ауаҩ ма дыԥхашьароуп, ма дшәароуп. Ишәаны
акәын аурыс изакәан изахаҵгылоз. Уажәы уигьы ҿаҿаӡа
иааԥшит!..
Абасала, ажәеи ажәеи неихҳәаауа, аҳәсақәа краамҭа
еицәажәон. Ус ражәа аахдыркәшан, ҳамҭакы иааҭынчрахеит.
Уажәшьҭа агыларахь акәын агәылацәа рхы ахькыдыз.
– Сара исҭахыз жәдыруоу, – урҭ рцәажәара ааиԥҟьара лхы
иархәаны ҿаалҭит Аҭиа. – Дара ҳаимызҵәаз зусҭцәоу
здыруазар, уаҳа даҽакы саҳәомызт, снарыдтәалан ҭынч
срацәажәар сҭахын.
Инеиҿаԥшы-ааиҿаԥшит агәылаҳәсақәа.
– Ирашәҳәозеи, мама, ус ҭынч шәрацәажәо, егьиуа?! –
ҿаалҭит уаанӡа знапқәа згәыҵаԥсаны ҿымҭ-ԥсымшьҭ
ирзыӡырҩуаз Зина, даамхаццакшәа. – Сара издыруандаз,
иаҳауеи шьыри, урҭ зусҭцәоу, ҭынч рацәажәара акәым,
сынҭасны рыблақәа ааҭсыршәшәон!
Аҭиа лхы дҩахан, дыччашәа ҟаҵаны лҭаца дналзыԥшит.
– Мамоу, нан, сара урҭ рхы сшьышьырц акәӡам, – лҳәеит
лара лҽырҭынчӡаны. – Сара акы заҵәык ауп еилыскаарц
исҭаху. Зегь раԥхьаӡа абри аибашьра ду аан шәҩызцәа аӡәыр
дҭахама ҳәа сразҵаауан. «Аиеи» рҳәозар акәхарын. Нас урҭ
ҳашьҭахь иаанхо ҳҭаацәа еимышәҵәала ҳәа уасиаҭны
ишәзынрыжьма, нан, ҳәа сразҵаауан – ирҳәо смаҳарызи!
Ламыс змоу ари аҩыза азҵаара аҵкыс, ишыбҳәаз еиԥш,
бынҭасны иблақәа ааҭбыршәшәар еиӷьаишьоит.
– Ааи гәышьа, – лҳәеит даақәԥсычҳан Шура. – Ламыс змоу
изы ус акәгәышьами, аха измам ибеиҳәараны иҟоузеи?!
– Сара урҭ рымацара роума изасҳәауа, ауаа ишрарҳәауа
ирасҳәар ауп исҭаху – ауаа ирбо-ираҳауа! – лҳәеит Аҭиа
инақәырӷәӷәаны. – Усҟан урҭ зусҭцәоу ауаа ирымдыруеи!..
Агәылацәа ҳәсақәа анцагьы, Аҭиа лхы лнапы аҵыргәаны
дахьтәаз еиҭах убарҭ ракәын дзызхәыцуаз. Шаҟа илҭахузеи
ранацәеи рабацәеи зусҭцәоу реилкаара! Илҭахын урҭгьы ҭынч
днарыдтәаланы рацәажәара, рԥацәа иҟарҵаз агәнаҳара
ҭылҵаар, урҭ ргыгшәыгра ахьынтәаауа еилылкаар.
Аҭиа лгәаҳәарақәа еиҳа-еиҳа рыҽдырҭбаауан. Уи уажә
иаалырҟьаны агәаҳәара лоуит урҭ злиааз иарбан қыҭоу
аилкаара. Ах, шаҟа илҭаххазеи урҭ злыҵыз ақыҭауаа зегь
еизганы днарылаԥшыр!..
…Аа, абар, лак инасра аӡә дагымкәа, зегь «рҵеицәа
бзиахәқәа» рус иахьахәаԥшуа! Даргьы рхы рықәыжь,
рыбӷашшара ԥҵәаны игылахуп, рыжәлар изырҿамԥшуа.
Ахара зду ракәым, Аҭиа уажә ажәлар дахьрылаԥшуа рқыҭауаа
иргәыдҳалаз ахьымӡӷ шәы еиқәаҵәан иршәноуп ишылбо.
Хантәаҩра зуаз аҭаҳмада деиқәышлаҳәа, деиханы
дҩагылан, илабашьа нарсшәа ҟаҵаны, ажәлар днарылаԥшит,
нас дааиԥхьхәыцын, Аҭиа лахь днаԥшит.
– Ди, ибаҳҳәагәышьозеи, арҭ «ҳахазынақәа» бзықәдыршәаз аабоит, ҳара ҳәатәы ҳамаӡам, бара боуп аҳәатәы змоу,
бара ажәа баҳҭоит, ибҭаху ҳаҳәа, ҳара иҳадаҳкылоит иаабҳәо
зегьы, – иҳәан, ихы лбааганы, Аҭиа ажәа лиҭеит.
Аҭиа дҩагылан, лкасы еиқәаҵәа днаханы лыжәҩа
инықәлыршәын, лхахәы аӡышра лнапы налшьшәа ҟаҵаны,
ажәлар днарылаԥшит. Урҭ рыблақәа ҭырхаха еиҵаӷәӷәа
илзыԥшуан иҳалҳәарызеишь ҳәа. Нас лылаԥш ниалгеит зус
рыӡбоз рахь. Ҳамҭак урҭгьы дырзыԥшуан икылкааны, лылаԥш
рыларҟацаны. Дара рыхқәа рықәыжьны игылан.
– Ишәасҳәагәышьозеи, нан? – лҳәан, лҽыртатаны лылаԥш
ажәлар рахь иниалгеит. Аҭаҳмада – ахантәаҩы дышгылац
дгылан. – Утәа узгылагәышьоузеи! Шәгәы иахәо акы сҳәозар,
усҟан усхаҵгыларын, аха ус ҳәатәы сымагәышьам. –
Дааҭгылан, лажәа инацылҵеит: – Арҭ ламыс хәыҷык
рзынханы иҟазаап, жәбама – иԥхашьаны ҳабла изхыԥшылом.
Уи гәынкылагоуп.
Зхы зыкәаҽны игылаз рахь ажәлар рылаԥш ниаргеит.
Еиқәԥсы итәоуп анахьгьы арахьгьы. Аҭиа лажәа инацылҵеит:
– Арҭ зыхшаз ранацәа ара иҟазар, срыҳәоит: сара сеиԥш
аибашьра аӡәыр ашәы рышәнаҵазар, имырҳәа-мырза
ашьшьыҳәа иааршәыхны наҟ инкарыжьааит. Аԥҳәыс ашәы
анышьҭылх, ишақәнагоу иныҟәылгозароуп. Ус иҟан ҳ-Аԥсуара…
Ажәлар еилазазеит, аха аӡәгьы «ҟыт» ихәлымшәеит. Урҭ
рылаԥш Аҭиа зыӡбахә лымаз инрылаҟацеит аҟароуп. Ажәлар
рылаԥш, амрахәага еиԥш, иагьыхаауп, кәркәа аҭакар еиԥш,
иагьыџьбароуп – ргәалаҟара зеиԥшроу еиԥш. Уажә рылаԥш
заахаз, иҳәаҵәы-ҳәаҵәуа иалагеит, агәы зызҭоу ирыцҳаишьартә еиԥш.
– Аԥсуара анысҳәах, – дааҭгыланы лажәа инацылҵеит
Аҭиа, – абарҭ аҷкәынцәа рабацәагьы абраҟа иҟазар, аҳәара
ҟасҵоит аишәа-чараҿы Аԥсни Аԥсуареи рныҳәаҿа рымкырц.
Ари аныҳәаҿа аҩыжәра зҭаху рзакәӡам изыҟоу – ламысла
Аԥсни Аԥсуареи ныҟәызго роуп акра азин змоу – ус иҟан
ҳабацәа. Аҩыжәразы ныҳәаҿас иуклак ҟалоит. Гаӡарала
«арыцҳара иақәшәеит» ҳәа абарҭ аҷкәынцәа рныҳәаҿа укыр
ауеит, «ихацәоуп, акыр злоу уаауп, ачеиџьыкагьы рымоуп»
ҳәа ажәа ҭлапҟақәа рыхҳәааны. Аҩы узыжәуандаз – маҷхәума
аныҳәаҿақәа! Аха иԥшьоу Аԥсуара аныҳәаҿа напы ҟьашьыла
акра – уи ламысдароуп! Ус еиԥш зхы иаҭәазшьо идырааит
хыхь иқәтәоу Анцәа ду ишианаимыжьуа, уи зегь ибоит, зегь
иаҳауеит, дызҭамԥшуагьы кәара ыҟаӡам…
Амҵ ԥыруазар ашьҭыбжь уаҳауан. Ажәлар аԥҳәыс бырг
дкылкааны акәын ишлыхәаԥшуаз, аха урҭ рылаԥш амра
ашәахәа еиԥш акәын ишыразыз.
– Ажәа шәасыршьызар ҟалап, ажәлар шәхаҵкы! – лажәа
инацылҵеит ҭынч-ҭынч. – Уажәы абарҭ аҷкәынцәа схы
нарықәкны аҳәара ҟасҵар сҭахуп: шәара ишәықәлоу изоуп,
нан, абри аиқәаҵәа зысшәу. Уи иԥсадгьыл ихы ақәиҵеит.
Ацәгьа-абзиа иахьааидтәало урҭ рыхьӡала аныҳәаҿа
шьҭырхуеит ҳажәлар, уи ҵас бзианы иҳамоуп. Аха сара, абри
исшәу аиқәаҵәа аахәаны сшәыҳәоит, зыԥсадгьыл зхы
ақәызҵаз рыхьӡала аҵәца шьҭышәымхырц. Уи зегь реиҳа
иԥшьоу ныҳәаҿан иаԥырҵеит ҳабацәа, зегь реиҳа иԥшьоу
аныҳәаҿа напыҟьашьыла акра гәнаҳароуп, нан! Зыԥсы ҭоу
ҳҿы агәнаҳа иҟашәҵаз азшәырха, даҽа гәнаҳак ацшәымҵан…
Аҭиа дааҭгылеит, маҷк лыԥсы ааивылгарц. Ажәлар
лзыԥшуан иҵегь лҳәандаз ҳәа: игәыҭшьаагоу ажәагьы ауаҩы
исаҳандаз игәахәуеит.
– Сара исаҭәам, ажәлар шәхаҵкы, шәара напынҵак
шәыҭара, аха сызлацәажәо агәаҟажәа аҳаҭыр азы, сшәыҳәоит абраҟа исҳәаз шынарыгӡо шәырхылаԥшырц, – лҳәеит
Аҭиа аҵыхәтәан, лажәа хыркәшо. – Ҳара азакәан ҳазыхьчом,
ҳара ҳахьчароуп Аԥсуара. Аха иара Аԥсуара ахаҭагьы
уажәшьҭа ихьчатәхеит. Уи ҳцәыӡуа ианалагоуп абас
ҳцәаԥҽыгаха ҳаныҟала. Зны иҳахьчап иара, Аԥсуара, нас
ахаҭа ҳахьчарц. Шәара шәоуп уи зыхьчаша, ажәлар шәхаҵкы!
Кыр схәыцын, аха уаҳа ҽа мҩакы ыҟаны изымбеит, ҳазҭашәаз
апылҳаҭ алҵраҿы… Ажәлар, шәхы шәазхәыц, Анцәа ду
шәизхәыц! Шәрызхәыц Аԥсни Аԥсуареи ирхыргахьоу
агәаҟрақәа!.. Шәгәы ԥысҵәазар, саҭашәымҵан, агәаҟроуп
исзырҳәо. Агәаҟ иажәа нҵәаӡом. Ҳаԥсцәа ԥхыӡла ҭаха
сырҭом: «Иҟалазеи, ишәыхьзеи» ҳәа исазҵаауеит. Урҭгьы
рыԥсы ҭынчхап. Дыгәнаҳами, нан, аԥсы иԥсы анҭынчым…
Аҭиа дызлаз ахәыцра даалҵит, ахәыҷқәа аадәылҵын,
акыркырҳәа иччо, абарҵаҿы ихәмаруан. Анду урҭ рыбжьы
анлаҳа, ихьухьууа лгәаҵаҿы цәаныррак дааимнадеит. Уи
уажәы лызгәык ҵәуон, егьи ччошәа ҟанаҵон, аха уи дара
иабардыруаз! Дара акыркырҳәа иччон, ихәмаруан. «Иааг» ада
ззымдыруаз ахәыҷқәа ирыздыруамызт ирԥеиԥшыз. Уи
здыруаз ранду Аҭиа лакәын.
Зыӡбахә сымоу, думбацзаргьы, зыҽны дубаз аҽны, цқьа
уааишьклаԥшыр, иныҟәашьеи, иԥшышьеи, ихымҩаԥгашьеи
рыла думдырырц залшом уи занааҭла дызусҭоу. Убри изанааҭ
излаиднаҵо ала, уи илаԥш уҵаиршәаӡомызт, ҵангьы-мцынгьы
убла дыхгылаӡомызт. Ашәарах даҩаӡошәа, ишьҭыбжь
мыргаӡакәа ашьшьыҳәа акәын дышныҟәоз; ауаа рацәа
ахьыҟоу акәзар, «шәшьырак» иҽныҵакшәа, иблақәа неиқәԥса,
дцәыҵԥшны еснагь аӡәы дизыԥшуан. Уи иаликааз ауаҩы
убасҟак икылкааны дихәаԥшуан, арентген шәахәақәа реиԥш,
игәаҵанӡа илаԥш неины, игәы иҭоу амаӡа еиликааратә еиԥш.
Шьоук реицәажәара дазыӡырҩуазар, алокаторқәа илымҳа
иҭагылоушәа, иаарҿыҵшәо зегьы иаҳар акәын. Нас уԥшыхыр,
уаҩы дизгәамҭартә, ашьшьыҳәа ауаа рыжәпара дналсны, егьи
аганахь дниасуан. Уаҟагьы аӡәы даликаауан. Уигьы, ибла-рентген шәахәақәа игәаҵа илҭырԥханы, иԥсыԥ алагаҩагара
дазыӡырҩуа далагон.
Сара уи ауаҩ раԥхьаӡа дахьызбазгьы атеатрқәа рҿоуп,
еиҳараӡак аиубилеиқәеи аныҳәатә хәылԥазқәеи раан. Актәи
ахәҭа хыркәшаны аԥсааиҭакра анрыларҳәалак, ауаа
рыжәпара иҽалакны афое ахь ашьшьыҳәа даацәырҵуан.
Атеатр аҿы ауаҩы драҳаҭны иԥсы ишьоит, ицәажәараҿы
иҽааиртуеит. Акылԥшҩы ииҭахугьы уи ауп. Уи ашьҭахь
ақалақь аҿгьы дызбалон, еиҳараӡак аихамҩатә вокзали
аҳаиртә баӷәазеи рҿы. Усҟан уи плашьк имаҟәҿы ихшьын,
портфелкгьы икын. Уи иаанагоз амҩа дықәгылоуп, џьара
дцоит ҳәа акәын, аха уааизԥшыр, уи џьаргьы дцаӡомызт,
ахәылԥаз, џьарантә даауашәа, дхынҳәны иҩныҟа дцахуан.
Уа авокзалқәа рҿгьы убасҵәҟьа акәын ихымҩаԥгашьа шыҟаз.
Ус зны данызба, ихаҭа изанааҭ ҟазшьала сшизыԥшуаз
гәеиҭеит. Уи инаркны, сылаԥш аниқәшәалак сган иарханы,
дсымбаӡозшәа ҟасҵон. Амала, исыздыруам, аиашаз, уи
сыҵидыраау, исыҵимдыраау.
Ҽнак сыԥшызар, наԥшхықә издыруаз уи ацәыҵаԥшҩы
ашәҟәыҩҩцәа Реидгыла ашә аартны дааҩнашылеит.
Раԥхьаӡа акәны аԥсшәа еибаҳҳәеит абраҟа. Снапы сымхны,
сыблақәа дырхыԥшыло еимгеимцарак дааҭгылеит. Уажәраанӡа маҷк днаскьаган, зыблақәа еиқәԥсаны ицәыҵы-ԥшра
мацарала издыруаз, уажәы дааигәаӡаны, насгьы ибла ҟәазқәа
аартны снархыԥшылеит. «Абри џьара дызбахьеит!» рҳәон уи
ибла ҟәашқәа. Убасҟан ауп урҭ аџьма блақәа анырхызбаалаз.
Иҵабыргыҵәҟьаны, џьма бланы иҭагылоуп иаҷыдахаз, иара
иитәу блақәоуп ҳәа сгәы иснамҭеит, избанзар, уи аламҭала
акьыԥхь аҿы лассы-лассы ицәырҵуан аӡәы игәы атрансплантациа азырун агә ҿыц изҭадыргылеит, даҽаӡәы
данылашәха, иблақәа ԥсахны, аӡә ибла шьахәқәа изҭадыргылан, икәаԥӡа ибоит ҳәа. Урҭ агәқәагьы, аблақәагьы,
аҷаҷагьы авариа иақәшәаны иԥсуаз роуп измырхуаз, аха ари
ауаҩ иаан ус уаҩ дрықәымшәакәа хьачхәамак азы иршьуаз
џьмак аблақәа изҭадыргылазар ҟалоит сгәахәт…
Схьаҵшәа исҳәарц сҭахуп уи сгәаанагара аҵыхәтәан
ишышьақәсырӷәӷәаз. Уи ашьҭахь ҽнак ақыҭахь санца,
џьмақәак ҳаман, ажәгәара ианааҭала, аҳаҷаҳәа иаасгәалашәеит уи ауаҩ иџьма блақәа. Ашырҳәа сҿынасхан,
иаасымҩатәшәа маҵәык ԥҵәаны, ажәгәара сынҭаххит.
– Қац-қац-қац! – сымаҵә рҵысуа, срыԥхьеит аџьмақәа.
Даргьы ашырҳәа иаасыдеибаҳәалан, сымаҵә акәкәаҳәа
иацрыхауа иалагеит. Амаҵә сышьҭахьҟа санааха, иџыџ-џыџӡа
исзыԥшуа иаангылеит. Аџьма зхарафа збахьада! Сара урҭ
рыблақәа роуп сызхыԥшыло. Зегь блак акәын ирызҭаз: иҟәашҟәашӡа, аҷыц ахыгьежьаара ацынхәрас, тушла аӡәы
иҵәаӷәазшәа акәын ишыҟаз. Сымҩашьаӡеит: уажәраанӡа
избахьаз аблақәа рхаҭаҵәҟьа!..
Уажәы снапы сымхуа, зны иблақәа аартны даасҿаԥшит,
«ари сара соуп» аанаго, нас ашьшьыҳәа инеиқәиԥсан,
икылкааны дсыхәаԥшуан ҳамҭакы. Иблақәа санырхыԥшыла
аимгеимцараз сгәы иаанагаз еиликаарц иҭахны.
«Аџьма бла!» – сгәы иааҭысҳәааит. Уи иара иаҳау, имаҳау
сыздыруам. Изанааҭ схы иархәаны сахьиҿаԥшуаз, ихы-иҿы
анырра иҟанаҵаз ала, иаҳаит сҳәартә избеит, аха уи
сгәаанагароуп, иара итәы усгьы имаӡан.
– Шәхантәаҩы дыҟоума? – снапы аушьҭны дсазҵааит.
– Ашьыбжьышьҭахь дҟалоит, – сҳәеит сара.
– Уи бзиоуп, – иҳәан, маҷк дааиԥхьхәыцит. Усҟан
ҿыцхашәа дыԥшуан. Нас иарма напы иакыз ишәҟәҭра иарӷьа
напахьы иааиаиган: – Ахантәаҩы исызиаҳәа, уаҵәы асааҭ
жәаба рзы ашәҟәыҩҩцәа сзеизигарц, – иҳәан, ацара
иҽыназикит, уаҳа дызусҭазгьы, ашәҟәыҩҩцәа реизгара
зызкызгьы мҳәаӡакәа.
– Шәара шәызусҭада, ҵаара ԥхашьарам? – сҳәан,
сиазҵааит.
Агха иҟаиҵаз акәу, сара игәаӷьны сахьиазҵааз акәу, акы
шинырыз удырратә, дааҳәцы-мыцын.
– Сара ашәарҭадара акомитет усзуҩуп, – иҳәеит иара,
иаартыз ашә ашьшьыҳәа инкыдиҵан, амаа шикыц икны. –
Иван Констонтин-иԥа данааилак исызиаҳәа сшааиз.
– Хымԥада, – сҳәеит сара. – Уажәшьҭа исҳәаша сымдыруеи! – Уажәраанӡа иахәҭаны сышиазҵааз нышьақәсырӷәӷәеит.
Адырҩаҽны ашәҟәыҩҩцәа гәыԥҩык еизаагаз аџьџьаҳәа
еицәажәауа иштәаз, асааҭ жәаба рзы жәа-минуҭк шагыз
дааҩнашылеит. Адруҳәа иҩеихаҵгылаз, ихы рҵысшәа аԥсшәа
нареиҳәан, еимгеимцарак аҟара дцәыҵыԥшшәа илаԥш
нарыдырхала-нарыдырхало дшааиуаз, сара сҟны данааи,
дааҭгылан:
– Иван Константин-иԥа дыҟоума? – иҳәан, знапқәа
зываԥсаны еиқәырԥшьыхаа игылаз шәтәа ҳәагьы рамҳәакәа,
дсазҵааит.
– Дышәзыԥшуп! – сҳәеит аҳәаха имҭакәа, наҟ иҩналара
сахыццакны. Иаргьы уахь ихы наирхеит.
Ашәҟәыҩҩцәа неиҿаԥшы-ааиҿаԥшын, илатәеит. Уи
ашьҭахь уажәраанӡа ирымаз алахҿыхра уаҳа изыҟамлаӡеит:
зегь ркьатеиах ԥҵәо изырччоз алафҳәаҩ илаф-жәабжь
иациҵартә агәалаҟара имамызт, уажәабжь иацҵа ҳәа
зҳәашазгьы агәалаҟара змаз аӡәгьы дҟамлеит. Зегь ԥшын
уажәы-уашьҭан ианбадәылҵуеи, ма уахь ҳнаиԥхьомашь ҳәа.
Араҟа иҟан, Аԥсны акәым, анҭыҵ наҟ хараӡа зҩымҭақәа рыла
еицырдыруа ашәҟәыҩҩцәа, зҵара-дыррала Аԥсны зырлашо
ахатәрақәа. Зегьы уажәыҵәҟьа ахантәаҩы ишә ахь акәын
рылаԥш ахьхаз, рлымҳа ахькыдыз: урҭ ирыздыруамызт уа
иаадәылган ажәабжьс ираҳауаз закәыз. Жәабаҟа минуҭ ус
иԥшын, аха дара рзы ҩ-сааҭк ираҩсуан урҭ аминуҭқәа:
«Иҳаиҳәози зымцахә ыцәаз?» – ргәы иҭырҳәаауан урҭ,
рыбжьы ҭганы усгьы ирызҳәомызт. Ус ирыцқьаны асааҭ жәаҩа
рзы ахантәаҩы ашә аҷараҳәа иааиртын, адкылараҿ иԥшны
итәаз уахь ҳнеиԥхьеит.
– Сара ашәарҭадара акомитет аҟынтә аинтеллигенциа
срыдуп, – иҳәеит иара, маҷк иҽаартшәа. Акультуратә
усҳәарҭақәа рҟны алекциақәа рыԥхьара планла исыдуп…
Ашәҟәыҩҩцәа маӡалашәа инеиҿаԥшы-ааиҿаԥшит, рԥышәқәа ачча рықәхх…
– Иахьатәи ҳтема азкуп турист ҳасабла аҳәаанырцәынтә
иаауа, аԥшыхәцәа рылаҵаны ишаарышьҭуа, урҭ араҟа рхы
шымҩаԥырго, интересс ирымоу уҳәа ртәы…
Згәалаҟара бзиахаз ашәҟәыҩҩцәа илахҿыхӡа алектор
изыԥшуан, уи илекциа «аинтересс ду» шамоу ирдыруа,
џьоукгьы уажәы-уажә рхы дырҵысуан.
Иажәа ахыркәшамҭаз алектор иҳәоит урҭ атуристцәеи
шәареи шәеицәажәарақәа раан аполитикатә ҵак змоу,
еиҳараӡак амилаҭ еизыҟазаашьа иазкны, аӡәыр азҵаара
шәиҭозар, ирашәҳәаша шәара ижәдыруеит, аха ҳаргьы
адырра ҳашәҭарц аҳәара ҟаҳҵоит. Адунеитәи аимпериализм
рҽазҵәылхны иашьҭоуп ҳҳәынҭқарра амчра хада амилаҭқәа
ракзаара – ҵдыршәаарц, убри ала ҳҳәынҭқарра хдырбгаларц…
Ари заҳаз, ршьара иқәнарҟьеит шьоукы, ргәалаҟара
бжьнахит, иабаҟахыз урҭ уажәраанӡатәи рылахҿыхра!
– Ҳаидгыла ԥгара ақәым, ажәларқәа реиҩызара еилшәара
амам, нас ирҭахузеи урҭ акурцхьақәа?! – дыҵҟьеит аӡәы.
– Асас – дсасуп, уи ишьклаԥшра аԥсуа иҟазшьам, аха
апартиа ианҳаднаҵа, аӡәы даҳшаҭараны ҳаҟам! – ҿыӷәӷәала
иҳәеит даҽаӡәы.
Ари згәамԥхаз аӡәы ибжьы ныҵакшәа ҵәык наилаиҵеит.
– Ари, апартиа акәӡам, иара иоуп иҳадызҵо.
– Иаргьы иакәзааит, ҳара ҳзы рыҩбагьы акоуп! – иҳәеит
еиҭа ԥсахеибакрыла. – Арҭ рылоуп апартиагьы аԥсы злаҭоу,
уи узеилымкааӡаци уажәгьы!
Арҭ реимак иахьакәым ахы шхоз аниба, ахантәаҩы иажәа
ныбжьеигалан, алектор иҭабуп ҳәа иеиҳәеит «Ҵакыла
иҵаулаз, формала аинтерес змаз алекциа» азы.
Алектор данааиз еиԥш акәымкәа, уажәы аӡәаӡәала зегь
рнапы рымхны, абзиараз ҳәа реиҳәеит, аԥшәмацәагьы
лахҿыхӡа гәыблыла днаскьаргеит. Сара среиҵбын аҟнытә,
аԥсуаҵас сицны сындәылҵит.
– Иҭабуп ҳәа уасҳәоит слекциа қәҿиарала амҩаԥгара
ахьсзеиҿукааз! – иҳәан, снапы ӷәӷәаны иаанкылан, иџьма бла
ҟәашқәа аартны даасзыԥшит.
– Иаԥсам уи иҭабуп ахҳәаара, – сҳәеит саанапырҟәыҷшәа,
абасҟак аҽырзажәра злаз абас зхиҳәааишьгьы аасгәахәт.
Уи ашьҭахь мчыбжьык – жәамш раҟара ааҵхьан еиԥш,
хәылԥазык аусурахьтә сшаауаз, ауаа еиҳа имаҷны иахьыҟаз
ҭыԥк аҿы, адгьыл дааҵыҵызшәа, саԥхьа даагылеит. Сааҭгылт
саргьы, дџьашьаны сизыԥшуа.
– Мшыбзиа! – иԥышә азганк ала дԥышәырччо, инапы
аҿааирхеит. – Аҩныҟа шәцозар акәхап?
– Ус ауп, – сҳәеит сажәа ркьаҿны.
– Мшәан, аусура амш нҵәахьоума?! – «иџьашьаны» исааҭ
днахәаԥшит. – Аиеиҵәҟьа, быжьба рыбжа ҟалахьеит!
«Ус гәыцқьара уоуааит, сымҩа уԥшуа угылоупеи!» –
аасгәахәт, аха акыр аусҳәоз. Аҳәара акәым, сгәы иахьҭысҳәаазгьы саацәшәеит, избанзар, уи иџьма блақәа еиқәиԥсахьан, икылкааны схәыцрақәа дырзыӡырҩуа далагахьан.
– Аказы суацәажәар сҭахын, ҳабеиқәшәара? – дсазҵааит
иара, икылкааны дышсыхәаԥшыц дсыхәаԥшуа. Сара еразнакы иҵыздрааит уи иажәақәа шаҟа исныруа еиликаарцгьы игәы
ишҭоу.
– Ара иаҳԥырхагада, ҳаицәажәап уажәгьы, – сҳәеит сара,
ҵакы змам ус акы сеиҳәозар еиԥш иԥхьаӡаны. Уи иаанагон
саԥхьа игылоу ауаҩы тәамбашақә сихәаԥшуеит, сара сзы уи
баша иҟоу мҩасҩык иоуп ҳәа.
– Мап, ара амҩаду ҳангыланы ҳашԥеицәажәои!
– Ус анакәха шәусҳәарҭаҿы снеип, – зынӡа сыҽсыргаӡаӡеит.
– Ҳусҳәарҭаҿу! – иџьеишьеит иара. – Мап, мап, уа игәгам!
– Шәара шәзы ишыҟало сыздыруам, аха сара сзы зегь
дара роуп ҳахьеиқәшәалак, – «акгьы агәхьаа мкӡакәа»
инаиаҭаскит.
«Ари дыбзамыҟәҵәҟьоу, дысхыччоу?» ҳәа игәы ишааҭиҳәааз удырратә, еимгеимцарак аҟара ҿымҭӡакәа дсызԥшуан.
– Ишәҭахызар ашәҟәыҩҩцәа рыклуб аҿы ҳаиқәшәап, –
сҳәеит сара аҵыхәтәан, уи ада ԥсыхәа шыҟамыз саазхәыцны.
Усҟан ажурнал «Алашара» аредакциаҿы аус зуан, аклуб
аиҳабы адекреттә хақәиҭра лыман аҟынтә, лхаҭыԥан аамҭала
уагьы ашә аасыртуан.
– Уи бзиоуп! – еразнакы дсықәшаҳаҭхеит. Уаҵәы асааҭ
аказы?
– Ишышәҭаху.
– Абзиараз! – снапы сымхны днасыдҟьеит, ҳаиԥырҵра сара
саҵкыс иара дахыццакуа. Саргьы, аӡхьамԥш аазгошәа, уаҳа
схьамԥшӡакәа сымҩа снықәлеит.
Аухантәарак сцо-саауа сзызхәыцуаз уаҵәтәи «ҳаудиенциа» акәын:
«Ҳаиқәшәап, аха исеиҳәои зымцахә ыцәаша? – сгәы
сҭахәыцуан сара. – Цәгьаҳәаҩыс сҟаиҵарц иҭахызар?» – уи
ауп схәыцраҿы раԥхьаӡа зҵаарас исзааиз. Уи ашьҭахьгьы!
Схәыццыԥхьаӡа абри акәын зҵаарас исзааиуаз. Сара
исаҳахьан усҳәарҭацыԥхьаӡа аӡәык-ҩыџьак ацәыха-цәыфақәа цәгьаҳәаҩцәас иалхны ирымоуп ҳәа, хаҭала абри, абри
ҳәа шьоукы рыхьӡқәагьы саҳахьан. «Иааигәоуп аинтеллигенциа саншәыдырҵаз» иҳәеит, ихатәы «кадрқәа»
алихуазар акәхап, аха сара сзалихраны дыҟоузеи, сыцәгьеи
сыбзиеи иидыруазеи? Издыруада икылԥш-кылӡырҩрақәа
ахьиҵыздырааз акы салаҟаҵәҟьоу џьишьазар? Урҭ раԥхьатәи
сгәаанагароуп, аха иҵабыргыҵәҟьаны цәгьаҳәаҩыс салихырц
иаԥшьигар ишԥа иасҳәо? Афырҳәа уахь схәыцрақәа ниазгеит,
аха ажәа «ацәгьаҳәаҩ» анысгәалашәалак снеилԥсаа сцоит.
Сара иагьарааны срызхәыцхьан ацәгьаҳәаҩцәа. Иҟан урҭ
рахьтә хар змам ҳәа ирԥхьаӡозгьы.
«Избан арҭ ауаа аӷа иӡмах изҭаҳаз?!» – иџьасшьон урҭ
рхымҩаԥгашьа. Ирҳәоит «рмаҵуразы» ауалфахәгьы зауа
ыҟоуп ҳәа. Уи ахьынӡаиашоу сыздыруам аха, амаҵуратә
кариера зоухьоу рыхьӡ рҳәо саҳахьан. Урҭ сахьрықәшәалак
ԥсыхьшәашәак реиԥш исыԥхьаӡон. Абар уажә уи «азанааҭ»
алхра ахьаасыдгылаз.
Исаҳахьан иара убас уи «иҵәгәыр» иаҿамлаз аӡәи иареи
ирыхьхьазгьы. Ус иҟазгьы ыҟамзи!
Асасааирҭа «Абхазиа» аԥхьа аҩбатәи аихагылаҿы дынхон
иара. Иуада хәҷы шәыки ԥенџьырки ракәын иҿаз. Жәытә
каруаҭки столки ҩнагылан. Ари ҳҩыза инхарҭа уаҩ илаԥш
иҵашәо излаҟаз иԥенџьыр инавакны аҭӡамц иалиаан
икьацәӡа иқәгылаз аԥслаш ала акәын. Иниас-ааиасуа уи
рылаԥш адымхалакәа, шамахамзар, аӡә диасуамызт.
Дҭаацәарамызт иара усҟан, усурҭалагьы нхаралагьы
ҭышәынтәалара имамызт. Убарҭқәа ихы иаирхәарц иақәикызар акәхап, ҽнак иуадаҿы дыштәаз ашә днас-насит. Аԥсшәа
иаҳәаны аԥсуаҵас, иуҭахузеи ҳәа дизымҵаакәа, иуадахь
днеиԥхьан, иҟәардә заҵәы днықәиртәеит, ихаҭа икаруаҭ
иҽнықәикит.
...Асас днаԥшы-ааԥшын аԥшәма инхашьа игәамԥхеит.
«Аҵара-дырра иумоуи, ашәҟәқәа иҭужьхьоуи, унхашьеи
еимарам», – игәы иалырсны иҳәазаап иара.
«Иҟаҳҵари, Москвагьы ҽнак ала идмыргылеит!» – иҳәазаап
аԥшәмагьы.
«Уара уеиԥш изызҳауа арԥыс хымԥада ацхыраара иҭахуп».
«Уара ақалақьтә совет аҿоума аус ахьууа?» – диазҵаазаап
аԥшәма, дызусҭоу шидыруазгьы.
«Мап, сара ашәарҭадара акомитет аҿоуп аус ахьызуа», –
иҳәазаап измыԥхьаз асас. Аԥшәма дааилашәан:
«Нас сара сҟнытә иуҭахи?» – диазҵааит хаха. Аԥшәма
игәы аарты, ихы аарты асасдкылара анаҩс, ахжәарагьы илан.
– «Ҳуцхраар ҳҭахуп, – иҳәеит иара. – Ари ԥсҭазаароума:
унхара ыҟам, унҵыра ыҟам. Нас аҭаацәарагьы злаԥуҵари!»
Аԥшәма иауизымдыруаз урҭ рыцхыраараз акгьы шыҟаҵатәыз, аха уахь иҭҵаара даламгакәа:
«Шәара знык «шәсыцхраахьеит» – ҩажәи жәибжь рзы, уи
иахьанӡагьы «сыркьаҭаны» самоуп. Уаҳа шәыцхыраара
сҭахӡам!» – иҳәазаап иаахжәаны. Асас иџьма блақәа зны
иааирпаӷьзаарын, аха нас инеиқәиԥсан, дкылкааны дизыԥшуазаарын ҳамҭакы.
«Уаб иакәхап идырӡыз, сгәы иалсит, – дидашшылазаап
аҵыхәтәан. – Уи закәандаран, апартиа XX аизара ду ақәӡбит,
закәандарала иҭадырхаз зегьы ареабилитациа рыҭоуп.
Уабгьы ареабилитациа имами?… Имамзар сара сацхраауеит.
Изхысҳәааз, ҳкомитет ахы инаркны аҵыхәанӡа ирыцқьоуп урҭ
ахәымгақәа рыла. Ҳара уажәы ламысла апартиеи аҳәынҭқарреи ринтерес ҳахьчоит… Ҳацхраара мап ацәумкын, уазхәыц
уаҵәтәи уԥсҭазаара, иахьа усгьы уи умаӡам».
Абас ҳәаны дцазаап, дыззааиз ҳәа акгьы мҳәаӡакәа.
– Хымшҟа рышьҭахь, еиҭах ашә днас-насзаап. Аԥшәма
ашә ааиртызар, аџьма бла дԥышәырччо дгылоуп.
«Слеир ҟалома!» – иҳәан, аҩналарагьы иҽыназикзаап, аха
аԥшәма шьҭахьла деиҭамҵкәа дышгылац дгылан.
«Мап! – иҳәазаап иара. – Уареи сареи ҳаицәажәахьеит,
уаҳа ҳәатәы ҳамаӡам».
«Асас» акы сҳәоит ҳәа далагазаап, аха иамраӡакәа,
имахцә данкны дырхысхысуа амардуан аҭаларҭаҿы днеигазаарын (уи амҿтәы мардуанын, ириашаны илбааган):
«Ухала улбаауоу, улбаасышьҭуоу?» – иуаҩра аҟынтә
алаԥшыра ииҭеит. Дизымҵааргьы ауан. «Асас» уаҳа акгьы
мҳәакәа, ахәаца-хәацаҳәа амардуан длаҿалазаап…
Ари ахҭысгьы саҳахьан. Абас ала уи акылԥш-кылӡырҩ
иҵәгәыр иаҿашәазгьы, иаҿамшәазгьы рҿырԥшы сыман,
исҭаху алысхыртә алшарагьы сыман, аха лакҩакрада
рыҩбагьы мап рцәыскит. Уи азы мцхәы азхәыцрагьы
аҭахымызт: актәи хҳәаа-ԥҳәаада еилкаауп; аҩбатәи ус еиԥш
зылшо аӡә иакәын, сара уи сылшо сыҟамызт. Иӡбатәын
ахԥатәи авариант…
Абасала ахәыцрақәеи агәаанагарақәеи сышрылаз, иааит
уи аамҭагьы. Ирыцқьаны асааҭ аказы ашә аартны дааҩнашылеит.
– Сышәзыӡырҩуеит, – сҳәеит сара, аԥсшәа еибыҳәаны
ҳанаатәа.
– Обком партиа аныҟаз, ари аклуб дара иртәын, – иҳәеит,
аҭӡамцқәа днаркыдыԥшыла-ааркыдыԥшылан.
– Аиеи, аҭоурых ду амоуп, саргьы зны еиҳабыс сыҟан, –
сҳәеит сԥышә ачча ықәххо.
– Уигьы ҭоурыхуп.
– Нас ишԥа?!
– Уажә аус абоууеи?
«Ус гәыцқьара уоуааит ишузымдыруа!» ҳәа сгәы иааҭысҳәаан, иасҳәеит уигьы.
– Апартиа уалоу?
– Салоуп.
– Уҭаацәароу?
– Аиеи, сҭаацәароуп.
Макьана, аҽыкәаҳа еиԥш, дахыкәшоит, урҭ ракәӡам
еиликаарц ииҭаху, ари увертиуроуп, Анцәа иҳәар уажәшьҭа
далгеит.
Сагьымҩашьеит: ҳамҭакы данааиԥхьхәыц ашьҭахь:
– Урыс бызшәала иҩуа ашәҟәыҩҩцәа иудыруада? –
дсазҵааит еиҭа.
«Ари аԥышәара сахижьуама?» – гәаныла аҽԥныҳәа
ныҟасҵеит, аха изҵаарагьы аҭак ҟаҵатәын. Саахәыц-хәыцын:
– Гьаргь Гәлиа, Фазиль Искандер… – инеиқәысыԥхьаӡеит.
– О, мап, урҭ еицырдыруа шәҟәыҩҩцәоуп, сара сзазҵааз
макьана акьыԥхь аҟны уиаҟара ицәырымҵыц, аха усгьы иҩуа
роуп, – иҳәеит иара.
Сара ус уаҩ дсыздырӡомызт, аха уи акәым, ус ӡәыр
ыҟаӡазаргьы ашәарҭадара комитет аусзуҩ изиҭахузеи сара
сыла урҭ реилкаара? Абри азҵаара анысзааи, еразнак
сиазҵааит:
– Конкретла шәара ишәҭаху сашәҳәар, нас, иҟалап, ус
аӡәыр ыҟазар исгәалашәаргьы.
Убасҟан аџьма аблақәа зхоу ашәарҭадара акомитет аусзуҩ
иҽааиртатеит:
– Ҳара даадыруеит убас аӡәы, – иҳәеит иара, илацәақәа
дырцәыҵԥшны икылкааны сыблақәа дырхыԥшыло, –
урысшәала иҩуа, нас маӡала Парижҟа изышьҭуа.
Исаҳаз ажәабжь саршанхеит: усҟантәи аамҭазы ус иҟаз
ахҭыс чарҳәарак, ҳәынҭқарратә ԥсахрак еиԥш иахәаԥшуан.
Аҳаҷаҳәагьы даасгәалашәеит Корчагина ҳәа ԥҳәыск
урысшәала изыҩуаз, Парижҟа лҩымҭақәа лышьҭуеит ҳәагьы
уҳәансҳәанла исаҳахьан. Ус шакәызгьы, иаахҵәаны мап скит.
Усгьы еибажьароуп ҳазҿу.
– Уи ҟалашьа амам! – сҳәеит сара ҿыӷәӷәала. – Сара
исзымдыруа шәҟәыҩҩы дҳамаӡам, ҿыц аҩра иалагаз
инадыркны. Ҳашәҟәыҩҩцәа уи аҩыза ачарҳәара аӡәгьы ихы
иақәнаиргом.
– Иҟоуп, – иҳәеит иаргьы агәра гаҵәҟьаны. – Ҳара
иҳалшоит иаартны рҩымҭақәа конфискациа рзура, аха урҭ
рҵакы еилымкаакәа, ус аӷьал-пал ҟаҳҵаргьы ҳҭахым. Ҳара
иаҳҭахҵәҟьоу анапҩымҭақәа роуп. Убри аус аҿы узҳацхраар,
«иҭабуп» ҳәа уаҳҳәон. Ажәала мацарагьы акәым…
Снеилыԥсаа сцеит. Азныказ саалашьцакит. Усҟан абла
ҟәашқәа исыхәаԥшуазгьы еиқәаҵәаны акәын ишызбоз. Схаҭа
сшыҟалаз, сара саҵкыс саԥхьа итәаз иакәын избарҭаз. Уи хаха
дысҿаԥшуан, уигьы акәым, профессионалтә лаԥшыла сгәы
аҵанӡа дҭаԥшны, маӡа ҳәа акыр ҭаҵәахызар еиликаауан.
– Зыгәра шәзымго хьӡи жәлеи ахьышәымҳәаз ибзианы
иҟалеит, – сҳәеит сыԥсы ааивгашәа, – избанзар, уи азҵаараҿы
акгьы сшәыхәом, баша ҳзеибажьарызеи! Сара дыздыруеит
уи аус аҿы ишәыцхраауа…
Саԥхьа итәаз аҵыхәтәан исҳәаз шинырыз удырратә,
ицәыҵԥшны исыхәаԥшуаз иблақәа ааирпаӷьын, аха уаҳа
егьымҳәакәа иҽааникылеит.
– … Аха зны сыԥсҭазаараҿ сзықәшәахьоу хҭыск шәасҳәоит, – сналагеит сажәабжь. – Ауаа зегь баҩхатәрак-баҩхатәрак рымоуп. Артист, аӡәы ицәа иҽҭагӡаны, ахаҿсахьа
аԥиҵоит. Уи ҟазароуп, аха аԥсҭазаараҿгьы иҟоуп убри аҩыза
абаҩхатәрақәа имаҷымкәа. Санстудентыз акәын, а-50-тәи
ашықәсқәа рынҵәамҭазы. Агаҿа саваланы сышнеиуаз, уажәы
аресторан «Диоскуриа» ахьыҟоу уахьнавшәо, амраҭашәарахьтәи аган ала, уарашжәырҭашәа акы ыҟан. Ԥхынран,
даарагьы шоуран, изыӡбеит уараш хьшәашәак снаҿыхәарц.
Сахьыныҩнашылаз гәыԥҩык ауаа гыланы ауараш ржәуан.
Адахҭа снадгылан чаҟәак ауараш сиҭарц наиасҳәеит. Убри
аамҭазы сылаԥш нақәшәеит, саԥхьаҵәҟьа х-мааҭк аԥара
каршәуп. Ауарашгьы х-мааҭк ракәын изыԥсаз. Уажә уигьы
сазымхәыцкәа, аԥара аашьҭыхны аҭиҩ исҭап аасгәахәын, аха
исзымгәаӷьит: уаҟа ауаа игылаз усгьы сырбон слаҟәны
ианышьҭысхуа, наҟ аҭиҩы исҭаанӡа, сара сзы ргәы ишԥаанаго
сгәахәын, сҽааныскылеит. Абри ахәыцра сшалаз ачаҟәа
рҭәны зҿааирхаз, ааимхны сҩахан изжәит. Ижәны саналга,
сыԥшызар, аԥара убар иаахә, аӡәы игахьан. Шәара убри згаз
дышәзыԥшаар, хымԥада дшәыхәоит, сара уи аҩыза абаҩхатәра сымам, – сҳәеит сара, сажәа хыркәшо.
Иџьма блақәа шҳазӡа ҳамҭакы дсыхәаԥшуан. Усҟан ауп
цқьаҵәҟьа ианеиҿсырԥшы ақыҭаҿы аџьма блақәаҵәҟьа
избази уи иблақәеи: иаргьы ибла аҷыц тушла иҵәаӷәазшәа
акәын ишыҟаз. Уи уажәы сгәаҵан дҭаԥшны маӡак аилкаара
дашьҭаӡамызт: уи ибон маӡа шсымамыз, «смацақәа» зегьы
аартны ишыҟаз.
– Ус имҩахҟьо дыздырны саныҟала, шәара шәҳәара
сҭахӡам, ихшыҩ пеихәаӡа иаасцоит! – сҳәан, игәы аасырҭынчит аҵыхәтәан. Ус ҿаӷәӷәала сцәажәартә схы збон
уажәы.
– Абзиараз! – иҳәан, дҩагылеит. – Иҭабуп ҳаицәажәараз,
– аԥсшәа саҳәаны иҿынеихеит.
Аибашьра ахацәа рзы иԥышәагоуп рҳәоит, ус ауп
ишыҟоугьы: абџьар кны аӷа уаниҿагылоу, ахаҵа игәы
умазароуп. Усҟан урызхәыцӡом аԥсреи абзареи: уаԥхьа
дгылоуп аӷа – уи даԥырхтәуп! Ус ауп дышхәыцуа Аԥсадгьыл
ахьчаҩ. Уи ауп иԥсҭазаара ахықәкы хада.
Аха аибашьра иамоуп даҽа ԥсҭазааракгьы – абжьааԥынтәи, иахьеи-уахеи аԥсҭазаара. Аибашьра ахҭа уанҭагылоугьы, аҩнынтә иааугаз уҟазшьа ԥсахрада иуцуп, амаҷ-саҷ инаркны шьаҿацыԥхьаӡа иуныԥшуеит ухымҩаԥгашьаҿы.
Аха уи уара иузгәаҭаӡом, уи гәазҭо ҳара ҳауп – иахьеи-уахеи
иуцу уҩызцәа. Ҳара ҳҟазшьагьы уара шьахәлаҵәҟьа
иубарҭоуп. Ажәакала, араҟа еиԥш ауаа рҟазшьақәа еилахха
иахьубауа, аӡәи-аӡәи ахьеилибакаауа маҷуп
Ҳбатареиаҿы 36-ҩык аибашьцәа ҳаҟоуп. Гагра аагаанӡа
ҳара бзарбзан заҵәык акәын иҳамаз, аха нас еизаагеит аӷа
итрофеи – урҭ зуахкы уҭаху абџьар ыҟан.
Уажәшьҭа еиҿкаатәын артиллериа. Ари имариамыз усын,
аха иҟан агәацԥыҳәара – уи зегьы ирыцкын: зегь рыгәқәа хыҭхыҭуан, знык ҳабџьар ҳзеидкыландаз ҳәа.
– Сара артиллериаҿы хы-шықәса арра маҵураҿы сыҟан,
«классныи специалист» ҳәа сыԥхьаӡоуп! – иҳәеит аӡәы,
иџьыба иааҭигаз ишәҟәқәа шаҳаҭра дыруа.
– Сара ҩы-шықәса ракәын саныҟаз, аха сылақәа хҩаны,
абзарбзан еимысхуеит, еибысҭоит брус иалоу зегьы рыхьӡқәа
акакала ишәасҳәоит ишәҭахызар, – иҳәеит даҽаӡәы, мап
ицәыркыр ҳәа дшәозшәа, идыррақәа еиқәыԥхьаӡо.
– Сара абзарбзан хысҩы убасҟак дсырманшәалоит, аӷа
иԥсырҭаҵәҟьа иақәиршәартә еиԥш! – иҳәеит даҽаӡәы. –
Абзарбзан ахысраҿы зегь ирыцку арасчот ауп.
Абас зҽеидызкылаз рыла ҳалагеит артиллериа аиҿкаара.
Сара избахьан, зыбжьара ахыԥахьоу, ибнаку, хәшәи/-ԥсыхәа змам ҳәа ирԥхьаӡоз аҽура, аҟәараӷа ахаршәны
иаанкылан, ианырбжьоз. Убри аҽура зыбжьоз ирҩызан
ҳартиллериа аиҿкааҩцәа. Уи џьашьахәын. Ухы-угәы
азышьҭны нап злоукыз унапаҿы иузаамго акгьы ыҟамзаап!
Иагьааргеит: аамҭакьаҿла уи фымца бџьарны ашьапы
иаақәҳдыргылеит. Убри артиллериа ахәҭақәа ируакын
ҳбатареиа. Марттәи ажәылара ашьҭахь ҳартиллериаҿы
аиҭакрақәа ҟарҵан, Џьофик ҳбатареиа еиҳабыс иӡбахә
рҳәеит. Иара инаҿаршәны мап икит. Дзалыркааз артиллериа
атәы ибзианы иахьидыруаз азоуп, аха иара мап зикыз
даҽакуп. Џьофик қәрала зегьы дҳаиҵбын, ҩажәи ҩба шықәса
ракәын ихыҵуаз, ҟазшьалагьы ԥхашьа-ԥхаҵак иакәын.
Акомандир алеишәазы дыџьбаразароуп, аха иара аиҳабацәа
даҳцәыԥхашьоит, ари ҟашәҵа, ани ҟашәҵа ҳәа изҳадҵом.
Ирԥшқашәа дҵак ҳаиҭар, ҳара ҳахамыҵгылар ҟалоит, усҟан
иара дыԥхашьаны аҽԥныҳәа изыҟаҵаӡом. Убарҭқәа рзоуп уи
мап заҳцәикызгьы. Ҳарҭгьы иаҳҳәаз ҳәан: ар рҿы ар рлеишәа
ыҟазароуп, аԥсуаҵас аиҳабыра-аиҵбыра нахьхьи ажәлар
рҿоуп иахьыҟоу, араҟа уи ар рыԥҟара иаҵанакӡом ҳҳәеит,
аштаб аҿы ирҳәаз ҳадгылоит, иахьа нахыс уара уҳаиҳабуп,
иуҳәауа ҳара ҳзы изакәануп, ҳҳәан, ажәакала, дазааҳгеит.
Ауаҩы иақәшәашьа ихаҵашьоуп рымҳәои, убри аамҭа
ҳааҭагылеит: ҳаԥсадгьыл аншәарҭаха, ҳабдуцәа ишыҟарҵоз
еиԥш, ҳшәақьқәа шьҭыхны ҳаан, аӷа даанаҳкылеит, аха уажәы
уи ҳадгьыл дықәцатәуп, ар еиҿаҳкаар ауп – артиллериа уи
иахәҭакуп.
Абасала, алеитенант Џьофик уаҳа ажәак имырҳәакәа
ҳаицҿакны абатареиа акомандирс дшьақәҳарӷәӷәан, аштаб
ахь адырра раҳҭеит Априказ ҳзаарышьҭырц. Ус шакәызгьы,
ҳкомандир дареиџьит аиҳабыра иаҳҭаз, шьаҿацыԥхьаӡа
иаԥсуара дҿанаҳәон: аџьаԥҳаны машьынала ианааргалак,
ақәхразы адҵа ҳаҭара дацәыԥхашьаны, ихаҭа днеины ақәхра
далагон. Ус даҽакы, даҽакы. Иуцәыԥхашьаз уаргьы уицәыԥхашьоит: уинахыс, идҵа ҳазымԥшкәа, ҳхала иҟаҳҵо ҳалагеит.
Зегьы ирыцкын ҳабзырбзанқәа: урҭ асааҭ еиԥш еиқәышәшәа
иҟаҳҵеит, «шәит!» анаҳҳәалак аӷа ихы акәапеира кақәҳа/-рчаартә еиԥш.
Ус шакәызгьы, аибашьцәа ҳаҩнуҵҟа абжьааԥнытәи
аԥсҭазаараҿы аҳәоуеиқәшәареи аҭышәынтәалареи ҳцәуадаҩны ҳаҟан, уи ҳкомандиргьы ибон, аха имбошәа ҟаҵаны,
ҳус-ҳәыс иҽалеигаломызт: рхала ирӡбааит ҟаиҵеит. Аха ҳара
аҩнынтә иаагаз аҟазшьақәа наҟ инышьҭаҵаны, ар рлеишәа
аԥыжәара аҭара ҳцәуадаҩхеит, зегь збоз, изаҳауаз ҳкомандир
уигьы ԥышәарак еиԥш дахәаԥшуеит. «Аҩнынтә иааҳгаз» ҳәа
иҟоу ҳҟазшьақәа ирыцкын ақьынцыцра. Уи еиҳараӡак
иааҳалыжжон акрыфараҿы ҳаннеилак: шьоукы, аресторан
аҿы еиԥш, еиуеиԥшым афатәқәа рҭахын – урҭ ақалақь
рԥарцәа ракәын.  – иҳәеит аӡәы,
иџьам амҳаҵә алшьуа – уи, апарпар еиԥш, аихац иҭакны
ирааӡаз ҷкәынын. Аха реиҳараҩык ақыҭа рԥарцәа ракәын, урҭ
џьабаџьафаны иааӡан, дара злааӡаз аԥсуа чыс еиҳа
еиӷьаршьон, аха рҩыза «ибаландагьы» мап ацәыркуамызт.
Ҳара «ахбыџқәа» ҳәа иҟаз ус раҳҳәеит: «Аресторан чыс
аиааира анаагалак ашьҭахь ишәфап, аԥсуа чыс акәзар, аҩны
шәнеицыԥхьаӡа шәнаха-дыртәалоит. Иахьа араҟа анцәа
иҳаиҭаз ҳҽалаҳагӡап».
Абасала ҳшеицәажәазгьы, ҳхәыҟаҵаҩ Павлик иахь
ҽԥныҳәак ҟарымҵар рзычҳауамызт. Иара ҷкәына ҟәымшәышәк иакәын, автомат аҵкыс ачымсҟәыл акра еиҳа
дазыманшәалан, аха автомат иааҭҟьо зегь аӷа ихы ишузҭамыршәуа еиԥш, Павлик ичымсҟәылгьы иаҵишьцыԥхьаӡа
ԥылгдык азаагомызт, еиҳараӡак ачуан акәац анҭамыз. Иара
«абаландагьы» анаҳмоуаз ыҟан, уи ахәыҟаҵаҩ ишихарамызгьы, аҽԥныҳәа зырҭоз иара иакәын. Уи ҽнак, уи ҩымш,
уи хымш…
Ҽнак, игәы аныԥҵәаӡа акәхап, Павлик дгәаан, имаҭәақәа
реидкылара далагеит, аҩныҟа сцоит ҳәа. Ари џьаҳшьеит
зегьы.
– Уара Павлик, ҳара Заабеҭ иашҭаҿ ампыл ҳасуа
џьушьома, уус кажьны аҩныҟа ушԥацо, аибашьра ахаҭа
ҳашҭагылоу умбаӡои? – иаҽԥниҳәеит ҳҩызцәа аӡәы.
– Уцоит, аха аҩны уахьнеиуа ишԥароуҳәои?..
Ус зегьы акака рҳәеит, аха иара ҿымҭӡакәа аҽеидкылара
даҿуп.
– Сцаҵәҟьоит ҳәа уӡбазар, мчыла аӡәы уааникылом, уца,
амала ҳкомандир даанӡа уааԥшы, – иабжьызгеит сара. Уи
аштаб ахь дыҟан, уажәы-уашьҭан ҳәа иаара ҳазыԥшын. Ус
анысҳәа, имаҭәақәа зҭаз амакәан днаханы инаиргылан,
илакыҵақәа ҭархәлакны зымҩа дыԥшуа даагылеит.
Абас ҳшеиҿыхауаз, ҳаԥшызар, абан даауеит Џьофикгьы.
Уи дахьааԥшуа ибон ус еилыргатәык шҳамоу, аха нас ҳара
акгьы ҟамлаӡазшәа, ҭынч ҳаагылеит, иара ҳаизыԥшны.
Џьофик данааҳадгыла, зегь лаԥшыла ҳааимидан, Павлик
имакәан илаԥш надирхалеит. Ҳара, афронт акомандаҟаҵаҩ
даазшәа, ҿымҭ-ԥсымшьҭ ҳгылоуп, ииҳәарызеишь ҳәа
ҳкомандир ҳаизыԥшуа. Аҵыхәтәан, илаԥш ааҳхиган, ихы
аасықәикит.
– Иҟалеи, Гарик, шәеиқәшьшьы шәгылоуп? – иҳәан,
дсазҵааит. Џьофики сареи ҳаижәлантәқәоуп, ҳагьеигәлацәоуп, уи азакәхап изҵаара сара сахь изирхаз.
– Павлик игәы нҳархан, аҩныҟа дцоит ҳәа дгылоуп, уааира
акәын дыззыԥшыз, – сҳәеит сара. Џьофик еиҭах лаԥшыла
ҳааимидан, Павлик днеизыԥшит. Ҳаргьы ииҳәарызеишь ҳәа
ҳгәы аахыҭхыҭит.
– Павлик, уҩызцәа угәы ндырхазар акәхап, – иҳәан, маҷк
дааиԥхьхәыцын: – дааԥышәырччеит ҳкомандир. – Нас, урҭ
урызгәаан аҩныҟа уцозар, уцагәышьа, аӡәгьы мчыла
уааникылаӡом. Иаадыруеит, уџьабаа рацәоуп, фымз раахыс
ҳхәы ҟауҵон, ирацәаны уаҳзааԥсеит, урҭ зегьы рзы иҭабуп
ҳәа уаҳҳәоит, – иҳәан, днахынҳәны иҭыԥ ахь иҿынаихеит.
Ҳара иҳаҳаз џьашьаны ҳнеиҿаԥшы-ааиҿаԥшит. Павлик
иакәзар, ҳкомандир иеиҳәаз ашьҭахьгьы, уаҳа лакҩакрак
ҟамҵаӡакәа, имакәан аашьҭԥаан аҵӷа ижәҩа нкылданы
иааизқәниҵан, ашырҳәа иҿынеихеит…
Дцазар, дцеит, ҳауихьҵәуаз, аха, аиаша сҳәар ауми, уи
ахҭыс ҳгәалаҟара быжьнахит. Еиҳагьы иџьаҳшьеит ҳкомандир
ихымҩаԥгашьа. Аха акомандир – дкомандируп, ҳгәаанагара
даназымҵаа, ҳаргьы ари аус ҳҽалаҳамгалакәа, ҳусқәа нап
дҳаркит. Ахәыҟаҵара акәзар, иҟаҳҵо анҳау, уи азы ҳаиҵахозма, аресторан аҿы аус зуаз ашефповарцәа ҳаҟан,
напеилаԥсала ихааҷкәакәараӡа ҳхәы ҟаҳҵан, акраҳфеит,
акраажәит. Павликгьы алаф наихҳәаашәа, дааҳгәалаҳаршәеит.
Адырҩаҽны ашьыбжьышьҭахь, ҳаԥшызар, ҳхәыҟаҵаҩ
Павлик деидараԥсараха дықәланы даауеит. Ҳабла иабо
ҳазхамҵакәа, ҳнеизҵаа-ааизҵааит: «Уара ани Иара иакәҵәҟьоу, даҽаӡәу?!»
Сара иаразнак Џьофик снаизыԥшит, уи ихы-иҿы лашалашо игәалаҟара бзиан. Ус иаргьы дааҳадгылан, дызҵаз
аидара даҵыҵны, акгьы ҟамлаӡазшәа, аԥсшәа ааҳаиҳәан,
даагылеит. Иара ҿиҭуам, ҳара ҿаҳҭуам: иуцашьахаз
аадыруеит, аха иуаашьахазеи ҳәа игәаӷьны аӡәы дызиазҵаауам; сцашьа жәдыруеит, аха саашьа шыҟалаз абас ауп ҳәа
ихаҭагьы игәаӷьны изҳәом. Абри аимгеимцараз Џьофик
дҩагылеит.
– Павлик, уанаҭахыҵәҟьаз уааит, – иҳәеит иара дԥышәырччо. – Уажәы ҳусқәа ҳрылацәажәон, иаанхаз уара уус ауп,
иуҭаху аӡәы даашьҭыхны, уахь уца, егьырҭ шәусқәа
еихаҳшахьеит, ижәдыруеит иҟаҵатәу.
Абри инашьҭарххны, аҭагылазаашьа аибарххара иҵегь
исырԥсыҽырц сажәа ныбжьазгалан, Павлик ицхраараз сара
сцоит сҳәеит. Абри ала иааиқәҳаршшеит уи аибарххара
иааҟалаз. Ахәыҟаҵаҩ цхыраарас ииҭахыз акартош ацәыԥссара акәын – уи аӡәгьы иҭахӡамызт, исҭахӡамызт схаҭагьы,
аха сара гәҭакыс исымаз даҽакын.
Ахәыҟаҵарҭаҿы ҳашнеиз еиԥш, акартош ацәыԥссара нап
асыркит, Павлик егьырҭ иусқәа дырҿын. Иара ҿиҭуам, саргьы
ҿысҭуам, абжьааԥны еиԥш, «ҳахқәа ҳақәырԥс» ҳусқәа ҳарҿуп.
Аҵыхәтәан, акы иҳәарц игәы ишҭамыз анызба, сиазҵааит.
– Иҟоузеи уахь уахьыҟаз, ажәабжьс иаҳзааугазеи?
Павлик ицәа иалашәеит ажәабжьс исаҳарц исҭаху ицара-иаара атәы шакәу.
– Иҟахи, акгьы, – иҳәеит иара, маҷк данааиԥхьхәыц
ашьҭахь. – Зегьы арахь ауп рхы ахькыду. Уаазықәшәалак
Аҟәаҟа шәанбажәыло ҳәа иуазҵаауеит, сара ар ԥызас срымоу
џьушьап.
– Нас Аҟәаҟа сжәылоит ҳәа аума ас ирласны узааз? –
дааҵәылсхит акы исырҳәарц. Павлик дааԥышәырччеит, нас
дааҳәны даасзыԥшын:
– Шәара аҩыза ииҳәоз шәҳәан, аха сара соуп абзамыҟәра
ҟазҵаз, – иҳәеит уаҳа ацымҵакәа.
– Уи ианбеилукааи? – инашьҭарххны сиазҵаахт.
Павлик ҳамҭакы дааҳәцы-мыцит.
– Арҭ аҳәсақәа атәаабом, аха зны-зынла ҳара ҳаҵкыс
иҟәышуп, – иҳәеит иара, ирласны ихынҳәра зыбзоуроу лахь
схьарԥшуа.
Иажәа иациҵаанӡа сааччан, ииҳәаз хҳәаак нацысҵеит.
– Иатәааба, иатәаамба, агаӡареи аҟәышреи даргьы ҳаргьы
иаҳзеиԥшуп.
– Ус акәхап, – иҳәан, дааиԥхьхәыцит, исҳәаз акәхап
дзызхәцызгьы. – Сыхынҳәышьа лгәамԥхазт, узааи ҳәа
даасысны сылкит. Ԥсшьара сааит сҳәар, ааигәоуп сааны
санцаз, даҽа мцыкгьы сзымҳәеит – исҳәараны иҟази,
сымаҭәа-сҩыҭәа сҽеидкыланы сааит. Ажәакала, иҟалаз
шыҟалаз сҳәар акәхеит. Акомандир ҭабуп ҳәа шсеиҳәазгьы
сҳәеит. Уи зегьы аартны исҳәап ҳәа сгәы иҭаӡамызт, ахацәа
акы еимаҳкзар аҳәса ираҳҳәараны ҳзыҟоузеи, аха «аҷырҟәанта» сакит, ухаҵоуп узацәцозар! Избахьоу лакәӡа-мшәа лхы
аалхнахит акомандир фымз ламысла уусуразы «ҭабуп» ҳәа
шсеиҳәаз анысҳәа. Уи салаҽхәашәа иахьысҳәаз акәзаап
еиҳараӡак лхы лхызхыз.
– Уҩызцәа кажьны уахьыбналаз азоума «ҭабуп» ҳәа
зуеиҳәаз? – лҳәеит сааҵәылхны. – Аԥсшьацәа рхәы ҟоуҵозма,
сдыргәааит ҳәа, уҩызцәа кажьны ушԥаауаз?!
Акы сҳәоит ҳәа салаган, аха сылмырцәажәаӡеит.
– Схаҵа аибашьра дыҟоуп, иԥсадгьыл ихьчоит ҳәа
сузгәдууп, уаҟа автомат ацынхәрас ачымсҟәыл удыркын,
иара уигьы кажьны уааит! Уажәыҵәҟьа уҩықәланы уцеит ауп!
Уара умцозар, сара сцоит, идырны уҟаз! – лҳәеит лҽыртапанчаны.
– Ҟаи! – сҳәеит, лҳәашьа џьашьаны. – Ҩымшҟа саангылар
ҟамлаӡои?
– Ҩымш уҩызцәа рхәы ҟазҵода? – дааскьан, лӡара кны
даасҿагылеит.
– Уи дара ирусуп, – сҳәеит шәыгәхьаагьы мыкцәакәа. –
Сзыԥсаз цқьа еилыркаап.
– Ус анакәха, акомандир «ҭабуп» ҳәа иуеиҳәаз иаҵанакуазгьы узеилымкааӡеит, – иаасаҽԥнылҳәеит лара. – Егьырҭ
уҩызцәагьы гәааны, уара уеиԥш, рабџьарқәа лкажьны
рыҩныҟақәа идәықәлар, урҭгьы «иҭабуп шәыԥсадгьыл
ахьынӡашәыхьчаз» ҳәа реиҳәома?!
– Ажәакала, ухшыҩ пеихәаӡа иаалцеит! – сҳәеит сара,
сааччан.
– Ихоуҵоу, Гарик, убасҟан сыхшыҩ ааилшәан, алеи-ԥси
рыбжьара схаҿы иааит акомандир «ҭабуп» ҳәа ииҳәаз ажәа
иаҵанакуаз. Усҟанҵәҟьа сгәааны сыҟамзи, схахьы имааиӡеит.
«Ҭабуп» ҳәа исеиҳәаз, уи ала сымҩа ааиртит ҟасҵеит,
сҩызцәа сырзеилымкааит, аха иара сџьабаа пату ақәиҵеит
сгәахәт. Аҩны сахьааизгьы хҿыхгас ауп акәымзар, сҿы
иааҭыхны акы сҳәараны сыҟазма!
– Нас уи шәеицәажәара аӡәгьы имаҳаӡеи? – сиазҵааит
сара, ус аӡәыр иаҳазар «ахԥатәи» агәаанагарагьы еилыскаарц сҭахны.
– Ҟаи, џьушьҭ! – сыԥшәма иахьлаҳаз хьымӡӷны исыԥхьаӡоит, даасызгәаар ҽԥныҳәас исылҭартә аҳәатәы лысҭеит, уи
иазмырхакәа даҽаӡәы ишԥеисырҳауаз!.. Гарик, суҳәоит,
лафны акәзаргьы, ҳҩызцәа рҿы акы умҳәааит. Ус аӡәыр
уазҵаауазар, игәаара анихԥсаа дхынҳәны дааит ҳәа раҳәа…
Абри аҩыза ахҭыс ҟалеит ҽнак мышмыждак азы, ҳбатареиа
Шыцкәара иангылаз.
Хәаԥтәи аибашьцәа Хьрыԥси Баҭаҟәеи Шрома хырӷәӷәарҭак аҿы итәан. Ҽнак иԥшызар, лахьхьи аҳәаша акалҭ аҿы
ҩыџьа ахацәа ҽадак рыманы ишааиуаз рылаԥш иааҵашәеит.
Аибашьцәа рыԥсы ӡаны инеиҿаԥшы-ааиҿаԥшит. Ус ишԥшуаз
руаӡәк уаҟа ҵла шьапык иҽавеикит, егьи иҽада дҩақәтәан
дара рахь ихы рханы ддәықәлеит. Ҳарԥарцәа ланарԥшыгала
иахьԥшуаз игәарҭеит уаҟа иаанҿасыз абџьар шикыз, егьи
аҽыуаҩ… «аҽыуаҩ» сҳәоу, аҽадауаҩ фырмахьцык икуп, уаҳа
бџьар ҳәа акгьы имам.
«Ара ак ыҟоуп!» – агәҽанызаара роуит арԥарцәа.
Дызусҭада уи ауаҩ? Ҽыргаӡа ҟаҵашәа дыԥшыхәҩу,
мамзаргьы иҽырҩашьашәа, цәгьарак ҟаиҵарц згәы иҭоу аӡә
иакәу?
Арԥарцәа ԥшуп иҟало аабап ҳәа. Ус аҽадауаҩгьы аҽадагьы
рхы рықәыжь икара-уараха иҩыхәыншәеит.
– Унапқәа урҩах! – аԥсышәала ибжьы ҿацаӡа иааиргеит
Хьрыԥс, аҿҿаҳәа иавтомат абжьы рганы инаиқәкны. Аԥсны
дынхоит, аԥсшәа идыруеит ҟаиҵеит.
Аҽадауаҩ, иҷапырхәа даахан, дааҭгылеит. Хынҩажәаҟа
шықәса роуп ихыҵуа, аха шықәсыбжак аахыс иҿачыз ижакьеи
ихы-иҿы акаҷырақәа ирнылази рыла хынҩажәи жәаба
зиумҭахуазеи! Аҽадагьы қәра мыцхәы амаӡам, аха џьа жәпа
шабахьоу удырратә, ажәцәа аҟәнын: алымҳақәа хьыдышьшь,
ҵаҟатәи аԥышә хьынҳалаӡа.
Урҭ адҵа ироуз шырзеилымкааз удырратә иҟан рыԥшышьала.
– Ҳенде ҳох! – немец бызшәала адҵа ҟаиҵан Баҭаҟәа,
уигьы автомат наиқәикит. Аԥсшәа изымдыруазар, аҳәаанырцәтәуп ҟаиҵеит: аԥара сырҳауеит ҳәа еибашьра иааз
дреиуазар акәхап.
Аҽадауаҩ ижәҩахырқәа дҩарыхеит. Аҽадагьы алымҳақәа
неивнага-ааивнагеит, иубартә иҟан уигьы ишазеилымкааз.
– Руки вверх! – аҵыхәтәан зегь ирзеиԥшыз абызшәала
дрықәҳәҳәеит Хьрыԥс.
Аҽадауаҩ дылҽыжәҵны, иҷапырхәа наршәны акьахь
инақәиршәын, инапқәа дҩарыхеит. Аҽада, алымҳақәа
ркьацәны, аҽмырҵысӡо игылан. Уи ҽада ҟәыш иҟәышын,
уажәоуп иҟалаз анеилнакааз.
– Шәызсыхәаԥшуазеи шәылақәа ҭызза! – днарықәымчит
Баҭаҟәа. – Гындыжә икамбашьқәа реиԥш шәнеидаҳало,
шәзышьҭоузеи арахь?!
Гындыжә икамбашьқәа рыӡбахә аҭаҳмада имаҳаӡацызт,
аха урҭ рыҭҵаара даламгакәа, сихәаԥшыр иҭахымзар акәхап
игәахәын, ихы лаирҟәит.
– Араҟа аибашьра ишаҿу умаҳаӡаци? – диазҵааит Хьрыԥс.
– Исаҳахьеит, – иҳәеит иара, ихы маҷк дҩахан, инапқәа
шьҭыхны ишикыц икны.
– Ииҳәо уаҳауоу, уара! – иҩыза иахь дхьаԥшшәа
даацәажәеит Хьрыԥс. – Ари аҭаҳмада хшыҩца аибашьра
ишаҿу «саҳахьеит» иҳәеит – уҳәансҳәанлоуп ишидыруа.
– Уажә иҳаҳамҳәои иаартны, – иҳәан Баҭаҟәа, аҭаҳмада
днаизыԥшит: – Иаҳҳәо умаҳаӡои? – Узышьҭеи арахь, Дон
Кихот исахьа уҭаны?
«Сара исеиԥшугьы аӡә дыҟахзаап убама!» ааигәахәын
аҭаҳмада, аха уи дызусҭада ҳәа дизымҵаакәа:
– Сара сынхаҩуп, цәгьара згәы иҭоу аӡә сакәым, аԥҳә згап
ҳәа саауеит, – иҳәан, инапы ацынхәрас, ишьапы аԥҳәаҟәахь
инаирххеит.
– Азин узҭада ари аԥҳә агара? – иаҽԥниҳәеит Баҭаҟәа. –
Уара иааумрыхит, уара еиқәумҵеит, уара иутәышьҭрам?
– Азин сызҭараны иҟада, ари адгьыл сара истәуп!..
– Ус гәыцқьара уоуааит, ари адгьыл уара ишутәу! –
дааҵҟьеит Хьрыԥс. – Қырҭтәыла уҟоу џьушьома?!
Аҭаҳмада урҭ ажәақәа дааиҵадырххеит.
– Адгьыл атәы, бзиоуп, иамаскуам, аха ари аԥҳә сара
истәуп, – иҳәеит аҭаҳмада. – Истәымкәа, Анцәа иумҳәан, аӡәы
иԥҳә шԥазго сара?! Абри схахәы ашлара аныс! – ихысга нацәа
ырхәаны ихагәҭахь илаирхеит, инапқәа шьҭыхны ишикыз.
– Уи бзиоуп, аха лахьхьи уааскьазгоз дызусҭада? – хаха
азҵаара ииҭеит Хьрыԥс, иҽыргызмалшәа.
Аҭаҳмада ашьшьыҳәа ихы лаирҟәит: иагьа иҽиргаӡаргьы
ибоит шьҭа дшаҿашәаз.
– Унапқәа уларыханы, сызҵаара аҭак ҟаҵа! – инаидиҵеит
иаарџьбараны. – Дызусҭада?
– Дсалдаҭуп, – иҳәеит иара.
– «Цәгьара сгәы иҭам» уҳәеит, нас асалдаҭ лахьхьи
дцәыҵартәаны узааи?
– Уигьы цәгьара игәы иҭаӡам, аԥҳә ааугаанӡа ҭаҭынкгьы
сахоит, ара сааузыԥшуеит иҳәан, уа иҽааникылеит.
– Цәгьара игәы иҭамзар, шәеицны шәмаауаз, ҭаҭынкгьы
ҳаицамыхози?
Аҭаҳмада ҿимҭӡеит.
– Еилкаауп! – иҳәеит Баҭаҟәа.
– Уи бзиоуп, аха ари аҽада зцәуӷьычда? – иаалырҟьашәа
диазҵааит Хьрыԥс. – Иҳәа имӡакәа! Ҳара иаадыруеит ари
аҽада зтәу: ихьӡ, ижәла, иаб ихьӡ! Аха ҳара иаҳҭахуп ухала
иуҳәар.
Анаҩс реицәажәара ирԥсыҽырц, Хьрыԥс, иавтомат днахан,
инкыдиргылеит. Ус ҟаиҵеит иҩызагьы.
– Ишԥа, ари аҽада зӷьычну?! – деиланагеит уи ауаҩ иаҳаз.
– Мап, мап, еиҭах мап! Ари аҽада са истәуп! – иҳәан, ахәда
инапы акәыршаны иааигәыдикылеит. – Ишәҭахызар аҭоурыхгьы шәасҳәап.
– Аҭоурых уҳәоу?! – иџьеишьеит Хьрыԥс. – Алымҳақәа
заҟароу аҟара аҭоурых дузар акәхап, иахьа хәлаанӡа аҳәара
уадхалоит, уи аха змада.
– Мап, мап, садхалаӡом, ҩ-ажәак рыла исҳәоит, нас агәра
жәгоит сара ишыстәу.
Инеиҿаԥшы-ааиҿаԥшит арԥарцәа.
– Иҳәа! – азин ҟарҵеит аҵыхәтәан.
– Ҽадак аҭоурых шаадыруагьы ҳамҳәари! – иааилацәҟәит
арԥарцәа.
– Сара хылҵшьҭрала Кахеҭиатәуп, – далагеит уи ала. –
Саныҷкәыназ нхара абра саарышьҭит. Сыӷәӷәан усҟан,
уахгьы-ҽынгьы аус зуан, сыԥшәмагьы лааԥшымҩа лысҭомызт.
Уи уаҳа анлылымша, лаб иҿы дашшит. Убасҟан, иԥсы еиԥш
бзиа иибоз Жьужьуна сиҭеит. Уи абри ан акәын. Сыԥшәмагьы
аҳ гәышьа ҳәа лыԥсы ааивылгеит…
– Леидара урласит? – иажәа днаԥыҩлеит Баҭаҟәа.
– Ҳәара аҭахума! – иҳәеит иара. – Жәаа шықәса уахгьыҽынгьы хҭацәыхак амамызт: сахьцалак смаҟа ахы иадҳәалан.
Ҽнак сыҟамзаара ахы иархәаны, агәашә аартны ицан,
ахәылԥаз ҽада қьақәак аман ихынҳәит. Убри ашьҭахь ауп
абри аниз. Иаргьы уаҳа алымшо иажәын, инкаҳан иԥсит. Аԥсы
хкаарак ахьыҟоу иақәшәааит. Мирани ахьӡыстәит, снапала
исааӡеит, сыԥсы ҭакны измоу иароуп: амҿы, аԥҳә, аӡлагара,
абазарахь ицатәызар – зегь иара аҟәаҟәа иаақәаҳхуеит, –
иажәа хиркәшеит аҭаҳмада.
– Уи шьахәуп! Аҭоурых ду змоу ҽадоуп. Уажәшьҭа инаганы
абни аҵла ашьапаҿы иҿаҳәа! – аԥҳәаҟәа зқәыз аҵлахь инапы
наирххеит Хьрыԥс.
– Избан?! – иџьеишьеит аҭаҳмада.
– Избан ушьҭан иуасҳәоит.
Аҭаҳмада, акьахь иақәыршәыз аҷапырхәа аақәихын, аҵла
ашьапаҿы инаганы аҽада ааҿеиҳәан, дааҳәны даагылеит,
дзықәиргәыӷыз ажәа дазыԥшны.
– Шьҭа уцаны лахьхьи ицәыҵатәоу иабџьар идкыланы ара
даҳзаага, нас уҽада угап, – инациҵеит Хьрыԥс.
Аҭаҳмада ииҳәо иҿамшәо, дышҳазӡа днизыԥшит.
– Исҳәаз узеилымкааӡеи? – днаиқәымчит Хьрыԥс.
– Аилкааразы еилыскааит, аха… – иажәа намыгӡакәа
даахәаи-ҵәиит аҭаҳмада.
– Еилукаазар, инагӡа: уцаны ара даҳзаага, нас, аҽада
акәым аидара аԥҳәгьы уаҳҭоит.
Аҭаҳмада даахәыц-хәыцын:
– Аказы сшәыҳәоит, мап сцәышәымкын, – иҳәан,
даанапырҟәыҷит. – Шәара ишәықәлацәоу ҩыџьа арԥарцәа
сымоуп, урҭгьы, шәара шәеиԥш, абџьар кны, аа, нахьхьи
ахәаҿы игылоуп. Сара сакәзар, ижәбоит, шәабацәа срықәлоуп, ацара-аара сылшом, сшәыҳәоит, саҳаҭыр баны, сҽада
аидара аԥҳә сышәҭарц, нас, сышлеилак аиԥшҵәҟьа, уа
лахьхьи итәоу, иабџьар шику дышәзаасышьҭуеит.
Арԥарцәа, ираҳаз џьашьаны, еибарччеит.
– Шәара шәыччоит, сара сырахә хымш раахыс ҿашәоу
рмоуӡацт, иҭакны исымоуп, амла инҵәоит.
– Уԥши, уара, шаҟа дҭаҳмада ҟәышу! – иҳәеит, Хьрыԥс. –
Иҷкәынцәа абџьар кны иаҳҿагылоуп, иара дрылаҽхәаны,
убарҭгьы иаргьы «раҳаҭыр» баны доуҳашьҭыр иҭахуп.
Ибзамыҟәра анаҩсгьы, згәы аарту аӡә иоуп аиашаз!
Иааибарччеит аҷкәынцәа. Урҭ анычча, дыччеит аҭаҳмадагьы, урҭ раҳаҭыр азы.
– Уи бзиоуп аха, урахә ҭакны амла изаургои, наҟ
иноуушьҭыр, маҵәыкгьы рымфари! – иабжьигеит Баҭаҟәа.
– Иаушьҭны иабакасцо?! – иҳәеит аҭаҳмада. – Наҟ
идәықәсҵар, ҳара ҳтәқәа ишьны ирфоит, арахь рхы сырхар,
шәара шәтәқәа ишьны ирфоит.
– Ииҳәо уаҳауоу, уара? – дааҵҟьеит Хьрыԥс. – Ианбыкәу
ҳсалдаҭцәа шәыжәқәа шьны ианырфахьоу?! – днаиқәымчит
аҭаҳмада.
– Ыы, нас шәсалдаҭцәа акәац рымфаӡои?! – иџьеишьеит
абырг.
– Акәац шԥарымфо, аха анҭ, арматура еиԥш, еиқәаҵәаӡа
иҟоу шәыжә еиӷрабаақәа ржьы зфода! Идырны уҟаз,
аҭаҳмада хшыҩца, шьхалбаан ауп ҳара арахә анаҳшьуа,
усҟангьы аӡәы итәы акәӡам, ҳара ҳтәоуп.
– Уи сзымдырит акәымзар, арахь иаусмыжьуази! Са
сыжәқәа шьны иуфо иҟаӡам, даара ирыгуп. Ус шакәугьы, ҳара
ҳтәқәа иаарԥыхьашәар, аԥсы шҭоу акәзаргьы ирфоит.
– Ус анакәха, урахә аужьны ҳа ҳахь идәықәҵа, акыр
рыхьуазар сара избап. Уԥҳә уаҵалан изугои, илбаашьҭны
ирысҭалоит. Уахьааԥшуа иумбои, ианынҵәалак, уааир, урахә
иааӡа-ихьча иааидкылан илбаауцоит. Аха зны ани абгалаџ
кны арахь иаҳзаага.
Аҭаҳмада даахәыц-хәыцын, ишамуаз аниба, зыблақәа
ҭраа ихәаԥшуаз Мирани илаԥш нахыжьны, игәы шахьыблоз,
иааныжьны иҿынаихеит.
Арԥарцәа, аиааира згаз игәалаҟара рыманы, инеилацәҟәын, иааԥышәырччеит. «Аӡы шыцәаз иаабеит аӡы!» рҳәон
урҭ рхы-рҿқәа. Аҽада, алымҳақәа ааркьацәын, аԥшәма
ицашьа џьашьаны изыԥшуа игылан.
– Ҟарабахтәи аҽада уханаршҭып! – иҳәеит Хьрыԥс, Мирани
дазыԥшуа. – Аԥшәма ари нижьраны дыҟоума!..
Арԥарцәа аҭаҳмада «хҭыԥшша» асалдаҭ ишәақь идкыланы дааигоит ҳәа ишыԥшыз, амра хышәҭны иҭалеит,
илеихашәа ихәлеит, ҟоҳ, дыҟам!
– Асалдаҭ имур, – ма иԥацәа аӡәы даҳзааигааит, – иҳәеит
Хьрыԥс адырҩаҽны, аҽада ахьӡала х-нымҩак лашьҭуа. – Урҭ
арахь иааигар рыԥсы еиқәҳархоит идыруазар. Уа иахьыҟоу
ауп иахьшәарҭоу. Иԥа иакәым, Едуардгьы даҳзааигап! –
ишьақәирӷәӷәеит Баҭаҟәа. – Ари ада ԥсҭазаашьас имоузеи:
амҿы, аԥҳә, аӡлагара, абазар – рашьны иҵагылан, излаиҳәаз
ала. Едуард дабарҭаху ихирҵәеит, ҭабуп ҳәаны дҳаиҭап!..
Аибашьра ишаҿыц иаҿын. Арԥарцәа хысуан икылкааны.
Ахысра анааиқәтәалак лада иԥшуа иаатәон:
– Уара афы исааит, ибгалаџгьы ыҟам, ижәқәагьы ыҟам,
иаргьы дыҟам!
– Зегьы дара роуп, уи Мирани ҿимхыр ада ԥсыхәа имаӡам!
– агәыӷрагьы рцәыӡуамызт еиҭа.
Мирани акәзар, ахысра ианалагалак, илахҿыххон,
ианеиҳәҭырԥалозгьы ыҟан, абжьааԥны, алымҳақәа хьыдышьшьы, аԥышә кылышьшьы, даараӡа алахь еиқәын, аԥшәма
дыгәхьааганы акәзу, ауаа ахьеибашьуаз акәзу, акы агәы
иалан, уи маӡан, избанзар, уи ҽада хьаан, уи ҽада гәырҩан,
издырран иҟадаз аԥшәма ида!
Ахымш рзы, кыр ианԥшыхә ашьҭахь:
– Баҭаҟәа! – иҳәан, иҩыза иахь ибжьы наиргеит
Хьрыԥс. – Унеины Мирани ԥыртланы наҟ иоужьҭ. Абла ҭызза
баша иҿаҳәаны изҳамоузеи: ианбыкәу ақырҭуа иажәа
анажәаз!
Хьрыԥс дааԥхьхәыцын, уаҳа ажәакгьы ахымҳәааӡакәа
дҩагыланы иҿынеихеит.
– Ҳара зегьы рыгәра аагоит, – аҽада ԥыртло, аҽԥныҳәа
ныҟаиҵеит иара. Аҽада ииҳәаз еилнакаазшәа, ахы ырнааны
инеиҿаԥшит. – Урҭ раҵкыс абри еиҳа агәра угаратәы иҟоуп:
аԥшәма абраҟа дҿаҳәаны, Мирани ауҳажьыр, уажәшьҭа аӡәы
даанагахьазаарын.
– Аҵабыргҵәҟьа уҳәеит!
Мирани аныԥиртла, иҟалаз агәра азымгошәа, ахы
ырнааны аблақәа ҭырпжы еиҭа наихәаԥшит, нас, ахақәиҭра
шаиуз агәра анагаҵәҟьа, алымҳақәа ҩышьҭыхны аԥхьаҟа
инарханы, ашырҳәа инаидҟьан, ихыгәхыгәуа иҭаланы
аҿынанахеит.
– Ацашьа зеиԥшроу ала, ачарҳәара азызуз аԥшәма изы
игәааны иҟоуп, – иҳәеит Хьрыԥс, Мирани ацашьа џьашьаны.
– Изеилыӡаауа ракәым, еинышәап, – иҳәеит Баҭаҟәагьы,
аҽада дазыԥшуа.
Аибашьра ахымш рыҽны акәын. Ҵыхәаԥҵәарак змаӡамыз
автоматтә хысрақәа, уажәы-уажә абзарбзан тҟәацбыжь
ҩрылаҩуан.
Жәлар рфорум зыҩназ ахыбра аԥхьа ауаа рацәаҩын:
шьоук хыхь ихалон, шьоук лбаауан, еилаҩеиласран иҟаз, аха
уааҭгыланы урзыԥшыҵәҟьар, аӡәы акы даҿын, даҽаӡәы
дубаӡомызт – ус еиқәҟьашон аҟароуп. Араҟа акәын усгьы
аԥсуаа еизарҭас иахьрымаз: аус змазгьы, агәала змазгьы уа
акәын иахьеиниауаз, ажәабжь аҳара иаргәаҟуазгьы уахь
акәын рхы ахьхаз.
«Ишәарҭоуп, араҟа шәымгылан, шәца шәыҩныҟақәа
рахь!» – ирыларҳәеит аҵыхәтәан. Уи ашьҭахьгьы иаанхаз
ҟалақәеит, аха реиҳараҩык ҩынтә ҳәатәыс ирымҭакәа ицеит.
Асааҭ фба рыбжа инахыҳәҳәахьан. Аԥсуа теледырраҭара
сназыӡырҩып сгәахәын, саргьы иаарццакны сҿынасхеит,
сзыргәырӷьаша ссирк уи ишазымҳәоз шыздруазгьы.
Ашҭа сааҭалан сынхарҭахь ахаларҭа сааҵагылон еиԥш,
амардуан адыр-дырҳәа ирҵысны, изнапык ала автомат кны
длалбааҟьеит Абзик.
Абзик уажәыҵәҟьа ашәарах ирыжәло алым акәын
дзеиԥшыз. Ас ахаангьы дсымбацызт. Ҩы-шықәса анихыҵуаз
аахыс иаб Бориси сареи ҳаигәылацәан, ҳашәқәа еизхан.
Сыбла дшыхгылаз ауп ишизҳаз. Ус шакәызгьы, еснагь
дыԥхашьон, ҽнак жәантә ҳаиқәшәаргьы сыбла дхыԥшылаӡомызт, ишьа ааиҿахәмарны, дыԥхашьа-ԥхаҵо, ихы
ларҟәны днасывсуан. Ус дыҟан данарԥысха, арра маҵура
ихганы данаагьы, ауниверситет даналгагьы. Аха уажәы
амардуан рҵысны дшылбааҟьаз еиԥш, саниба адыхҳәа
дааҭгылан, иблақәа ҭыҵны ицо, акы иҳәарц шиҭаху удырратәы даасзыԥшит. Хымш раахыс дсымбаӡацызт, «Ацҳа ҟаԥшь»
аҿы ақәылаҩцәа ирҿагылаз дрылан.
– Уабацо, Абзик, уабацо?! – исҳәо сҿамшәо сиазҵааит
сара.
– Диадиа Колиа, сызлаԥшыз шәдыруандаз, сызлаԥшыз! –
иҳәеит иара. – Асанаториаҿы сыбла ишабоз аԥсшьацәа
иреихсны индырҵәон.
Абригьы иҳәеит, ашырҳәа днасыдҟьан иҿынеихеит,
мыцхәӡакгьы имырӷьцәакәа. Иааҳадеизалаз ахәыҷқәа
еицрыԥсса ишишьҭаз, ашҭа ааиҩҵәаны аџьармыкьа шыҟаз
иҿынеихеит.
Ашьҭахь еилыскааит, ар рсанаториаҿы аԥсшьацәа
нзырҵәоз агвардиаа ҩыџьа Абзик иара уаҵәҟьа дышрылгаз.
Убри алагьы фашистҵас ауаа нзырҵәоз рымҩа ҿахиҵәеит.
Мап анакәха, урҭ ашьажәцәа абџьар зкымыз аԥсшьацәа
раԥхьа иргыланы, аҳәсеи ахәыҷқәеи, шаҟаҩ рыԥсы иарҭараны
иҟадаз! Ус шакәызгьы, Абзик уи далаҽхәаны, мамзаргьы урҭ
ршьа зуит ҳәа дмақарны шаҟа ажәак имҳәарыз!
Иара иԥсы еибакны ииҳәоз иаҵанакуаз «Абас ишԥаҟалеи?!» ҳәа акәын. Дара ауаҩшьра иазыҟаҵан, уи азы
рыблагьы ҟәысуамызт, иашьцылахьан, уи акәын дҵас
ирымаз, рыдҵа нарыгӡон. Абзик иакәзар, кәтык ахы хызымҵәацыз, ԥсаатәк еихсны изымшьыцыз, анс акә, арс акә
иаалырҟьаны иҟаиҵаз иара изы уи хлымӡаахын, ишьара
дықәызҟьазгьы убри дызлаԥшызи нас иахылҿиаази ракәзаарын. Аҵыхәтәан, урҭқәа анеилыскаа ауп избахьаз иакәӡамкәа
иҟазаара зыхҟьаз аныздырыз.
Избази исаҳази сдыргачамкны Абзик сизыԥшуа сышгылаз,
иан Нели ишьҭархх амардуан дналбааҟьан, лылаӷырӡқәа
хаҟәҟәала даасыдгылеит.
– Мшәан, Абзик анахь дабацо, акыр беиҳәама?– лԥа
иҟынтә зҭак смаҳаз азҵаара иан иналысҭеит.
– Акыр здыруама, иԥсыша иан! – лҳәеит лара, лыҷкәын
аҩнқәа рыбжьара дахьнаваҵәиз ахь дыԥшуа. – Еиҿагылаз ар
еидырган, ақырҭқәа наҟ Баӷмаранҟа ииаргоит, ҳара ҳтәқәа
Гәымсҭаҟа инаскьаргоит, иҳәеит.
– Уи бзиоуп, ар еидыргозар, аинышәарахь рхы дырхеит
ауп, бымшәан, Нели, – сҳәан, саргьы маҷк лгәы сырӷәӷәашәа
зуит.
– Иаҳнышәауа егьиуа, иҳамаркузеи, аблааҭыхқәа! – лҳәеит
лгәы кыдԥсаауа. – Иҽааиҭеикаанӡа, ма чаик исыржәп
сгәахәын, хыма-ԥсыма иаармазеины ишимуаз мчыла
днасыртәеит. Дыццакы-ццакуа ҩынтәҟа днаҿыхәахьан еиԥш,
«Шәнеибац, шәнеибац, аԥсуаа рыҷкәнцәа!» ҳәа аԥсуа
теледырраҭара иналагеит. Дшанхашәа илаԥш надирхалеит,
нас аҟыгәҳәа ичаи нықәиргылан: «Мама, ари иаҳәо бмаҳаӡои,
сара стәаны ачаи злазжәуеи?» – иҳәан, ашырҳәа дҩаҵҟьан,
иавтомат кынԥаа, дындәылҟьеит. Афара змауша сара, иахьа
ҿашәа имаӡамызт, уажәшьҭа уаха акрабеифо!
Ан лажәақәа сгәаҵанӡа инеин, снеилыԥсаа сыргеит. Уи
уажәыҵәҟьа хьаас илымаз лԥа ичаи нагӡаны иахьимжәыз
акәын, аха абџьар кны дахьцоз лгәы арҭынчуа дауҟаз,
ашәаӡыӡара лхы-лҿы ианыруа дгылан деиҵаӷәӷәа.
Ҳамҭакы ус ҳнеидашшыло ҳгылан, нас ҳмидагәидаха
ҳаахынҳәит. Сынкахәыцуа аԥенџьыр садгыланы адәахьы
сышԥшуаз, иӷәӷәаны абзарбзан тҟәацбжьы геит. Аиҳабыра
рыҩны акәын изықәкыз, иагьақәшәеит…
Аҭагылазаашьа есааира ицәгьахон. Ахысбжьқәа ҵыхәаԥҵәарак рымамызт. Қарҭынтә иаази Аԥсны аиҳабыреи
реилацәажәарагьы лыҵшәа аимуит. Анаџьалбеит, иҳԥеиԥшузеи ҳәа зегь ҳнеидашшылон. Ихьааҳмгоз арбаныз, ихьаагон
зегьы: Ҳаԥсадгьыли, ҳажәлари, ҳаԥсуареи рԥеиԥш, ҳхәыҷқәа
рлахьынҵагьы.
Адырҩаҽны ауниверсам ааигәара Абзик гәыԥҩык иҩызцәагьы иаргьы амҩаду шырыхьчоз ҳаҳаит. Ҩымш ракәу, хымш
ракәу уа дыҟан. Иахьа хәлаанӡа хысран изҿӡаз, уахынла маҷк
иааҭынчхашәа руан. Ус атанкқәагьы дәықәлеит. Уик ҳагәқәа
канажьит! Иабаҟоу уи нызкыло абџьар!
Арра маҵура ишахысхьазгьы, Абзик иҩызцәагьы иаргьы
ҳара ҳзыҳәан ихәыҷқәан, аха дара Аԥсадгьыл ахьчара
иазхиаз хацәаны рхы рыԥхьаӡон, ус акәын иагьшыҟаз.
«…Абзик абџьар кны амҩаду ихьчо, сара аҩны тәашьас
исымоузеи, – лҳәан, иаҳәшьаду Дина, лыҽӡаны иара иахь
дцеит.
Аеҳәшьа лхьаа хьаак еиԥшӡам, аха Дина иан леиҳагьы
Абзик длааӡахьан. Аӡәы иԥсы аӡәы ихазар – лара лакәын.
«Уара узго сара сагааит!» ҳәа ауп дишьҭаланы дышцазгьы.
Адунеи аҿы шәага-зага змам акгьы ыҟаӡам – анаука-техникатә прогресс зегь арҿиахьеит, аха ани аеҳәшьеи
ргәырҩа, ҿыки-бзыки рыла еиҭаҳәашьа шамам еиԥш, шәага-загагьы амаӡам. Уи зегьы лхылгараны дыҟазаарын усҟан
Дина…
Ани аби аҵх шдыршоз, амш шдырхәлоз еиҭаҳәашьа
амоума! Ҽнакгьы ишьҭалан ицан, аха наҟ инаскьахьан,
дырзымԥшааит, дрымбеит Динагьы.
Уи ашьҭахь Абзик ана дырбеит, ара дырбеит ҳәа
ҵыхәаԥҵәарада есымша иӡбахә ҳаҳауан, аха уи дызбаҵәҟьаз
ҳәа аӡәгьы дҳақәшәом.
Ауаҩ иԥсы ҭоуп гәыӷрала, ҳгәыӷуан харак имышьҭыкәа
еинышәарак ҟалоит, аибашьра аҵыхәа ԥҵәоит ҳәа; ҳгәыӷуан
иахьамзар-уаҵәы Абзик ихабар ҳирбоит ҳәа. Амшқәа цон,
агәыӷра ҳцәыӡуамызт, аха арахь гәыӷрамзар егьыҟамызт.
Аибашьра ишаҿыц иаҿын, Абзик ихабар ҳәа егьыҟамызт,
лхабар ыҟамызт Динагьы. Аҵыхәтәан иҳаҳаит Дина Гәдоуҭаҟа
дшианагаз, Абзик Ешыра Уаз абаа дыҟоуп рҳәеит. Ирҳәеит
аҟароуп, Дина ус ирмарианы дшицрымҵуаз ҳазхәыцуан, аха
иаартны иаҳҳәомызт.
Мчыбжьык ҵит ихабар ҳмаҳауеижьҭеи. Аҵыхәтәан
уҳәансҳәанла иҳаҳаит, адҵа ҷыда рыҭан Шрома шыҟаз
гәыԥҩык рышьҭызаарын, уаҟа аӷеи дареи еиҿаҳан, шьоукы
хынҳәит, шьоукы рытҟәеит, иҭахазгьы ыҟоуп ҳәа. Абзикгьы
урҭ дрылан ҳәа ҳаҳаит. Уи инаркны ҳахгьы ҳагәгьы уахь акәын
иахьыҟаз. «Ирыцәцаз дрылоума? Иртҟәаз дрылоума?» –
усҟанҵәҟьа ҳхы иҭагьежьуаз абарҭ азҵаарақәа ракәын.
Ахԥатәи ҳхахьгьы иааҳгар ҳҭахымызт, сытҟәаны аӷа
сыҽисҭараны сыҟаӡам иҳәахьан ҳәа шҳаҳахьазгьы, аӷа
иҿаԥхьа знапы имҩахауаз арԥысын. Насгьы, иаб Борис
дышәҟәыҩҩуп, дҵарауаҩуп, иашьа ду Игор иакәзар, Очамчыра араион администрациа деиҳабын, аԥхьатәи амш азы
ддырбаандаҩын, дынкыланы дрыман. Хымԥада, убарҭгьы
дрызхәыцит Абзик, ус, акәзар, иагьыҟаиҵон. Ихтны иаҳҳәомызт, аха абри акәын ҳзыцәшәозгьы. Аҵыхәтәан еилаҳкааит
иҟалаз шыҟалаз. Агәыԥ рхы хан Агуӡераҟа. Уаҟа ҳаруаа
рабџьар ҵәахын, убри ааргарц акәын хықәкыс ирымазгьы. Ари
даараӡа иуадаҩыз, даараӡагьы ишәарҭаз ак акәын. Уи
рдыруан агәыԥ иалаз зегьы. Убри аҟынтә, агәыԥ анеиҿыркаауаз, акы, хатә гәаԥхарала акәын, ҩба, изҭахыз зегь
аларҵаӡомызт: Абзик иҟаиҵаз ажәалагала иадгыланы, зани
заби зда рымамыз абиԥазаҵәқәа аларымҵаӡеит. Абасала,
аӡәгьы ирыдимҵаӡакәа, зыгәра еибагоз аиҩызцәа рхала
рҽеидкылан амҩа иқәлеит, иаур бзиоуп, иамургьы иамуит ҳәа
ргәы еиқәҳәаланы.
Агәыԥ еиҳабыс дрыман Афганисҭан аибашьра иалахәыз,
Ацҳа ҟаԥшь аҿы ианеиҿагылаз аӷацәа раԥхьаӡатәи атанк
рыцәганы иаарҳәны ирҿазыргылаз Беслан Џьелиа.
Рҽеихшаны ицон. Шрома амраҭашәарахьтәи ахәду
илбааны егьи ахәахьы ииасит гәыԥҩык, егьырҭ ирышьҭанеиуаз ахәы илбааны амҩа аҭшәара ахьеихырҵәоз х-машьына ласык аруаа ҭатәаны ишаауаз еиҿаҳаит. Беслан
Џьелиа агранатаршәгала ҩба ҭаирхеит, аибашьцәа шҭатәаз.
Ахԥатәи рыцәцеит. Убри ашьҭахь рҭагылазаашьа еиҳагьы
ишәарҭахеит.
Убасҟан аилацәажәара рымазаарын, ҳхынҳәуоу, ҳамхынҳәуоу ҳәа. Усҟан гәыԥҩык рҩызцәа наҟ ахәы ихыҵхьан, урҭ
ныжьны ахынҳәра рзымгәаӷьит. Арахь ирбоит раԥхьаҟа иҟоу
ашәарҭа. Аҵыхәтәан ирыӡбеит хәҩы-хәҩыла рыҽшаны
идәықәларц. Абзик ихала иалихит иҩызцәа, урҭ еиҳа
изааигәан, ибзианы иидыруаз ракәын. Егьырҭ агәыԥқәа
раасҭа быжьҩык ҟалеит: аишьцәа Руслани Раулии Ешаа,
Корсантиа Беслан, Мирзоиан Саша, Аршба Олег (Шьмаф ҳәа
ишьҭан), Адлеиба Беслан.
Абзик игәыԥ шнеиуаз ианрықәхәла, ҩнык аҿы инеит
иԥхьарц. Уи уаҩ дахӡамызт. Ҭынчран иахьабалак. «Ари
аҭынчра сгәаԥхом, – иҳәазаап Абзик. – Шәара шәҭыԥқәа
ылхны шәыԥсы шәшьа, сара шәсыхьчалоит».
Ус егьыҟарҵеит. Абзик днаскьан, ԥхьакырҭакаҿ иҭыԥ
ылхны дтәеит. Ауха ҭынчран, ашарԥазы аӷацәа рыкәшеит.
Ауханатә ирԥшыхәхьазаргьы ҟаларын.
Аҩны иакәшан , рыбжьы рықәдыргеит, шәдәылҵ ҳәа.
Арԥарцәа аалаган равтоматқәа ҩба аҩныҵҟа инрыжьит,
аминақәа рыҵаҵаны, нас идәылҵит. Ишдәылҵыз еиԥшҵәҟьа,
рабџьарқәа ҭмырҟьаӡакәа ирыкәшан ирҳәынҷарц иалагеит,
аха рыҽрымҭакәа маҟәҿышла еилалеит. Краамҭа еисуан, аха
мычла еиҟарамызт, ирҳәынҷеит ҳарԥарцәа. Усҟан аӷацәа
аӡәы ибжьы ааиргеит:
Ари аҩыза ацәаԥҽыга ажәа аниаҳа, Абзик изымчҳакәа
дрықәҳәҳәеит:
– иҳәан, аграната ргәыдиҵеит,
нас автомат рылеиҵеит. Дхысуан иџьаԥҳаны нҵәаанӡа,
изларҳәаз ала, ԥыҭҩык ампыҵахалаҩцәа уаҟа иҭаирхеит.
Абасала, аҵыхәтәан фырхаҵарыла илахьынҵа даԥылеит.
Уи дахьтәаз аӡәгьы дизгәаҭо дыҟаӡамызт, аха иҩызцәа
шыртҟәаз аниба, ихы имыраргамар игәы иамуит, урҭ риааира
шилымшоз шибозгьы. Уаанӡа дхысратә дзыҟамлеит,
усҟангьы ӷәыӷра ыҟамызт: акы, иџьаԥҳаны маҷхахьан (уи
аҭыԥаҿ инеиаанӡа амҩан аӷа игәыԥқәа ҩба ндырҵәахьан); ҩба,
иҩызцәа рҟынтә акы дақәӷәыӷуазар акәхарын.
Ари ашьҭахь аӷацәа аҩны ианыҩнашыла, амина ԥжәан,
даҽа ԥыҭҩкгьы уаҟа иҭахеит.
Иртҟәаз Аҟәа иахьнаргаз, иҟалаз шыҟалаз анырҳәа,
изарҳәаз аинрал адҵа ҟаиҵеит, иахьышәтҟәаз иганы ишәшьы
ҳәа. Ирыманы ишнеиуаз, аишьцәа Ешаа дырхынҳәит, егьырҭ
аԥшьҩык рыманы ицеит. Аишьцәа раб иҿихзаап, уи ашьҭахь
ауп рхаҭа иҟалаз анеилыркааз.
Ахақәиҭра анроу Гәдоуҭаҟа ииасын, Гәымсҭатәи афронт
ахь еибашьра ицеит, уаҟа дҭахеит аиҳабы.
Ари аҩыза атрагедиа ҟалеит аҵыхәтәан. Ус шакәугьы,
иҟалаз иахьагьы сгәы иханаҵом. Абзик лассы-лассы сыбла
даахгылоит: зны, ишьа неиҿықәхәмарны, дыԥхашьа-ԥхаҵо,
аха даҽазных ддауаԥшьха, иавтомат нҭарс икны, «Шәнеибац,
шәнеибац, аԥсуаа рыҷкәынцәа!» ҳәа ааԥхьара аныҟарҵа,
алым агәы иманы, Аԥсадгьыл ахьчара данцозтәи асахьа. Уи
исахьа, усҟан ада ишысымбацызгьы, схы-сгәаҿы ҩашьарада,
ԥсахрада иаанхеит мшаҽны еиԥш наунагӡа.
Усҟан Абзагә Гәыргәлиа ҩажәи хәба шықәса ихыҵуан.
Америка Апрезидент иҿы инеит хҩык ахацәа. Дразҵааит
милаҭла шәызусҭада, насгьы шәабанӡатәиқәоу ҳәа.
– Сара сқырҭуоуп, Қырҭтәылантә сааит, – иҳәеит руаӡәы.
Апрезидент дахәыц-хәыцын:
– Ус еиԥш тәыла сыздыруам, уара уабанӡатәиу? – ихы
наиқәикит инаҩс итәаз.
– Сара сермануп, Ермантәлантә сааит, – иҳәеит уи.
Апрезидент еиҭах даахәыц-хәыцын:
– Ус еиԥш иҟоугьы тәыла сыздыруам. Уара? – иажәа
ркьаҿӡаны ахԥатәи иахь илаԥш наирхеит Апрезидент.
Исзымдыруа ауаа рзы амцхә аамҭа зызгарызеи игәахәны.
– Сара саԥсуоуп, Ешыратәуп, – иҳәеит уи ауаҩ.
– Ешыра уҳәама! – иааџьеишьеит Апрезидент. – Ҩадахьтәи акәу, Ладахьтәи акәу?..
Ари лафуп, Аԥсны Аџьынџьтәылатә еибашьра аламҭала
алафҳәацәа идырҿиаз ҳәамҭоуп. Усҟан уи иаҳҳәон, еиҭаҳҳәон
лафк аҳасабала, изаҳауазгьы изҳәозгьы ҳаибарччон. Аха уи
алаф афеномен аӡәгьы ҳазхәыцӡомызт: згәы иаанагодаз уи
ареалтә ҵакы аиураны ишыҟаз, Ешыра ахьӡ аибашьра
ахыԥша адунеи иахнарҵәараны ишыҟаз! Иахьа арҭқәа
ҳанрызхәыцуа, аӡәы ихы иааҭашәаны баша лафны имҳәазар
ҟалап ҳәа агәаанагара ҳмоурц залшом.
Аибашьрақәеи урҭ ирхылҿиаауа арыцҳарақәеи ҳаиҳа
зымчу заа Ауаҩы игәиҽанырҵозар акәхап…
Адунеитәи аҭоурых ашыш еиԥш еилыршьуп аибашьрақәеи
ақәеибахрақәеи рыла. Абнауааи нас урҭ ирышьҭанеиуаз
ахылҵшьҭра гәыԥқәеи инадыркны ауаа алабеи ахаҳәмҿыхәи
кны иааиҿагылеит. Еибашьуан аԥсҭазаараз! Ииааиз –
даиааит, уи иакәын аԥсҭазаара змаз. Иаҵахаз… Иаҵахоз ма
дҭахон, ма дтәын. Атәы дтәуп, зинк иманы ҳәа дыҟаӡам. Убри
иахҟьон аибарԥсра.
Абас иалагеит адунеитәи ауаатәыҩса ирԥхашьагоу
рҭоурых.
Ицон ашәышықәсақәа, азқьышықәсақәа, амиллион
шықәсақәагьы, ауаа рдырреи рԥышәеи ирызҳауан. Урҭ
уажәшьҭа адгьыл иқәаарыхуа ианалагагьы ауаатәыҩса
рыԥсҭазаара ҿиауан ҩ-хырхарҭак рыла: аӡәы дынхаҩын,
даҽаӡәы дхырҵәаҩын. Убри иахҟьаны анхаҩ изнапык ала
ацәмаҭәа икын, егьи инапала абџьар икын. Абџьар закәыхзи
– алаба, нас аҟама, аҳәа аҵыхәтәан – ашәақь. Анхаҩ имыруга
ацәмаҭәа арҿиара аҵкыс уи иқәхра иазкыз абџьар арҿиаразы
ауаҩ ихшыҩ еиҳа аус аируан. Ус иҟоуп иахьагьы. Ишаабо
еиԥш «акәты ашьыга ашьаԥхыц иҵнахуеит». Аҵыхәтәан
анаука-техникатә прогресс иалҵшәаны Анхаҩы ирҭеит
атрактори акомбаини. Урҭ иреиҳау егьырзыҟамҵеит. Аарҩара
ҟалар, миллион шықәса уажә аԥхьа еиԥш, дымчыдаха ажәҩан
даҵаԥшуа дтәоуп Анхаҩы. Аӡысаамҭа аҽарцәгьаргьы – ус.
Арахь уԥшыр, анхаҩгьы дыхзырҵәаша адунеи ықәызблааша
абџьар ҟарҵеит, аха уи маҷыршьоит «еиӷьу» аҟаҵара иаҿуп.
Абас армаӷьырма иҿиеит ауаҩ ихшыҩ иаӡбыз анаука-техникатә прогресс.
Иахьа аибашьра дуҵәҟьа рзыгәаӷьуам, аӡәи-аӡәи еицәшәоит, аха ршьа иалоу ашҳам рдақәа ирҭаланы ргәы
ҿнакаауеит, ирҭахуп ауаа реибарфара, рықәеибахра,
рхырҵәара – уи дара рзы бџьар ԥышәагоуп, хәҳахәҭроуп,
крырҳагоуп, қьафуроуп. Ажәларқәа рықәеибахра – ланарԥшыроуп дара рзы. Абасала ауаҩы игыгшәыгра ацивилизациахь
еволиуциак азыҟамҵаӡакәа азқьышықәсақәа иргәылсны
иаауеит – адуӡӡақәа шәаны ианзымеибашьлак, ассақәа
еибадырфоит. Нас уԥшыхыр, урҭ рҵыхәакцәа «ргәылшьап
лаӷырӡқәа» нарықәҭәо ихьадыршшахуеит.
ҳәа ахырқьиага ажәа «гәырԥшаагақәа» рыхҳәаауа.
Абас, инеилацәҟәы-аалацәҟәны ҽыргаӡа ҟаҵашәа, адунеи
аҳәынҭқарра дуӡӡақәа ақәыршаҳаҭны Аԥсны иақәлеит 70
шықәсқәа колониас измаз ақырҭуа мпыҵахалаҩцәа, рымчра
араҟа наунагӡа идырӷәӷәарц. Ари чарҳәаран.
Абасала, Аԥсни аԥсуааи рзы ачарҳәареи аполитикатә
каҳԥреи анымҩаԥыргоз аамҭазы, ҳажәлар агәҽанызаара
роухьан. 1989 шықәсазы иҟалаз аидыслара ҳажәлар
«ирхадыршҭхьаз» 1937-тәи ашықәс ргәаланаршәеит. Уигьы
акәым 1941 шықәсазы Аџьынџьтәылатә еибашьра Дуӡӡа
ианалага дара ртәқәа хьчан, ҳара ҳтәқәа изыхәҭазгьы
изыхәҭамызгьы зегь еидыҳәҳәалан афронт ахь ишаҿарыжьуазгьы ргәалашәеит. Абасала усҟан ҳажәлар рыбӷашшара
ԥҵәаны, нас руаажәлар ааганы иҳаларыжьуа иалагеит,
ҳбызшәагьы ҳаргьы ҳархәаҽырц. Убасҟан ауп аԥсуа
школқәагьы анадыркыз. Абарҭ зегь ҿыц иргәаладыршәеит.
Уажәы еиҭах ҳдырҭаслымырц бџьарла еиқәных ианааи,
ҵыхәаԥҵәала ақырҭқәеи аԥсуааи ахҟа зыбжьоу еиӷацәаны
иааиҿагылеит. Уажәраанӡагьы ус иҟан, аха акоммунист
идеологцәа аешьареи аиҩызареи рыла еиқәдыршшон еснагь,
насгьы усҵәҟьа бџьаршьҭыхла аиҿагылараҿынӡа инаргомызт.
Арахь уԥшыхыр иҳабжьалаз ҳаимакгьы инагӡаны ирыӡбауамызт.
Абас иҟан аибашьра алагамҭазтәи ақырҭқәеи аԥсуааи
ҳаизыҟазаашьа.
Ус еиԥш ҟалоит абзиаҿгьы ацәгьаҿгьы, аха уажә зыӡбахә
сымоу илахьеиқәҵагоу ҭоурыхуп. 1917 шықәсазы гәнаҳарыла
еиҵаҟәаҟәаз урыстәылатәи аимпериа еилаҳаит. Уи иабзоураны ахақәиҭра зоуз ақырҭқәа, аимгеимцара рхы иархәаны,
Аԥсны рҽахадырԥеит. Даргьы ҳаргьы ҳколониан, ари гәаҭаны
шәаргьы шәыжәларуп, ҳаргьы ҳажәларуп, уажәы ахақәиҭра
ҳауит, ҳаигәылара пату ақәҵаны, шәааи ҭынч ҳанхап-ҳанҵып
рҳәар акәымзи. Уи зҳәауа аҟәыш иоуп. Ақырҭуа жәлар гаӡаны
акәӡам, аха «ҳара – ҳара ҳауп, егьырҭ зусҭада!» ҳәа иҟаз
агаӡақәа анырхагыла, ажәлар мҩахҟьеит.
Ус ҟалеит Қырҭтәыла аменшивикцәа рхаан. Усҟан ҳажәлар
рҵеицәа хьӡырҳәагақәа ааԥхьара ҟарҵеит: «Шәнеибац,
шәнеибац, аԥсуаа рыҷкәынцәа!» ҳәа. Ршьапы иқәгылеит
бџьар зкуаны иҟаз зегьы.
Уи аҩыза ахҭыс ҟалеит уажәгьы: ҵҭшықәса рышьҭахь
СССР зыхьӡыз урыстәлатәи аимпериа анхыбгала, еиҭах
ҳгәылацәа ҳажәлеит, 70 шықәса рыла иҟәышыз политикк
дзырхамгылеит ақырҭуа жәлар. Ара иааганы индырхахьаз
ҳчеиџьыка иааӡахьазгьы ҳҿадыргылеит. Аха «ҳчеиџьыка
длаӷрагыланы акькьыҳәа дшәышәуа дымцацызт аӡәгьы!».
Уажәгьы ус иҟалеит: афырҭын ларҵан – аԥшатлакә аадрыхит!.
Аӷа уи иҽазыҟаиҵон, аха ажәлар гәыӷуан, усҵәҟьа иҟалоит
ҳәа иҟамызт. Уи аҽны бџьармцала аӷа иҿагыланы Аԥсадгьыл
ахьчара зԥеиԥшыз, уи ачарҳәара рыԥхыӡгьы иалашәомызт –
доус рхатә усқәа ирҿын.
Ари санҵамҭа афырхаҵа Џьофик Ҳашыг иакәзар, усҟан
уи Аҽгәаратәи ақыҭанхамҩатә техникум далганы, ихылԥа
аҵыс ҭаҳәуа, иқыҭахь дхынҳәын, аколнхараҿы економистк
иаҳасабала аусура далагеит. Уи ҟалеит 1992 шықәсазы август
12 рзы. Аполитикатә ҭагылазаашьа шуашәшәыраз ибон
Џьофик, аха усҟан иабеидыруаз ҩы-мыш рышьҭахь аибашьра
ишалагоз!
Ауаҩы данқәыԥшу азанааҭ алхра ицәуадаҩуп, иҭаацәа
ианидыргало ыҟоуп, иҩызцәагьы рнырра аниԥырхагахо
ҟалалоит. Аха Џьофик анахьгьы арахьгьы ԥырхага имоукәа
ақыҭанхамҩа аекономика азанааҭ игәы иаҭахны иалихит.
Усҟан ԥыхьатәи асовет тәыла зегьы аҿы еиԥш, араҟагьы
аекономикатә хақәиҭра аус ауа иалагахьан. Уи усҟан иқыҭа
Хәаԥ дызлацхрааша азҵаарақәа иакымкәа иҩбамкәа
рцәыргареи рыӡбареи гәҭакыс иман, аха иаалырҟаны иҟалаз
аибашьра урҭқәа зегьы еиԥнарҟьеит, ус шакәызгьы, аибашьра
еилгаанӡа урҭ гәыҵхас ишимаз иман. Ушьҭаншәа сырзыхынҳәуеит уи игәыҵхақәа. Уажә аибашьрахь ауп ихы ахьхаз –
Гәдоуҭаҟа. Уахь дцеит иаб Лиовагьы. Уахь рхы хан абџьар
акра зылшоз ахацәа зегьы. Қыҭа-қыҭала аизара иаҿын,
Хәаԥаа зегь рҽеидкыланы иҟан. Асиақәа ҟарҵон, еилкаатәын
арратә занааҭқәас ирымаз, нас урҭ рыла абаталионқәа
еиҿыркаауан. Абри аамҭазы, аби аԥеи аимак роуит: аҩны аӡәы
дынхароуп, аха уи зықәшәода? Иашьцәа аиҳабацәа ҩыџьа
Урыстәылаҟа иҟоуп, раара иазԥшуп.
– Сара артиллерист изанааҭ сымоуп, уара арахә
урҳақьмуп, ус анакәха сара еиҳа саҭахуп! – иҳәеит Џьофик
иаахҵәаны.
– Иабаҟоу уартиллериа?! – дгәаан иаҽԥниҳәеит аб.
– Иахьа иҟам, аха уаҵәы иҟалоит! – иҳәеит аԥа. –
Ҳаԥсадгьыл ҳахьчоит ҳәа ҳангыла, артиллериагьы ҳауроуп,
уи амаҵгьы аауроуп. Сара ҩы-шықәса убри аҵара саҿын!
Урҭ реимак Мирод Гәажәбагьы даднагалазаап. Уигьы иԥа
Хәажәарԥыси иареи убри аҩыза аимак рымазаарын, аха уи
аб итәы иаиргеит. Араҟа аби аԥеи реимак даназыӡырҩы,
Мирод агәра игеит Џьофик дышиашаз.
Усҟанҵәҟьа, Џьофик сартиллериступ, сара араҟа еиҳа
саҭахуп ҳәа иаб агәра анииргоз, аԥсуа артиллериа ахаҭа
мгәарҭа иҟоу асаби иеиԥш, имиӡацызт, аха «аира» амзаҿҳәара ааины иҟан. Уи ҟалеит Гагра аӷа данықәырца ашьҭахь.
Мышқәак аабжьысхьан еиԥш, ҽнак Џьофик дкылхха
даакылҟьеит аҩны, – игәалаиршәоит иаб. – Артиллериа
ҳамаӡам, аха иҳауеит сымҳәази: хә-бзарбзанк ҳамоуп! –
иҳәеит иара дгәырӷьаҵәа, хаҭала ҳамҭас ирҭазшәа. – Уажә
урҭ ирыгу-ирыбзоу ҟаҵаны иахьаҭаху аҭыԥ рзалхны иқәҳаргылароуп.
Ус акәын ишыҟазгьы: урҭ трофеин, аха ҳаибашьцәа хаҭала
ирырҭаз ҳамҭак ирзаҩызан. Убарҭ роуп «агара игарҵыз»
ҳаруаа рҭаацәараҿы артиллериа «иины» ашьапы ақәгылара
ишалагаз.
«Артиллериа – бог воҟны!»
Ус еиԥш ахәшьара арҭахьеит аҭоурых аҿы. Аибашьраҿы
артиллериа иацназго маҷуп. Уи идыруан Џьофик убри азоуп
ҳамҭак еиԥш дзеигәырӷьазгьы.
Џьофик Асовет ар рҿы даныҟаз иаб изиҩыз салам шәҟәык
аҿы ҳаԥхьоит:
«Сара артиллериаҿы сыҟоуп, «Самоходнаиа гаубица – 2»
«СЗ» ҳәа иҟоуп, убри акомандирцәа ахьазыҟарҵо сыҟоуп.
Агаубица атанк еиԥшуп, сара раԥхьа танкыз џьысшьеит. Уи
аппаратура иҭагылоу алоуп ушхысуа, ишеиҵоуҵо. Ажәакала,
аппаратура зегь унарбоит: уахьхысуа, шаҟа бжьоу. Уа
ушҭатәоу умаҵ ауруеит. Убарҭқәа роуп иаҳдырҵо. Даара
игәыфагоуп, аха аматематика бзиа избон, убри ауп уажә
исыхәо. Насгьы иара ҵатәуп, мап анакәха, ҩы-шықәса –
исцәыӡыз шықәсқәахоит».
Арԥыс арра дцаны ҩба-хԥа шықәса рыла арра занааҭ
иҵоит, убри алагьы иуалԥшьа нагӡаны аҩныҟа дхынҳәуеит
ԥхьатәара. Уи уажәшьҭа «шәыт» анырҳәалак иԥсадгьыл
ахьчара дазхианы аӡәы ҳәа днагылоит. Аха иҟан уи ауалԥшьа
уалбагас изыԥхьаӡозгьы. «Иабаҳҭаху» рҳәон. Уи ҟазҵаз
аамҭоуп:40–џҭ шықәса инеиԥынкыланы ҭынч ауаа ргәы
каршәны инхоз-инҵуаз згәы иаанагодаз, знымзар-зны абџьар
кны Ҳаԥсадгьыл Аԥсны ахьчара ҳақәшәоит ҳәа. Џьофикгьы
уи аҩыза иԥхыӡгьы иаламшәацызт, аха иара иҳәатәхаҵареи
иҟәыбҷареи ирыбзоураны идырҵоз ламысла инҭырҷҷааны
иҵеит. Абзиа ҟауҵар иаауԥылозаап, аа, уажәы игәы иҭамкәа,
ихы иҭамкәа иахьааиԥылаз! Иԥылеит, аха ианбеиԥыла –
иԥсадгьыл ахьчара анаҭахыз аамҭазыҵәҟьа!
Аибашьҩы Вадим Ҭаниа игәалаиршәоит:
– Гагрантә Гәдоуҭаҟа иааргаз хә-бзарбзанк ирыгыз-ирыбзаз ҟаҵаны еиқәдыршәеит. Уажәшьҭа урҭ Ешыра иганы
иқәыргылатәуп. Уи азы иаҭахуп арратә занааҭ артиллериа
адырра. Цәашьыркыла ирышьҭалеит, урҭ рыԥшаара. Абасала
кьоушәоуқәак еидыркылоит. Араҟа дыҟан артиллериа атәы
здыруаз Лаврент Гыцба. Уи зарԥысра иҭысхьаз хаҵан, инапы
ианырҵеит абатареиа аиҿкаара. Абатареиа ф-бзарбзанк
рыла ишьақәгылоуп. Бзарбзанк фҩык амаҵ руеит. Лаврент
Гыцба дааин, абри абзарбзан шәнапы иануп иҳәан, аӡәаӡәала
ҳахьӡқәа иҳәеит: Асҭамыр Ҭарба, Саша Жьиба, Мушьнии
Вадими Ҭаниаа, 18 шықәса зхыҵуаз Уфантә урыс ҷкәынакгьы.
Командирс дшәымоуп (командир расчета) Џьофик Ҳашыг,
иҳәеит. Сара иааџьасшьеит: дыԥхашьа-ԥхаҵо ҳаԥхьа дгылоуп
арԥыс хәыҷык. Ашьҭахь ауп ианеилыскааз абзарбзан атәы
здыруаз аӡә шиакәыз. Егьырҭ зегьы ус аибашьра ҳаиднагалеит аҟароуп. Уажәшьҭа аус нап арктәуп.
– Ахсаала ҳҭахуп, дальномер ҳҭахуп, аланарԥшыга ҳҭахуп,
– инеиқәиԥхьаӡеит Џьофик иара уаҵәҟьа. Усҟан урҭқәа
абаадыруаз. Нас хәыҷы-хәыҷла ҳаргьы азанааҭ зыҟаҵара
змоу рҿынӡа иаҳирҵеит, аха ишԥаҳирҵа – аԥсуаҵас, иара ҳара
даҳцәыԥхашьо, ҳара иара ҳаицәыԥхашьо. Иуцәыԥхашьаз
уицәыԥхашьа рымҳәои! – иажәа хиркәшеит Вадим.
Џьофик, быжьҩык ауаа иҭаны, аԥшыхәцәа ркомандирс
дҟарҵеит. Уи даара иҭакԥхықәра дуун: аӷа иҳәааҿы инеины
иԥшыхәтәын, нас акәын рышьҭахь игылаз абзарбзанхысцәа
андырхысуаз.
Араҟа Џьофик днеиаанӡа аус руан Гәынба Алики Кәыҵниа
Ҭемыри. Урҭ раԥхьатәиқәа ракәын, ирылшазгьы рацәоуп.
Аибашьра иациз ҳартиллериа иазымҳауази, уи иабзоураны
урҭ раԥхьатәиқәа иахьеиҳаз аус ахь ианиаргоуп Џьофик
рхаҭыԥан даныҟарҵаз.
Март мзазы ажәылара иҟаз ашьҭахь артиллериаҿы
аиҭакрақәа нап дыркын. Атәылахьчара аминистрра аштаб
аҟынтә иааины русушьа гәарҭон. Усҟан Џьофик иусушьа
ахәшьара бзиа арҭеит. Убри ашьҭахь абатареиа акомандир
Ҭемыр Кәыҵниа агаубица абатареиахь диаргеит. Убасҟан уи
ихаҭыԥан еицҿакны Џьофик абатареиа командирс иӡбахә
рҳәеит.
– Џьофик, иаахҵәаны, мап икит, – игәалаиршәоит Вадик
Ҭаниа. – Илымшоны акәмызт, аибашьра аамҭазы арра
леишәа ӷәӷәазароуп. Уи ҟазҵо акомандир иоуп, арахь
акомандир аԥсуаҵас аиҳабацәа даҳцәыԥхашьоит. Уарччартә
иҟоуп, аха Џьофик иҟазшьа ус иҟан, ус дааӡан. Насгьы аҩны
аҭаацәа ду дреиҵбын: ианду, иан, иаб, иаҳәшьцәа ҩыџьа,
иашьцәа ҩыџьа. Ажә аацатәума, аҳәыс нацатәума, ани-ари
аҩнус аҿы «аа, Џьофик!» рҳәон, иаргьы ахьышәтҳәа
иҿынеихон. Ажәакала, зегьы «командирцәан» иара «дсалдаҭын». Ус иҟоуп аҭаацәа рҿы. Аҭаацәа рҿы ианакәы-заалак
иреиҵбӡоу зегь бзиа дырбоит, еиҳараӡак Џьофик иеиԥш
ҳәатәхаҵаҩык, ҟәыбҷак иакәзар… Араҟагьы ус акәын ишыҟаз:
Џьофик ҳаҭыр змоу салдаҭын! Иара убас ауп аҭаацәа рҿы
ахәыҷқәа иреиҳабу акомандир иҟазшьа шышьҭихуагьы. Абас
ауп ауаҩы иҟазшьа шышьақәгылоу.
Ажәакала, аҵыхәтәан Џьофик дазааргеит, иагьа умҳәан,
уи асовет ар рҿы авзвод акомандир ихаҭыԥуаҩыс дыҟан. Ус
анакәха, артиллериа адырра анаҩсгьы, акомандир имаҵура
аԥышәа иман. Комиссарс дҟарҵеит «аҭаацәа маҷ» иаарылҳәҳәо иҟаз Вадим Ҭаниа.
Аха араҟа имҳәакәа узавсуам ҳаибашьцәа ирыԥгылоз
ауадаҩрақәа рахьтә ҷыда ҟазшьак. Ар рҿы закәан хадас иҟоу
Аустав ауп. Уи алоуп излашьақәгылоу арратә леишәа:
акомандири асалдаҭи реизыҟазаашьа. Аустав «ӷәроуп»
асалдаҭ изы, уи зку акомандир иоуп. Уи ада ар зышьақәгылаӡом. Акомандир иҟаиҵо адҵа асалдаҭ изы изакәануп, уи
ииашоу, ииашаму ҳәа алацәажәарагьы азин имаӡам. Аха
араҟа иаадыруа ар реиҿкаара макьана иабаҟаз, ар реиҳа
анкьатәи «Кьаразаа» ракәын урҭ зеиԥшыз: зегьы раԥхьаӡагьы
иҟамызт ар рлеишәа зырӷәӷәоз, акомандир «аӷәра» изыркуаз
Аустав. Уажәы урҭ реизыҟазаашьа аԥсуаҵасла акәын ишыҟаз.
Ҳәоуеиқәымшәарак ҟаларгьы аԥсуаҵас акәын аҭыԥ ишықәырҵоз. Ҳәара аҭахума иҟан, афархь мца еиԥш, аԥырқьҳәа
иҵҟьоз арԥарцәагьы, иҷкәынцәамзи, рхы аԥша ҭан! Урҭ
рацәажәара еиҳагьы иуадаҩын, аха Џьофик аиҳабацәа
рацәажәара аҵкыс урҭ рыҟны еиҳа изымариан: имырхьааӡакәа, аӡәаӡәала «днарыхәлаҭәҳәаны» иара уа иааиқәиртәон,
еиҳараӡак қәрала иара изааигәаз, егьырҭ «ахбыџқәа» ракәзар
акомиссар Вадим инапы ианиҵон.
Усҟан аԥсуаа ҳар ашьақәгылара ианаҿыз аамҭаз акәын.
Аибашьцәа ирҳәон абри аҩыза ахҭыс џьашьахәы ҟалеит
ҳәа.
Ҽнак ахәыҟаҵаҩ дгәаан, иусура кажьны имаҭәахәқәа
реидкылара далагеит, аҩныҟа сцоит ҳәа. Иҟалап уи
дзыргәааз аус аҿы диашазар ма диашамзар! Ус акә, егьыс
акә – аибашьра ахаҭа иҭагылоуп, ар акрырҿаҵатәуп, ус еиԥш
ахьынцыцра иаҭыԥым араҟа. Зхы иаҭәазшьазгьы зегьы ирбо
ираҳауа иаарӷәӷәаны дахьырхәтәуп. Иахиҳәаазеи зегь
зхьыԥшу акомандир? Ииҳәарызеишь ҳәа зегьы Џьофик
изыԥшуан. Абатареиа акомандир акгьы ҟамлаӡазшәа
дааччан:
– Шықәсыбжак ламысла ҳамаҵ ууит, иҭабуп ҳәа уаҳҳәоит,
уца, мчыла аӡәгьы уааникылом, – иҳәеит иара.
Ари заҳаз зегьы иџьашьаны инеиҿаԥшы-ааиҿаԥшит, ус
еиԥш раҳап ҳәа ишыҟамыз удырратә. Иара ахәыҟаҵаҩгьы,
иаасыдыӷәӷәалар иргәыдысҵаша ҳәа «абзарбзан хкқәа»
иакымкәа-иҩбамкәа «икәа» иҭаҵаны имаз «изҭмырҟьакәа»
ихы икәаҽ даанхеит. Ус шакәызгьы ииҳәаз – ҳәан, длықәланы
аҩныҟа дцеит. Ар рхәы ҟазҵозгьы ҟалеит, аха аибашьра ахҭа
ианҭагылоу аамҭазы ас еиԥш агәаарақәа аӡәгьы ианажьтәым.
Акомандир агәзианра иааирԥшыз аӡәгьы игәамԥхеит, амала
аԥсуаҵас иаҳаҭыр баны иаҽԥнырымҳәеит акәымзар.
Зегь русқәа ирҿын, адҵа ироуа анагӡара иазхианы. Ҩымшҟа рышьҭахь, ахәылԥаз иԥшызар, рхәыҟаҵаҩ деидараԥсараха иҩызцәа рхәы даҵаланы даакылсит. Ари збаз зегьы
иџьаршьеит, рыгәгьы иахәеит, уажәраанӡатәи ргәалагьы
нархыԥсааит.
– Уи дшааиуаз здыруан сара, – иҳәеит пату иқәҵаны
днаскьазгаз акомандир дԥышәырччо. Уи ихынҳәра шыҟалазгьы ҭимҵааит. Аха иара ахәыҟаҵаҩ-бналаҩ имӡакәа иҳәеит,
аибашьра еилгазшәа, имаҭәа-иҩыҭәа иҽеидкыланы аҩны
даннеи, иаашьа лгәамԥхакәа, иҟалеи, уаазцеи ҳәа иԥшәма
даниазҵаа, имӡакәа зегьы иҳәазаап, аҵыхәтәан акомандир
иеиҳәазгьы нацҵаны. Ааит, сгәааит ҳәа, уҩызцәа рхәы
аҟаҵара мап ацәкны ушԥаауаз лҳәан, иқәнагоз иаҳәаны
иҩызцәа рхәы иҭаны даалышьҭзаап. Иара уаҩ қьиак
иакәхарын, урҭқәа зегьы акы мӡакәа иҩызцәа иреиҳәеит.
Аԥсҭазаараҿы иагьа ҟалоит, аха аибашьра ахҭаҿгьы
абжьааԥны иҟалало араҟагьы иҟаларц алшозаап! Иагьыҟалеит арратә леишәа иацәыхараз, аха аԥсуа иҟазшьа
зныԥшуаз ахҭыс…
Ҳар ианвари марти рзы иҟарҵаз ажәыларақәа, ишдыру
еиԥш, ирықәымҿиеит, аха усҟан урҭқәа зыхҟьаз аштаб
ахадаҿы инарҵаулан анализ ҟаҵаны, изхәҭаз алкаагьы
ҟарҵеит. Раԥхьа иргыланы Аҟәа агаразы ҳар ртактика
рԥсахит: хаха ажәылара шамуаз агәра анырга, ирӡбеит
шьхала иахыкәшаны ирыжәларц. Ари имариамыз усын:
аҭшәарақәа аӷа икхьан, аҳаракырақәа инапаҿы иҟан, аха
устәи ада даҽа мҩакы ыҟамызт Аҟәа агаразы. Аибашьра амца
иаршхьаз ҳаибашьцәа, аҽыџьбара еиԥш, нкылашьа рымамызт: урҭ уаха иахьыцәоугьы изеиԥхыӡуаз ҳаҳҭнықалақь Аҟәа
акәын. Аибашьцәа ракәым – ажәлар зегьы! Еиӷьуп иаҳҳәар:
Аԥсны иқәынхо ажәларқәа зегьы! Аҟәа иалцаз Аҟәа
иазгәышьуан. Аҟәа изалымҵыз – ҳаибашьцәа рнеира
иазгәышьуан. Ари аҩыза агәеибафара ахьыҟоу, аӡхыҵра
иаҩызоуп, нкылашьа рымаӡам…
Ҳнаԥыҩланы иаҳгәалаҳаршәап ҳаибашьцәа Шроматәи
ахырӷәӷәарҭа ԥжәаны иандәықәлоз. Афганисҭантәи аибашьра аԥышәа змаз Урстәылатәи афедерациа атәы-лахьчара
аминистр П. Грачев, аҭагылазаашьа зеиԥшраз аниарҳәа,
идырит уи иаҵыхәтәахозгьы. Убасҟан ҳаӷацәа рхада илымҳа
дынҭахәыҭ-хәыҭын (урҭ иаалырҟьаны дагьырнаҭхьан), ҩ-дивизк ар нашьҭны аибашьра ааныскылоит, шәагьеинсраалоит ҳәа иабжьигеит. Аха мап икит – усҟангьы уи дышгәыӷц
дгәыӷуан, «аӡхыҵра» сҽаԥыражьны ишԥасызнымкылари ҳәа.
Урҭ реицәажәара ҳаибашьцәа иабардыруаз, аибашьра
иалашҩкны, знык Аҟәа ҳазнеиндаз ҳәа ижәыланы инеиуан.
Ааигәа қырҭуа полковникк ишиҳәаз еиԥш, усҟан Александр
Македонски дгыланы дааиргьы урҭ изаанкыломызт. Аҵыхәтәан ҳаӷацәа рԥызагьы ибеит, агәрагьы игеит уи ус шакәыз.
Убасҟан Урыстәыла ашьапы иқәыргыланы аибашьра
ааникылан, аинышәарахь ихы ирхеит. Уи ус зыҟаиҵаз
ашьҭахьшәа иҳәеит. «Аҟәа арахәыц иахьынҳалан!»
– Иҟалеи, ҳзаанышәкылеи? – агәынамӡара рыман
иазҵааит, аҽыџьбара еиԥш, зхаԥыц аӷәырҿ ыҵгоз аибашьцәа.
– Аԥсуааи ақырҭқәеи ҳаишьцәоуп, гаӡарак ҳахьзар,
иҳарҽеип, ҳаинышәап, иҳәеит рҳәеит ҳаӷацәа рԥыза.
Ҳаибашьцәа ҿымҭӡакәа инеиҿаԥшы-ааиҿаԥшит.
– Ари иаанагои? – амца зҿықәтәаны иҟаз еибашьҩык
диазҵаазаап аҵыхәтәан.
– Аҟәа арахәыц иахьынҳалоуп, амарџьа, иԥышәымҵәан
ҳәа аҳәара ҟаиҵеит, – рҳәеит уи аҭакс.
Ҳаибашьцәа еиҭа инеиҿаԥшы-ааиҿаԥшит, рыблақәа
кәеицеиуа,
– Уи иаанагои? – дҵаахт еиҭа.
– Иаанагахуеи, абираҟ шкәакәа ҳхаргыланы зегьы Аҟәа
ҳаизап, ҳагьеинышәап рҳәеит.
– Уажәраанӡа иабаҟаз?! – рҳәеит дара иаарџьбараны. –
Аҟәа ҳнеиуеит ишақәнаго ала, ҳбираҟгьы ахаҳаргылоит, –
рҳәеит ҳаибашьцәа. Ҩы-мчыбжьа раҟара ҳаибашьцәа
«аӷәра» рҿакны иркын: аполитикцәа ашьа зыбжьоу ҩ-жәларык
еинҳраалоит ҳәа ибжьаҟазон, арахь рхаҭа ирбон уи
шеибажьараз. Уи ус шакәыз алашәгьы ибон, избанзар,
ҳаӷацәа рганахь ала уи убасҟак игаӡаран, улақәа хуҩаргьы
мбашьа ыҟамызт. Иаҳгәалаҳаршәап уи аамҭазтәи ахҭысқәа.
Аҟәа ақалақь аҿи Очамчыра ацентр аҿи амитингқәа
рымҩаԥгара иалагеит. Ирҳәозеи? Ирҳәо уи ауп: аԥсуааи ҳареи
еицынхашьа ҳамаӡам, урҭ ахьыҟоу иҟазааит, Аҟәаҟа иааир
ҟалом, рҳәеит.
Иаагылеижьҭеи убасҟан аҟара аиаша рымҳәацызт. Уи
ҳаргьы иаадыруан, уи азоуп абџьар зышьҭаҳхызгьы. «Избан
абџьар зышьҭышәхыз?!» зҳәало иргәалаҳаршәап урҭ
рмитингқәа!..
Ари ҳаибашьцәа ирчҳауа иҟазма, аанкылашьак рымаӡамкәа, аӡхыҵра еиԥш, «рдамбақәа» ԥжәаны идәықә-леит
ԥхьаҟа. Артиллеристцәа ззыԥшыз уи акәын ҳаибашьцәа
рԥынгылақәа еилаԥххаауа рымҩа ылырхуан. Уажәшьҭа
алашәгьы ибартә иҟан, ҩы-мчыбжьа уажәаԥхьа, аӷа игәы
ҭԥсаауа, «Аҟәа еиқәырхатәуп» ҳәа дыҳәҳәаны аибашьра
ааникылозҭгьы, уажәы арахәыц акәым, аӷба шаха иахьынҳалазаргьы еиқәырхашьа шамамыз. Убасҟан, ишьамхыша
арсны Грачов диҳәеит, иуҳәаз сақәшаҳаҭуп, ҩ-дивизк ракәым,
хԥагьы аашьҭны сеиқәырха ҳәа.
Афгантә еибашьра аветеран уи ԥсыхәа шамамыз
изымдыруа дыҟазма.
– Мап! – иҳәеит иара, дԥышәырччо. – Сыр зҭаз адәыӷба
наҟ Урыстәылаҟа ицахьеит! Ажәакала, урҭ еилибакааит:
анахьгьы арахьгьы доус ирзеиӷьыз аусқәа ракәын изҿыз –
излахәҳахәҭуаз Аԥсны акәын: аинрал Грачов иҭахын
ақырҭқәеи аԥсуааи еинрааланы, ипроблемагьы иӡбарц. Ари
абга шкәакәа изымдруа дыҟазма, аурсқәа рыӡбахә анраҳалак
рхәы-ржьы еилагылон. «Иреиӷьыз сминистрцәа (дырхаҳаԥхьаӡалап урҭ рахь Ҟарҟарашвилигьы) ҳмаҵурақәа
шьҭаҳҵоит уанақәшаҳаҭха ҳәа исҿагылеит, – ихы ирқьион
аҵыхәтәан рхада. – Нас сзақәшаҳаҭымхеит».
Иахьа ибазма уи ас еиԥш аҭагылазаашьақәа раан
ахҿыхшьа! Аха уи хырқьиаган. Ус акәым, даҽа мҩак ҳамаӡам,
аурысқәа рыда ҳаиқәзырхо даҽа мчык ыҟаӡам иҳәар,
ихамҵгылоз дарбан министрыз?! Иара дышиашоу агәра
игозар – иреиӷьу иминистрцәа рмаҵурақәа рышьҭаҵара
акәым, иминистрцәа ркабинет шеизаку иԥхьатәозаргьы ибла
ҟәысуамызт. Иблақәа ҳархымԥшылахьеи, иаамдыруеи урҭ
закәу! Аха урҭқәа зегьы, хыхь ишысҳәахьоу еиԥш, хырқьиаган.
Абас иҟан адунеи аҿы еицырдыруа аполитик илаԥшқәа
«аҭбаара».
Арҭ аибашьратә хҭысқәеи урҭ ирхылҿиааз аполитикеи
аҭоурыхҩҩцәа роуп иҭызҵаарц, ахәшьаргьы рызҭарц зыхәҭоу,
аха сара сзазааҭгылаз, абас еиԥш Аԥсны аҭоурых хҭыс ду
анымҩаԥысуаз, ҳажәлар рлахьынҵа аӡбараҿы раҳҭнықалақь
Аҟәа рнапаҿы аагара ус хаданы ианыҟаз, адунеи ахьынӡанаӡааӡо иҟаларызеишь ҳәа рлымҳақәагьы кыдҵаны,
рыблақәагьы ҭырхаха ианыԥшуаз аамҭазы, ҳочерк афырхаҵа
убри ахҭыс аӡәы ҳәа далагылан – ус ауп иахьа иҩызцәа
ишырҳәо. Ҵабыргуп, абџьар зкыз зегь аӡәы ҳәа иҟан, урҭ
хацәнмырха аӷа ижәлеит. Аха аӷа имчрақәа еилаԥыххааны
рымҩа ылхтәымзи, абраҟоуп Џьофик дналкааны аӡәы ҳәа
ихьӡ ахьырҳәазгьы.
Аԥшыхәҩцәа ркомандир иаҳасабала, Аҟәа ианажәла
инаркны Џьофик игәыԥ иманы афронт ахҭаҿы дыҟан.
Абатареиа акомандир иуалӡамызт уи аус анагӡара, аха
аҭакԥхықәра дуӡӡа рҿаԥхьа иқәгылаз гәаҭаны, артиллериа
акомандаҟаҵара ирӡбеит, азанааҭ зыҟаҵара бзиаӡа змаз
иаҳасабала, Џьофик ари аус инапы ианырҵарц. Ихаҭыԥан
абатареиа аусқәа рнапы ианҵан акомиссар Водим Ҭаниеи
авзвод акомандир Анзор Бигәааи.
– Џьофик адҵа иҟаиҵоз ала акәын ҳабзарбзанқәа шхысуаз,
– игәалаиршәоит Вадим Ҭаниа. – Уи убасҟак ирманшәалон,
аӷа иԥсырҭаҵәҟьа иақәшәартә еиԥш. Иҩызцәа Алик Лакобеи
Фридон Гобечиеи иаарылшаз еиҭаҳәашьа амаӡам. Мызкы
инеиҳаны уахгьы ҽынгьы уахь акәын иахьыҟаз, рациала акәын
ҳшеибадыруаз. Убасҟан, нахьхьи, хәык аҿы Џьофик дырхәит,
аха ахәра ӷәӷәамызт, «ичҳартә» иҟан аҟынтә иҿаҳәаны уа
иҽааникылт. Ус ҳашԥшыз ҳабзарбзанқәа рхысра еиԥҟьеит.
Уи ҟалеит сентиабр 24 рзы. Иҟалазгьы еилкаан, ажәлар
ықәҵны ицон, ажәлар–жәларуп, насгьы иқәҵны рыԥсадгьы ахь
ицон, ҳзырԥырхагахаран ҳаҟааз! Уажәы зегьы ҳагәқәа
хыҭхыҭуан аҟароуп, гәамҵ-хамҵра ыҟаӡамызт иахьа-уаҵәы
Аҟәа ҳнеиуан. Ақәҵра ишаҿызгьы аҿагылара шыҟац иҟан, аӷа
Аҟәа далҳцаанӡа.
Убри Аҟәа ахақәиҭтәразы иааирԥшыз ахаҵареи, илиршаз
аџьамыӷәеи, нас уи лҵшәас иаиуз ҳасабс иҟаҵаны,
алеитенант Ҳашыг Џьофик Лиова-иԥа Аԥсны Аҳәынҭқарра
Хада иусԥҟала ианашьан «Леон» иорден.
Абзарбзан «Д-44» акомандир Заур Шьалашьаа агазеҭ
«Республика Абхазиа» адаҟьаҿы иҩуеит:
Абас еиԥш ахы ҷыда наҭаны, сазааҭгыларц сҭахуп
абарҭқәа зегьы зхылҿиаауаз Џьофик иҟазшьа. Ауаҩы иҟазшьа
дызлиааз аҩнаҭеи икәша-мыкәша иҟоу ауааи рныррала
ишьақәгылоит, ашкол аныррагьы уахь иналаҵаны. Урҭ
рымацарагьы ракәӡам, иҟоуп ажәлар рдоуҳа аныррагьы. Уи
зқьышықәсала ишьақәгылоз, аибашьреи агәаҟреи рыла
иӡрыжәыз милаҭ ҟазшьоуп. Иахьа уи амилаҭ менталитет ҳәа
иашьҭоуп – ажәлар ргәаҭеи рхаҿреи аазырԥшуа амилаҭ
ҟазшьа. Убарҭ зегьы, аԥацха еихыԥхьарҭа икылԥхо амра
ашәахәа еиԥш, еизакны Џьофик иабацәеи урҭ рабацәеи
рыҩнаҭа иҩнаԥхон. Уи еицырдыруаз ҩнаҭан. Џьофик иабду
иаб Муса – ҭаацәара дуун: ԥшьҩык аԥацәеи ԥшьҩык аԥҳацәеи
иман. 1912 шықәсазы ҩбаны еихагылаз акәаскьа еихҳәаеиҵҳәа хыбс аҭанақьы ақәҵаны идыргылаз, усҟантәи аамҭазы
анхацәа ракәым ҭауади-аамсҭеи уи аҩыза ахыбра зызгыламыз ыҟан. Уи иахьагьы игылоуп, ахыб рыԥсахит, идырҿыцит
аҟароуп. Аԥсны ақырҭуа меншивикцәа рҽанахадырԥа, абџьар
кны ирҿагылаз «Кьаразаа» ирылан Џьофик иабду Гәыд
(Хакәыцә ҳәа иарҳәон) уи иашьеиҳаб Жагәа. Жагәа Ԥсырӡха
аибашьраан хаҵарыла дҭахеит. Дҭаацәарамызт, иҭынхаз
ахьӡ-аԥшеи аныхачаԥа иаҩызоу ипатреҭи роуп. Уи иахьагьы
азал аҿы ишашаӡа иқәгылоуп. Џьофик ибла анаахит инаркны
ибон зыԥсадгьыл зхы ақәызҵаз иабду иашьа исахьа. Гагра
ақырҭқәа анықәырцоз Жагәа ашәақь ахьикҵәҟьаз инапы ахы
ақәшәан, инапгьы хәит, ашәақь амҿгьы ԥыххаа ицеит. Уаантә
дышиашаз аҩны дааин инапгьы ҿаҳәаны, даҽа бџьаркгьы
аҩны имазаарын, иаашьҭыхны ихьаҵуаз ақырҭқәа рыр рымҩа
кны, ишьа иурц дцеит. Аҩызцәагьы ицзар акәхарын. Анхәала
ихыкәшаны Ԥсырӡха илбааны рымҩа ркит. Ԥсак ашьапы
иҽавакны Жагәа иџьаԥҳаны нҵәаанӡа деибашьуан, уаҟа
фырхаҵарылагьы дҭахеит.
Ари аҭоурых Џьофик ибзиаӡаны идыруан. Арҵага шәҟәқәа
ирныз акәым, аҩны иаҳауаз аҭоурых ҵабырг алоуп урҭқәа
шидыруаз. Ашкол аҿы иаҳауан хьыӡ змамыз, жәла змамыз,
милаҭла еилкаамыз аменшивикцәеи абольшевикцәеи
реибашьра. Урыстәылатәи аимпериа анхыбгала, уи рхы
иархәаны, ақырҭқәа Аԥсны рҽахадырԥеит. Уажәы аибашьра
аан ишыҟарҵаз еиԥш! Амаҭ ацәа аԥсахуеит, аха агәы
аԥсахӡом! Урҭқәа Џьофик ибзиаӡаны идыруан.
Абри аҩыза адоуҳаи адунеихәаԥшреи ахьыҟаз аҩнаҭа
иалиааз арԥысуп Џьофик. Урҭ иаалырҟьаны имаҳаӡеит,
урҭқәа зегьы ишьа-ида иалалартә уахгьы-ҽынгьы иибоз
иаҳауаз ракәын.
Урҭ ракәым иани иаби анҩыҵхахоз, рҩызцәа рҿы имхьысҳахандаз ҳәа рҭаацәа ашкол аҿы ианнарга, ахаан ирмаҳацыз
абызшәала ицәажәар акәхеит. Аҵара-дырра азакәан ус ауп
ишыҟоу: раԥхьаӡа ашкол ахь ушьаҿа анеихуго инаркны иуҵо
ажәа угәы ианыруа, иуҵо амаҭәар ухы-угәаҿы инеиуа уан
лбызшәала иуҵозароуп. Усҟан ауп аҵарагьы ануҵо, нас
убаҩхатәрагьы анцәыруго. Аха уажә урҭқәа зегь рымҩа кын.
«Алахшақәа шәара, ақырҭшәа шәҵа, убри ауп зинс ишәымоу!» – рҳәеит рҽыртапанчаны, рыстратегиатә мҩаду
ианыԥшыло, ҳара ҳагәхьаа зкыдаз. Убри иахҟьаны биԥарак
ҵара-дыррада рхы зқәыркуа рзымдыруа иаабжьахеит. Урҭ
рахьтә иҟан хымԥада абаҩхатәра змаз, заԥхьаҟа иҵарауаҩхараны иҟаз, ишәҟәыҩҩцәахараны, иагроно-мцәахараны,
инџьнырцәахараны иҟаз. Урҭқәа зегьы рымҩа ҿаҟәан. Убарҭ
зымҩа ҿаҟәаз иреиуаны рхы рыԥхьаӡон Џьофик иаб Лиовеи
иан Кәакәасқьыр-ԥҳа Светеи.
Ажәакала, ақырҭуа меншивикцәеи ҳареи иҳабжьалаз
аҭоурыхтә еиӷара адацқәа ҵаулан, зегь реҳа ишәарҭан уи
анаҩсантәи ахырхарҭа. Абарҭқәа зегьы ибзиаӡаны ибон,
иаҳауан, еиликаауан Џьофик хәыҷы ихы идыруа даныҟала
инаркны. Убарҭқәа ирыбзоуроуп аибашьра ианналага
адырҩаҽны инаркны аԥсуа хаҵак (усҟак иҳаракны ихы
шимԥхьаӡозгьы) иаҳасабала, аԥсадгьыл ахьчаҩцәа днеины
дзынарыдгылаз. Уи гәылагьы ԥсылагьы иалихыз мҩан, уи
анаҩс даҽа мҩак ыҟамызт иара изы. Ус иҟан, ус ихәыцуан
иабиԥара иаҵанакуаз аҿар зегьы.
Аибашьра ауаҩы игәы «цәымсанатәуеит», агыгшәыграҿынӡа даннанагогьы ҟалоит. Аха Џьофик иааџьоушьартә
дразын, дгәыԥшқан, уи иҟазшьа аибашьра гәаҟра иазымԥсахӡеит. Ари иҩызцәа зегь еицҿакны ирҳәоит иахьагьы. Зегьызегьы реиҳа иман аԥсуа ҟазшьа: ииҳәаз ҳәан, уи закәанын
иара изы. Ажәакала, Џьофик ҟазшьа бзиас иҟаз зегь иман,
акомандир иҟазшьада, еиҳараӡак аибашьра аамҭазтәи
акомандир. Уи дымҽыӷзароуп, дыџьбаразароуп. Урҭ зегь
аҭахуп, инапаҵаҟа иҟоу иххәыцырц азы. Џьофик уи «игха»
ханарҭәаауан арратә занааҭ бзиан иахьидыруаз, насгьы ихаҭа
дҿырԥшыганы рҿаԥхьа иқәгылаз азҵаара ахьынеигӡоз. Ус
шакәызгьы, иҩызцәа изларҳәо ала, ашәарҭа ахаҭа ианҭагылалак еиҳабы-еиҵбы ҳәа аӡә дымшаҭакәа ирџьбараны
адҵаҟаҵарагьы илшон. Уи аҩыза аҟазшьа шилазгьы
ааирԥшхьан.
Аибашьра ианналага инаркны абатареиа Шыцкәара акәын
иахьгылаз, уахынла гәыԥ-гәыԥла рыҽшаны анхацәа рыҩнқәа
рҿы акәын иахьыԥхьоз. Шыцкәараагьы, рыҷкәынцәа реиԥш
иԥхьаӡаны, даара ҳаҭырла иныҟәыргон ҳаԥсадгьыл ахьчаҩцәа. Шықәсык ала, урҭ убасҟак еизааигәахеит, иахьагьы
гәыблыла рыӡбахә анырымҳәо ыҟаӡам. Ус шакәугьы,
аибашьцәа зегь аӡәаӡәала Шыцкәараа иаургәалашәо, ус
иргәалашәо дреиуоуп Џьофик. Иахьагьы уи иӡбахә анырҳәо,
рыгәқәа хьухьууоуп дшыргәаладыршәо, убасҟак дрылаҵәаны
дыҟан.
Иаҳәшьа Гәында, арҵаҩы дылгәалалыршәоит:
“Џьофик сара фы-шықәса рыла дсеиҵбын – аҭаацәара
зегьы иҳаиҵбыз иакәын. Ҳара ҳзы уи еснагь дхәыҷын, ҳара
хәыҷҵас акәын ҳшизыҟаз, ҳашиацәажәоз. Аха ҩы-шықәса
асовет арра иҟазаара ашьҭахь, Џьофик еилкаашьеи
ихымҩаԥгашьеи рыла иареи ҳареи уажәраанӡатәи ҳаизыҟазаашьа аҽаԥсахит. Уажәшьҭа уи ҳара зегьы дҳаиҳабын. Ҳара
ҳакәым, ҳабгьы уск-ҳәыск, гәҭакык анимоу, иашьак дивагылазар дышиазҵаауаз еиԥш, абри абас сгәы иҭоуп, уара угәы
ишԥаанагои ҳәа диазҵаауан. Џьофикгьы, саб иҳәазар,
дазхәыцит, иӡбеит ҳәа «илақәа хҩаны» дақәшаҳаҭымхакәа,
цқьа дазхәыцны аҭак ҟаиҵон. Уи иҟаиҵоз аҭак ианыԥшуан,
шамахамзар, анхашәа-чашәаҿы ихатәы гәаанагара шимаз.
Ԥҟарак аҳасабала аби аԥеи ргәаанагарақәа шамахамзар
еиқәшәаӡомызт, аха ҳаб ихатә гәаанагара дахьынҳалан
икӡомызт. «Иҟасҵо ззыҟасҵо шәара шәзоуп, шәара ишышәҭаху бзиоуп», – иҳәон. Абасала Џьофик аҩны ҳзазҵаауаз
«ԥызаны» ҳихәаԥшуан. Сара дсыԥхеит қәрала исеиҵбыз, аха
доуҳала кыр исеиҳаз аиашьа.
Исгәалашәоит аибашьра анцоз ҽнак дыццакы-ццакуа аҩны
дааҿыххит – уи еснагь дыццакуан. Аҩны дмааижьҭеигьы
крааҵуан, данбааришь ҳәа ҳагәқәа хыҭхыҭуа ҳаизыԥшын. Ҳан
лгәы иааҵаххын инаиаҽԥнылҳәеит:
– Уабаҟоу уара, уӡӡеитеи?! – лҳәеит лара, иаара
ишаргәаҟуаз ирдыруа. – Уҩызцәагьы ус аума ишыҟоу, ма
урҭ зегь реиҳа ҟасҵоит ҳәа уаҿу?
Џьофик агәаара закәу издырӡомызт, аха уажә иан
иаҽԥнылҳәаз игәы иааҵаххит.
– Аиеи, зегь реиҳа сара иҟасҵар сҭахуп, – иҳәеит иара. –
Избан даҽаӡәы сара сеиҳа зыҟаиҵара?!
Ари иара иҟазшьаҵәҟьаз акәын: зегь реиҳа иара иҟаиҵар
иҭахын, убри азакәын иҩызцәа бзиа дзырбозгьы”.
Вадим Ҭаниа игәалаиршәоит:
“Џьофик знымзар-зны ҭынч дтәаны убомызт. Ус иҟоу изы
ирҳәоит: «Уи аҵәы дахоуп!» Ҵабыргыҵәҟьаны ус иҟаз иакәын
иара. Иус даҿын ихы-игәы – иԥсы уакәын иахьыҟаз, аибашьра
аус ада даҽа ԥсҭазаарак имаӡам угәахәрын. Аха нас
ԥсеивгарак анааиоулак, аибашьра ахҭа иҭагылоу акомандир
иакәӡамшәа, хәыҷҵас ампыл ҿырҟьаса иманы даақәлон.
Иуҭахы-иуҭахым уаргьы уалеигалон – уи иааџьоушьаратә
аспорт бзиа ибон. Ашьапылампыл, анапылампыл, урҭқәагьы
ракәым, ҭынч атәара шицәтәымызгьы, анард асра аума,
еиндаҭларак ахьыҟоу даара бзиа ибаны дыхәмаруан.
Иџьоушьаша, урҭ дыриааир – игәалаҟара даара ибзиахон.
Ажәакала, имаҷ-иду аиааира акәын дзызгәышьуаз. Уи зегьы
ирҭахуп, аха Џьофик дфанатикын, убри аиндаҭлара
хәыҷаҿгьы аиааира «ду» агара акәын ииҭахыз. Ус шакәызгьы
ахьӡ-аԥша дазгәышьуа, ахӡыргара иашьҭаз арԥысӡамызт».
Иаб Лиова игәалаиршәоит:
«Аишьцәа аӡәы аҩны дынхароуп – ус иҟан, ус ауп
ишахәҭоугьы. Традициала аҭаацәара иреиҵыбӡоу иоуп аҩны
иаанхо. Ари атрадициа идыруазу сыздыруам, аха, даныхәыҷыз инаркны анхара ихшыҩ азцон. Уи еиҳа иаабартә
иҟалеит даныхбыџха: нхаҩҵас аҽы бзиа ибон, бзиа ибон
арахә. Иашьцәагьы аҽқәа бзиа ирбон, архан ҽқәак рԥыхьашәар иахьахәлаанӡа ирықәтәан иҩуан. Џьофик иакәзар аҽы
инапала иааӡар иҭахын, аҽырыҩра иазыҟаиҵон. Аҩны иҟасҵоз
аргыларақәа даарак игәы рызҭамызт, иара иҭахын даҽакала
иргыларц. Убри азы Вадим Ҭаниагьы зны дааигахьан, нџьнырк
иаҳасабала диацәажәарц.
Арра дыҟаны данааи арендқәа рызҵаара цәырҵхьан, ачаи
ҳааигәара ибзианы иҟоуп, иҳадаҳкылар бзиан, аха ҳамч
ақәхом анысҳәа, ауаа аинтерес дуркыр, агәақьҳәа ихырхуеит
иҳәеит. Убас анхамҩа ус инарҭбааны дахәаԥшуан. Зны аҩны
ашәыр-ақәыр азҵаара цәырганы, араса ҟаҳҵар шысҭахыз
иасҳәеит, аха Џьофик игәамԥхеит, ахәырма ҟаҳҵар еиӷьуп
иҳәеит. Иҳәеит акәым, агәра сиргеит, ҳадгьыл ахәырма еиҳа
ишанаало, насгьы лыҵшәала еиҳа ишеиӷьу. Игәы нсырхарым
ҳәа акәым, агәра ансирга, ус егьыҟаҳҵеит».
Игәалаиршәоит Вадим Ҭаниа:
«Ешыра Аҩӡба Едик иҩны ҳаҟан. Ҽнак дсазҵааит ақьырмыт
шԥарӡуеи ҳәа. Аибашьра ахҭа ҳҭагылоуп, арахь ақьырмыт
шырӡуа атехнологиа еиликаар иҭахуп! Азныказы иааџьасшьеит, аха нас Џьофик зегьы интересс ишимаз, ус баша
дшазымҵааз саназхәыц:
– Узазҵааи? – изҵаара аҭак ацынхәрас схаҭа сиазҵааит.
– Аибашьра ашьҭахь ақьырмыт зауад сыргылар сҭахуп, –
иҳәеит Џьофик. – Анышә ауп иаҭаху, уи ара иҟоуп, ахә ҳшәом,
аԥса ҳшәом, уаҳа харџь аҭахны ҳәа иҟаӡам.
Ари ҳаицәажәара аԥхьа Заур Шьалашьааи Џьофики кыр
аицәажәарақәа рыман, аҵыхәтәан дақәшаҳаҭхеит аибашьра
ашьҭахь Аԥсуа университет аекономикатә факультет аҭалара.
Сара избон аекономика даара ихшыҩ шазцоз. Уажә
сиазҵаахт:
– Ақьырмыт зауад ургылар уҭахуп, арахь Заургьы ажәа
иуҭахьеит аекономикатә факультет ушҭало ала, – сҳәеит
сара. – Уигьы акәым, Хәаԥ аҩны унхаргьы уҭахуп. Урҭ зегьы
еилагӡашьас иумоузеи?
– Урҭ зегьы зысҭаху сқыҭазы ауп, – иҳәеит Џьофик. –
Ақьырмыт зауад аргылара уи лыҵшәала аус аурц, аекономикатә дырра аҭахуп. Урҭ зегьы аҩны сшыҟоу еиҿыскаауеит,
сқыҭагьы иасырхәоит, ауаагьы аусурҭа роуеит, – иҳәеит.
Иудыруеит, аҩны анхара бзиа рымоуп, аха Џьофик иҭахын
ргыларак хаз нап аиркырц, убри аҵыхәала игәы иҭаз ӡбаны
ишимаз сеиҳәахьан, нџьнырк иаҳасабала дсазҵаауан уи
шыргылатәыз.
Џьофик амаалықь иеиԥш акәын дшыцқьаз, гәыкала
дшыҟаз, даараӡа згәы былуаз арԥысын, ашьац ирҽуамызт
ҳәа ззырҳәоз дреиуан. Ҳанаатәалак иқыҭеи дызлыҵыз
иҭаацәеи рыӡбахә анимҳәоз ыҟамызт. Иҭаацәа – иан, иаб,
иашьцәа иаҳәшьцәа – бзиа ишԥеимбоз, аха ианду илеиӷьишьоз аӡә дыҟамызт. Иара изы уи дԥааимбар ԥҳәсын.
Џьофик аҭаҭын дахомызт, арыжәтә ижәуамызт. Аҩныҟа
ицалак арыжәтә анааҳамгалоз ыҟамызт, иааигон ихаҭагьы,
аха акы-ҩба ҵәыца еиҳаны ижәуамызт».
Иаб Лиова игәалаиршәоит:
«Инабжьаршә-аабжьаршәны ҳгәы ирҭынчырц даабыжьҟьалон. Ус акәын, агәҭынчра абаҟахыз, аха Џьофик
данаалак, еиҳараӡак иҩызцәақәак ицны ианаалак, агәахәара
ҳарҭон. Урҭ рҭагылазаашьа ахьамҭара рныԥшуа, ргәы каҳаны
ицәажәо знымзар-зны иҳамбеит, иаҳмаҳаит. Џьофик иҳагу-иҳабзоу еснагь илаԥш рхын. Иашьеиҳаб Џьамалгьы дицны
данаауаз ыҟан, аха уи деиҵбушәа акәын Џьофик дшизыӡырҩуаз. Аибашьра ианналагоз Џьамал Украина дыҟан, уа
аус иуан, нас ауп данааз. Дааит иԥсадгьыл ахьчараз.
Аибашьра ашьҭахь уахь дабацоз. Аҩны даанхеит.
Џьофик аиааира амш дазыԥшын, аҩны ҳусқәа-ҳҳәысқәа
зегьы аибашьра ашьҭахь акәын аплан ианарбаз. Ус еилгеит
аибашьрагьы, Џьофик иҩызцәагьы иаргьы руалԥшьа
нарыгӡеит, аӷа Аԥсны дықәырцеит, аибашьраҿы Аиааира
ргеит, аха еиҭах, уажәраанӡа еиԥш, даабжьысуан аҟароуп.
Сыԥшуп иахьа-уаҵәы дшаара данбаауа ҳәа. Аколнхараҿы
аусура дахьалагазгьы адырра сырҭеит иҭыԥ ахь дхынҳәааит
ҳәа.
– Мап, арахь саауа сыҟам, сҩызцәагьы стехникагьы
макьана исызныжьуам, – иҳәеит иаахҵәаны, аҩныҟа ихы
шхазгьы. Саргьы имакны егьсзымҳәеит.
Аибашьра ҟалаанӡа Џьофик сара сзы дхәыҷын, аха
ишысҳәахьоу еиԥш, нхаҩҵас ҳаицәажәо аҿынӡа дхәыцуан.
Аха, нас, аибашьра ианалага, мызқәак рышьҭахь, аиаша
уасҳәап, аԥышәа змоу уаҩ хатәрак иеиԥш акәын ҳҭагылазаашьеи ҳԥеиԥши ртәы дшалацәажәоз. Саргьы сҟазшьа
сыԥсахын, хәыҷҵас дшьаны акәымкәа, аԥышәа змоу
еибашьҩык иеиԥш акәын сышиацәажәоз.
Аибашьра ашьҭахь мызқәак рыла маҷк аҭышәынтәалара
акәын дыззыԥшыз, нас аҩныҟа дхынҳәуан, имаӡеит акәымзар”.
Аб даагәынқьын, ҳамҭакы дынкахәыцуа дтәан. Сара уаҳа
зҵаара исымҭаӡеит, аб – дабуп, зԥа дымԥсыц уԥа диумырҵәуан ҳәа ажәлар иззырҳәаз, диумрҵәуаҵәҟьан ҳәа акәӡам,
уи игәырҩеи игәаҵа иҭажьу ахьааи еилкаашьа рымаӡам ауп
иаанагоз уи ажәа. Сара уажәы Лиова сахьихәаԥшуаз,
ихәаԥшра акәым, игәаҵахь акәын «сылаԥш» ахьхаз.
Ҳаигәылацәоуп, ҳаишьцәоуп, ихәыҷра инаркны зегь рыла
издыруа роуп ари аҭаацәа, аха уажә еиҳа дыздыруазшәа
игәеисра иацеисуаз ихьааи игәырҩеи уажә еиҳа исныруа, схысгәы аҿынӡа днаганы сизыӡрҩуан ари ауаҩ.
Хыхь исҳәеит Лиова иабшьҭра зеиԥшраз, урҭ рҭаацәара
шаҟа иҭбааз. Ашьҭахь зегь лахьынҵак-лахьынҵак рыман.
Аԥсҭазаара мардуануп рҳәоит, шьоукы халоит, шьоукы
лбаауеит. Мамзаргьы зны ухалоит, зны улбаауеит. Ԥшьҩык
аишьцәа ахьыҟаз агәараҭаҿы Лиова заҵәык иоуп сабис ииз.
Уигьы агара дышгараз иаб диԥхеит. Уи ҟалеит 1936 шықәсазы
– аԥсҭазаара аныбааԥсӡаз, ҿыц еиҿыркааз аколнхарақәа
ажәлар џьамыӷәаны ианырзыҟаз аамҭазы.
Лиова иан Арзениа Уаҭҳаратәуп, лани лаби ыҟан, лашьцәа
ыҟан, лара дқәыԥшын, уажә акәын аԥсҭазаара данаалагылаз.
Лыԥшәма иқә-иҵас аныҟарҵа ашьҭахь, аԥсуаҵасла аилацәажәара рыман.
– Сара сыӡӷаб дахьаанагаз ашә аркны даҽа разҟык
лысҭоит ҳәа дсызгаӡом? – иҳәеит лаб Џьыџь-иԥа (Қардиа)
Ҭапагә. – Анцәа иишаз сабик агәараҭаҿы дыҟоуп, убри
длааӡааит, иара асаби дымшны агәараҭа дазгылааит.
Абду иныҳәаԥхьӡ доуҳахеит ари агәараҭазы!
Хыхь ишысҳәахьоу еиԥш, Лиовеи ааигәа зыԥсҭазаара
иалҵыз уи иԥшәма Света Кәакәасқьыр-ԥҳаи хәҩык ахшара
рхылҵит, иагьырааӡеит. Ус анакәха, аӡы ахьышьҭрахь
ихынҳәит, аԥсҭазаара еиҭа амардуан ихалеит. Аҭаацәа аӡӷаб
драаӡоит ҩнаҭак ныҟәылгарц, аҷкәын – ианаҭаххо рыԥсадгьыл
ихьчарц. Џьофик дқәыԥшын, аҭаацәара алалара дзахьмӡагәышьеит, аха хаҵаҵас иԥсадгьыл ихьчартә дыҟан,
иагьихьчеит.
Шәага-загас иамоузеи зҵеи дзыԥхаз ани аби ргәырҩа!
Лиова иҩызцәа шаҟаҩ ыҟада Аԥсны, ақырҭуа мпыҵахалаҩцәа
аԥсуа ҩнаҭақәа рҿы ахьааи агәырҩеи ахьнаргаз?!
«Иааит ақырҭқәа бџьарла ҳдырҭыслымырц, аха ҳарҿагылеит – иҟазма даҽа мҩак?» – абас еиԥш азҵаара раҳҭап
анхацәа, аусуцәа, аҵарауаа, аҳәынҭқарратә усзуҩцәа. Агәра
ганы сыҟоуп (уи аибашьра ахаҭа иаҳнарбеит), ҳажәлар
ахәыҷы-аду, аԥҳәыс-ахаҵа абас шырҳәоз: «Ҳажәлар
иршьамхнышгыларц абџьар кны данааи нахыс уи уажәшьҭа
дҳаӷан. Аӷа ӷаҵас иҿагылара ада уаҳа даҽа мҩак зыҟаломызт.
Аԥсуа даԥсуоуп, аӷа иҿаԥхьа ихы лаирҟәӡом». «Ҳаҷкәынцәа
ҭахеит ҳажәлар ирԥеиԥшыз атәреи ахьԥшреи ирцәыхьчаны,
ҳаԥхьаҟа абиԥарақәа злаҽхәаша аҭоурых дугьы ҳзынрыжьит.
Ҳара ҳзы уи иахьа игәынкылагоуп».
Арҭ ажәақәа аб иоуп изҳәаз. Иҳәеит игәы рӷәӷәаны, ихьаа
хҽыгас, аха ус ауп ишыҟоугьы.
Аҵыхәтәан ҩбаҟа ажәа сҳәар сҭахуп, хаҭала Џьофик
игәаларшәара иазкны.
Ҳаибашьцәа аӷа Аԥсны данықәырца ахымш рзы, сыԥшызар Џьофик ажыжәҳәа машьынала даакылҟьеит. Еснагь
ишыҟаиҵалац еиԥш, ҳгәашә данаавала дааҭгылан, амашьына
дааҭыҵит, иашьа Џьамалгьы дицын. Ҳаргьы аӡәы ихабар
аабозар ҳәа ҳагәқәа хыҭхыҭуа ҳаԥшын, ашыр-сырҳәа агәашә
ҳнадыххылеит. Ҳамҭактәи ҳаицәажәара ашьҭахь, ирҳәеит
сааҭк ашьҭахь ишыхынҳәуа. Саргьы Аҟәаҟа ацара сҽазкны
сыҟан, ирасҳәеит сыргарц.
Амҩа ҳақәуп, Гәдоуҭа ҳнеины Аҟәаҟа амҩа ҳананыла,
сыбла иабаз саршанхеит: амҩаду ҭырҭәаа машьына хкыс
иҟоу зегь еишьҭагыланы иаауеит ҵыхәаԥҵәарак рымаӡамкәа.
– Ари закәи, уара?! – избо џьашьаны сразҵааит.
Аишьцәа ааԥышәырччеит.
– Ҳанаауазгьы цәгьала ҳрылсноуп ҳшааз, – иҳәеит
Џьофик. – Араантә ацара еиҳагьы иуадаҩуп – аа, ишаауа
еивагыланы
– Аԥсны аиҳабыра азин ҟарҵеит хаха-хымш атрофеи
агара, – иҳәеит Џьамал.
– Аԥсны аимҵәароу?! – Џьофик ииҳәаз сзеилымкаазшәа,
иааҭысҵааит. – Мчыбжьык ҵуеит Аҟәа еимырҵәоижьҭеи!
– Адунеи аҿы иахьабалак ус иҟазаап, – иҳәеит Џьофик, –
аибашьра ашьҭахь аиааира згаз ар азин рырҭоит хаха-хымш… – иажәа намыгӡакәа дааҭгылеит.
– Ажәлар рмал аимҵәара?! – игәаӷьны изымҳәаз иажәа
инацысҵеит. – Аԥсуаа Аҟәа ҳақәҵхьан, уажә ақырҭқәа ықәҵит.
Ари ҳаӷацәа рҷан ауп, ари аԥсуаа инрыжьыз рмал ауп ҳәа
еилзыргода?!
– Еилзырго ҳәа аӡәрыҟоума, ҭәа збаз ҭәа иҳәҳәоит! –
дааччеит Џьамал.
Сара ҿымҭӡакәа иаҳԥылоз амашьынақәа сырзыԥшуан. Урҭ
амҩаду нҭырҭәааны еишьҭагылан ишаац иаауан, ҵыхәаԥҵәарак рымаӡамкәа.
– Наҟтәи аган шԥаҟоу? – схәыцра саалҵын сразҵааит, урҭ
иахьа Галынтә ишаауаз сазхәыцны.
– Уахьгьы ус ауми? – рҳәеит арԥарцәа.
Усҟанҵәҟьа сгәы иаанагон убри «хаха-хымш» ҳәа қьаад
ианым азакәан ала иҟаҵаз азин ианаамҭоу иаанкылахоит ҳәа.
Сара исгәалашәоит, 1945 шықәса маи мзазы Германиатә
ԥошьҭала амаҭәа-аҩҭәа анаарышьҭуаз. Ирҳәон усҟан,
ҵыхәаԥҵәарак рымаӡамкәа аешелонқәа Асовет Еидгылахь
амҩа иқәын ҳәа. Убасҟан ауп раԥхьа иансаҳаз убри «хаха-хымштәи» аимҵәаҩцәа рзакәан аӡбахә. Аха усҟан уи
закәанҵәҟьан, хаха-хымш рышьҭахь аҷан аимҵәара аанкылан.Уи аӷа иҷан аимҵәара акәын изызкыз. Араҟа уи азакәан
аус азымуит, ҳмал акәын еимырҵәозгьы, убри иахҟьаны
Гәымсҭа ацҳаҿы ҩыџьа еибашьит. «Аиааира аагеит, уаҳа
ишәҭахи?!» зҳәоз рацәаҩын. Хаха-хымш ианаму, нас хы-мыз
рзгьы ирызнымкылеит, хы-шықәса рҿгьы – зегь рыла ахы
иаужьхеит аимҵәара аус. Аха усҟан урҭқәа ус ишыҟалоз
абаздыруаз!
– Галгьы аимҵәара иаҿума? – иаалырҟьашәа сразҵааит
хәыҷҵас. Ҿыцны иубо лабҿабазаргьы агәра узымгошәа
уҟамлои. Абри еиԥш аиааира ду згаз ҳажәлар рыхьӡ-рыԥша
адунеи иахзырҵәоз абри аҩыза рхы ишԥақәнадырго ҳәа
схәыцуан усҟан сара.
– Аҷкәынцәа ааԥышәырччеит. Еилкаан уаҟагьы аусқәа
зеиԥшраз. Сара уажәы Аҟәаа реиҳагьы Галаа хьаас исыман,
излауаз ала урҭ рыгәшәа ҳәатәын, мап анакәха иҳадҳарҟьон.
Амҩа ҳахьықәыз абригьы рыхшыҩ азысышьҭит. Аишьцәа
ҳаҭырқәҵарала исзыӡырҩуан. Аҵыхәтәан Џьамал даацәажәан:
– Ҳашьаду, ари убо, – иҳәан, сышьҭахьҟа сынхьаирԥшит,
– убра лыгажәки ҭакәажәки ҳрықәшәеит, ирфо рымам, иржәуа
рымам, абри ашыла рзаазгоит, ҩбаҟа ԥуҭ ыҟоуп, ԥыҭк
ирызхап.
Ҳәара аҭахума, исаҳаз сгәы иахәеит, иагьрымасырҽхәеит.
Сара иџьасшьаз, аибашьра ауаҩы дармҽыӷуеит, иуаҩра
ицәнарӡуа аҿынӡа иламыс ланарҟәуеит. Уимоу, уажәраанӡа
акәтыҵәҟьа зымшьыцыз уажә ауаҩы акәты даҩимхуа аҿынӡа
игәы цәымсахоит. Аибашьра убасҟак ауаҩы иԥсихика
шьақәнарҟьоит, еиҳараӡак ақәыԥш. Усҟан, аибашьра
анеилгаҵәҟьа урҭқәа сыздыруамызт. Џьофик аибашьра
ҟалаанӡа дшызбахьаз еиԥш иҽимԥсахӡакәа дламыс мацараха, дыԥхашьаны убла дхымԥшыло акәын дшыҟаз.
Аибашьра, агәаҟра ихигаз мчыдан иламыс аҿаԥхьа. Уи
иҟазшьа налкааны иҩызцәагьы ирҳәоит. Сара сгәалашәараҿы
уи арԥыс ус ауп дшаанхаз.
Иуадаҩын амал азгәыҳәцәа раанкылара рҳәоит, избан,
иҟалазеи ҳәа уанразҵаалак. Уи хырқьиагоуп! Иуадаҩӡамзи
аӷа иаанкылареи наҟ иқәцареи? Хаха-хымштәи азакәан
иақәыршәаны акәымзаргьы, аанкылашьа аман. Иахьатәи
абиԥара Аԥсуара иацәыхарахеит, аха ажәлар уи ршьа иалоуп.
Аԥсуара еибаркны измоу ахьӡи-ахьымӡӷи роуп. Аибашьра
ашьҭахь ажәлар рхы зқәыркуа рзымдыруа ианыҟаз аамҭаз,
Аԥсны ахы-аҵыхәа аизарақәа мҩаԥганы ажәлар еидкылатәын,
амҩа иқәҵатәын, иргәаларшәатәын ахьӡи-ахьымӡӷи дамыӷаны
ишыҟалоз. Убри инаваргыланы Аԥсны амал излауаз ала
ихьчаны, ажәлар идырхәатәын. Абри аус аҿы аҳәынҭқарратә
органқәа, ар инадыркны, ршьапқәа иқәыргылатәын. Инарҭбаан аус арутәын ателехәаԥшра, аҳәынҭқарра анапхгареи
ажәлар рҿы ҳаҭыр змоу ауаа хатәрақәеи лассы-лассы ажәлар
рхы нарықәкны ирацәажәалар, иҽеим шҽеим иаартны
иҳәаны, аԥсуа ихьӡи-ихьымӡӷи рыхшыҩ азыршьҭлар,
апроблема ахаҭа ажәлар рхала ирыӡбуан. Ари аус аҿы
аккомунистцәа ирҿуҵааша рацәан. Абзиа бзиоуп – мап
зацәаҳкри? Абасала, аусқәа реиҿкаара ахаҭыԥан, ҭәа збаз
ҭәа иҳәҳәеит ҳәа шырҳәо еиԥш, ҵаҟа инаркны хыхьынӡа
Аԥсны амал аимҵәара иалагеит. Амала ҳәа ироуз хә-бжала
аҳәаанырцәҟьа идәықәызҵозгьы рацәаҩын. Урҭ рахьтә иҟан
астартегиатә ҵакы змаз аихалыхгьы. Иаагап аӡымҩангага
атруба, аихамҩа арельсқәа, аимадара ацәаҳәақәа, азауадқәеи афабрикақәеи рымаҭәахә уҳәа ирацәаны. Урҭ ҟазҵо
азауад ауҳамаху, иҳахәҳауазар, аҳәаанырцәынтәи иаагатәхоит, шә-мааҭк ҳәа иаҳҭизар, иахьа шә-нызқь ахҭынҵатәуп.
Даҽакала иаҳҳәозар, аҳазалхраҿ ишәатәу ашәахтә аҟара,
усҟан иаҳзаҭнымхӡеит, иара уигьы «аҭәа зыҳәҳәоз»
рџьыбақәа рахь ицеит.
Абас еиԥш аиҿымкаарақәа иҟаз ирыхҟьаны Аԥсны амал
еимҵәаны аӷәцәҳәы иқәдыртәеит, амал ишашьҭаз заҟаҩ
ҭахада! Атеррористцәеи амал еимҵәаҩцәеи шаҟаҩ рыбжьԥсаада! Урҭқәа зегьы аӷа ихы иаирхәон, ҳаԥсыҽра гәаҭаны
атеррористцәа ҳзааишьҭуан.
Ажәакала, зегьы ҳҽеибаҳҭазҭгьы урҭқәа ҟаломызт,
ауаажәларра рҿаԥхьагьы ирԥхашьагоу аҵмыҳәҳәарқәагьы
ҟалаӡомызт. Ус анакәха, Гал апроблемагьы абасҟак
аҽарӷыӷкӡомызт.
Убарҭқәа иахьа уаҵәы иҭышәынтәало џьышьа, иҭышәынтәалаанӡа ҳәа Гал руалԥшьа шынарыгӡоз атеррористцәа
иаарылашәан ишеибашьуаз фырхаҵарыла иҭахеит ҳаибашьцәа фырхацәа: Бесик Ҟолбаиа, Хьырбеи Базба, Баҭал
Харазиа, Џьофик Хашыг, Игор Камлиа.
Џьофик инышәынҭра иахагылоу абаҟаҿы исахьа илаҵакны
иануп аҩыра: «Саргьы аԥсҭазаара сҭахын, аха Аԥсадгьылгьы
хьчатәын». Ус акәын уи аԥсҭазаара дшахәаԥшуаз.
Зыӡбахә сымоу Џьамал ихьӡын, ихәыҷыхьӡ «Џьема» ҳәа
иаҳҳәон, дхәыҷын ҳара ҳзы, аха Аԥсны ашәарҭа ианҭагыла,
абџьар шикымзгьы, «Аԥсадгьыл шәыԥхьоит, шәгыл, ахьырԥар!» анырҳәа аҽныҵәҟьа инеиз дреиуан.
Џьамал Малиа Аԥсадгьыл ахьчаҩцәа дзеиԥшыз рацәаҩын,
дреиԥшын уи биографиала: абжьаратә школ даналга, асовет
арра маҵура дахысит, дхынҳәит иԥсадгьыл ахь, аус иуан,
дҭаацәарамызт.
Ҟазшьала Џьема дҭынчын, мыцхәы иҳәаӡомызт, дыҷкәына
ԥхашьаҩын, дааракгьы даартӡамызт. Дызхәыҷаҳшьозгьы убри
азакәын. Аха изааигәаны дыздыруаз, бзиа деицырбон, бзиа
дырбон иҩызцәа ихәыҷызгьы, идузгьы, бзиа дырбон аус
ахьиуазгьы. Даартӡамызт, ҵабыргуп, ус ҟазшьас иман. Дубап
аӡәы амҩан даауԥыларгьы, аџьармыкьаҿы, ма автобус аҿы
акәзаргьы, зегьы дырбоит-драҳауеит, маӡа имаӡам. Зегь рзы
даартуп. Уигьы ус иҟазшьоуп.
Џьема бзиа деицызбоз, игәы «амаӡа» здыруаз ракәын.
Ацәгьеи абзиеи рҿоуп ауаҩы дахьеицудыруа. Агәылара,
аҳаблаҿы маҵык утәума, цхыраарак ҟаҵатәума – Џьема уа
дыҟан, «дымнаԥшы-ааԥшӡакәа» иаҭахыз ҟаиҵон. Уи ауаа пату
ақәырҵоит, ахьӡи ахьымӡӷи рҿы аӷьеҩҳәа аҳабла иалагылоу
деицгәарҭоит. Уи «визиттә карточкоуп» дызлоу ауаа рҿы.
Аха уи амацараз акәӡамызт Џьема бзиа дзырбоз.
Аҳаблаҿы, еиҳараӡак аигәылацәа рҿы, шьоукы ргәы
еизынхар, агәыхьшәашәара рыбжьалар, Џьема хатә хьаак,
хатә гәырҩак еиԥш иԥхьаӡон. Уигьы акәым, урҭ рыбжьара
Џьема ибз хәшәын. Урҭ реиныршәараҿы ибз «ахәша
ықәҵаны» рацәажәара амацара акәмызт, ӡбаҩы ҟазак иеиԥш,
«уара абра уиашоуп, абра уиашаӡам, уаргьы иугу иубзоу
абри-абри ауп» ҳәа иаартны иреиҳәон. Иҳәон уи, аха
ишԥеиҳәоз?! Убри аимак гәыкала дшазнеиуаз иҟазшьагьы
ицәажәашьагьы ирныԥшуан. Убасҟан акәын уи «иҽанааиртуаз», абжьааԥны дхәыҷын, дыԥхашьаҩын, иуы
уашьуамызт, иҳәа уашьуамызт, дҭынчын.
Џьема еиҳагьы «иҽааиртит» аибашьра ианналага.
Раԥхьатәи амш инаркны иашьеиҳабы Ремзигьы иаргьы
еицын. Аибашьра закәыз, рҩызцәа реиԥш, урҭ рабацәа рыла
акәын ишырдыруаз: Раб Касгьы, уи иашьцәа Никторгьы
Симонгьы – Аџьынџьтәылатә еибашьра Дуӡӡа иалахәын.
Никтор дызхнымҳәӡеит, егьырҭ хынҳәит, аиааира ганы. Кас
аибашьраҿы ихигаз, дызлаԥшыз, аԥсадгьыл ахьчаҩцәа-фырхацәа ртәы аниҳәалоз Џьема хәыҷы егьараан, игәы
хыҭхыҭуа дтәаны дизыӡрҩуан. Башагьы дизымӡырҩуазаарын…
Ҳаӷацәа аибашьра, даҽакала иаҳҳәозар, «аихамҩа
аблокада азызуз» аԥсуа екстремистцәа рҭыԥ рықәҵара акәын,
хымш роуп ҿҳәарас иарҭаз, аӷа игәҭакы еиҵаҟьан. Ҳаргьы
раԥхьатәи амшқәа раан «имыргәагәацәакәа» Гагра инашьҭархх аӷа Аԥсны дықәаҳцоит ҳәа агәыӷра ҳаман, аха уигьы
мариамхеит. Зегь ирыцкны иҟалеит мцы-ҳарамла Аҟәа аӷа
инапаҿы иахьыҟалаз. Уи иахҟьаны Аԥсны еиҩшахеит,
еиҩшахеит ҳажәлар рымчқәа, астратегиатә инициативагьы
аӷа инапаҿы иҟалеит. Даҽакала иаҳҳәозар, ахырӷәӷәарҭақәа
зегьы ампыҵахалаҩ икын. Аӷа хәымга иқәцара мариамхеит,
уи азы аамҭа аҭаххеит.
– Џьема, уара аҩныҟа уца, аҩнгьы аӡәы дынхар ауми, сара
ара сыҟоуп, усцәымшәан, – Ремзи иашьа иабжьигеит
раԥхьатәи амшқәа рышьҭахь.
– Мап, – иҳәеит Џьема, иаахҵәаны. – Уара маҟаҿамҳәараа
ахәыҷқәа урылатәоуп, урҭ ныҟәгатәуп, аҩны-адәны уда
ԥсыхәас иҟоузеи, уца аҩныҟа, сара еиҳа схы сақәиҭуп,
усԥырхагамхан, уагьсцәымшәан.
Аишьцәа реимак уиала ихдмыркәшеит, аха Џьема ииҳәаз
ҳәан, уи азҵаараҿ уаҳа хьаҵра ҟаимҵеит.
– Раԥхьатәи амшқәа раан ишьара дықәҟьаны дыҟан, –
игәалаиршәоит Ремза, – аха иаартны егьиҳәомызт. Гәымсҭа
ахырӷәӷәарҭаҿы дыҟан. Ибозар акәхарын аӷа имчқәа
зеиԥшраз, иикыз абџьар закәыз, ҳара усгьы бџьарс иҳамахзи,
ашәарыцага шәақьқәа зкыз еиҳан, аибашьыга бџьар аасҭа.
Аха нас ҳаргьы еиуеиԥшым абџьар ҳԥыхьашәон, еиҳараӡак
атанкқәеи артиллериеи цәырҵуа ианалага, нас Џьема
игәалаҟара зынӡа аҽакхеит. Уажәшьҭа уи агәра ганы иҳәо
далагеит аиааира ҳара ишаҳго. Харакгьы имшьҭыкәа аӷа
Аԥсны дшықәаҳцо. Ари игәалаҟара еиҳагьы аҽарӷәӷәеит Гагра
аӷа данықәрыцҟьаа ашьҭахь.
Џьамал игәыла Ҷедиа Како игәалаиршәоит:
– Ҽнак, рыԥсааиҭакра ашьҭахь апозициахь изгон. Амҩан
Џьема сиазҵааит: «Угәалаҟара шԥаҟоу, умшәаӡои?» ҳәа.
Џьема дааччан:
– Ушәозар, аҩны утәаз, – иҳәеит иара. – Ишәо аибашьраҿ
иҟаиҵагәышьозеи! Иҟоуп аԥхашьаразы аибашьра ицогьы. Ус
инеиз ԥшьҩык рыҩныҟа иҳархынҳәит. Ирымаҳки, ауаа зегь
гәыла еиԥшым, аҩны иҟазар ирылшо еиҳа ирацәоуп:
аибашьра иҟоу иҭаацәа ирыцхраатәуп, афронт иацхраап.
Абзиа ҟазҵарц зҭаху ақыҭаҿгьы илшо рацәоуп, зегь
ҳхынҳәуеит ҳҳәаргьы уи ҟалашьа амаӡам. Сара зыгәра зго
аиааироуп, егьи лахьынҵоуп…
Џьамал далахәын ианвар хәба рзы Аҟәаҟа ажәылара
аныҟаз. Уи игәы иаланы иҳәон аибашьра ашыкьымҭазы
иаалырҟьаны ихьаҵырц адҵа ахьроуз. Уи даара дазгәышьуан
Аҟәа агара. Ҳажәлар рыгәҭыха акәын, уи зҭахымыз дарбаныз,
аха Џьамал иҭахын убри аҭоурыхтә хҭыс хаҭала далахәзар,
Аиааира бираҟ инапала изахамыргыларгьы, уи иблала ибар,
гәырӷьаҿҳәаша аҳасабала иабџьар ҭирҟьар… Иара дзаҵәымызт, ус еиԥш агәҭакы змаз рацәаҩын: иара иеиԥш
изахьымӡаз рацәаҩхагәышьеит, зыԥсы еиқәханы уаанӡа
изымнаӡазгьы маҷҩым, аха иааизакны аҵыхәтәан зегь
рыгәҭакы наӡеит: Аҟәагьы, Ԥсоугьы, Егргьы Аиааира Бираҟ
шәыршәыруа ирхадыргылеит ҳаибашьцәа. Аха уи амҩа
џьамыӷәан, ишьаарҵәыран, ихаран, шықәсыки ҩымзи
ныҟәара бжьан…
Уи ашьҭахь урҭ рбаталион Пицундаҟа ииарган, разыҟаҵара
иалагеит. Ҽнак иуадаҩыз ҽазыҟаҵарак аан Џьема илымшазт,
иԥсы маҷхеит. Гәдоуҭатәи агоспиталь ахь дахьаарышьҭыз
хымԥада ушьҭал, аҽыхәшәтәра уҭахуп ҳәа иарҳәеит. Усҟан
иара лымҳаҭасқәак иоухьан, харак имгакәа Аҟәа ижәылараны
ишыҟаз. Уажә ушьҭалар, ҽнактәи-ҩымштәи усхом. Арҭқәа
анааидихәыцла, сҽааиҭакны саауеит ҳәа реиҳәан, аха аҩныҟа
дымцаӡакәа, Пицундаҟа иҩызцәа рахь дхынҳәит.
Зарданиа командирс дызмаз акәын урҭ рбаталион. Џьамал
актәи арота, аҩбатәи авзвод аҟны дыҟан.
Ишиаҳахьаз еиԥш, жәамшгьы инамгакәа Ешыраҟа
апозициахь ииаргеит.
Аӡынра шыцәгьазгьы, март аҽанааҩнашоз аламҭала
амшқәа ааилган, аԥсабара ааԥынра ацәаԥштәхәы шьҭнахуа,
аҳауагьы ааԥынра афҩы ахало иалагеит.
– Џьема аҩны даакыдгылеит, – игәалаиршәоит
Ремза. – Ицәаԥштәхәы иагын. Сара егьсымҳәеит, аха иубартә
иҟан игәы шыбзиаҵәҟьамыз. Лымҳаҭасқәак соухьан игәамбзиараз. Саниазҵаа мап икит, ҳҽахьазыҟаҳҵоз кыр аџьа
збеит ауп иҳәеит. Ԥхыӡ бааԥсык идызбалан, сахьихәаԥшуа
баҩ-баҩы сеиҿышәшәоит, арахь уи ҳәашьа сымам. Акызаҵәык
сгәы нызкылоз Пицунда даныҟаз иҩызцәа рҿы машәыр
бааԥсык ҟалеит. Усҟанҵәҟьа иара уа дыҟамызт, уи иара изы
илахьынҵахеит. Саргьы сгәы аласҟычырц – убри ауп ҟасҵеит.
Ауаҩы еснагь аԥсҭазаарахь дымгәыӷуеи, уажә саргьы
сыҽнасҭеит уи агәыӷра. Ус шакәызгьы сгәы ауҭынчхыз.
Сыԥхыӡ атәы иасымҳәеит, аха уцәаԥштәхәы сгәаԥхом,
аҳақьымцәа уҽдырба ҳәа иабжьызгеит, насгьы «Ацхыраара
лас» дақәтәан, ахәшәтәырҭаҿы дырдыруан зегьы, уигьы
сҳәеит. Аибашьра иахьа-уаҵәы изеилгом, зны уҽыхәшәтәы,
нас уеибашьлап, инацысҵеит аҵыхәтәан. «Уажәтәи ала
ҽыхәшәтәра сҭахны сыҟаӡам», – иҳәеит иааркьаҿны. Џьема
ҳаб иҟазшьақәа иман, мыцхәы иҳәомызт, аха знык ииӡбаз
ирласнгьы иԥсахӡомызт. Саргьы уи иҟазшьа дырны сҽааныскылагәышьеит. Ауаҩы илымшо еигьыҟаӡам игәы анбзиоу,
убри игәамбзиара акәын ҵәымӷны сгәы иалаз. Ижәылараны
ишыҟаз усгьы сара иабаздыруаз, аҭабиаҿы агәамбзиара
дыхнарҟьар ҳәа акәын сзыцәшәоз. Иара усгьы агәамбзиара
иахашшаауаз иакәмызт…
Аибашьра ианналага хымзҟа ҵхьан еиԥш, Џьема Хәаԥ
сахьыҟаз дҩеит. Гагра ахы иақәиҭыртәаанӡа Аҟәантә иаазгьы
агаҿахьынтә иаазгьы ахәыҷқәеи аҳәсақәеи ҩажәи жәаҩык
инареиҳаны аҩны иҟан. Уи ашықәсан Џьема акарпыжә
рацәаны иааирхын, лассы-лассы ааҵәахыла иҩеигалон.
Аџьықәреи ҿа заа иҿырхзаарын, иҿырпны ҩ-ааҵәак ҳазҩеигеит уи аҽны. Иара усгьы зегьы дрыхьӡон
Уи ауха аҵых наганы ҭынч ҳаицәажәон. Убасҟан ада иареи
сареи ус ҭынч, хаҵаҵас ҳмеицәажәаӡацызт. Сара иџьасшьеит
уи ихәыцшьа, уи иҟәышра. «Ари уажәраанӡагьы абас
дҟәышзу, аибашьра дарҟәышу?» – сгәы иааҭысҳәааит усҟан
сара. Ҳәара аҭахума, дџьашьаноуп уи сгәы изҭысҳәааз
акәымзар, ажәлар аибашьра хлымӡаах ианҭашәалак, иҟәышу
иҟәышра иацлоит, ус иаалырҟьаны ауаҩы дауҟәышхауа!
Аӷа уаниҿагылоу аԥсра абла ухыԥшылоит ауп иаанаго.
Сара Џьема сиазҵааит, аҷкәынцәа ргәалаҟара зеиԥшроузеи,
ашәарҭа изҭагылоу ишԥазыҟоу ҳәа.
Дааԥышәырччеит, сажәа ахы иара иахьгьы ишхаз
шидырыз здырыртә.
Аибашьра – еибашьроуп, зегьы урзыԥшызароуп, – иҳәеит
иара. – Агәра ганы ҳаҟоуп аиааира шааго, аха аиааирагьы
уго, ԥсҭбарагьы ҟамло – ус ҟалашьа амаӡам.
Џьема убасҟангьы абас акәын дышхәыцуаз.
– Агәра ганы шәыҟоуп шәшаиааиуа, ҵаҵӷәыс иамоузеи уи
шәгәыӷра? – дҭысҵааит сара. – Узызҵаалак зегьы уи ауп
ирҳәо, саргьы агәыӷра шсымац исымоуп, аха шәара, абџьар
зкыҵәҟьоу, шәоуп еиҳа издыруа.
– Ҳабжьы еиқәырганы нырцә-аарцә дареи ҳареи ҳаицәажәалоит, иҳәеит Џьема. – Аиеи, ҳҽыҵәахны, аҭабиа
ҳашҭатәоу. Даара игәамҵны иҟоуп, ргәы ԥҵәеит аҭабиа
иахьҭатәоу…
– Усгьы, ирҳәои, еибышәҳәои? – иажәа снаԥыҩлеит.
– Ҳара ҳҿы егьшәылшом, шәаҳнышәар еиҳа еиӷьуп ҳәа
имақаруеит. Ҳара ҳҽырҭынчны аҭак раҳҭоит: шәара шәышьҭахь шәахьцаша шәыԥсадгьыл ыҟоуп, аха ҳара царҭа
ҳамаӡам, абра ҳтәазаауеит, нас ҳҽеибыҭаны ҳшәыжәлоит,
ҳагьшәылгоит. Уи дара ршьара иқәнарҟьоит. Нас ирҿашәалак
рҳәо иалагоит. Изхысҳәааз, ргәы ԥҵәеит, ргәалаҟара ҽеим,
уи убартә иҟоуп. Аибашьҩы иику иабџьар аҵкыс игәалаҟароуп
аус злоу. Насгьы ирдыруеит иҳадгылоу рхыԥхьаӡара
ишазҳауа, ҳара ҳашиашоу, дара рыԥсадгьыл шакәым Аԥсны.
Абарҭқәа рнаҩсан ҳара ҳгәалаҟарагьы рдыруеит. Аҟәа ҳамгар
ада ԥсыхәа шҳамам рбоит. Абри ауп ҳаргьы агәыӷра ҳазҭо,
ҳиааира агәра ҳзырго.
Како игәалашәара иациҵоит:
– Игәы шбзиамыз саргьы издыруан, имырхьаацәакәа
сиазҵааит: «Аибашьра злымшо дуцзар, дуԥырхагахоит
акәымзар, акгьы духәом уҳәеит, уажә ухаҭа угәы бзиаӡам,
уҩызцәа урԥырхагахар ҟалоит, еиӷьыми уҽухәышәтәыр?
Џьема дааиԥхьхәыцит.
– Сара сеиԥш иахьа згәы бзиам рацәаҩуп, – иҳәеит иара,
– нас ҳазегь аҽыхәшәтәра ҳалагар ишԥаҟалои? Уи шьоукы
рзы ихыхьчагахаргьы ауеит, аха иаамҭоума уи иахьа?! Ҳара
зегь ҳагәҭакы хада акоуп: – Аҟәа агара. Нас ҳҽаҳахәшәтәлап,
– иҳәан, дааԥышәырччеит.
Џьема аибашьра данцоз «Ацхыраара лас» дақәтәан. Уа
аус шиуц иургьы ҟалон, уажә уи арратә госпитальын, аха
уигьы ихы иаҭәеимшьеит…
Аибашьра – еибашьрагәышьоуп, аха усҟангьы зегь
гәыӷуеит – аибашьраҿы зегь ауҭахахуа! Уажәраанӡа, иҟалап,
Џьемагьы уи агәыӷра имазар, аха аҵыхәтәан, ихаҭагьы ԥхыӡ
бааԥсык ихы иадибалоу здырхуада, аҩны даакыдгыланы
еибашьра данцоз, инацәа иахаз ахьы мацәаз аахихын иҭаца
илиҭеит, иашьа иԥа Ардашьыл хәыҷы ианизҳалак, ихьӡала
илҭарц. Уи хымԥада ицәа иалашәахьан иԥеиԥшыз, аха
игәҭакы хада анагӡарахь ихауан. Уи – Аҟәа агара акәын. Аԥхыӡ
бааԥсгьы, ацәалашәарагьы, агәамбзиарагьы дырзаанымкылеит убри игәҭакы анагӡараҿы…
Аџьынџьтәылаз аибашьра аҭоурых аҿы 1993 Март 15-16
рзы Аҟәа ахақәиҭтәразы иҟаз ажәылара ахатә ҷыдара аманы
иҟоуп. Ҳаԥхьаҟа, аибашьра аҭоурых ҭызҵаараны иҟоу,
аполитикцәа рахьгьы, ачынуаа рахьгьы «имхьаԥш-кәаԥшуа»,
обиективла иҭырҵааша хҭысуп. Уи аҭахуп ҳаибашьра аҵабырг
ашьақәыргыларазы агха ыҟазар, ишыҟалаз иаахтны
иҳәатәуп: аибашьратә тактика ииашаны, егьырахь миханизмк
аус амузар, уигьы ҳәатәуп. Сара исҭахым, иаҳҳәап, гхак
ыҟазар, чарҳәарак еиԥш иԥхьаӡаны, агха ҟазҵаз ирықәӡбатәуп, ирықәнаго иақәыршәазааит ҳәа аҳәара. Мап, сажәа
ус еилкаатәым! Ҳара ар змамыз ҳакәым, ҳҭоурых иадыруеит
Аџьынџьтәылатә еибашьра Дуӡӡа аан Ар ҟаԥшь рнапхгараҿы
астратегиатәи атактикатәи гхақәа маҷымкәа ишыҟаз. Иаагап
ҿырԥшы заҵәык. 1945 апрель анҵәамҭеи маи алагамҭеи рзы
Ар Ҟаԥшь Одера иҟоу Франкфрут инадгылеит. Уаҟа
«Зееловтәи аҳаракырақәа» зыхьӡу рҿы иҟан баашла иҭачаԥаз
ахырӷәӷәарҭа. Ҳар неиуан иҟьаҟьаӡа иаартыз адәы еиужь
иқәланы. Афронт акомандаҟаҵаҩ адҵа ҟаиҵеит абаачаԥара
иажәларц. Уи хшыҩдаран, аха адҵа дҵан, иажәлеит. 30
нызқьҩык ар ладынҵәала ицеит, ихәыз аламҵакәа. Уи ҟарҵеит
ԥшьы-шықәса аибашьра аԥышәа змаз афронт анапхгара. Ари
атрагедиа аибашьратә тактикаҿы иҟаҵаз агха аиҳа аполитикатә хшыҩдароуп изхароу: Берлин иаарласны игатәын, мап
анакәха еиду аштатқәа рыр аԥхьа иргон. Ус иҟаз азҵаарақәа
рҿы Сталин хәшьарас иеиҭоз акакәын: «Цель оправдывает
средства». Аҭоурых аҿы уи ахәшьара аиуны сыздыруам: акы,
аиааира згаз ирықәыӡбӡом, ҩба, аибашьраҿы агхақәа зегьы
иаарласны ашәҟәы ианырхуеит, иҟамыз акы еиԥш.
Зынӡа даҽакуп хыхь зыӡбахә сымаз марттәи ажәылара.
Ҳара иҳамаз ԥышәа заҵәык акәын, Гагратәи аоперациа.
Ишдыру еиԥш, уи акыр ирмарианы, насгьы қәҿиарала
инагӡан. Убри аиааиратә ефориа акәзар араҟа гхас иҟалаз?
Аха убри аҩызаҵәҟьа агха ҟаҵан ианвар хәба рзгьы. Ҩбагьы,
Гагра ашьҭахь аамҭа кьаҿла Аҟәа иажәлар, иҟалап алҵшәа
аиургьы. Ҳаибашьцәа усҟан еиҳа гәыла иазыҟаҵан, атрофеитә бџьаргьы имаҷымкәа ироуит, аӷа иакәзар, игәы
имҟьаны дыҟан. Ирҳәоит усҟан ҳазыҟаҵамызт ҳәа. Иҟалап
ус акәзаргьы. Аха хымз аӷа аԥсеивгара аниаҳҭа, ҳара ҳаҵкыс
иара еиҳа иҽирӷәӷәеит, Аҟәа иаакәыршаны, еиҳараӡак
Гәымсҭа аганахь ала, баагәараны иҽҭеичаԥеит. Ианвартәи
ажәылара аан еилкаахеит аӷа даушла дшузықәымцоз. Ус
анакәха, уи даҽа ҩымзи бжаки аԥсеивгара иҭаны, нас
хаҳәырҵәи игәыдлара иаԥсазу, иаԥсамзу?
Арҭ азҵаарақәа арратә занааҭ змоу ракәхоит рҭак ҟазҵарц
зылшо. Сара сгәаанагарала иманшәаламхаз марттәи
ажәылара трагедиала ишхыркәшахазгьы, ҳар ркомандаҟаҵара иднарбазгьы иагьднарҵазгьы даара ирацәоуп.
Диашоуп ар рминистр С. Сосналиев. Марттәи ажәылара
ыҟамзар, Сентиабр азы Аҟәа агарагьы, Аԥсны аӷа хәымга
иқәцарагьы зыҟаломызт.
Ииашоуп, уи школ духеит, академиахеит ҳар рзы. Акы,
еилкаахеит Гәымсҭатәи ахырхарҭала Аҟәа гашьа шамамыз,
ҩба, ианвартәии марттәии ажәыларақәа раан, иахьынӡанеиуаз аплацдарм кны аҽырӷәӷәара ахаҭыԥан, аманиовр
аныҟарҵо еиԥш, «Отбои!» ҳәа акоманда рыҭаны идырхынҳәуан, даҽакала иаҳҳәозар, аибашьра изаҟаразаалак
лыҵшәак амаӡамкәа ихдыркәшон, арахь иҭахози ирхәуази
рацәаҩын, ажәларгьы ргәы каҳартә аҭагылазаашьа ҟалон
аҵыхәтәан.
Хамԥада, ҳар ркомандаҟаҵара абарҭқәа анализ рзуны,
алкаагьы ҟарҵеит: ирԥсахит ҳар ржәыларатә тактика – Аҟәа
иахыкәшан агара, насгьы имццакӡакәа, шьҭахьла хьаҵра
ҟамҵакәа, шьаҿа-шьаҿа ԥхьаҟа ацара. Ари атактика ҿыц
даара иааџьоушьартә дырра ҵаулала, ҟәышрала иӡбан. Ари
аҵыхәтәантәи аибашьра, агәра ганы сыҟоуп, хымԥада,
инҭкааны ишҭҵаахо. Уи арратә стратегцәа иџьаршьаша акы
акәны иҟалоит. Хыхь иаазгаз аминистр иажәақәа зхиҳәаазгьы
убри ауп.
Даҽакгьы. Иҟан ӷәӷәала агәынамӡарагьы: агәаӷьра ӷәӷәа
змаз жәылара ицеит, аха имцакәа зҽаанызкылазгьы ҟалеит,
иагьмаҷҩымызт. Ирықәыӡбатәума урҭ иахьа? Сара стәала уи
ахыццакра аҭахым: иҟалап урҭ еиҳа еилыкка ирбазар уи
ажәылара лыҵшәа шмаиуаз. Ус анакәха, урҭ рықәыӡбара
иаанагоит иҭахаз рҟәыншьара.
Абасала марттәи ажәылара атәы ахәшьара аҭара
ииашахом. Иахьа иалкаатәу, аибашьра атактикатә гха
ыҟазаргьы, жәылара ицаз аибашьцәа иаадырԥшыз еиҭаҳәашьа змам афырхаҵароуп. Урҭ иаадырԥшыз агәымшәареи
агәаӷьреи зеиԥшраз аиапон еибашьцәа-ԥрыҩцәа камекаӡе ҳәа
изышьҭаз роуп. Ишҭахоз аргама ишырдыруазгьы, иҵааршәыз
Гәымсҭа аӡиас ирны, хаха аӷа ихымца иаҿалеит. Аԥсабара
ахаҭаҵәҟьа алакыҵа ҵнаршәааит, икаххаа иҟаз амш
ааилашәан, ақәоура иалагеит, нас ақәабаа-сабаахьы ииасит,
аҵыхәтәан асгьы леит. Аха ҳаибашьцәа аӷа ихымцагьы,
аԥсабара алеишәа бааԥсгьы акы иннамкылеит. Ирацәаҩны
иҭахеит, ирхәызгьы маҷҩым. Ус шакәызгьы шәхьаҵ ҳәа адҵа
анроугьы, ихьамҵкәа ишиашаз Аҟәаҟа ицазгьы рацәаҩуп.
Урҭҵәҟьа ирымаз агәаӷьреи, ирылаз ахаҵареи ҿыки-бзыки
ирызҳәоны иҟам…
Џьамал Ачадаранӡа днаӡеит. Уи иҩызцәа изларҳәаз ала,
уаҟа иԥсыда-инхада рҳәауа аибашьра ӷәӷәа ҟалеит – бџьар
хкыс иҟаз зегь рыла еибашьран анахьгьы арахьгьы.
Аҵыхәтәан ихьаҵырц адҵа анроу, раԥхьа иргыланы ахәцәа
алгатәын. Убасҟан Џьема абџьар мцала иҩызцәа рымҩа
ихьчон. Ихьчон аҵыхәтәантәи аминуҭ аҿынӡа…
Гәымсҭа аԥшаҳәа, асақәа амца анырҿадыдуа еиԥш,
ахымца еиҿасуан, нырцә-аарцә еиҿагылан. Иҵааршәха
ииаҩры илеиуаз аӡиас ицәхаԥшьааӡа акәын уажә ишыҟаз.
Абри аԥшаҳәа ԥшӡаҿы ҳҵеицәа шаҟаҩ рлахьынҵа ӡбази!
Аинформациатә дырраҭарақәа рыла адунеи иахыҵәаз
Гәымсҭа аԥшаҳәа Аџьынџьтәылаз аибашьрақәа зегь реиҳа
ҳажәлар ахьааи агәырҩеи рызҭаз, анацәеи аиҳәшьцәеи ргәы
кылзблааз акәны иҟалеит. Шаҟаҩ, аҳәса қәыԥшцәа еибахада,
шаҟаҩ ахәыҷқәа абыда инхада!
Гәдоуҭа администрациа аԥхьа ажәлар шьхныԥсыланы
игылоуп. Рыгәқәа ҭыблаауеит анацәа, абацәа, аишьцәа,
аиҳәшьцәа. Уажә урҭ ԥшуп ацҳаражәҳәаҩ – абжьаҟаза Аҟәаҟа
ицаз ихынҳәра. Зегь агәыӷра рымоуп урҭ аицәажәарақәа
алҵшәа роуп ҳәа.
– Иақәшаҳаҭуп, – иҳәеит изызԥшыз даныхынҳәы.
– Нас ианба? Ишԥа?..
– Иахьа – уаҵәы…
Урҭ «иахьеи–уаҵәиқәа» гәагәо идәықәлеит. Ауаа рычҳара
хыжжит, ршьара иқәҟьеит агәаҟра иақәшәаз. Уажә урҭ аӡ
нырцә инхаз рыҷкәынцәа рыԥсҭазаарахь гәыӷра рымаӡамызт,
изыргәаҟуаз рыԥсыбаҩ аиура акәын. «Абза гәырҩа аҵкыс
еицәоуп аԥсы гәырҩа» рҳәоит.
Еиҭа Аҟәаҟа дыԥрыхт ацҳаражәҳәаҩ-бжьаҟаза. Агәаҟцәа
рыгәқәа хыҭхыҭуа иԥшуп амҩа…
Ауаҩы дангәаҟуа зегь реиҳа, ахәшәеиҵаҵа еиԥш,
дзызгәышьуа ажәоуп – агәыӷра зцу ажәа, агәырҭынчга ажәа,
аха уи уажәы идефицитхеит. Иуҳәараны иҟоузеи?
Баграт Шьынқәба Москвантәи дааны ателехәаԥшрала
анацәеи абацәеи дрыдышшылеит, агәырӷәӷәагажәа реиҳәеит, рыҷкәынцәа баша ишҭамхаз, ҳара аиааира шааго. Уи
краҵанакуан згәы ҭыблаауаз аҭынхацәа рзы.
Хәба-фба ракәу мшы цахьан еиԥш (Оҳ, урҭ шаҟа имшы
хьанҭақәазеи!) акультуратә хан аҿы аизара ыҟоуп, зыҷкәынцәа ҭахаз рҭаацәа рзы ҳәа рыларҳәеит. Азал иамкуа еизеит
ажәлар. Аха иабаҟагәышьаз, гәыӷра хәыҷык ирымазгьы уаҟа
инарымпыҵԥшшеит. Ауаа ршьара иқәҟьаноуп уаҟа ишдәылҵыз. Аҩны инеип, аха ишԥанеиуеи? Рыԥсцәа реишәа маҭәа
еинҵаны ирҵәуома? Иааԥшуама? Иааԥшуазар гәыӷрас
ирымоузеи? Азҵаарақәа, азҵаарақәа, зҭак узыҟамҵо
азҵаарақәа…
Аӷа ихәымгара еиҭах иааирԥшит: бџьар мцала егьанилымша, иӡбеит ҳажәлар рыҩнуҵҟа абунт ҟаиҵарц – зыҷкәынцәа
ҭахаз анацәеи, абацәеи, урҭ рҭахцәеи аиҳабыра ирҿадыргыларц. Аҵыхәтәан, аицәажәарақәа лыҵшәадахеит, аԥсцәа
ҳаҭара мап анацәырк, урҭ рыгәҭакы хәымга еиҳа еилыкка
иубартә иҟан. Абас еиԥш ахлымӡаах ззырҳәо аныҟала,
агәынкылага ажәа заҵәык акәын иаҭахыз… «Ҳаҷкәынцәа
Жәыргьыҭ иҭамхеит, Шәантәыла иҭамхеит, Қарҭ иҭамхеит.
Урҭ ҭахеит рыԥсадгьыл аҿы. Рыбаҩгьы рыԥсадгьыл иамадахоит. Аԥсны аӷа хәымга данықәаҳцалак, урҭ ахьамадоу абаҟа
ргыланы, рыхьӡи рыжәлеи хьтәы нбанла ианҵаны, адунеи
иақәлахартә иҟалоит. Ус анакәха, иаҳачҳап, ҳанышәап,
агәаҟра ҳзықәшәаз».
Абарҭ ажәақәа телехәаԥшрала исҳәеит. Ус еиԥш аҳәара
моралла азин сыман: саҳәшьаԥа Џьамалгьы урҭ дрылан.
Сажәаҿы уигьы ацысҵеит аҵыхәтәан.
Исҳәан-изун ҳәа ахьысҳәо дук иԥшӡам, аха сара сакәым,
аҭагылазаашьа зеиԥшраз ауп исҳәарц исҭаху. Аԥсра ахықә
иқәгылоу ачымазаҩ гәаҟ унеихагыланы: «Анцәа духәоит,
абааԥс, угәы рӷәӷәа, акгьы ухьуам» ҳәа иоуҳәар, илақәа
ҭырхаха дааухәаԥшуеит. Усҟан уи иблақәа инырхубаалоит
уажәақәа рыгәра шигаз. Ус иҟоуп ауаҩы иԥсихологиа, агәаҟра
данақәшәалак агәынкылага ажәа дазыгәшьуеит. Аибашьра
ианналага аҽны, адырҩаҽны реиԥшҵәҟьа, убасҟангьы
ҳажәлар иазыгәшьуан ажәа – агәынкылага ажәа. Уи ашьҭахь
амитингқәа ахьымҩаԥыргоз ақыҭақәа рҿы, иара убас
ателехәаԥшрала ирышьҭуаз аҿцәажәарақәа рҿгьы лассылассы иҳаҳауан агәынкылага ажәа: «Ҳаҷкәынцәа рыԥсадгьыл
рхы ақәырҵеит, рыбаҩқәа рыԥсадгьыл иамадоуп…»
Абасала, аҵла иалыҩрыз амаҭ ицҳаит ҳәа, 1993 шықәса,
март 15-16 рзы иҟалаз ахҭыс ҳажәлар рзы иԥышәара дуӡӡан,
уаҟа иҭахаз урҭ рҵеицәа, зыԥсы еиқәхазгьы нарылаҵаны,
иаадырԥшыз афырхаҵара Аџьынџьтәылаз аибашьра аҭоурых
аҿы иналкааны иазгәаҭатәу хҭысны иҟоуп.
Убри аҭоурых фырхаҵаратә хҭыс зырҿиаз дыруаӡәкын
Лыхнытәи арԥыс Малиа Џьамал Кас-иԥа.
Ирҳәоит, Анцәа адунеи анишоз агыгшәыгқәа ахаԥыц
абџьарс ирзишеит ҳәа – рхы аланыҟәыргарц; ауаҩы абџьар
ахаҭаҵәҟьа ииркит, ишуҭаху ухы иархәа ҳәа. Усҟан уи
дыбнауаҩын, иабџьаргьы бнауаҩҵас акәын ихы ишаирхәоз.
Уи аахыс шаҟа миллион шықәса ҵуазеи, аха уажәгьы уи ауаҩ
иабџьар, раԥхьаӡатәи ахаҳәи алабеи реиԥш, бнауаҩҵас ауп
ихы ишаирхәо. Уи иахҟьоит аибашьра, ақәеибахра, ахибарҵәара, арыцҳара. Арахь уԥшыр ҳаибашьып зҳәо раҵкыс
ҳмеибашьып зҳәо рыбжьы еиҳа иӷәӷәоуп, хыԥхьаӡаралагьы
еиҳауп…
Аибашьра! Шәиԥхьыӡ згымхаша, уи аибашьра зны
инаскьоит, зны иааскьоит, авулкан еиԥш, ицәаҭарӡыӡгаха
иахьԥжәо уздырӡом, ианԥжәогьы уздырӡом. 50 шықәса
аибашьра ҭоурыхла ма иалахәыз рыла акәын ишаадыруаз,
ҳагәгьы ҭынчын. Избанзар аимпериа дуӡӡа ҳахьчон, агәра
ганы ҳаҟан наӡаӡа ҳшахьчо ала, иара ахаҭа шхыбгалоз
иазхәыцуадаз! Ҳазхәыц-ҳазымхәыц, иара аҿҳәара анааи
ихыбгалан, Афганисҭани Виетнами адгьыл зырҵысуаз
«авулкангьы» ана-ара иԥжәо иалагеит: Фергана, Сумгаит,
Ашьхаратә Ҟарабах, Днестр ахықәан, Аладахьтәи Уаԥстәыла.
Ус шакәызгьы, еиҭах ҳгәыӷуан ҳара ҳахь иааскьарым ҳәа. Х-абиԥарак аибашьра зымбацыз – иара усҟангьы нахьхьи,
Урыстәыла – ҳхаҿы иаҳзаагомызт знымзар-зны абџьар кны
ҳаԥсадгьыл ахьчара ҳақәшәап ҳәа.
Абасала, аԥсадгьыл зыхьчараны иҟаз аҿар моралла
аибашьра иазыҟаҵамызт, иҟамызт аибашьратә ԥсихоз. Урҭ
зегьы ҟазҵараны иҟаз аполитикатә пропаганда акәын – уи
ҟалартә аҭагылазаашьа ҳамамызт, дара Аԥсадгьыл зыхьчаша
ар шҳамамыз еиԥш.
Убарҭқәа ирыхҟьаны ицәаҭарӡыӡаган раԥхьатәи ахысбжьқәа. Аибашьра ахымца иаҿагылозгьы, еиҳараӡак аӷа
итыл ахь маӡала ицозгьы, даараӡа агәаӷьра змаз арԥарцәа
ракәын. Нас, аҵыхәтәан, ҳаибашьцәа аибашьра ианалашыҩк
ауп нкылашьа рымаӡамкәа аӷа ианижәлаз, дԥыххаагьы
данықәырҵаз. Аха уаанӡа раԥхьатәи амшқәа раан, аибашьра
иалашыҩкаанӡа, ԥсихикала ишазыҟаҵамызгьы, Аԥсадгьыл
аиқәырхараҿы агәымшәареи афырхаҵареи аазырԥшыз
рацәаҩуп. Убарҭ дреиуоуп Хәарцкиа Адгәыр Владимир-иԥа.
Ҳара иахьа ибзианы иаадыруеит Џьелиа Руслан ԥызас
дызмаз агәыԥ рҭоурых, урҭ рфырхаҵара. Абгыӡра (Агуӡера)
ҳабџьар ахьҵәахыз ицаны иааргарц хықәкыс ирыманы амҩа
иқәлеит. Уи ҟазшьа змамыз акәын, даргьы ирдыруан ус
шакәыз, аха уаҩы илымшоз ҳалҳаршоит ҳәоуп амҩа
ишықәлаз. Урҭ иаадырԥшыз агәаӷьра ахаҭа фырхаҵаран.
Ишдыру еиԥш, трагедиала иҿахҵәеит урҭ рфырхаҵаратә
епопеиа, аха дара иаадырԥшыз агәаӷьреи ахаҵареи рыла аӷа
игәы имырҟьеит: урҭ аргама иддырбеит зыԥсадгьыл змаркуа
аԥсуаа акы ишыннамкыло, аӷа дзықәгылоу адгьыл амца
шадыркуа.
Убри аламҭалоуп Адгәыр Хәарцкиа дызлаз даҽа гәыԥк
Гәдоуҭантә Тҟәарчалҟа амҩа ианықәлаз. Уи агәыԥ шеиҿкаахаз абас ауп. Аибашьра ҟалаанӡа Аԥсны Иреиҳау Асовет
Ахантәаҩы Владислав Арӡынба ихьчаҩцәа ргәыԥ еиҳабыс
даман Бганба Витали Гьаргь-иԥа. Уи агәыԥ аҿы рҽеидыркыло
иалагеит арԥарцәа гәымшәақәа. Аибашьра ианналагоз 20-ҩык рҟынӡа ыҟан. Урҭ рхыԥхьаӡараҿы дыҟан Адгәыр
Хәарцкиагьы.
Дызусҭадаз Адгәыр Хәарцкиа?
Адгәыр Ешыратәын, диит 1969 шықәсазы ианвар 26 рзы.
Иаб Вова ԥшьҩык ахшара иман, иԥацәа ҩыџьа, иԥҳацәа
ҩыџьа. Иԥа еиҳабы Игор 1991 шықәсазы машәырла дҭахеит.
Дҭаацәаран, ҩыџьа аԥҳацәа иҭынхеит.
Асовет ҿар зегь реиԥш, Адгәыр абжьаратә школ даналга,
арра дцан, иуалԥшьа нагӡаны дхынҳәит.
– Адгәыр ашкол данҭаз ирҵаҩцәа ирҽхәаԥхьыӡ рҳәон,
згәырҵҟәл бзиоу ҷкәыноуп, аҵара ихшыҩ азцоит ҳәа, –
игәалаиршәоит иаб, – даныхынҳәы сара исҭаххеит иҵара
иациҵарц, аха иара ихаҭа иҭахымхеит. Исҵаз сара исызхоит,
иҳәеит, еиӷьуп абра сынхар-сынҵыр, уара еснагь ҳныҟәугалома, уажәшьҭа саргьы суцхраартә сыҟоуп, иҳәеит. Сџьабаа
зеиԥшраз имбози, саарыцҳаишьазар акәхап. Арыцҳашьара
рыцҳашьароуп, аха анхарагьы улазар ауп. Адгәыр даара
иҟыбаҩ бзиан, ихы-игәы надкыланы дынхон, аарыхра аума,
арахә-ашәахә, анхамҩаҿы иҟоуҵаша рацәоуп, иара зегьы
дрыхьӡон, зегьы дрымаран, зегьы ирыцкын – даашьаӡомызт.
Ар рҿгьы иналукааша иакәны дыҟазаарын. Ус шакәыз
игәышԥы иаркыз шаҳаҭра руан. Ҩы-шықәса раҟара игәы
каршәны аҩны дынхон, саргьы, «оҳ, гәышьа!» сҳәартә, сызҵаз
аидара ааирласит. Аха нас Аԥсны аполитикатә ҭагылазаашьа
ануадаҩха, еиҳараӡак аибашьра шәарҭахо ианалага, Аԥсны
зеиҿкаара иаҿыз аҩнуҵҟатәи ар рполк ахь дцеит – избон уи
ада ԥсыхәа шыҟамыз. Аибашьра алагара мызкы аҟара шагыз
Аԥсны аиҳабыра рыхьчарахь диаргеит. Аибашьра ианналагоз
Адгәыр ԥсааиҭакра ҳәа аҩны дыҟан, ажәабжь бааԥсы сара
соуп иазҳәаз. Убри аҽныҵәҟьа иҩызцәа рахь дцеит. Фымш
рышьҭахь август 19 рзы Џьынџьал ҷкәынак дицны аҩны
даакыдгылеит. Уи ҵыхәтәантәизаарын, аха иани сареи
иабаадыруаз… Ибаҩ ҳаугәышьеит, иҭахашьа зеиԥшраз ала,
уи ҳмоургьы ауан, аха умбои, аибашьра–еибашьран,
аҷкәынцәа ҭахон, аха ҳара абацәеи анацәеи иҳазхәыцуазгьы
ыҟазаарын. Урҭ дреиуан Ашәба Мераб. Уи ибзоураны Адгәыр
изқәаҭыԥ аҩны иҟалагәышьеит. Аԥсра аҵкыс хык ҳәа, иани
сареи ҳныздыԥшыло убри акызаҵәык ауп иаҳзынхаз, иара
усгьы аӡәгьы диҭнымхагәышьеит.
Август 19 рзы аҵыхәтәан аҩны даакыдгылан ҳәа аб ииҳәаз,
уажәы излеилкаахаз ала, Амрагыларахьтәи афронт ацхыраараз адҵа роун, амҩа иқәлараны ианыҟаз ауп, аха иара
иани иаби ус акгьы рамҳәаӡакәа дцеит. Август 21 рзы амҩа
иқәлеит. Агәыԥ ԥызас дрыман Заур Қәычбериа. Хыхь
ишаҳҳәахьоу еиԥш, аханатә агәыԥ еиднакылон 20-ҩык
арԥарцәа, аха уажәы иҟалеит хатәгәаԥхарала ицарц
зҭаххазгьы. Абасала, урҭ рхыԥхьаӡара азҳаит 35-ҩык рҟынӡа.
Урҭ рахьтә хҩык медеҳәшьцәан. Џьамыӷәан урҭ знылаз амҩа,
убри аџьамыӷәа рыхганы ишнеиуаз, Ҵабал инахысны
Октомбери ҳәа иахьашьҭаз Кәыдры илҭаԥшуа инеихьан еиԥш,
аӷацәеи дареи еиҿаҳан, аиҿахысра иалагеит. Жәохәҟа минуҭ
еиҿахысуан, нас ахысра ааихсыӷьит. Убри аиҿахысраан
Кәарҷиа Мушьни дҭахеит. Адгәыр Хәарцкиеи Томас
Шьынқәбеи рхәит.
Ҳаибашьцәа рҭагылазаашьа даараӡа иуадаҩын: аӷа итыл
аҿы ирыкәшеит, урҭ рымчгьы ӷәӷәан, уигьы акәым, «шәит!»
рҳәар, ацхыраарагьы роуан. Ҳара ҳтәқәа бџьарлагьы даарак
иӷәӷәамызт, изықәгәыӷша ацхыраарагьы абаҟаз. Нас
анахьгьы-арахьгьы аицәажәарақәа мҩаԥырган, ирыӡбеит
рабџьар шьҭарҵарц. Уаҳа даҽа мҩакгьы ыҟамызт.
Абасала, агәыԥ иалаз зегьы аидарашьҭыхга машьынак
иҩақәыртәаны Аҟәа аихамҩа аусзуҩцәа рыхәшәтәырҭаҿы
иааргеит. Хыхь ишаҳҳәахьоу еиԥш, ари ҟалеит аибашьра
ианналага ҩымчыбжьа рышьҭахь.
Ишдыру еиԥш, Қырҭтәыла аҳәынҭқарра ахада, инцәыҵакны, имырҳауҳаукәа, хымш рыла ҳажәлар даушла иршәаны
«аԥсуа зҵаара» иӡбарц иҽазикит, аха изалмыршеит: «уаҩ
иҳәара змаҳауаз» аԥсуаа, атанкгьы иацәымшәаӡакәа
«рҽыртапанчаны» ампыҵахалаҩцәа ирҿагылеит. Ари
иахылҵыз аӷьал-пал адунеи иаҳаит, иаргамахеит Шеварднаӡе
маӡала дызҿыз еиҵаҟәаҟәарақәа. Уажәраанӡа урҭ ишреиҳәахьаз ус акәын, Аԥсны амчра аекстремистцәа рнапаҿы
иаарган, мчыла автономтә республика «ирызгәакьоу»
Қырҭтәыла иаҟәырҭхырц иаҿуп, аԥсуа жәлар ракәзар,
ақырҭқәеи дареи еишьцәас еибабоит, асепаратистцәа
рполитика мап ацәыркуеит ҳәа. Ажәала, иҟам-ианым аҳәара
иахьа ибазма. Аха уажәы Аԥсны аиҳабыреи ажәлари рҳәоу
акны ампыҵахалаҩцәа ианырҿагыла, иараапкит қарҭаа. Ари
иаанаго еилкаан: Шеварднаӡе, Аԥсны аиҳараӡак инапаҿы
ишааигазгьы, политикала даҵахеит ҳәа акәын. Аибашьраҿы
политикала аҵахареи еибашьрала аҵахареи шьаҿак ауп
ирыбжьоу. Ус иҟан адунеитәи аҩбатәи аибашьра аан, ус иҟан
Виетнам, Афганисҭан.. Араҟагьы ус шакәыз збоз ампыҵахалаҩцәа рцәа иҭаҵәины, ишьақәдырӷәӷәарц иалагеит
уажәраанӡа адунеи иадырҳахьаз «шҵабыргу»: асепаратистцәа иҟарҵо аҿагылара ажәлар «шадымгыло». Убри
рполитика адунеи иахадырҵәарц Қырҭтәыла апропагандатә
машьына ашьапы иқәдыргылеит: хаала-мчыла ауаа ганы
ателехәаԥшрала иқәдыргылон. Шеварднаӡе идҵала еиҿыркааит «Аԥсны аиқәырхара комитет». Урҭгьы аҳаҳаира ҳәа
Аҟәа иалагьежьны аус руан, ақалақь изалымҵкәа иҟаз
аинтеллигенциа рышә ылдырхаауан.
Уажә ас еиԥш аибашьцәа-тҟәацәа анырԥыхьашәа
ираҩрыжьуа иҟазма: Қарҭынтә иаан иҟаз атележурналистцәа
адырра рырҭазаарын, икылхха иаакылҟьеит, ркинокамерақәа
рхарззала.
– Атҟәацәа ацәаҳәа ҳақәдыргылеит, ажурналистцәа
анааи, – игәалаиршәоит Дима Сангәылиа, – урҭ зегь раԥхьа
рылаԥш наиқәшәеит Адгәыр Хәарцкиа: ар рымаҭәа ишәын,
уигьы акәым, имахәар иаркын Ареспублика Аԥсны Абираҟ.
Уи адагьы, Адгәыр еицыз зегь ҳахьтә улаԥш наиқәшәартә
дыҟан ҭеиҭԥшла, маха-шьахалагьы дыӷәӷәан. Маха-шьахала
иӷәӷәара анаҩсангьы, даара агәыӷәӷәа зызҭаз арԥысын,
агәкаҳареи ашәареи закәу издырӡомызт, ампыҵахалаҩцәа
ихаҭа итҟәазшәа акәын илакҭа ырцәгьаны дышрыхәаԥшуаз.
Уигьы гәарымҭо иҟамызт алаԥшцәгьақәа дналкааны рылаԥш
аниқәшәоз.
– Ацәаҳәа уалҵ! – рҳәан, днаҳалганы днадыргылан,
атележурналистцәа ааикәшан азҵаарақәа иҭара иалагеит…
Ауаҩ аԥсреи-абзареи данрыбжьагылалак, «амшә иакыз
«дад» иҳәоит» ҳәа маҷк дхьаҵыр ауеит, мамзаргьы иара ус
иҿымҭрала иҽрыцҳатәны ихыхьчара далагаргьы ҟалоит.
Ауаҩы – дуаҩуп, аԥсгьы ҵаауп.
Адгәыр ихы шԥамҩаԥигоз, ателекамера иқәкны, азҵаарақәа иҭара ианалага? Дима излеиҳәо ала, ажурна-листцәа
рнаҩсгьы уа игылан агвардиа бџьарла еиқәных, иара убас
хәымгарыла еицырдыруа Ҟарҟарашвили ихаҭагьы днаскьашәа иҽырзажәны дгылан, иџьыбақәа инапы рҭакны. Адгәыр
иара уажәгьы илакҭақәа ырцәгьаны акәын урҭ рыблақәа
дшырхыԥшылоз, итҟәаз аӡәы иаҳасабала акәымкәа.
Ихьӡи ижәлеи анеилыркаа ашьҭахь иазҵааит:
– Абџьар зукзеи, узеибашьуада?
– Аԥсуа абџьар зикуа ихы ихьчарц ауп, – иҳәеит Адгәыр, –
иԥсадгьыл ихьчарц ауп.
– Иарбан ԥсадгьылу иухьчауа? Аԥсны Қырҭтәыла иалоуп!
– Мап, Аԥсны – Аԥсноуп, Қырҭтәыла – Қырҭтәылоуп.
Адгәыр хымԥада идыруан урҭ «реиҿцәажәара» ҵакыс
иамаз, аефир ахь ишцоз, ԥсыҽрак иласыр шаҟа рхы
иадырхәоз. Убри азакәхап, Аԥсны алахьынҵа абраҟа
ирыӡбозар еиԥш иԥхьаӡаны, рызҵаарақәа рҭак шыҟаиҵоз.
Идыруан хымԥада иара убас уи «иинтервиу» азы ҭабуп ҳәа
шиарымҳәозгьы, аха убригьы дазнымкылазар акәхап. Иара
иидыруаз акакәын, уи иахьӡын «аиаша» уи акәын ихы идыруа
даныҟала иаҳауаз иани иаби рҟынтә, икәша-мыкәша рҟынтә,
уи акәын дызлааӡаз, иаб игәараҭа данҭыҵуазгьы убри амҩоуп
дызнылаз. Абшьҭрагьы ыҟами?! Уи иабшьҭроуп Мушьнигьы
дызхылҵыз… Аа, уажә аԥсуаа риашареи аӷацәа рыгьангьашреи ахьааиҿагылаз!
Шаҳаҭҩык иеиԥш насҭхашәа игылаз Ҟарҟарашвили,
Адгәыр иажәақәа хҿаны игәы ишалаҵәыруаз инырԥшуа,
илакҭа ырцәгьаны дгылан деиқәԥсы. Адгәыр аҵыхәтәантәи
иажәақәа хыкәалааны иԥсырҭа ишақәшәаз удырратә,
аԥырҳәа дыҵнарҟьеит.  ҳәа
дрықәмақарын, агвардиа ирыдиҵеит Адгәыр амшын ахықә
ахь дганы ихшыҩ ааргарц.
Дима Сангәылиа ақырҭшәа маҷк идыруан, уи излеиҳәаз
ала, дрыпҟарц ауп дҵас ирыҭаз. Избан наҟ дганы дзырыпҟоз?
Уи еилкаам.
– Ҳара ҳҽыриашаны ҳгылан, ҳаҽҳарҵысыр руамызт, –
иҳәеит Дима. – Ус шакәызгьы, Адгәыр дахьырго ахь
исыԥшырҭан, зегь збон, – агвардиаа хҩык ыҟан, дышнаргаз
еиԥш, автомат шьхәала исуа иалагеит. Аха Адгәыр, зарма
ӡамҩала изҿасны, зарӷьа ӡамҩа рымҵазкуаз дреиуамызт, –
иаргьы ибзиаҵәҟьаны аҭак ҟаиҵеит: дзыслак шьҭҟьаны ицаны
икаҳауан. Урҭ ахәымгақәа ари ианарыжьуа иҟазма… нас
иҟалаз ижәдыруоуп…
Адгәыр иԥсыбаҩ ареспубликатә морг ахь иргеит. Хыхь
ишаҳҳәахьоу еиԥш, уаҟа аус зуаз Ашәба Мераб маӡала аԥсы
ипатреҭ ҭыхны дижуеит, анышәынҭра мҩашьарц дыргасгьы
иаиҭоит № 9 ҳәа. Уи ашьҭахь мызк аҟара ҵхьан еиԥш, аԥсцәа
реиҭныԥсахлара аҳасабала, дыҵхны Ешыраҟа дганы
дыржуеит.
Абас фырхаҵарыла иԥсадгьыл ихы ақәиҵеит Адгәыр
Хәарцкиа. Уи ала ҳаӷацәа идирбеит Аԥсны ахьчаразы, ажәала
акәзаргьы, хьаҵшьа шимам аԥсуа, уи моу, иаҭахны иҟалозаргьы аԥсра дшаԥыло хаҵаҵас. Уи иреиҳау фырхаҵароуп!
Аԥсны Аҳәынҭқарра Ахада иусԥҟала, Аԥсадгьыл ахьчаразы иааирԥшыз агәымшәареи афырхаҵареи рзы, данҭаха
ашьҭахь Хәарцкиа Адгәыр Владимир-иԥа ианашьоуп «Леон»
иорден.
Аҵеи иира еснагь агәырӷьара ацуп, уи ныҳәоуп дызлиааз
аҭаацәа рзы, еиҳараӡак уи раԥхьатәи хаҵарԥысзар. «Дҵеи
мшхааит! Аишьцәеи аиҳәшьцәеи ивагылааит!» – ирықәныҳәоит зегьы. Аҭаацәараҿы андуи абдуи ахьыҟоу – дара рзы
иреиҳаӡоу гәырӷьароуп.
Абри аҩыза агәырӷьара салаԥшит Шыцкәара 1970
шықәсазы Омаркьаҿ-иԥа Изеҭ иҭаацәараҿы. Абду Изеҭ
ихылԥа аҵыс ҭаҳәуан. Иԥҳа лҟынтә ҩыџьа амоҭацәа иман.
Иԥа иҟынтә аӡӷаб дрыман, уажәы аҵәҩаншьап амаҭа диит!
Шаҟа дгәырӷьоз усҟан абду. Иахьа еиԥш исгәалашәоит
абду Изеҭ иажәақәа:
– Анцәа ишиҳәара сыҟоуп, акы сахашшаауам! – иҳәеит уи
ҽнак. Узеигәырӷьара ирыцкуп аҵеи иира. Анцәа иџьысшьоит,
азҳара анцәа иҟаиҵалааит.
Абду имаҭа Беслан ихьӡыртәит, аха хәыҷы хьӡны Бесик
ҳәа акәын ишиарҳәоз. Алакә аҿы ишырҳәо еиԥш, мшызҳа
изҳауан ахәыҷы. «Ари адауаԥшь ззырҳәо иакәхоит!» – рҳәон
ихыхәмарны. Иҵабыргыҵәҟьаны ахәыҷы маха-шьахала
иааџьоушьартә дҭаҳаҭыӷьаны изҳауан, арахь уԥшыр уамашәа
иубартә ибаҩ ицәыласын, ахәыҷы-хыҭҟьа ҳәа ззырҳәоз
иакәын. Уи жәа-класск дрылганы арра дцаанӡагьы ихәыҷы
ҟазшьа шимаз иман. Сара игәасҭахьан ус иҟоу ахәыҷқәа
реиҳараҩык арра маҵура ашьҭахь рҟазшьа шеиҭаркуаз –
рхыҭҟьара уахь иааныжьны, иҭышәынтәалоу арԥарцәаны
ишыхынҳәуаз.
Бесикгьы иааџьоушьартә даҽаӡәын арра маҵзура ашьҭахь,
ахықәкгьы агәҭакгьы змоу, иҭышәынтәалоу арԥысын. Анхара-анҵыра акоммерциеи еиԥшны дырзыҟан. Бзиа ибон атехника,
уаҩышьала дгәыбылҩын. Ари ажәа аԥсшәаҿы даараӡа
акраҵанакуеит. Аԥсуа «дгәыбылҩуп» аниҳәа, бзиарас иҟоу
зегьы иара илоуп ауп иаанаго. Даҽакала иуҳәозар, ихы пату
ақәиҵоит, ауаҩгьы пату иқәиҵоит. Урҭ зегьы ирцкыми ауаҩ
изы.
Бесик ауаҩы изы дышгәыбылҩыз еиԥш, иԥсадгьыл азгьы
дгәыбылҩын – урҭ рыҩбагьы еимадоуп. Убри азоуп 1989
шықәсазы раԥхьаӡатәи Аԥсны ар – аҩнуҵҟатәи архәҭа рполк
анеиҿыркаа, арратә иуалԥшьа шынеигӡахьазгьы, ихатәгәаԥхарала дцаны дзалалазгьы.
Аибашьра ианналага, Ацҳа ҟаԥшь аҿы аӷа иҿагылаз
дрылан. Нас Гәымсҭаҟа диасит. Араҟа адунеи зыхьӡ ахыҵәаз
Гәымсҭа аӡиас нырцә-аарцә иааиҿагылоит еинышәашьа змам
ампыҵахалаҩцәеи Аԥсадгьыл ахьчаҩцәеи. Азныказы аӷа
итанкқәа Гәымсҭа ирны идәықәлеит, аха бџьар шыркымзгьы,
инапылаҟаҵараз арҭҟәацгақәа рыла иааныркылеит: иҟоуп
шьҭахьла ихынҳәыз, уаҟа наӡаӡа иаанхазгьы.
Аԥсадгьыл ахьчаҩцәа ирласны баталион-баталионла
рҽеидкыланы ахырӷәӷәарҭақәа ркит. Бесик Ешыра-Афонтәи
актәи рбаталион далан.
Беслан Омаркьаҿ-иԥа ицеибашьуаз Махмудов Сергеи
игәалаиршәоит: «Бесики сареи авзвод агәыԥқәа руак аҿы
ҳаицыҟан. Аӷа Гәымсҭа даныр, Кәтышьха ҳаибашьуан,
асалафан ахьыҟарҵо ацех ааигәара, нас ладахьтәи ацҳаҿы
ахырӷәӷәарҭа ҳкын. Март 15-16 ажәылара ҳалахәын. Усҟан
Бесик хаҵаҵас ихы ааирԥшит. 1993 шықәса апрель 18 рзы
ҳбаталион Уазабаахьы идәықәлеит. Уаҟа Бесик пулемиотчикс
далырхит, сара уи ицхырааҩс сҟарҵеит».
Аибашьра ахьынӡацоз, афронт ахҭа ишҭагылазгьы,
шыцкәараа шамахамзар рыҩнқәа ааныжьны џьаргьы
имцаӡеит. Урҭ зегьы ршьапы иқәгыланы уахгьы-ҽынгьы
афронт амаҵ руан: аибашьцәа рыфатә-рыжәтә, рышьҭалара
дара ракәын избоз. Бесик иаб Роберт иакәзар, иахьеи-уахеи
ҩ-ведрак ирзынаԥшуа ахшхырҵәы ирмазеиуан, иԥа иҩызцәа
аибашьцәа анааиуазы.
Гәымсҭа афронт ацхыраараҿы Ешыраа ирылшоз ажәак-ҩажәак рыла еиҭаҳәашьа амаӡам, иуҩуазаргьы шәҟәык
ианӡалом. Ажәакала, ахәшьара ауҭозар: афронти атыли
абраҟа џьара еимадамызт. Ас еиԥш аимадара ӷәӷәа ахьыҟаз
агәышьҭыхрагьы ыҟан, аиааира агәрагарагьы ацын.
Исгәалашәоит, ноиабр мза 1992 шықәсазы сыҟан
Шыцкәара. Сыԥшызар Бесик афронт ацәаҳәаҟынтәи даауеит.
Аибашьра ҟалаанӡа еиԥш длахҿыхын, игәалаҟара бзиан. Уи
сгәы иахәеит. Аԥсшәа анааибаҳҳәа ашьҭахь сиазҵааит,
уҩызцәа ргәалаҟазаара шԥаҟоу, аибашьра аҵыхәа аԥҵәара
шәышԥахәаԥшуеи ҳәа.
– Ҳара ҳамиааиуеи! Аиааира ҳамгар ҟалома! – иҳәеит
иара. – Уи иааигәахоу, инаскьоу сыздыруам, аха аиааиразы
ҳара ҳаиааиуеит. Аиҳабыра рҿынтә адҵа аиоуроуп ҳаззыԥшу.
Раԥхьа иргыланы Аҟәа аагароуп! – иҳәеит агәрагара иманы.
Бесик игәалаҟареи ихаҵареи атәы игәалаиршәоит иара
дызлаз аҩбатәи арота акомандир И. Џьениа «Бесики сареи
ҳаибадырит 1992 шықәса сентиабр 2 рзы Гәымсҭатәи
ахырӷәӷәарҭаҿы. Сентиабр 7 рзы Кәтышьха ахы ианақәиҭаҳтәуаз ифырхаҵареи игәымшәареи рыла иҩызцәа ргәы
шьҭихуан. Иара убас активла дрылахәын ианар хәбеи март
жәохә-жәафи рзы иҟаз ажәыларақәа раангьы».
Ари агәаанагара иҩызцәа ицеибашьуаз зегьы еицҿакны
ирҳәоит: «Бесик уаницу абаагәара уҭоушәа угәы иабоит.
Аибашьҩы идоуҳа аӷәӷәара иику абџьар иаҩсуеит. Уи
инацҵаны аҩыза бзиа даниоу, нас ихаҭагьы дбаагәарахоит.
Абас зҩызцәа рзы ибаагәараз еибашьҩын Бесик Омаркьаҿ-иԥа».
Аибашьҩы Устиненко В. игәалаиршәоит: «Зегь реиҳа
сгәынкылараҿы иаанхаз Бесик иҩызцәа дшаҳзыҟаз ауп:
дразын, игәы ҭбаан, длахҿыхын. Егьарааны дубаргьы ачча
иҿықәххуан, агәкаҳареи агәамҵреи зыхьӡыз издырӡомызт.
Ӷәӷәалаӡа агәра игон аиааира шаагоз».
Аибашьҩы, аибашьра даналашыҩклак, ашәара зыхьӡу
издырӡом рҳәоит. Бесик иакәзар даныхәыҷыз инаркны, ҳаичеик аҿоума ма даҽа екстремалтә ҭагылазаашьак аҿоума,
ашәара закәыз издырӡомызт. Маха-шьахала дыӷәӷәан, уи
акәхап, уажәы аибашьра ахаҭагьы дашьцылеит. Уи иагьбзиоуп, иагьшәарҭоуп. Ибзиоуп аибашьҩы агәыӷәӷәа анизҭоу,
аха аибашьра далашыҩкны агәҽанызаара ицәыӡыргьы
алшоит – убри ауп ишәарҭоу.
Ари сгәаанагара Бесик ианиасҳәа, игәыҭбаара зныԥшуаз
иԥышәырччарала даасзыԥшит дцәыҵыԥшшәа.
– Сара сзыцәшәо – схы самыхәо сырхәыр ҳәоуп, – иҳәан,
имаха-шьаха дахьԥшуа, инапқәа лаирха-ҩаирхеит, –
сышьҭыхны саазгода усҟан? Убри акзаҵәык ауп сзыцәшәо,
егьырҭ зегьы лахьынҵоуп.
Даҽа зҵааракгьы ҳалацәажәеит усҟан. Уи ианартәи
марттәи ажәыларақәа ракәын изызкыз.
– Ҩынтә шәыдҵа анышәзынамыгӡа ашьҭахь шәгәалаҟара
шԥаҟоу? – сиазҵааит сара. – Уи аахыс шәшьара шәықәлахьоу? Еиҭа адҵа шәоур, ажәылара шәазыҟаҵоу?
Иахьеи уаҵәи иҟалараны иҟоу аибашьра акәымкәа,
иҳаҩсхьоу аамҭак ҳалацәажәозшәа, лафк налхшәа дааччеит
азныказ, нас дааиԥхьхәыцын:
– Ҳгәалаҟара быжьнахит, ҵабыргуп, аха ҳшьара ҳақәнаҟьартә ҳгәы камҳаӡеит, – иҳәеит иара. – Аҟәа агара ҳагәҭакы
хада акәын, ус иагьаанхоит…
Макьана иҭҵаам Аџьынџьтәылаз аибашьра аҭоурых, аха
зегьы ҳгәынкылараҿы инханы иҟоуп ианари марти рзы иҟалаз
ажәылареи уи иҳанаҭаз ахьааи. Усҟан анализ ҟаҳҵон иҟалаз,
ижәылаз ҳар аибашьратә қәҿиара ахьырмоуз зыхҟьаз досу
ҳтәала еилаҳкаауан. Инарҭбааны иҟан агәаанагара: Гагра
ашьҭахь иаразнак Аҟәаҟа ижәылазҭгьы, алҵшәа бзиа аиуан
ҳәа. Акы, усҟан аӷа имчқәа кәадан, еиҳараӡак игәы имҟьаны
дыҟан, ҩба, ҳаибашьцәа иаалырҟьаны аиааира иргаз
ихнаԥааны иҟан, арахь хазы атрофеи бџьаргьы маҷымкәа
ирыман. Абарҭ аҩмоментк иҳахәоз ракәын Аҟәа агаразы.
Аамҭа ҳа ҳахь аус ауан.
Ус ианзыҟамла аҽны инаркны аӷа иахь аамҭа аусура
иалагеит: аамҭа цон, аԥсгара заҳҭаз аӷа иҽирӷәӷәон. Ари
гәаҭатәын, уигьы акәым, уи ашьҭахьгьы еилкаатәын хымз
рыла аӷа шаҟа иҽирӷәӷәоз, ирызхәыцтәын ижәылараны иҟаз
ҳар рымҩа зеиԥшраз, урҭ ироураны иҟаз аԥынгылақәа. Урҭ
реилкаара ахаҭыԥан, ҳаруаа рхылԥа аҵыс шҭаҳәыц иҭаҳәуан:
доушла аӷа инаижәлар, Гагра ишыҟаиҵаз еиԥш, иабџьар
лкажьны дыҩшашәа ргәы иабон. Уи иахьынӡахәҭаз иазымхәыцит ахырӷәӷәарҭаҿы израилаа рметод ала зыҽҭаԥах
иҭатәаз аӷа ус хаха ижәланы иҭыԥ иахцара шымариамыз.
Ианартәи ажәылара иаҳнарбеит ари агха, аха рыцҳарас
иҟалаз, еиҭах иахәҭаз алкаа зыҟамлеит. Усҟантәи атрагедиа
ҭҵааны иахәҭаз ахәшьара аҭазар, март 15-16 рзы илыҵшәадаз ажәылара ҟаломызт. Уиҵәҟьа аӡәгьы ианажьтәым гха
ӷәӷәан, ичарҳәаран ҳзымҳәаргьы.
Ихьшәаны акәзаргьы, аҵыхәтәан, ари еилыркааит ҳар
рнапхгаҩцәа. Абри ашьҭахь аибашьратә тактика ԥсахын –
иԥшаан Аҟәа агаразы иҟаз амҩахәасҭа заҵәы, аҵыхәтәаны
аиааира агара зыбзоурахазгьы убри акәхеит. Араҟа иҟан
аҟәышра, аибашьратә тактика.
– Убри амҩа зегьы даара ҳгәы азҭоуп, – иҳәеит Бесик
усҟантәи ҳаицәажәараан. – Амала, изласаҳауала, уи маҷк
инаскьоит – амҩа ылхтәуп, аҽазыҟаҵара аҭахуп.
– Ус анакәха, шәгәалаҟара бзиоуп! – сҳәеит сара еиҭах,
ииҳәаз сгәы иахәаны. – Аибашьҩы игәалаҟара аныбзиаха,
хымԥада аиааира игоит!
– Адҵа анбаҳауа ҳәа ҳаԥшуп, еиҳараӡак Аҟәаа рыҷкәынцәа. Аӷа рыҩны дыҩноуп, дара ара нкылашьас ирымоузеи?!
Ари ҳаицәажәара ашьҭахь хымзҟа ҵхьан еиԥш, ииуль
алагамҭаз ҳар адҵа роуит ажәыларазы. Аӡхыҵра еиԥш
идәықәлеит аибашьцәа, урҭ уажәгьы рыгәҭакы хада Аҟәа
агара акәын.
Аҟәа анаҩс ԥынгыла ҟалом рҳәон зегьы. Бесик аԥхьа
инеиуаз ҳаибашьцәа рыгәҭа дгылан.
Арота акомандир И. Џьениа игәалаиршәоит:
“Омаркьаҿ-иԥа Беслан далахәын Каман ахақәиҭтәра. Уи
дыруаӡәкын Аҟәаҟа аибашьцәа амҩа рзаазыртуаз, бџьар
мцала аӷа диӷәыхуан, ианаҭахыз иҩызцәа ахәцәа аибашьра
амца иалигон, зџьаԥҳаны нҵәаз ирызнеигон. Аибашьра –
еибашьроуп, урҭ зегьы аҭахуп.
Ҳар рыгәҭакы аӷа иауизеилымкаахуаз, убри аҟынтә уи
имчра аӷьыраӡак Шромаҟа ииаигоит. Урҭ ирылан зыԥсы
ԥарала иҭины аԥсуаа иҳабашьырц иааз Украинатәи аибашьцәагьы. Урҭ зегьы адҵа рыман, иладынҵәала ицозаргьы,
ижәылаз ҳаибашьцәа ааныркыларц. Абасала, иԥсыда-инхада
рҳәартә, еинышәашьак рымаӡамкәа иааиҿагылеит ҩ-мчык.
Араҟа акәын аԥсны алахьынҵа ахьырыӡбоз Шроматәи
аибашьра ҳара ҳзы иҟалеит Сталинградтәи аибашьра иаҩсуа.
Убри азакәын ҳаибашьцәа хацәнымырха изжәылозгьы, ажьы
ҭыжәжәа ишьҭаз ҳадгьыл наԥхыцла, хаԥыцла, ҿаҵа-ҿаҵа аӷа
изимыржәжәауазгьы.
Аԥсны алахьынҵа ахьырыӡбауаз убри аибашьара амцақьоуқьад далагылан Беслан Омаркьаҿ-иԥагьы».
Маҳмуд Сергеи игәалаиршәоит:
“1993 шықәса ииуль мза 10 рзы Шрома агаразы ҳанжәылоз
ацҳаҿы аӷа хаҳәрҵәи даҳҿагылеит, ԥсцарак ҳамҭо ахымца
ҳажәиҵон. Убри аамҭазы Бесик ацҳа агәҭаҵәҟьа дгыланы,
амцабз зхәыҵҟьоз аӷа иҭыҩрақәа хымцала иҭишьаауан. Иара
убас дышхысуаз ацҳа дықәсны зегь ҳамҩа ааиртит”.
Абас џьамыӷәацәгьала Шрома аӷа данықәырцоз зыхәҭа
ӷәӷәаны иалазҵаз аибашьцәа дыруаӡәкын Бесик.
Усҟан ишамуаз анырба, ақырҭқәа ршьамхы рҽадыргазаап.
Уаҩ дызмыхәоз урҭ «руааҳәцәа» ракәын. Урҭ рыԥсы ԥарала
ирҭихьан, изеигӡози, насгьы «абга шкәакәа» иҿаԥхьагьы ҭоуба
рухьан, уигьы иамеижьакәа, рыԥсадгьыл еиԥш иԥхьаӡаны,
«ламысла» Шрома рхы ақәырҵеит. Мышкы-зны аҭоурых
иаҳәашт урҭ рхы зқәырҵаз аус шаҟа «хьӡи-ԥшеи» амаз. Усҟан
ирҳәозар акәхап 40-нтә ҳаҵкыс хыԥхьаӡарала еиҳаз ажәлар
шҳақәлаз, аха егьанрылымша нас, 500-нтә еиҳаз ажәлар
рхаҭарнакцәа рыԥсы хәҳаны раԥхьа иргыланы ишҳабашьуаз,
аха урҭгьы егьырҭгьы ԥыххаа ишықәырҵаз ҳаԥсадгьыл
ахьчаҩцәа.
Аҭоурых – ҭоурыхуп, ҵәахышьа амаӡам, уи ҩтәуп иҟаз
шыҟаҵәҟьаз, сара ус иаасымҩатәны ажәақәак ахысҳәааит
аҟароуп…
Убри аибашьраҿы ииуль 12 рзы фырхаҵарыла иҭахеит
Ешыраа рҵеицәа ҩыџьа Омаркьаҿ-иԥа Беслани Аҩӡба
Баҭали.
Арҭ аибашьцәа ианҭаха ашьҭахь аҳәынҭқарратә ҳамҭақәа
ранашьан…
Хы-шықәса ҵит урҭ рыԥсадгьыл рхы ақәырҵеижьҭеи. Хышықәса! Рабацәа рхы-рҿы амырхит, ашәы ршәырхит, аха
изырӷьода урҭ ргәы ахәра ианылаз? Шьыжьи-хәылԥази Бесик
иаб Роберт днеиуеит иԥа изалихыз аҭыԥ аҿы, агәашә хәыҷы
аартны днеихагылоит.
– Сааит, Бесик, угәхьааганы, – дҟәындҟәындуеит уи
дгәынқьны. – Иҟасҵарызеи, аӡәы дҭамхакәа аиааира узгом.
Уи дырны уԥсадгьыл ухы ақәуҵеит ламысла. Иуасҳәагәышьари, иузгәдууп икылублааз сгәы…
Хы-шықәса ҵит, аха иахьагьы ддауаԥшьха сыбла
дыхгылоуп Бесик. Ибла разқәа сыхәаԥшуеит, дԥышәырччо;
слымҳа иҭыҩуеит уи иажәақәа: «Аиааира шԥаамго, уи
хырԥашьа змам ауп!».
Аиеи, шәыгәҭакы нажәгӡеит, Бесик, – шәхы ақәҵаны
еиқәшәырхеит Аԥсны. Ҳара ламысла иҳазныҟәгар, аха
макьана уи ҳалымшацт. Убри азы шәрыцҳасшьоит, Бесик.
Аха, мап, шәуасиаҭ назмыгӡаз аԥсыхьшәашәақәа роуп
ирыцҳау, шәара ԥсра шәықәӡам, наунагӡа Аԥсны шәаҵеицәаны, шәыхьӡ ԥсра-ӡра ақәымкәан иаанхоит.
Езыгәба Наполеони Аҩӡ-ԥҳа Томеи иахьа Аԥсны еицырдыруеит. Еицырдыруеит рԥацәа рфырхаҵарала… Гал
араион аҿоуп иахьынхо ари ажәла. Иахьынӡаԥсуаз Езыгәба
рыжәлан, рбызшәа рцәыӡны ианагыруаха, рыжәлагьы
аҽеиҭанакын, Езыгәбаиа ҳәа иҟалеит. Нас Напо иԥсуа шьа
урҭқәа зегьы ириааит.
Уи ус шакәыз еилыкка иааԥшит Аԥсни Аԥсуареи ашәарҭара
ианҭагыла: аҷкәынцәа днарывагыланы Аԥсадгьыл ахьчараҿы
днагылеит.
Ешыра ақыҭа! Авулкан еиԥш еилашуаз аибашьра
аепицентр араҟа акәын иахьыҟаз. Уахгьы-ҽынгьы идыдымацәысуаз еиқәтәеит, адгьылгьы ацәа иҭаӡыӡааны иҵысуам
– урҭ ҭоурыхуп уажәшьҭа.
Жәа-шықәса ҵит ҳҵеицәа хьӡырҳәагақәа шьала Аԥсны
ахақәиҭра азааргеижьҭеи! Убри схы иархәаны исыӡбеит
Афырхацәа зхылҵыз Ани Аби рыҩнаҭа снеины сыблала
избарц, срацәажәарц, снарылаԥшырц. Ҩызас дышьҭысхит
Роберт Омеркечба. Роберти Напои аиҩызара рыбжьоуп,
лахьынҵалагьы еиԥшуп. Напо хәҩык аԥацәа иман, аӡәы
дизынхеит, Роберт ҩыџьа иман аӡәы дизынхеит. Иԥеиҳаб
Беслан фырхаҵарыла Шрома дҭахеит, уи еиҵбы Аслан усҟан
15 шықәса ихыҵуан, уи дахьчеит.
Афырхацәа ргәараҭаҿы ҳнеиаанӡа, урҭ рбаҟаҿы ҳнеит.
Ушьхныԥсылап! Ԥшьҩык аишьцәа амармалташь еиқәаҵәа
иалԥххаауеит! Илахҿыхуп, аӡәгьы илахь еиқәым – ус
иҟазаарын аԥсҭазаараҿы, ус иагьаанхеит наунагӡа.
Аишьцәа-фырхацәа ҳлареихырхәаны ҳанаахынҳә, ахан
хьыҵәцара зҭалашауаз ашҭа ҳҭалеит.
– Абри иубо ахан Напо инапала иҟаиҵеит! – иҳәеит Роберт.
Иџьашьаны сылаԥш надсырхалеит адәахьала. Нас ахан
зыгәҭылакыз аӡахәа, ашәыр-ақәыр, урҭ реиҿкаашьа уҳәа,
сылаԥш нархызгеит.
Аԥшәмацәа ҳԥыланы аԥсшәа анеибаҳҳәа, аҩныҟа
ҳнарԥхьан ҳанаатәа, уаҟагьы ҵаҟа-хыхь сылаԥш нарыдырхало ҭынч срыхәаԥшуан иҟаҵоу, ишыҟаҵоу. Архитекторк,
аԥышәа змоу нџьнырк иргылазшәоуп ҟазара дула ишыҟаҵоу.
Арахь иара дынхаҩуп! Ус ауп дшыҟоу анхаҩ ду ззырҳәауа!
Ҳанааибадырқәа ашьҭахь исҳәеит ҳааира хықәкыс иамоу:
еснагь иқәыԥшны иаанхо рҵеицәа-фырхацәа ахақәиҭра
иаҳзааргаз жәашықәса ахыҵра аламҭала еиҭах ҳгәалаҳаршәарц, ҿыц аԥхьаҩцәа идҳардырырц шаҳҭаху.
– Ус акәзар, дара ирызкны хыхь уадак ҳамоуп, уахь
ҳахәнап, – лҳәеит афырхацәа ран Тома. Уи еиҳагьы
еиӷьашьаны, ашырҳәа сҩагылеит. Сҩыза Робертгьы Напогьы
ҵаҟа ҳахьтәаз иааизныжьны, аҩнуҵҟатәи амардуан ала
Томагьы саргьы аҩбатәи аихагылахь ҳҩыхәнан, уадак
ҳныҩнашылеит.
– Ари ахәыҷқәа ирзалаҳхит, – лҳәеит Тома, ауада лылаԥш
нахганы. – Експонатла даарак ибзиамзаргьы, рнапы
назхьысыз амаҭәарқәа рыла абраҟа музеи хәҷык еиҿаҳкааит,
рпатреҭ хәыҷқәагьы нарыдкыланы.
Ҳаԥхьа аҭӡамц иадгылан столк. Раԥхьа сылаԥш нарықәшәеит уаҟа иқәызи иқәгылази апатреҭқәа. Ҳашьҭахь игылаз
ашкаф ақәҵарҭаҿы иқәын инапылаҟаҵаразгьы иԥсабаратәызгьы асувенирқәа. Урҭ зегь сылаԥш нархызгеит.
– Аишьцәа зегьы злеиԥшыз ҟазшьак рыман: аусураҿы
аума, абжьааԥны аума аашьара закәу рыздырӡомызт, – лҳәан,
Тома урҭ рыхцәажәара дналагеит. – Насгьы, аинтузиазмра
рылан. Еснагь ҿыцк аԥшаара иашьҭан. Убри рҟазшьа
иабзоураны иааџьоушьаратәы аԥсабара бзиа ирбон. Абнахь
ицар, аԥсабара иарҿиаз иџьашьахәу формак ма малырк змоу
акы рԥшаауан. Аа, ари аԥсабара иарҿиаз ауп, – лҳәан,
аццышәҭра аақәылхит, – ацәамажьыма ахыхны ишәит
акәымзар, уаҳа даламкьысӡеит… Аа, ари шаҟа аҳәынаԥ
иеиԥшу! – иаақәылхит даҽакы. – Измадаз амахә хиҵәеит
акәымзар, аригьы уаҳа даламкьысӡеит.. Арҭ амшын ахьынтә
иааргаз роуп, – лылаԥш ниалгеит урҭ рнаҩс иқәыз рахь. Урҭ
еиуеиԥшымызт: аԥсабара иацәыз, ауаҩы инапы иҵихызшәа,
зхатә сахьа змоу хаҳәқәан. Иҟан иара убас амыдаӷьцәа
(аракушкақәа), урҭгьы улаԥш нарыдхалартә еиуеиԥшымызт,
ихәыҷызи ибжьаратәызи рнаҩсгьы, иҟан иааџьоушьартә
иҟәазызгьы.
– Абарҭ акы анырԥыхьашәалак, ҳамҭа дук роузшәа,
игәырӷьаҵәа акәын ишааргоз, – мшаҽны еиԥш лхаҭа
деигәырӷьаны дрыхцәажәон ан. Сара сыбла ихгылан ахаан
исымбацыз, аха еилҟьа-еилӷәыцә иҟаз аишьцәа лахҿыхқәа.
Ахәыҷқәа рабду даара идҳәалан, – лажәа инацылҵеит Тома.
– Зыӡбахә сымоу саб Аҩӡы Даҭикәа иоуп. Уи есԥхынра
имаҭацәа ашьха игон. Ахәыҷқәагьы ашьха аԥсабареи уатәи
ахьшьцәа рыԥсҭазаареи даараӡа бзиа ирбеит. Ианаауаз
рнапала иҟарҵаз амҳаԥ, аҟәыдыршьшьыга, амҳаҵә уҳәа
еигәырӷьаны иааргон. Бзиа ирбон аҽықәтәара – сабгьы аҽқәа
бзиа ибон. Уи ибзоураны ҷыдала Асҭамыр аҽҟазара бзиа
ибеит. Уимоу, аҽымаҭәа инапала аҟаҵара иҽазикуан. Аа, абри
аҟамчы Асҭамыр иоуп иҟазҵаз! Ари аҽԥырххагьы иара
иҟаиҵеит, зны-зынла ауаара ианыргогьы ыҟоуп.
Избози исаҳауази џьашьаны сылзыӡырҩуан, зыны-зынла
сажәа ныбжьазгалон аҟароуп, Тома лакәын ицәажәоз.
Рхәыҷреи ргәеилыххареи ирызкыз лажәабжь даналга,
рарԥысра ахь диасит.
– Алмасхан ақыҭанхамҩатә институт асубтропикатә
факультет дҭалеит. Бзиа ибаны ауп уи шалихыз, – лҳәеит
лара. – Ахԥатәи акурс ахь диасны дыҟан. Давид анапҟазара,
ауасҭара бзиа ибон, аргыларатә техникум дҭан, шықәсыбжак
акәын алгаразы игыз. Асҭамыр ақыҭанхамҩатә институт
амеханизациа афакультет актәи акурс далгахьан. Володиа
16 шықәса ракәын ихыҵуаз, занааҭк алимхыцызт.
Сазыӡырҩуан ԥшьҩык афырхацәа ран лажәабжь. Лԥацәа
ракәын зыӡбахә лымаз. Аӡәаӡәала урҭ рҟазшьақәеи,
реилҷҷареи, ринтузиазмреи ртәы лҳәон. Сара сшанханы
сылзыӡырҩуан. Илҳәон уи аибашьра ҟалаанӡа лареи сареи
ҳаицәажәозшәа. Лхәыҷқәа рҵара-дырра, рус-рҳәыс иаҿушәа.
Уаҳа уи аԥҳәыс лҟынтә игәырԥшаагаз ажәак смаҳаит,
машәырынгьы ажәа «рыцҳа» лҿалмыршәеит, дрыхцәажәон
лхәыҷқәа еибга-еизҩыда ианыҟаз еиԥш.
Ҳаԥхьа игылаз астол еиуеиԥшымыз апатреҭқәеи амаҭәақәеи рыгәҭаны иқәын шәҟәык аартны. Иаақәсхын,
инарҳәы-аарҳәны снахәаԥшит.
– Ари Катиа Бебиа-ԥҳа лышәҟәоуп, – лҳәеит Тома, уи схаҭа
ишызбозгьы, – лхаҵкы сцааит, ари анацәа дхәырбӷьыцны
даҳзыҟалеит.
Ашәҟәы ахьаартыз аишьцәа-фырхацәа рсахьақәа ануп,
рфырхаҵарақәа ртәы лҳәоит. Араҟа 140-ҩык инареиҳаны
Аԥсадгьыл ахьчаҩцәа дрыхцәажәоит. Урҭ реиҳараӡаҩык
абзарбзанқәа рытҟәацра ианаҿыз илҩыз роуп. Ус дыҟазароуп
ажурналист. Уи дазымԥшӡеит урҭ рҿеихакра, аха анацәа
рмыткәма быжьгьы уаҳаӡом – иҟоуп афырхаҵара, Аԥсадгьыл
ахьчаҩцәа рсахьа. Иҵабыргыҵәҟьаны, анацәа рзы уи
хәырбӷьыцын. Ари ашәҟәы убри ала ахәшьара аҭатәуп,
хымԥада.
Афырхацәа ран Тома Аҩӡ-ԥҳа лакәзар, лхаҭа дфырԥҳәысуп, аибашьра аан еиԥш, иахьагьы! Иахьа уи Ешыра
ақыҭа администрациа деиҳабуп, лқыҭауаа рымаҵ луеит.
Ҳәара аҭахума, дфырхаҵоуп лыԥшәма Наполеон Езыгәбаиагьы. Хәҩыԥацәа зааӡоз аб, ихылԥа аҵыс ҭаҳәуа, ихәлаччоз
аԥсҭазаара деигәырӷьо, иаԥхьаҟа инарҭбааны агәыӷра дуқәа
дырзыԥшын. Ауаҩ гәашьамхыс имоу игәыӷрақәа роуп, аха
Напо урҭ игәыӷра лашақәа дырхьнамыгӡеит аибашьра.
Шәиԥхьыӡ згымхаша аибашьра згәыхәтәы иахьнагӡахьада,
аԥсҭазаара лаша амҩақәа еихнаҵәҵәоит, иарлашьцоит
ажәҩан, иархәашьуеит аӡыхьқәа, иареиџьуеит аԥсҭазаара.
Аҵыхәтәан аибашьра амца еиҵызхаз ажәлар рышәиԥхьыӡ
дзацәцаӡом, уи ҳақуп. Аха ахьааи агәырҩеи уи иннажьуа, алу
еиԥш, ихьанҭыџьӡа ажәлар ирықәыӷәӷәоит акәымзар. Ус
иҟалеит ҳаибашьраҿгьы.
Ус шакәугьы, ԥсуа хаҵак иаҳасабала, Наполеон игәаҵа
аӡәгьы дҭаимырԥшит, игәынқьбжьы аӡәгьы иимырҳаит,
аибашьра аангьы уи ашьҭахьгьы, игәы иҭажьыз игәы
иҭаишьит.
«Аибашьраҿы иҭҟьо ахы ан лгәы ауп изқәшәо», – иҳәеит
абалкар поет Ҟаисын Кулиев. Иацаҳҵап арахь: ан лымацарагьы лакәӡам – абгьы! Акым, ҩбам, хԥам – ԥшь-хык! Аха,
иџьоушьаша, агәырҩа иазԥымҽит арҭ ауаа, иаҵгәеит! Зегьы
хызҽуаз акы акәны иҟалеит хадара змаз – Аиааира. Уи гәырҩа
хҽыгаҵәҟьан!
– Иҟоуҵари, – иҳәеит аб, – аиааира ҳзымгар акәын
ҳаҷкәынцәа баша ианҭахоз, уажәы ҳгәы нызкыло ыҟоуп,
уимоу, ашықәсқәа аныбжьала аԥсадгьыл ахьчаҩцәа ҳрызгәдухауа ҳалагеит.
Иҵабыргыҵәҟьаны, ус иҟоуп Аԥсадгьыл зхы ақәызҵаз
афырхацәа рлахьынҵа: раԥхьа игәыҿкаагоуп, аха нас, уи
ахьаа анхҽлак (аамҭа зегьы еиқәнаршшоит), афырхацәа
рхаҭа ихьӡырҳәаганы аҭоурых иазынхоит, игәадурахоит урҭ
рыхьӡ-рыԥша. Ус иҟоуп афырхацәа рлахьынҵа, ахақәиҭра рхы
ақәырҵоит, ԥсра рықәымкәа иаанхарц.
Абри аҳәааҿы иҟоуп иахьа Томагьы Наполеонгьы.
Аибашьра ашьҭахь ирзынхаз рԥа заҵәы Џьанылбеи ԥҳәыс
дизааганы ачара изыруит. Уи ахҭыс зегь раԥхьаӡагьы гәырҩа
хҽыган, хәырбӷьыцын ани аби рзы. Абасала иахьа аԥсҭазаара
ҿиоит афырхацәа зыԥхаз агәарҭаҿы, иҩнылашаауеит урҭ
рҩны-ргәара.
Иалоу ауаа:
Арӡынба Владислав – Аԥсны Иреиҳаӡоу Асовет ахантәаҩы, 47ш. ихыҵуеит.
Алмасхан – уи ицхырааҩ, 35 ш. ихыҵуеит.
Ҳаџьараҭ – дынхаҩуп, иуаҩыбжара дынҭысхьеит.
Џьудар-иԥа Баҭаҟәа – архәҭа ҷыда “Ашьоуцәа” реиҿкааҩ, 38 ш. ихыҵуеит.
Лазба Ахра, уи ицхырааҩцәа.
Инарба Даур, 30 ш. инарҭысхьеит.
Лакоба Сасрыҟәа, 34 ш. ихыҵуеит.
Ладариа Алхас, 30 ш. ихыҵуеит.
Аџыр-иԥа Орҳан, 40 ш. ихыҵуеит.
Везир-оглы Џьамал, 60-ҟа шықәса ихыҵуеит.
Ажәанба Дамеи – дҵарауаҩуп, 40-ҟа шықәса ихыҵуеит.
Валикәа, 50-ҟа шықәса ихыҵуеит.
Киселиов Иван, 60 ш. ихыҵуеит.
Киселиов Володиа, 32 ш. ихыҵуеит.
Санаиа Резо, 40-ҟа ш. ихыҵуеит.
Барцыц Аинар,
Амԥар Арсоу, 30–35 шықәса рхыҵуеит.
Хагәышь Наҳарбеи, Мака, 28 ш. лхыҵуеит.
Адлеиба,
Џьопуа,
Ҵәыџьба, Ҷлоутәи арԥарцәа.
Џьорџь Жане – Европатәи ҵарауаҩуп, иуаҩыбжара дынҭысхьеит.
Ахҭыс мҩаԥысуеит Гәдоуҭа ақалақь аҿы.
Асцена аатуеит. Арыӷьарахьтәи аганахь иагәылахаланы
ауаа ршыкьбжьы ӷәӷәаны игоит. Асценаҿгьы еилауаҭырроуп
иҟоу. Уи ашыкьбжьы иалаҩны иуаҳауеит:
– Ақәыџьмақәа ҳақәлеит, ақәыџьмақәа! Аиха, аигәышә,
алаба, абџьар – доус иуԥыхьашәо шьҭых! Ршьыга лаба
нарықәҳаршәроуп – уаҳа ԥсыхәа ыҟаӡам.
– Ақәыџьмақәа ракәӡам, аҳәақәа роуп иҳақәлаз, аҳәақәа!
Ҳәаҵасгьы аҟаҵәыҳәа ргәы иалҳәаны ҳрылгароуп, уаҳа
еинышәашьа ҳамаӡам дареи ҳареи! Ҳанеибажьозгьы аамҭа
цеит, хнырҳәышьак амаӡамкәа!
(Дхаха-чахо аӡәы асцена даақәлоит, аԥҳәыс бжьы
ихаҵаны).
– Уара “ҳашьцәа” ҳәа ҳрышьҭамзи, имцхап, џьушьҭ,
ҳашьцәа шԥаҳабашьуа?!
– Бзамыҟә, Бзамыҟә! Ҳажәлар ршьа зыжәхьоу, ианбыкәыз
ақырҭқәа ҳара ианҳашьцәаз?!
– Ақырҭқәа ракәым, агырқәа, агырқәа…
– Уара абри наҟ унаскьа ҳәа иашәҳәи? Дызкырҭоу уаҩ
шәыҟаӡами? Агыруа “сара сара сакәӡам” иҳәеит, нас зхы мап
ацәызкыз иоума уара иашьас иҟоуҵаз?!
– (Ихьаршшаны). Уара акрыздыруоу “ҳашьцәа” ҳәа
рзаҳамҳәози! Изаҳҳәози, нас, урҭ ҳара иҳаӷацәазар?!
– Акавичка! Акавичка! Ҽадак алымҳақәа ираҟароу
акьардақәа ирҭакноуп ажәа “ҳашьцәа”!
– (Иҽрыцҳатәны). Анҭ зусҭоу сзымдыруа сыҟоума: уаԥхьа
иузмыргыло, ушьҭахь иузмыргыло, иахьа иаабама, аха…
– Еимашәкуа зусҭада, зҭоурых акамбашь иафаз роума?!
– Урҭ рҭоурых акамбашь иафоу, ақырҭқәа ирфоу
сыздыруам, аха дара тәыс рҽыҟаҵаны, ҳара тәыс ҳҟарҵар
рҭахуп. Тәитәыхс! Абри ауп иҳәатәу!
– Ишԥа?! Аԥсуа – тәитәыхс?! Атәитәыхра ҳшьа иалазар
иахьа миллионла ҳаҟазаауан!
– Иазхоуп шьҭа! Ақырҭқәа абџьар кны иҳақәлеит, иуоу,
иҭынхоу – еиҭах рхы ҳдырбеит. Иарбан ара хҳәаа-ԥҳәаас
иҟашәҵарц ишәҭаху?! Изахьӡузеи атәы, атәитәых?! Инапаҿы
ҳаннеига, еимааҵыршьысгьы ҳҟаиҵоит – иблагьы ҟәысуам!
– Ус ауп, ус ауп! Абџьар кны иааиз, абџьар кны уиԥылароуп.
Ичеиџьыка инапы иқәыргыланы даҳҭаама? Шәсырҭаслымоит,
ижәымур – шәынсырҵәоит иҳәеит. Ампыҵахалаҩ даҽа гәҭакык
имаӡам.
– Ҳаидгылароуп иахьа бџьарс иаҳҭаху! Бираҟс иахьа
ишьҭаҳхшагьы убри ҳаидгылареи ҳакзаареи ракәзароуп!
Егьырҭ зегьы, иара абџьаргьы аԥхьа инаргыланы, нас ауп
ианыҟало. Урҭ зегь ҟалоит!
– Рҵыхәа ԥҵәазааит аҽхырцәажәарақәеи ацәыхацәыфарақәеи! Нагӡара ақәзааит Аидгылара!
(Ауаа ршыкьбжьы ӷәӷәахоит: шьоук “Ура!” рҳәоит, шьоук
рнапы еинырҟьоит. Баҭаҟәа инапқәа игәыҵаԥсаны днаскьашәа дгылоуп, зегьы илаԥш рыхгауа.)
Аӡә (ибжьы нарганы). Баҭаҟәа, арҭ ажәауаара рибамҭо ирҳәауа уаҳауеит, уара ухшыҩ зҳалоумҵозеи?!
Баҭаҟәа. Сара зегьы сырзыӡырҩуеит!
– Ирхуҳәаауазеи нас арҭ ирҳәауа?
Баҭаҟәа. Уи ушьҭан ҭынч ирызхәыцтәуп.
– Ҭынч?!
Баҭаҟәа. Аиеи, ҭынч. Араҟа ԥсеибакрыла ирҳәауа ҭынч уанрызхәыцлак ауп еиҳа ианеилукаауа.
(Ауаа ршыкьбжьы есааира иӷәӷәахоит. Даацәырҵуеит Алмасхан. Зегь ииҳәарызеишь ҳәа инаизыԥшуеит).
Алмасхан. Акыр иаԥсоу аҩызцәа! Аҳәара ҟасҵоит – маҷк шәҽаанышәкыл. Аиҳабыра ҳарԥырхагамхап, урҭ ирӡбауа – хымԥада ишәыларҳәоит, уаанӡа иаашәычҳа.
(Зегьы еиқәыӡырҩуа игылан. Хаҵа аукы, нхаҩ хылԥак ихоуп, иԥаҵа жәпақәа наҟ-ааҟ илашьҭны, Алмасхан иахь маҷк днаскьан).
Ҳаџьараҭ. Сара сынхаҩуп, Ҳаџьараҭ сыхьӡуп. Аиҳабыра еилацәажәозар, ҳаарԥеиԥшуеит, аха ирдыруазар ҳҭахуп: Қарҭҟа ма Москваҟа ателефон иасны калти-малти ҳәо цәажәарак иаԥшьыргозар, идырны иҟазааит, урҭ иаарҳәо зегь рзы “амин!” шаҳамҳәауа. Аиҳабыра ҳаҭыр рықәҳҵоит, аха абџьар кны аӷа иҿагыланы иабашьуа ҳара ҳауп!
Алмасхан. Еилкаауп, еилкаауп, шәара шәызқәшаҳаҭым урҭ акгьы рыӡбаӡом, амала аҳәара ҟасҵоит иаашәычҳарц.
Ҳаџьараҭ. “Еилкаауп” уҳәеит, аха ҳгәаанагарақәа еиқәымшәаргьы, акаҿы ҳазааиабагароуп. Аӷа ииҭаху ҳҳәоу еиқәымшәароуп, ҳара уи алҳмаршароуп!
(Инаскьаганы инкахәыцуа игылаз аӡәы дыҵҟьоит).
– Мап ухаҵкы, аиҳабыра рнапқәа рываҳар – шәнаскьа шәхаҵкы ҳәа раҳҳәоит, угәы ишԥаанагаз нас?! Асҟак ианеидхыла – уа акыҟоуп! Еимаркуа аадыруазар ҳҭахуп ҳара! Арӡынба дааиааит ара, реимак мӡакәа иҳаиҳәааит!
Алмасхан. Дааиуеит, дышԥамааиуа, хымԥада дааиуеит, сшәыҳәоит маҷк иаашәычҳа. (Асҭамыр дцоит. Қәрала иреиҳабыз аӡәы даарылҵуеит).
– Аҩызцәа, сара Алмахсиҭ сыхьӡуп, ҳқыҭаҿы абыргцәа среиҳабуп, абырг иаҳасабала сшәыҳәоит шәмыццакын. Аиҳабыра – аиҳабыра роуп, абӷьыжәҳәа ҳармацәажәап – раҳаҭыр аабап. Ҳаӷоу дзықәшәарыз иақәшәеит, ижәбоит.
– Аԥсадгьыл ашәарҭа ианҭагыла, ажәлар атәра анырԥеиԥшу, ихьаԥш-кәаԥшуа иалагаз – урҭ еиҳабыраӡам! Ара аимакаиҿакра иаҭыԥым! Уажәнатә ргәырҽанаҳҵоит! Аиеи, уажәнатә! Ирдыруазааит хьаҵшьа шҳамам! Ҳара иҳадымгыло – ҳара дҳаӷоуп! Иҳарҳәааит “ааи” акәу, “мап” акәу?
– Ус ауп, ус! Ҩ-ажәак ҳарзыԥшуп: абџьар шьҭаҳхуоу, ҳнапқәа шьҭаҳхуоу – убри ҳарҳәааит, нас иҟаҵатәу ҳара иаабап.
(Иаацәырҵуеит Аԥсны аиҳабыра. Урҭ раԥхьа дгылоуп Владислав Арӡынба).
В. Арӡынба. Ажәлар шәхацкы! Ижәбоит иҟалаз! Жәытәнатә аахыс иҳаӷрымӡаауаз ҳгәылацәа, иахьа рсабрада рҿыхны ҳашә иаалагылеит: “Аԥсны ҳара ҳауп иаԥшәымацәоу, шәара шәнаскьа”, – рҳәеит. Иреиҳаӡоу Асовет асессиақәа рҿы, ижәдыруеит, аимак-аиҿак иҳамаз. Урҭ Аԥсны рҽахадырԥахьан, рхыԥхьаӡара еиҳартәхьан – убри акәын ишәарҭаз, аха ҳара ирзаҳамҳәаӡеит “аоккупантцәа” ҳәа, ҳҭагылазаашьа ҳанышәаны, акаҿы ҳазааибагарц ҳашьҭан. Аха дара зеиԥхыӡуаз 30-тәи 40-тәи ашықәсқәа ракәын. Убрахь ҳархынҳәны, ҵыхәаԥҵәала “аԥсуа зҵаара” рыӡбырц иашьҭан. Иҟан Аԥсны автономиа ахыхзааит ҳәа Қарҭ иқәгыланы иҳәҳәозгьы. Абасала, политикала ишамуаз анырба, бџьарымцала ҳдырҭаслымырц иақәыркит. Иахьа урҭ ақалақьқәа Очамчыреи Аҟәеи бџьар ҭмырҟьаӡакәа рнапаҿы иааргеит, Гагра рдесант ӡхыҵит. Абасала, Аԥсны еиҩша-еихшаны, ҳажәлар рыҟазаареи рыҟамзаареи рхықә иаақәдыргылеит. Тҟәарчали Очамчыра ақыҭақәеи рҽеидкылара иаҿуп, Гәымсҭа ахырӷәӷәарҭа ркуп, гаграа хацәнамырха аӷа иҿагылоуп. Абас иҟоуп ҳҭагылазаашьа. Уажәшьҭа ҳшәазҵаар ҳҭахуп: анаҩс ишԥаҟаҳҵо, мҩас ҳазнылои? Ижәбоит – ҳамчқәа еиҟарам, аха ҳақла аиашара ҳара ҳганахь ауп иахьыҟоу: дара қәылаҩцәоуп, ҳара ҳаԥсадгьыл ҳахьчоит.
(Уажәраанӡа иаабахьоу Ҳаџьараҭ даарылҵны).
Ҳаџьараҭ. Ари азҵаара ҳара ҳауп иҟазҵо: шәеилацәажәараҿы ижәӡби? Убри ҳаҳар ҳҭахуп.
В. Арӡынба. Ҳгәаанагарақәа еибаҳҳәеит аҟароуп, акгьы аамыӡбӡеит, шәара ҳшәазҵаар ҳҭахуп – ишышәҳәауа ҳныҟәоит.
Ҳаџьараҭ. Ҳара гәаанагарак ауп иҳамоу, шәара шәҿынтәгьы акоуп иҳаҳарц иаҳҭаху. Ҳнавала-аавалашәа ацәажәаха ҳамаӡам, ажәлар ԥшуп: абџьар шьҭаҳхуоу, ҳнапы шьҭаҳхуоу ҳәа иазҵаауеит.
В. Арӡынба. Ҳаинышәап зҳәо ыҟоуп…
(Иажәа неигӡаанӡа аӷу ааилдыргеит, ҳамҭакы еиццәажәон ирҳәо узеилымкаауа).
Алмасхан. Аҩызцәа! Иҟалозар шәааӡырҩы!
В. Арӡынба. Ҳаинышәап ззырҳәогьы ыҟоуп:40-нтә ҳара ҳаҵкьыс хыԥхьаӡарала еиҳауп, бџьарла еиқәных иҟоуп – ҳажәлар еиқәҳархап рҳәеит.
(Иажәа анагӡаха имҭакәа рбыжьқәа еиларԥсоит).
– Иаҳхаҳаршҭып 40-нтә ҳаҵкьыс ишеиҳау, сара схаҭа 40-ҩык ампыҵахалаҩцәа сыԥсы иасҭоит.
– Саргьы! Саргьы убасҟаҩык сыԥсы иасҭоит!
– Анҭ ашашлыкфацәа роума ҳзыцәшәо, уаашәҩык схы иадсҵоит! Уи ҽхәарам, абра зегьы ишшәаҳауа исҳәоит. Афганисҭан аԥышәара сахысхьеит.
Алмасхан. Аҩызцәа! Аҩызцәа! Иҟалозар шәӡырҩы, акы зҳәарц зҭаху уашьҭан ишәҳәап.
В. Арӡынба. Иҟоуп ҳрабашьып зҳәогьы – урҭгьы ирбоит аӷа имчқәа зеиԥшроу, аха инапаҿы ҳаныҟала иаҳԥеиԥшугьы рдыруеит. Аӷа ҳирҭаслымырц ауп танкла дзааз. Ҳара ҳџьынџьтәыла ҳахьчоит, еиҭасҳәоит, ҳақла азин ҳамоуп уи ҳара. Иҳабашьуа ақырҭуа жәлар ракәӡам, аполитикцәа роуп…
Асҭамыр. Аха абџьар зку аполитикцәа ракәӡам, аусуцәеи анхацәеи рыҷкәынцәа роуп.
В. Арӡынба. Ус акәгәышьоуп: агаӡа инапала амаҭ ркуеит. Аха агәра шәсыргоит ақырҭуа жәлар зегьы ари аполитикатә авантиура ишадымгыло.
Асҭамыр. Ус шакәугьы урҭ ирылшоит абра иҳаланхогьы ҳҿаргылара – уи зегь реиҳа ишәарҭоуп.
В. Арӡынба. Араҟагьы агаӡа инапала амаҭ ркырц рылшоит, аха ҳара аӡәк иеиԥш ҳанеидгыла, уи амаҭ ааҳәны дара рхаҭа ирыцҳауеит: ампыҵахалаҩцәа Аԥсны ианықәҳцо, урҭ ирыдгыланы иҳабашьуазгьы ирышьҭаԥалоуп ишцо!
Абжьқәа:
– Ииашоуп, ииашоуп! Акәты ашьыга ашьапхыц иҵнахуеит!
– Ус иагьыҟалароуп! Ицәҳәы-ҟьантазны ирыханы ишааргаз еиԥш иагьцароуп!
– Ҳара аӡәгьы дықәҳцаӡом, аха ҳара иҳаӷоу Аԥсны иҭыԥым! Урҭ рыла ҳаԥсадгьыл цқьахароуп!
В. Арӡынба. Агәра шәсыргоит ҳара иҳадгыло ақырҭқәагьы шыҟало! Ус анакәха, ардәына иазгәааны ажәардәына зшьыз ҳиеиԥшымхароуп.
Ҳаџьараҭ. Дареи шәареи аицәажәара шәыман рҳәеит. Уиазгьы, еибышәҳәеи?
В. Арӡынба. Иацы Қарҭынтә иаази ҳделегациеи еиқәшәеит, аха изымеицәажәеит. Аиҳабыра рмаҵура шьҭарҵааит, рҳәеит, нас дара ирҭаху ықәдыргыларц. Рҭаҷкәым ықәкшаны акәын ишҳацәажәоз. Шәынҳарҵәоит, рҳәеит, шәықәҳхоит, рҳәеит, рыр рԥыза ишиҳәаз еиԥш…
(Рыбжьы цәгьахеит: зегьы ргәынамӡара рҳәон).
Алмасхан. Раԥхьа иргыланы Арӡынба имаҵура шьҭеиҵааит, рҳәеит.
(Ажәлар еилаӷызит).
– Уи ҟалашьа амаӡам!
– Иара ацәгьаршҩы Шеварднаӡе ихаҭа имаҵура шьҭеиҵааит!
В. Арӡынба. Сара змаҵура иахьынҳало среиуаӡам, аха уи аӷа идҵа алакәӡам, уи ҳажәлар шәоуп изусу. Сара еилыхха избоит сызҵало аидара закәу. Аибашьра – еибашьроуп, абџьаргьы ҳаԥшаап, иҳацхраауагьы ҟалап, аха иҭахо рацәахоит, ҳара имыцхәу аӡәгьы дҳамаӡам. Абри ауп иахьа ҩ-гәаанагарак ҟазҵазгьы. Чарҳәаҩ дыҟаӡам! Аӷа идгыло аӡәгьы дыҟаӡам! Абри аадыруазароуп зегьы!
(Зегьы рбыжьқәа еиларԥсеит).
– Иазхоуп урҭ алақәа рнапаҿы ҳахьынӡаҟаз!
– Аԥсра еиӷьуп, атәра аҵкыс!
Асҭамыр. Владислав ухаҵкы, иуҳәаз иашоуп: ҳара аӡәы иҭахара дакны иҳалԥсаауеит, аха аибашьра-еибашьроуп! Агәра усыргоит, зԥа дҭахаз анык “нан, сыҷкәын, узфада?” ҳәа лмыткәма иалаҵаны ишылымҳәауа.
Абжьқәа. Ииашоуп. Ахацәа роуп Аԥсадгьыл зыхьчо!
– Ҳҭахар еиӷьуп, тәыс ҳҟалар аҵкьыс!
(Зегьы рыбжьқәа еиларԥсеит, ирҳәо ааузеилымкаартә еиԥш).
Ҳаџьараҭ. (ажәлар аарӡырҩны). Арӡынба ухаҵкы! Ажәлар ирҳәауа уаҳауеит, абарҭ рыхьӡала исҳәоит угәра шааго ала, ҳуҳәоит аԥызара ҳазу. Зегьы ирыцкуп аҳәоуеиқәшәара. Ҳаӷа бзиарас илшо акоуп – уи ирӷәӷәоит ҳакзаара! Ииашоуп, ҳхыԥхьаӡара маҷгәышьоуп, иҭахо рацәаҩхашт, раԥхьа иҭахо сара сакәзааит, аха уи азы хьаҵшьа ҳамаӡам! Ашәара шыҟоугьы аабоит, ҳажәлар ирыхӡыӡаауагьы еилаҳкаауеит – араҟа иҟамлароуп ҽыԥныҳәа – иахьагьы, уаҵәгьы, уаҵәашьҭахьгьы. Зегьы аӡәк иеиԥш ҳаидгылароуп – аиҳабырагьы, аиҵбырагьы! Шәааиаанӡа иаҳҳәахьан, уажәгьы еиҭаҳҳәоит: иахьа нахыс иҳадымгыло – уи дҳаӷоуп! Абри ҭоубак иаҳзаҩызазааит!
(Зегьы ражәа еиларыԥсуеит ишиқәшаҳаҭу ала).
В. Арӡынба. Ари ахаҵа ииҳәаз сара акгьы ацысҵом.
Иҭабуп ҳәа шәасҳәоит агәрагара исышәҭаз азы. Абри ала ихҳаркәшап ҳаицәажәара.
(Ажәлар даарылҵит аполковник ичын змоу фицарк).
Аполковник. Сара ажәалагалак сымоуп.
В. Арӡынба. Ҳаузыӡырҩуеит!
Аполковник. Ар реиҿкара нап арктәуп: ианба, ишԥа? Сара схатә план сымоуп. Ианбаҟало аилацәажәара?
В. Арӡынба. Аҩыза аполковник, уи бзиоуп. Иахьа Ҟабардантә дааит полковникк, аԥышәа змоу, академиа иалгахьоу фицаруп. Сааҭк ашьҭахь аилацәажәара ҳамоуп, уҩызцәа аӡәрыҟазар иуманы уааи.
(Арӡынба днахынҳәны ашә ахь иҿынеихоит, уи инаишьҭалоит иҩызцәагьы).
(Аԥарда)
Асцена аатуеит. Аԥснытәи АССР Иреиҳаӡоу асовет Апрезидиум ахантәаҩы идкыларҭаҿы. Астол телефонк ықәгылоуп, ҟәардәк адгылоуп. Адкыларҭа аиҳабы Алмасхан ихы иқәыжьны дынкахәыцуа днеиааиуеит. Ателефон аҵәҵәабжьы гоит.
Алмасхан (атрубка аақәхны). Адкыларҭа… Дыҟоуп… Изҳәода? А-а, сузыӡырҩуеит… Уажәыҵәҟьа!
(Атрубка астол инықәҵаны ахантәаҩ иахь дныҩнашылоит. Абри аамҭазы ашыр-шырҳәа апартер ааҩҵәаны, ахәаԥшцәа днарылсны, амардуан хәыҷы дҩыхәнаны, асцена даақәгылоит Баҭаҟәа. Илакыҵақәа џьбароуп, ԥшьымш-хәымш раахыс иимсац иԥаҵа иааиҿачыз иеиқәара еиҳагьы иааиныԥшит. Абри аамҭаз ахантәаҩ иахьтә даадәылҵуеит Алмасхан).
Баҭаҟәа. Мшыбзиа!
Алмасхан (иҽыриашаны даагылан). Бзиа убааит!
Баҭаҟәа (ашә ахь инапы нарханы). Ахантәаҩы иҿы аӡәыр ыҟоума?
Алмасхан. Мап.
Баҭаҟәа. Сидикылартә сызиаҳәа.
Алмасхан (астол иқәиҵахьаз атрубка аақәхны аҭыԥ аҿы инықәҵаны). Узусҭада? Ишԥа иасҳәо?
Баҭаҟәа. Ԥсуак дааины дыҟоуп, дуацәажәар иҭахуп ҳәа сызиаҳәа.
Алмасхан. Ара иааиуа раӷьырак аԥсуаауп!
Баҭаҟәа (маҷк иаарџьбараны). Иуасҳәаз сызиаҳәа!
Алмасхан. (дааиԥхьхәыцны ). Саҭоумҵан, сара амаҵураҿы сыҟоуп, схьынцыцны акәӡам, уи исыднаҵоит ус еиԥш уҭҵаара! Аха уара, Аԥсуа, ус иануҭахха – уажәа еиҭасҳәоит.
(Алмасхан ателефон атрубка аақәхны дназыӡырҩын, аҭыԥ аҿы инықәҵаны, ахантәаҩ иахь дныҩнашылоит. Баҭаҟәа, иҭагылазаашьа ахьамҭыра иныԥшуа, деиҵаӷәӷәа дгылоуп, нас днеи-ааишәа ҟаиҵан, илакҭа еиҳагьы ирџьбараны дынкахәыцуа даагылоит, Алмасхан ихынҳәра дазԥшны).
Баҭаҟәа. Закәытә пылҳаҭузеи ҳазларыжьыз! Аԥышәара дуӡӡа ҳаахҭықәгылеит иахьа ҳара. Анаџьалбеит, ҳашԥеилгаришь дареи ҳареи? Еидыргәагәалоу знымзар-зны еилырҩуеит, аха еилырҩыцыԥхьаӡа ажәлар роуп изгәыдҳало. Ус иҟан 1917 рзы, ус еиҭаҟалахт иахьагьы… Аха, издыруада, уажә иҟалаз еиҳа иаҳзеиӷьзар?! Ҳажәлар усгьы ихьаҵуа ракәӡам, иудыруеи абыржәтәи равантиурала, дареи ҳареи наунагӡа ҳшеи ҳамҵышәи еилаҳхыр?! Аҟәџьал шбылгьо ахҩа ахашәоит рҳәоит – ус Анцәа иҟаиҵааит!.. Ашәышықәсатәи ҳхаԥыц хьаа убри алагьы ихҳаркәшон!.. Ус акә, егьыс акә, ҳара даҽа мҩак ҳамаӡам… Абџьар! Аибашьра! Ахеиқәырхара!.. Ма ҳаԥсыроуп, ма ҳа ҳтәы иагароуп!
(Дааиуеит Алмасхан).
Алмасхан. Унеи!
Баҭаҟәа (дышгылац дгылоуп). Дызусҭада ҳәа дузымҵааӡеи?
Алмасхан (иблақәа дырхымԥшылаӡакәа). Сара иасҳәеит еибаҳҳәаз.
Баҭаҟәа. Нас иахиҳәааи?
Алмасхан. Даашьҭы иҳәеит.
(Баҭаҟәа дааԥышәырччан, уаҳа егьахымҳәаакәа, ашә аартны дныҩнашылоит. Асцена гьежьуеит. Ахантәаҩы иҭыԥ дахыҵны иҿааихоит).
Баҭаҟәа (дааҭгыланы). Мшыбзиа, Владислав ухаҵкы!
В. Арӡынба. (инапы имхуа). Бзиа убааит, Баҭаҟәа, бзиала уаабеит! Аԥсуа дахьынхоуп “бзиала уаабеит” ахьиҳәауа, сара ус сҳәартә еиԥш, сусурагьы, сынхарагьы уажә араҟоуп иахьыҟоу.
Баҭаҟәа. Ара акәым, иахьа Гәымсҭа аарцә аҭабиа иҭатәоу ҳҿы унеиргьы “бзиала уаабеит” ҳәоуп ишуаҳҳәауа.
(Иааԥышәырччаны инеибартәоит.)
В. Арӡынба. Ус иҟалеит иахьа. Сузыӡырҩуеит.
Баҭаҟәа. Уаҩҵас аицәажәахагь ҳмоуит, узбар сҭахижьҭеи крааҵуан. Уажәы аибашьра иарласит.
В. Арӡынба. Ҳаицәыхаран, уаҩҵас ҳзеибадыруамызт. 25 шықәса Аԥсны сыҟаӡамызт.
Баҭаҟәа. Сара 15 шықәса!
В. Арӡынба (маҷк дааԥышәырччан). Иҟалоз аадыруазшәоуп ҳшыхынҳәыз.
Баҭаҟәа. Уи ус машәырны иҟамлаӡеит – ашәарҭа ааигәахо ианалагалак, Аԥсадгьыл ухьанарԥшуеит, аҩныҟа ахынҳәра угәанарԥхоит.
В. Арӡынба (дааиԥхьхәыцны). “Шәсыцхраа!” аҳәозар акәхап. (Илахь ааиқәҵаны.) Нас ҳзацхраауоу?
Баҭаҟәа. Уи азоуп изҳаԥхьаз! Хаҭала исыӡбыз уасҳәарц азоуп хықәкыла сзааизгьы.
В. Арӡынба. Сузыӡырҩуеит.
Баҭаҟәа. Сара сархеологуп, иудыруеит, аха арра “академиагьы” салгахьеит – иахьа сзанааҭ аиҳагьы уи ауп иаҳҭахугьы.
В. Арӡынба (иџьашьаны). Ар ракадемиа?!
Баҭаҟәа. (дԥышәырччо). Аиеи “академиа” – асалдаҭцәа “ракадемиа”!
Владислав. (алаф ахь иниаганы). Аԥсуаа зегь уи “академиа” иахысхьеит – “руал ԥшьа” нарымгӡози!
Баҭаҟәа. Сара сахымсӡеит, салгеит, инҭырҳәцааны иҵаноуп сшалгазгьы. Ус агәаԥхара соуит.
В. Арӡынба. Ус анакәха, араҟа исзымдыруа акы ыҟоуп.
Баҭаҟәа. Ашкол саналга археологиатә експедициаҿы шықәсык аус зуан – исгәаԥхон уи азанааҭ. Аинститут уҭалаанӡа акы убароуп, акы уаҳароуп. Нас исыӡбеит арра
сцарц. Сгәы хыҭхыҭуан аруаа рыԥсҭазаара знык сналаԥшындаз ҳәа, аха даарак исгәамԥхеит. Киносахьала избахьаз еиӷьын. Хымзҟа рышьҭахь исаҳаит ҳааигәара архәҭа ҷыда шеиҿыркаауаз – спецназ.
В. Арӡынба. Спецназ?!
Баҭаҟәа. Аиеи, спецназ. Исҭаххеит сыҽԥысшәарц – аромантика! Насгьы ҩы-шықәса амшгара сҭахыҵәҟьамызт.
В. Арӡынба (иџьашьаны). Амшгара?!
Баҭаҟәа. Сара сызлаԥшыз архәҭа ус избеит. Уи абаталион маӡала акәын ишеиҿыркаауаз, архәҭақәа рҿынтә иалԥшааны еидыркылон. Башамашагьы акәмызт, шәҩык рахьтә ҩыџьа-хҩы ракәын иалырхуаз.
В. Арӡынба. Уара узы уи проблемахомызт. Маха-шьахала уӷәӷәоуп, угәамч бзиоуп.
Баҭаҟәа. Урҭ рнаҩс аилыххарагьы аҭахуп, агәаӷьрагьы. Нас азыҟаҵарақәа ҳрылагеит. Уи еиҭаҳәашьа амаӡам: абырҵкалҵәҟьа ҳкылырхуан, асахҭан еиԥш ҳдырҵәуан.
В. Арӡынба. Нас алҵшәагьы аиуан, ҳәара аҭахума?!
Баҭаҟәа. Асыԥса гәышԥыла иузаанкылару? Кабул аиҳабыра зыхьчоз бџьарк аҭырҟьаха рамраӡакәа изҳәынҷаз убас иазыҟаҵаз роуп. Ауаҩ илшара ҳәаак амам. Шықәсыбжак ашьҭахь убас зегь рыла ҳазыҟаҵан.
В. Арӡынба. Сара сарччан, аха иҵабыргыҵәҟьаны уи академиазаап!
Баҭаҟәа. Иахьа ҳара иаҳҭахуп убри аҩыза абаталион.
В. Арӡынба. Уи бзиагәышьан, аха иабаҟоу!
Баҭаҟәа. Сара исылшоит ус еиԥш иҟоу абаталион аиҿкаара. Уигьы акәым, зыԥсадгьыл ахьчараз зыԥсы зҭиуа рыла абаталион ҷыдагьы аиҿкаара ҳалшоит. Иацы узацәажәоз ажәлар сахьрылаԥшуаз уигьы агәра згеит.
В. Арӡынба. Зыԥсы зҭиҵәҟьо?! О, уи аҳәарагьы уадаҩуп, аҟаҵара акәым.
Баҭаҟәа. Ҳара ҳхықәкы ахыхьчара мацара акәӡам, Аҟәа аагароуп, аӷа уа иҽҭаԥахны дҭатәоит. Ишԥа нас, даушла дыршәаны дықәҳцоит ҳәа расҳәарыма!
В. Арӡынба (даалакҩакны). Иуҳәо ииашоуп, аха “зыԥсадгьыл ахақәиҭраз зыԥсы згәаӷьуа шәааи” ҳәа ҳәашьас иауҭозеи?!
Баҭаҟәа. Араҟа хадара змоу аӷа ицәымӷроуп! Аибашьраан уи зегьы ирыцкуп. Аӷа дануцәымӷха, уи игәаӷ анук, ухы идушьылоит, ухьаҵрангьы уҟаӡам. Шәааи зысҳәои, рхала иааиуеит! Уи рыбла ихызбаалоит ариабжьарак.
В. Арӡынба (ҿыцха дышьҭаԥшуа даахәыц-хәыцын). Уи ацәымӷра збеит саргьы. “Иамуӡозар ҳҭахааит, аха хьаҵшьа ҳамаӡам”, – рҳәон, иумаҳауази?
Баҭаҟәа. Нас убарҭ роуми зыԥсы ҭины аӷа иҿагыло! Урҭ зегь шҭамхогьы рдыруеит – уи агәыӷрагьы ыҟами!
В. Арӡынба (лада-ҩада ихы рҵысуа ҳамҭакы дааиԥхьхәыцит). Аҵарауаҩ ижәлар рԥсихологиа идыруазароуп. Аҭоурых хҭыс анализ аныҟаиҵо, уи зхызгаз ажәлар ргәаҵа дызҭамԥшуазар, ииашаны алкаа изыҟаҵаӡом.
Баҭаҟәа. Аҵарауаҩ иакәым, аполитикгьы идыруазароуп ижәлар рԥсихологиа, еиҳараӡак иахьа еиԥш аамҭа бааԥс ианааҭагыло. Сара уи ҭысҵаауеижьҭеи крааҵуеит, уи ауп ари ҳазлацәажәо аус аҿы агәаӷьра сызҭазгьы.
В. Арӡынба. Саргьы кырынтә сазхәыцхьеит. Игәасҭаз: иҟоуп атәра зшьа иалаҽны иҟоу ажәлар. Рҭоурыхтә ҭагылазаашьа ус иҟанаҵеит. Атәы иԥсихологиа змоу ауаҩы аус ахьиуа иеиҳабы инапы ҟьаны, уааины сызиацкқәа рыцқьа ҳәа иҳәар, гәахәа дус иҟаҵаны, мамзаргьы иҽыҟаҵаны ашыҩ-шыҩҳәоуп иширыцқьо.
Баҭаҟәа (дԥышәырччо). Ус иҟоу даҽа ҟазшьакгьы рыдызбалахьеит: ҽнак аҳра рыҭи – уаашәҩык рхы шхырсауа убап!
В. Арӡынба. Ҳажәлар ракәзар, иагьа гәаҟра рхыргахьазаргьы, адоуҳатә хақәиҭра рыман, асовет аамҭагьы иазԥымҽит. Аԥсуа аиҳабы иҽышькыл кны ҳаҭырла дҽыжәиҵоит, аха уааины сҽышькыл кы ҳәа диқәымчыр, иҽышькыл акра акәым, иҽы аӷәра ахыхны доуижьҭуеит! (Иччоит.)
Баҭаҟәа. Ишәарҭоу атәитәых иоуп акәымзар, ус иҟоу аиҳабыра аниоу, ламысла ажәлар рымаҵиуеит.
В. Арӡынба. Ара ҳаԥсадгьыл аҿы акәым, амҳаџьырқәа рхылҵшьҭрагьы ус акәын рхы шымҩаԥыргоз. Османтәи аимпериа иаҵанакуан Балкангьы, уаҟа ԥашьацәас иҟаз аԥсуааи ачерқьесцәеи ажәлар ҳаҭырқәҵарала ирызныҟәозаарын. Ус рыҩуеит аҭоурыхҩҩцәа.
Баҭаҟәа. Ашьа! Убама, аԥсуааи ачерқьесцәеи рҳәеит!
В. Арӡынба (дааиԥхьхәыцны). Маҷк аҭоурых ахь ҳагацәеит. Ҳазлацәажәо аус бжьынтә ишәатәуп, бжьынтә изатәуп. Уԥсы ҭины уԥсадгьыл ахьчара – аҳәара мариоуп!
Баҭаҟәа. Ус ауп, ухы-угәы иҭагӡаны иуӡбыргьы, ажәала еиҭаҳәашьа амаӡам.
В. Арӡынба. Аԥсадгьыл хьаас измам ауаҩы, ари фанатизмроуп иҳәоит, избанзар, аԥсадгьыл ашәарҭа аҭагылара закәу уи изеилкааӡом.
Баҭаҟәа. Сара иацы аахыс уи ауп схы иҭагьежьуа: иқәсҵеит, иқәсхит, исшәеит, иззеит, нас ауп уара уахь сааирц анызӡбыз. Улахьынҵа аӡбра – уи мариоуми!
В. Арӡынба (ииҳәаз дақәшаҳаҭны ихы рҵысуа). Ауаҩ илшара ҳәаак амаӡам, еиҳарак агәаҟра данҭагылалак. Иаҳзымдыруа иагьаҩ фырхацәа цәырнагап ари ҳаибашьра! Аиеи, “Аԥсны Афырхаҵа” ҳәа аҳаҭыртә хьӡгьы аԥҵатәуп.
Баҭаҟәа. Ҳажәлар ргәы кыдгыланы иҟоуп, афырхацәаҵәҟьа цәырнагоит аибашьра, аха уи аҳаҭыр хьӡы зҭаххогьы рацәаҩхоит. (Иччоит.)
В. Арӡынба. Ажәлар агха рыхьӡом, ухы-угәы анырзушьҭ, ухаҭа амҩа уқәырҵоит. Иахьа ҳҭагылазаашьаҿы иҳацхраауа ажәабжь аҳәеит абри ателевизор.
Баҭаҟәа. Ажәабжь?! Узеигәырӷьаша ажәабжь иахьа иуаҳауазар, уи акы иазҳәоуп.
В. Арӡынба. Исаҳаз ахаҭа чарҳәароуп, аха ҳажәлар аҭаҷкәым еиԥш еилазырҵәо жәабжьуп.
Баҭаҟәа (игәы хыҭхыҭуа). Нас, нас закәытә жәабжьи?!
В. Арӡынба. Абыржә уанааиуаз аламҭала, Урыстәыла Апрезидент сизыӡырҩуан. Ажурналист диазҵааит, ақырҭқәеи аԥсуаа рыбжьара иҟалаз аидыслара иахуҳәаауазеи ҳәа.
Баҭаҟәа (даамхаццакшәа). Нас, нас, иахиҳәаазеи?!
В. Арӡынба. Уи дара ирусуп, ҳара ҳҽалаагалаӡом, иҳәеит.
Баҭаҟәа (иџьшьаны). Убасҵәҟьоу?!
В. Арӡынба. Иацсымҵеит, иагсмыжьит. Ҳарԥарцәа уа нахьхьи иҭахо – уи ҳара иалҳаршом, иҳәеит.
Баҭаҟәа. Гитлер Урыстәылоуп дызқәылаз, Аԥсны акәӡамызт!..
В. Арӡынба. Усҟан ҳҳәынҭқарра акын, аха аҳақ ҳәа акы ыҟами! Ҳабацәа рыбаҩқәа Урыстәыла иахьыгӡоуп. Саб ԥшьышықәса деибашьуан, избжа уахь иныжьны аарла иԥсы ааигеит. Ус шаҟаҩы!
Баҭаҟәа. Хәнызқьи хәышәҩык зымхынҳәӡеит.
В. Арӡынба. Уи аурыс жәлар ирдыруеит! (Ҳамҭакы иааҭынчрахеит.) Аӡәы уаниқәгәыӷуа уҽурыԥсыҽуеит.
Баҭаҟәа. Уигьы акәым, аӡәы дааины уԥсадгьыл аӷа дықәицар, усҟан уара уакәӡам иаԥшәымахо. Аӡәы даҳмыцхраакәа, аицхыраара еснагь иҟан.
В. Арӡынба. Ҳашьцәа ашьхаруаа ари иҟалаз рхы иақәырҵеит: урҭ иаахьоу ыҟоуп, шьхала ихыҵны амҩа иқәу рацәаҩуп.
Баҭаҟәа. Аџьашьахәы! Ҳабзиарас ирдыруази урҭ?!
В. Арӡынба. Ашьа! Асовет аамҭазы дареи ҳареи ҳдақәа ирҭаныҟәоз ҳшьа аанкылан. Уажәы уи нызкыло мчы ыҟаӡам – ҳабацәа ршьа рыԥхьоит!
Баҭаҟәа. Жәытәнатә аахыс ус иҟан.
В. Арӡынба. Ишԥаҟамыз! Уи ажәлар рҳәамҭақәагьы ибзианы ирныԥшуеит! Нарҭаа рыдагьы иуҭахи дареи ҳареи ҳаимаздо!
Баҭаҟәа. Иҳадгыло рацәаҩхоит, насгьы Аԥсны анҭыҵ ҳахԥша ӷәӷәоуп. Аспирантура санҭаз ҽнак ҳректор имшира идаҳныҳәаларц ҳцеит, ԥсыуа ҩык аашьҭыхны. Бзиа ҳазбо уаҩуп иара. Аԥшәма ҳныҳәаҿа аникыз – ҳирҽхәеит:  – иҳәеит. Уи игәамԥхеит асасцәа рахьтә аӡәы:  – иҳәеит иҵәылхны, дааччашәа ҟаҵаны. Ҳара уи аҭак ҟаҳҵаанӡа ҳазҭаз аԥшәма инациҵеит:  Уи ус зхиҳәаазгьы фактла ишьақәирӷәӷәеит. Изхысҳәааз, ҳажәлар риашара здыруа рацәоуп.
В. Арӡынба. Ҳара ҳауп аус злоу! Уара уакәзаргьы ус ауми ушыҟоу: узыдгыло даныҟоу ауп уанидгыло.
Баҭаҟәа. Аԥсуа ихдырра аиҳа ицәанырра ӷәӷәоуп: Аԥсни Аԥсуареи рзы иԥсы иҭиуазаргьы дхьаҵран дыҟаӡам, милаҭ хдырра дук имамзаргьы.
В. Арӡынба. Егьырҭ зегь ракәым, амалуаагьы аӡәырҩы сзааихьеит: аԥара ҳамоуп, рҳәеит, абџьар шаҟа аҭаху ааҳгоит, рҳәеит. Уи ус дууп!
Баҭаҟәа (маҷк дааиԥхьхәыцны). Владислав ухаҵкы, урҭ ухы иархәа, аха дааракгьы уҽрумҭацәан.
В. Арӡынба (иааицәымӷханы). Избан, Баҭаҟәа? Урҭ рыԥсадгьыл зҭагылоу рбоит, иацхраар рҭахуп, нас мап рцәыскрыма?!
Баҭаҟәа. Мап шԥарцәукуа, ухы иархәа. Владислав, ухаҵкы, уара иузымдыруа иуасҳәауазеи, аха урҭ реиҳараҩык ԥсадгьылс ирԥхьаӡо атәыла акәӡам, зегь зымчу Амал ауп. Аибашьрагьы дара ртәалоуп ишахәаԥшуа: шьоукы рмал аиқәырхароуп рхы иҭоу, даҽа шьоукых уи аибашьра иалахәҳахәҭырц. Анхацәа реиԥш рыҷкәынцәа абџьар ддыркӡом, рхаҭагьы иркӡом.
В. Арӡынба. Урҭ сара сырцәыхаран, аха иахьа ҳаԥсадгьыл ашәарҭоуп ҳаидызкылаз.
Баҭаҟәа. Ус ауп, ҳәарада, аха аԥара иурҭо иԥхьаӡаноуп ишурҭо (дыччоит).
В. Арӡынба (иџьшьаны). Ишԥа нас, аԥара рыԥхьаӡоит! (Дааччоит.) Уи ала иуҳәарц иуҭахугьы здыруеит.
Баҭаҟәа. Владислав ухацкы! Иузымдыруа иуасҳәози, иахьа амалуаа роуп адунеи знапаҿы иҟоу. Урҭ аҳәынҭқарра азакәан иқәныҟәаноуп ишмалуаахаз, малла-шьалла аҳәынҭқарра иаласоуп, аҳәынҭқарра зхагылоугьы дара роуп…
В. Арӡынба (иажәа днаԥыҩланы). Урҭ рҿынӡа ҳара ҳабаҟоу, аха араҟагьы уи амҩоуп иалаҳхыз. Ҵабыргуп, аџьармыкьа азакәан ишақәнаго аҟаҵара ҳахьымӡацт, аха усгьы дара амалуаа ыҟоуп.
Баҭаҟәа. Иҟоуп, аха изусҭада? Иацтәи абжьахәҳахәҭцәа, аҵарҭышагацәа, маӡала ацехқәа аартны измаз. Ажәакала, закәандарала амал зырҳаз! Урҭ аҳәынҭқарратә закәан рҭахӡам, уи иқәныҟәар, ашәахтә ршәар акәхоит, еиӷьми рхатәы закәан рымазар!
В. Арӡынба. Аха иахьа иԥшьоу аус ҳаиднакылоит. Аџьармыкьа азакәан акәзар, уи ҳара ҳзы иҿыцуп, цқьа иҵатәуп, ишиашоу акәымкәа, аԥсуа иҟазшьеи иламыси ирнаало иҟаҵатәуп.
Баҭаҟәа. Асовет система аҵара-дырра бзианы иунаҭон, аха аидеологиа ӷәӷәала иаԥырхаган. Уажә арахь ианааҳә, иаҳзымдыруа шаҟа цәырҵзи! (Иааҭынчрахоит.)
В. Арӡынба. Аҵара-дырра, аҵара-дырра... (дааиԥхьхәыцуеит.) Уи ада акыр сазхәыцуазма? Аҵара-дырра акосмос қәыԥшылара иаҩызоуп, уи аҳаракырахь ухалацыԥхьаӡа улаԥшҳәаа есааира иҭбаахоит. Аҳаракырахь ахалара уи романтикоуп, сыԥрындаз угәахәо уҟалоит, агәазыҳәара уоууеит иҵегь, иҵегь наҟ ахара аԥшра. Ус иахьа, ус уаҵәы, уаҵәашьҭахь, ухшыҩ цҳафыруа, угәы хыҭхыҭуа аартра ҿыцқәа урызгәышьуа уалагоит уахгьы ҽынгьы. Убасҟан, урҭқәа ирлыҵшәаны, уаҩ изымдыруа дунеи ҿыцк нахьхьи џьара унахьыԥшуеит. Уи уара утәылоуп! Иуԥшааит аҵыхәтәан! Уара уоуп ҿыц иаазыртыз, уара уоуп иҭызҵааран иҟоугьы… Ус ауп аҵарадырра шыҟоу! Сара Аԥсныҟа санаауаз убасҵәҟьа схылԥа аҵыс ҭаҳәуан, ҿыц ишаасмыртызгьы, аҵарадырра аиҿкаареи уи аҭҵаареи ракәын схы иҭагьежьуаз. Оҳ, Баҭаҟәа, Баҭаҟәа иудыруаз убри сыгәҭакы анагӡара шаҟа сазгәышьуаз! Уахыки ҽнаки жәаф сааҭ аус зуан – ааԥсара закәу сыздырӡомызт. Сыԥхыӡ иалашәахьазма мамзаргьы абри аҩыза аполитикатә пылҳаҭ салаҳауеит ҳәа.
Баҭаҟәа. Ҳаԥхыӡ иалашәомызт, аха илабҿабахеит, иҟалеит хырԥашьа змауз. Иаҳҳәап Москва уҟан, усҟан узакәходаз?
В. Арӡынба. Усҟан исзымариамзи, Гәымсҭа апозициаҿы сыҟазаауан, уахынла аҩныҟа сааны сыхгьы нықәсымҵози! (Иччоит.)
Баҭаҟәа. Саргьы ус акәын сышхәыцуаз, схы-сыԥсы зегьы археологиахь акәын иахьыҟаз. Ҩнызқь шықәса уажә аԥхьа Аҟәа аиланхарҭа ахьыҟаз археологиатә хсаала ҟасҵахьеит.
В. Арӡынба. Нас уи ҭыԥс иаҵанакуеи?
Баҭаҟәа. Ақалақь ацентри Баслеи ирыбжьанакыз. Археологцәа абраҟоуп аус ахьҳамоугьы.
В. Арӡынба. Еиԥҟьаз ҳаҭҵаарақәа ҳарзыхынҳәроуп, иахьатәи ҳапроблема анааӡбалак ашьҭахь. Аҵарауаҩ изы уажә еиԥш ахақәиҭра ахаан иҟамлаӡацт.
Баҭаҟәа. Иахьатәи ҳапроблема аӡбра кыр иурмариаӡеит.
В. Арӡынба. Мап, имариаӡам, аха иаамӡбыргьы ԥсыхәа
ҳамаӡам. Ҳара ҳхьаҵыргьы, ҳажәлар хьаҵран иҟаӡам, ус анакәха, ҳара ҳиааироуп.
Баҭаҟәа. Сгәы иҭуҳәааит, Владислав ухаҵкы. Ҳазлацәажәоз аҭҵаарақәа ракәзар, асовет аамҭазы аҭоурых политикан: аполитика наҳәы-ааҳәуан, усҟан аҭоурыхгьы надырҳәы-аадырҳәыр акәын. Иудыруеит шаҟантәы ихырҩылаахьаз. Егьырҭ зегь ракәым, “Кьаразаа” ирызкны иҭрыжьыз ашәҟәқәа ирыхьӡын . Нас иҳашьҭанеиуа ҳҭоурыхҵәҟьа злардырраны иҟоузи?
В. Арӡынба (иааиԥхьхәыцра ашьҭахь). Аҭоурых иҟалаз хҭысуп. Ахҭыс хҭысуп, иҟалеит, фактуп, уи зуҵәахраны иҟоузеи? Ақырҭқәеи аԥсуааи анеибашьхьаз рацәан, џьаракыр уаԥхьахьоума ус шакәу?
Баҭаҟәа. Аԥсны аҭоурых атәы зҳәо архив тәым бызшәала иҩуп, ирыҩуан дара ишырҭахыз, ажәлар ргәаҟра ргәаҿы инеиуамызт, рлымҳа иҭыҩуамызт урҭ ргәынқьбжьы. Убарҭ ирҩыз ауп ҭоурых фактны ҳҭоурыхҩҩцәа рхы иадырхәо.
В. Арӡынба. Изеиԥшразаалак ирҩит, ирзымҩыкәа шаҟа нхеи? 1200 шықәса аҳәынҭқарра ҳаман, Византиа ҳадҳәылан, егьырҭ аҳәынҭқаррақәа ҳрымадан. Иабаҟоу ҳҳәынҭқарра архив, бырзен бызшәалагьы акәзааит?
Баҭаҟәа. Симон Кананит аԥсуаа роуп дызшьыз, иахьа уи ҳабжьы ныҵакноуп ишаҳҳәауа, арахь уи шыҟалаз ҳаздырӡом. Ԥсыуа ҵарауаҩык сиазҵааит: Анцәа иԥа Иисус Христос иарӷьажәҩа абраҟа, Аԥсны дыршьит, дызхыршьааи ҳәа.
В. Арӡынба. Нас, нас, азҵаара бзиа иуҭеит, аҭак шԥаҟаиҵа?!
Баҭаҟәа. “Аԥсуаа бнауаамзи, дзакәыз еилымкааӡакәа дыршьит”, – иҳәеит, ибжьы ныҵакны. Убасҟан ауп ҳажәлар рҭоурых шаҳзымдыруаз сазхәыцуа саналагаз. Ақьырсианра ажәларқәа ианрыладырҵәоз абнауаа рылоума нап шадыркыз? Абзамыҟәра!
В. Арӡынба. Рыцҳарас иаҳзыҟалаз иахьатәи апозициа алоуп ажәытәӡатәи аҭоурых ҳшазхәыцуа. Кавказтәи ажәларқәа рзы Аԥсны гәашәын, абри агәашә алакәын урҭ адунеитәи ацивилизациа излалахәыз, еиҳараӡак Римтәии Византиатәи аимпериақәа.
Баҭаҟәа. Ҳәара аҭахума, кавказаа зегь рахь анырра ҟазҵоз акультура араҟа иҟан, аԥсуаа ақьырсианра анрыдыркыла – кавказаа зегьы ирыдыркылон. Уи идыруан Иисус ихаҭа! Аха аԥсуаа ирыдрымкылеит: Анцәа ихаҭа аброуп ҭыԥс иахьалихыз, рҳәеит, аԥааимбарцәа рҭыԥ аброуп иахьыҟоу, рҳәеит. Ҳара ҳаԥсадгьыл иԥшьоу тәылоуп, рҳәеит. Ажәакала, ҳара ҳзымҵахырхәо аадыруеит, иаҳзымдыруа ҳазрымҵахырхәом, рҳәеит. Ибнауаазар ус рызҳәозма?! Абри ауп еимаркыз.
В. Арӡынба. Урҭ ҳаԥшьа ҭыԥқәа иахьанӡагьы иҭҵаамкәа инханы иҟоуп.
Баҭаҟәа. Сара Аҟәатәи абааҿы ажрақәа сахьырҿыз ажәытәӡатәи ҳабацәа рдоуҳа сытҟәаны саман: исаҳауан урҭ рхаҵарашәа, сгәы ҭнашьаауан рыхәрашәа; ахацәа ргәынқьбжьы, аҳәса рмыткәмагьы слымҳа иҭыҩуан сахьцалак. Аԥсыуа маҭәарк анызбалак – уи напҩымҭан сара сзы. Урҭ зегьы адгьыл иахәланагалеит! Аибашьреи агәаҟра-ҵәаҟреи роуп уаҟа изҵәахыз. Ишԥа нас, ҳара ҳҭоурых шьала иӡысуеит! “Ахаҵа-ихаҵа – афырхаҵа” ахьырҳәазгьы аибашьраҿоуп. Убри азоуп археологиа залсхыз. Аҟәатәи абаа насырҳәы-аасырҳәып ҳәа акәын. Уажәтәи ала еиԥдырҟьеит, аха инасыгӡароуп. Иаха сеиԥхыӡуан уи абаагәара.
В. Арӡынба. Сара сархеологым, аха ажәытәӡатәи аҭоурых аҭҵаараҿы “архивс” схы иасырхәо археологиатә ԥшаахқәа роуп. Уа шәусураҿы снеип ҳәа акәын, аха ҽнак – шә-уск! Сҽаахаршәаланы исзалмыршеит. Аԥсны саҟәыҭханы сахьыҟаз сықәӷәӷәоит, зегь сҵар сҭахуп, зегь ҭысҵаар сҭахуп.
Баҭаҟәа. Сара – 15 шықәса “сахганы” сыҟан! Петербург сизшәоуп уи ақалақь доуҳала сшаласахаз, аха сҽалжәааны сааит Аԥсныҟа. Ҳара ҳзы ари атәыла Шьамуп! Ақьафураз акәым, сааит арахь “сцәаӷәаларц” – уи ауп сара сзы иқьафуроу.
В. Арӡынба. Урҭ ажрақәа шәахьынӡарҿу уа аргыларақәа акы иаԥшьаагаӡом. Иҟоуп аидеиа уа археологиа амузеи аҟаҵара – уигьы ҳазхәыцлап.
Баҭаҟәа. Ҳахәшҭаара хада акәын уи аҭыԥ, ҳҭоурых аӷьыраӡакгьы уаҟоуп иҵәахны иахьамоу.
В. Арӡынба. Аҟәа амшын ахь аҿы хоуп, агәашә хадагьы уаҟоуп иахьыҟоу. Нестор асасааирҭа “Абхазиӷ” аниргылоз уи аҭыԥ баша иалимхӡеит.
Баҭаҟәа. Асасааирҭа аӡбахә ануҳәа, уа агаҿа иргылатәу ахыбрақәа рстильгьы сазхәыцхьеит.
В. Арӡынба. Ажәакала, ақалақь аиҭарҿиара иазкны агенплан ҟаҵатәуп.
Баҭаҟәа (иаалырҟьаны). Владислав ухаҵкы! Аҭоурых ҳаланагалацәеит! Аҟәа аҭоурых шҭаҳҵааша, ишҳаргылаша ҳалацәажәоит, арахь ахаҭа аӷа инапхыцқәагьы ишьаԥхыцқәагьы аларԥсны дтәоуп. Гаграгьы бџьар ҭмырҟьаӡакәа игеит. Аҽуаҩ шьыбжьаанӡа дахьбжьысуоуп ҳнапаҿы иҟоу!
(Иааҭынчрахеит. Владислав инарҵауланы акы дшазхәыцуа ихы-иҿы ианыԥшуа зымҩашәа дыԥшуеит. Нас ихы-иҿы аҽааиҭанакуеит).
В. Арӡынба (иҽырҭынчны). Уи иахьатәи ҳҭагылазаашьоуп. Ҳара уажә ҳазлацәажәо уаҵәтәи ҳусқәа роуп, унашьҭахьтәи, унашьҭахьтәи, ирацәоуп, ирацәаӡоуп ҳаԥхьа ишьҭоу ҳусқәа!
Баҭаҟәа. Саҭоумҵан, маҷк самхаццакызар.
В. Арӡынба. Аҭоурых акәзар, сгәыҵха хадақәа ируакуп: жәытәнатә аахыс ҳазмадаз аҳәынҭқаррақәа аамдыруеи, убарҭ рархивқәа рҿы ҳара ҳтәы зҳәо аҩырақәа рыхҩылаа аидкылара схы иҭагьежьуеит.
Баҭаҟәа. Уи гәазыҳәароу, мамзаргьы ҟаҵашьа змоу акакәу?
В. Арӡынба. Аԥара умазар, зегь еиқәҷаб иааганы уаԥхьа иаақәырҵоит, аоригинали аиҭагеи неицҵаны.
Баҭаҟәа (деигәырӷьаны). Уи даара-даараӡа иус духон!
В. Арӡынба. Баша гәыҵхамызт, напгьы асыркхьан, уажә еиԥҟьеит, аха хымԥада ҳазыхынҳәыроуп.
Баҭаҟәа. Аҟәа аӡбахә анцәыраагах: сара аԥсабара даара бзиа избоит, абзиабара амацарагьы акәым, ҳақалақь ашәаԥыџьаԥ алагьы ахаҿра аԥсахра сазхәыцхьеит. Иахьа уи милаҭ хаҿсахьа змам субтропикатә қалақьуп – Шәача, Иалҭа уҳәа реиԥш иҟоу акоуп.
В. Арӡынба. Саргьы агәынамӡара сымоуп, аха иҟаҵатәу ҳәа цқьа сазымхәыцӡацт. (Дааччашәа.) Еиӷьуп исҳәар уи аха смоуӡацт.
Баҭаҟәа. Сара сазхәыцхьеит! Аԥсуа цәа ахалон, иаҳҳәап: аџь, ахьаца, аҭәа-ҵла, аа-ҵла – ус еиқәуԥхьаӡаша рацәоуп! – еиҭаҳазар. Аиеи, ишԥарацәам: алакациа, ахьараџь, ашыц, ал уҳәа рыла иҩычазар. Арҭ зеиӷьым арбану! Насгьы ҳара иаҳтәыми!
В. Арӡынба. Ҳара иаҳтәу зыԥсоу ҳаздырӡом. Усымшәа иҟазаргьы, ҳара иаҳтәым хазыноушәа ҳгәы иабоит. Ҳабызшәа ҳшазыҟоу умбои!
Баҭаҟәа. Анкьа Аҟәа игылаз аџь жәижәых дуӡӡа ҭоурыхла иаадыруеит, арахь уи иахьгылаҵәҟьаз аӡәгьы издырӡом ус аӡбахә ҳаҳахьеит аҟароуп.
В. Арӡынба. Шаҟа проблема ҳамоузеи! Амзыз хада – ҳаҩны ҳара ҳаԥшәымамызт! Арԥарцәа аҳәса ааргом, аӡӷабцәа хаҵа изцом, арахь ҳаҿиар ҳҭахуп! Иҭаҳҵаахьоума ари апроблема? Аингушцәа 40 шықәса рыла хынтә ирызҳаит. Уи стихиала иҟамлаӡеит.
Баҭаҟәа. Ҳара ҳахьыҟац ҳаҟоуп.
В. Арӡынба. Ҳаргьы акы ааӡбыроуп.
Баҭаҟәа. Владислав ухаҵкы, аамҭа уцәызгеит. Сыззааиз аус акәзар, издыруеит, имариоу усӡам, аха зегьы еилхха иӡбны исымоуп. Сыгәҭакы анагӡара иаҳнарбоит анаҩстәи ҳлахьынҵа. Ус ауп сара ари азҵаара сшахәаԥшуа.
В. Арӡынба. Угәҭакы бзиоуп. Ииашаны иазгәоуҭеит: зегьы ирыцкуп аӷа ицәымӷра. Уи азы иҷыданы пропагандакгьы аҭахӡам. Ҳажәлар ирхашҭраны иҟоума 30-тәи 40-тәи ашықәсқәа! Ирбоит уажә еиҭа ишаарыдгылаз.
Баҭаҟәа. Усҟан ҳажәлар рнапқәа ҿаҳәан, рҿы шәаҳан. Агәы змоу изы иахьоуп ахаҵара анаҭаху!
В. Арӡынба. Ахаҵара, ахаҵара! Ауаҩ ҟәыш дагьууандаз, дагьуаӷандаз рҳәоит. Жәлар бзиан ақырҭқәа, аха рполитикцәа имҩахырҟьеит. Аҳәынҭқарра ҟаҵаны ирызҭаз аԥсуаа ҳауп, уи иҿаҿаӡа рҭоурых иануп! Дара мап рҳәоит: шәара иацоуп ашьха шәылбааны, ҳадгьыл Аԥсны шәанықәынха рҳәеит... Ажәлар еилазго ирхагылоу рԥызацәа роуп!
Баҭаҟәа. Ԥшьмиллионк ыҟоуп дара, арахь уԥшыр рполитикцәа рхарала, харада-барада жәантә еиҳаны ауаа ндырҵәахьеит.
В. Арӡынба. Насгьы индырҵәаз зусҭада! Ишԥандырҵәа?
Аибашьра уи хаҵарами! Иџьоушьартә иҟоуп, аиашаз: урҭ акультура ду зырҿиаз жәларуп…
Баҭаҟәа. Уажәа хьыла иԥысҟоит. “Абжьас-цәа зшәу” рымоуп. Уигьы автор деилкааӡам.
В. Арӡынба. Аха усгьы, изҩыз ари иоуп ҳәа аӡәгьы изымҳәеит, мамзаргьы ари ҳара иаҳтәуп ҳәа.
Баҭаҟәа. Бзиоуп нас, дара иртәуп еиҭагазаргьы, ибзианы еиҭагоуп, аха адунеитәи акультурахь излацәырҵуа уаҳа ирымеи? Ииашоуп, Сталин ихаан ахақәиҭра риҭан, иҟарҵаз рацәоуп. Имаҷӡам ҳара кавказаа иаҳцәырӷьычызгьы. Ҳхәаҽны ҳрымамзи, ирҭахыз ҳаларгӡон.
В. Арӡынба (дааччан). Ԥҳәыск ус лҳәазаап: “Сыҷкәын дӷьыч-дқәыч, иан дикәыхшоуп, қьаф ҳируеит!” Ажәакала, рхы иахәеит: асахьаркыратә литература, акинофильмқәа, атеатртә ҟазара уҳәа ртәыла анҭыҵ излардыруа рацәоуп.
Баҭаҟәа. Ус еиԥш алшара ҳамазар, ҳаргьы иҟаҳҵоз рацәан.
В. Арӡынба. Ажәакала, иалԥшаау милаҭуп рҳәан, зегь рырҭеит, аха уи иԥсабаратәны акәымкәа, ирццакны арҿиароуп иаанагоз.
Баҭаҟәа. Адгьыл ԥсылаҿы иааурыхуеи аселитра аҵажьны иааурыхуеи гьамала еиԥшума? Урҭ зырлашәыз убри иԥсабаратәымыз аҿиароуп. Уи ала рыжәларгьы мҩахырҟьеит.
В. Арӡынба. Аполитикцәа аамҭала ажәлар дырлашәырц рылшоит, аха нас уи “аԥсҭҳәа” иалҵыр ауми! Ҳабацәа азакәандара ишәзыруз ҳақәыӡбоит, иаҳҭахуп урҭ рыгха ҳарҽеирц рҳәар – убри акәымзи амилаҭ ҟәышра!
Баҭаҟәа. Ус аҳәара рылшеит алемсаа, адунеитә ауаажәларра рҿаԥхьа. Избанзар, урҭ даҽа культуроуп ирымоу, уи зықәгылоу адгьыл амч ӷәӷәоуп, Гитлер “аселитра” иаҵеиԥсаз иазбжьымхӡеит.
В. Арӡынба. Уигьы акәым, алемсаа мап ацәыркит афашисттә идеологиа, иагьақәыӡбит, аха арҭ Сталин ихаантәи рполитика рымԥсахӡеит: аамҭа анааҳә рҽырԥсны иаатәеит аҟароуп. Уажә ахақәиҭра анроу, изқәыӡбахьаз ажәытәтәи рполитика аҭоурых ҟьамсарҭра иааҭырган, бираҟны иаархадыргылеит.
Баҭаҟәа. Аҵарауаа дуқәа рыман, ирымоуп иахьагьы,
аха ҳара иаҳзырухьоу ацәгьареи иаҳзырҳәахьоу агаӡареи аӡәгьы иԥхеишьом, иагьақәыӡбуам. Уи уажә еиҭацәырзгаз Гамсахурдиа дахҳәаны иҭыԥ згазгьы, уи абзамыҟәра дақәыӡбӡом!
В. Арӡынба. Дабақәыӡбуа уи рмилаҭ стратегиа акәзар!
Баҭаҟәа. Амц ашьапы шкьаҿу рзымдыруазар акәхап.
В. Арӡынба (даахәыҭ-хәыҭын). Ҳазлацәажәоз ҳазыхынҳәып. Еиҿукаап абаталион, еиҿаҳкаап иҵегь абаталионқәа, аха урҭ рнаҩс ҳзықәгәыӷуеи аиааира агаразы?
Баҭаҟәа. Ҳажәлар ракзаара! Ҳажәлар еснагь еиҩшан. Қьалышьбеи ихаан Дали Ҵабали ихаҵгылаӡомызт, нас амҳаџьырра ҳажәларгьы ҳаԥсадгьылгьы еиҩнашеит. Убри аахыс ҳаӷацәа уи рхы иадырхәон. Убарҭқәа ҳахькылыргаз ҳажәлар иахьа ибзианы ирдыруеит – уи аҭаҷкәым еиԥш еиланарҵәоит.
В. Арӡынба. Уи зегьы ирыцкуп! Уаҳа? Уаҳа ҳзықәгәыӷуеи?
Баҭаҟәа. Ахацәа рфырхаҵара! Аҳәса рфырԥҳәысра!
В. Арӡынба. Анацәа? Аибашьра – еибашьроуп, аха ангьыдануп! “Аибашьраҿы иҭҟьо ахы ан лгәоуп изықәшәо!” – иҳәеит апоет.
Баҭаҟәа. Ари зегьы ирыцкуп, аха ажәлари аԥсадгьыли ашәарҭа ианҭагылалак, анацәа иагьа ргәы кылблааргьы, ргәырҩа рҽарҭом. Ажәлар уанрацәажәоз хаҵак иҳәеит Анык лмыткәма иалаҵаны, сыҷкәын дызфада ҳәа шылымҳәауа. Аԥсуа ԥҳәыс ус илҟазшьоуп.
В. Арӡынба. (ихы рҵысуа ҳамҭакы дааиԥхьхәыцын). Уаҳа узықәгәыӷуеи?
Баҭаҟәа. Ҳаԥсабара! Уи аҟәаԥа-ҿаԥара, уи аӡиасқәа, уи амҩа ҭшәарақәа! Абарҭқәа зегьы аӷа изы иԥынгыла духоит, ҳара ҳзы ихыхьчагахоит. Ус иҟан жәытәнатә ахыс.
В. Арӡынба. Уаҳа? Уаҳа узықәгәыӷуеи?
Баҭаҟәа. Ари аибашьраҿы ҳара ҳзаҵәхом: Нхыҵ ҳашьцәеи амшын нырцә иҟоу ҳџьынџьуааи рнаҩсангьы, иҳадгыло рацәаҩхоит. Ҳиашароуп урҭ зыдгыло! Ус иҟалоит адунеитә ауаажәларра ргәаанагарагьы.
В. Арӡынба. О-о, уи зегьы ирыцкуп! Урҭ баагәара духоит. Зегь ҳзы! Уаҳа акрацуҵома?
Баҭаҟәа. Уаҳа? (Даахәыц-хәыцын.) Ҳара ҳиашара! Ҳиашара Анцәа ду ибоит, Аԥсны иахылаԥшхәу аԥааимбарцәа ирбоит, иԥшьоу абыжьныхак ирбоит. Аԥсны иахылаԥшхәу атәым “сасцәа” рцәымӷуп, еиҳараӡак иԥшьоу ашьа казҭәарц иааиз, ус анакәха, рдоуҳа ҳахьчоит ҳара!
В. Арӡынба (даахәыц-хәыцны). Урҭқәа здыруаз ҳабдуцәа ракәын, ҳара урҭ рдунеи ҳаҟәыҭханы ҳрааӡан, иаҳзымдыруа рацәоуп, ҳаҭарымҵааит.
Баҭаҟәа. Рылԥха-ргәаԥха ҳамазааит, иаҳзымдыруа ҳаҭарымҵааит.
В. Арӡынба (инапы рӷәӷәаны иаанкыланы ирҵысуа). Иаҳхылаԥшхәу Анцәа ду уирманшәалааит! (Инапы аумыжькәа дааиԥхьхәыцын.) Угәҭакы бзиоуп, аха абаталион ахьӡ “зыԥсы зҭиуа” сақәшаҳаҭым, уазхәыцыр сҭахуп.
Баҭаҟәа (даахәыц-хәыцын). Нас исабжьуго соуҳәар еиҳа сазхәыцуан.
В. Арӡынба. Еиӷьны исыԥхьаӡоит Архәҭа ҷыда “Спецназ” ҳәа узлаз аҩыза. Нас уи хьӡык ауҭар ауеит.
Баҭаҟәа (даахәыц-хәыцын). Уи азҵаара аӡбра азин сара исымазааит – схалагьы изыӡбӡом… (Баҭаҟәа маҷк даахырхәаны дцоит. В. Арӡынба ҳамҭакы дхәыцуа дгылоуп.)
В. Арӡынба (ихы дҩаханы). Архәҭа ҷыда аиҿкаара. Уи бзиоуп. Хымԥада иаҭахуп! Ус иҟоу х-баталионк ҳамазар, урҭ излааз рымҩа рхадыршҭра иҟан. Иагьыҟалоит!.. (Ҳамҭакы ааҭгылара ашьҭахь.) Аҵарауаҩ-археолог!.. Даара агәаӷьра змоу аӡә иоуп. Иҵабыргыҵәҟьаны, уи академиа дахысхьазаап! Иабасҭаху имҳәаӡакәа – ихала игәаԥханы!.. Аа, иахьа ишиҭаххаз! Иџьшьахәу аӡә иоуп, аиашаз! Кыр дԥысшәеит, ажәытә-аҿатә сҳәеит, Аԥсны апроблемақәа сҳәеит, аха уаҵәтәи амш ахь ауп дахьыԥшуа. Даара згәы ӷәӷәоу оптимиступ. Ус сҳәеит ҳәа, иаргьы сԥишәозар акәхарын. Нас ишԥа, иахьа аԥышәара аамҭа ҳҭагылоуп: саргьы сԥишәароуп, иаргьы дԥысшәароуп! Ҳаргьы ҳакәым, аҩызцәа ԥибашәароуп, аишьцәагьы, аби-ԥеигьы. Иахьа аԥышәара ду иааҭагылоит анацәагьы. Ажәакала, ҳажәлар зегьы ршьапы иқәнаргылеит уи аԥышәара. “Ҳаи-чеи” аҿоуп ахаҵа дахьудыруа рҳәоит. Баҭаҟәа иакәзар ахацәа шәабаҟоу анырҳәауа, “ҳаи”! ҳәа раԥхьа иаагыло дреиуоуп, хымԥада! Уи иахьа агәра сиргеит.
Ахаҵеи ахаҵареи – абџьарқәа ирабџьаруп! Ажәакала, Баҭаҟәа Анцәа дысзааишьҭит! Дҟәышуп, ахара дыԥшуеит, аԥсуа гәаӷь зыӷроу, здоуҳа ӷәӷәоу аӡә иоуп, агәкаҳара закәу издырӡом. Зегьы-зегь реиҳагьы уи ауаҩ шьала-дала иԥсадгьыл даласоуп! Иахьа ус иҟоу роуп иаҳҭахугьы… Амалуаа рзы ииҳәаз маҷк ихирҟьазар ҟалап… Ииашоуп, урҭ рԥсихологиа даҽакуп, еснагь рхы иҭоу аԥара аизыҳәҳәароуп, ажәлар, аԥсадгьыл ҳәа ихәыцуа маҷуп, аха иахьа аӷа ҳазҭаиргылаз ашәарҭа ҳаиднакылароуп, насгьы ҳнапаҿы иҟоуп, иаҳхыԥаны иабацо! Амалуаа дышьманс изыԥхьаӡоз асовет система акәын – Баҭаҟәа уи анырра имазаргьы ауеит. (Ҳамҭакы дааиԥхьхәыцуеит.) Ус сҳәеит ҳәа, Баҭаҟәа ус баша иҳәарымызт. Иҵабыргыҵәҟьаны, амал ԥсыс изхоу шәарҭоуп, урҭ уаҵәы ихыԥҽыганы иаҳзыҟаларгьы ауеит. Ҩ-системак ҳрыбжьахеит: анахь ҳаҟам, арахь ҳаҟам. Амалуаа ирҭахугьы убри ауп, урҭ еснагь аӡыхәашь еиԥхыӡуеит. Аибашьра ашьҭахь иҳажәлар аӷәра аарҿазкуа закәан ҳамаӡам, уи аԥаҳҵаанӡа Аԥсны “аҳәҳәага” ахьыршьуеит. Абри акәхап Баҭаҟәа дзыцәшәауа! Аиашаз уи уацәшәартә иҟоуп. Амал иарлашәыз ауаҩы азакәан ауп акәымзар, аԥсуаҵас дырԥхашьаны аанкылашьа имаӡам… Ус сҳәеит ҳәа, уи уаҵәтәи усуп, иахьа иҳадгыло зегьы ҳҩызцәа роуп, аамҭала акәзаргьы, ҳаимҩалацәоуп, ҳахгьы иаҳархәароуп. Ҳхықәкы хада, ҳаӷа дықәцаны, Аԥсны ахақәиҭра азаагароуп! Абри ауп иахьатәи ҳазҵаара хада! Жәытәнатә аахыс ҳабацәеи урҭ рабацәеи зызгәышьуаз Ахақәиҭра ҳнапаҿы ианыҟала, иҳалымшара иҟоузеи?! Абарҭ ҳашьхақәа кылҵәаны Нхыҵи-Аахыҵи еимаадап, амшын “ахьтәы цҳа” хҵаны ҳџьынџьуаа рыԥсадгьыл ахь рымҩа ааҳартып. Аԥсны акәтаӷь былгьо аԥсҭазаара ҿыц ҟаҳҵап! Абри акәӡами Баҭаҟәа ииҭаху? Уи ҳнапаҿы иҟоуп, иагьыҟаҳҵароуп!
(Аԥарда)
 Аҩбатәи ақәгылара
Аԥарда аатуеит. Асцена агәҭаны ихы иқәыжьны дхәыцуа дгылоуп Џьудар-иԥа Баҭаҟәа. Арыӷьарахь ала насҭхашәа столк гылоуп, уи дадтәалоуп Лазба Ахра, қьаадқәак иаԥхьа иқәуп. Астол анаҩсан асцена анаӡара ашә ҿоуп, уаҟа иҽыриашаны дгылоуп Инарба Даур. Урҭ рыхҩыкгьы ар рымаҭәала еилаҳәоуп, рхы-рҿқәа ааиныланы иҟоуп.
Баҭаҟәа. (маҷк днаҳәын, астол иахатәаз дихыԥшны ибжьы наиргоит). Даур, аӡә даашьҭы.
Даур (ашә анааиртлак, ирацәаҩны ишыҟоу удырратә, ауаа ршыкьбжьы ӷәӷәаны игоит). Зегь шәааҳашьҭуеит, зегь шәааҳашьҭуеит хымԥада, шәааибаҳаҭыр. Уааи уара!
(Арԥыск ашырҳәа дааҩнашыланы, Баҭаҟәа иааигәара днеины даагылоит).
Баҭаҟәа (арԥыс илаԥш наихиган). Иужәлеи, арԥыс?
Арԥыс (иҽыриашаны даагылан). Сара с-Лакобоуп, Сасрыҟәа сыхьӡуп, сшьоуҩуп, шәбаталион сахышә-ԥхьаӡаларц сааит. Ахықәкы здыруеит, уи садгылоит.
Баҭаҟәа. Ишԥаудыруа ахаҭа, ахықәкы аилкаара мариоуп.
Сасрыҟәа. Ахықәкгьы ахаҭагьы акноуп ишеилыскаауа: аибашьра – еибашьроуп, зыԥсы зҭиуа ашьоуҩы даныҟоу ауп аибашьраҿгьы аиааира анааго. Уи сазхиоуп сара!
Баҭаҟәа (дааиԥхьхәыцны). Цқьа уазхәыцу? Насгьы уҭаацәа уразҵаама?
Сасрыҟәа. Сара ԥҳәысҳәара сымцаӡеит, сыԥсадгьыл ахьчараз ауп сзааз!
Баҭаҟәа. Аҳәара мариоуп, аха аԥсгьы ҵаауп! Аԥсадгьыл ахьчара иагьакуп, иагьыҩбоуп. Зегь рыԥсадгьыл бзиа ирбоит,
еиҳараӡак иҭәы-иԥха ианыҟоу. Усҟан, рԥаҭхьқәа шьақар ҩыла иҟас-ҟасо ирҭәны аԥсадгьыл аныҳәаҿа анырку убар, уажәы-ушьҭан раҳәақәа ҭԥааны ижәылап угәахәп, аха нас ианырхыԥсаалак аҭраҵәҟьа ирызҭыхуам!
Сасрыҟәа. Ус иркьанҭаны усмацәажәан, ухаҵкы! Сара ижәны сшааиуаз сымҩахымҵӡеит! 24 сааҭ сазхәыцуан, аха 24 секунд сымлакҩакӡеит.
Баҭаҟәа (даашанханы). Иарбан гәаӷу ус еиԥш агәаӷьра узҭаз?
Сасрыҟәа. Ашьоура! Ҳашьаду, Нестор сасра днаԥхьаны, рыԥсы дарҭеит: рысасгьы дырнаԥхеит, ачеиџьыкагьы рхәымгеит. Ари маҳагьароуп! Уигьы иазмырхакәа иҭаацәагьы ндырҵәеит. Лакәараа ҳшьа ҳзымуцкәа ҳаҟоуп иахьанӡагьы. Аха ашьажә баауам, иԥсуам, иануулак ҟалоит. Сабду уасиаҭны иаҳзынижьит: “Шәшьа жәуаанӡа қырҭуа ҩнаҭак аҿы шәнеины рчеиџьыка шәымфан” ҳәа. Сабду иуасиаҭ са сзы иҭоубоуп.
Баҭаҟәа. Ақырҭқәа хәымгак дрылиаазар, ажәлар ирхароузеи?
Сасрыҟәа. Ажәлар аҳәынҭқарра рымоуп, аҵарауаа рымоуп, адунеи иадыруа аинтеллигенциа рымоуп. Ахьӡи ахьымӡӷи рзакәан ала, урҭ ирыхәҭан иԥшьоу ачеиџьыка зхәымгаз иқәыӡбны, аԥсуа жәлар ҳаҭашәымҵан ҳәа ҳарҳәар. Лакәараагьы уа ҳаҵанакуан, уи ахаҭыԥан иаанхазгьы шәынҳарҵәоит ҳәа иҳақәлеит.
Баҭаҟәа (маҷк иааҵәылхны). Нас уажәы Лакәараа ршьа уурц аума узааз? Мап зҳәада, уца уеибашьы. Уажәраанӡа иааумгаргьы ауан.
Сасрыҟәа (иҽаарцәгьаны). Аҽԥныҳәа иҟоуҵаз иаҵанакуаз сзеилымкааит!
Баҭаҟәа. Иарбан иузеилымкааз – ҳаԥсадгьыл аӷа дақәлеит, уара сашьаду ишьа зуеит ҳәа уааит!
Сасрыҟәа. Аԥсадгьыл ахьчара амацара акәзар, Гәымсҭа аҭабиа сааҭыҵны арахь сааӡомызт. Нестор имацара иакәӡам, жәиԥшь шықәса зхыҵуаз ақәыԥш инаиркны, хынҩажәи жәохә шықәса зхыҵуаз аҭакәажә лҿынӡа, ҩажәи фҩык Лакәараа ҳшьа рымпыҵашуп. Сара сазгәышьуеит хаҭала убарҭ зегь ршьа аура.
Баҭаҟәа. Иуҳәаз агәра згоит. Избоит аӷа ицәымӷреи уи игәаӷи имцаны ишуцроу.
Сасрыҟәа. Анцәа иџьшьоуп сахьеилукааз! Сара саӡәыкым, аԥсуаа зегьы жәла-жәлала ашьоура ҳадуп! Ҳара зегьы ҳшьа анаауы – уи милаҭ шьоуроуп. Иахьа ҳааҭагылеит амилаҭ шьоура аамҭа! Ҳҳақ иаанагеит: “Аа, ҳааины ҳаҟоуп, шәхацәазар, шәшьа жәуы!” – рҳәеит. Дара ахәымгара иҟарҵаз ҳара хаҵарыла аҭак ҟаҳҵоит. Абаталионгьы иахьыӡзар сҭахуп “Ашьоуцәа”.
Баҭаҟәа (дааиԥхьхәыцны). Ус акәхоит, ус акәхоит – “Архәҭа ҷыда “Ашьоуцәа”! (Лазба иахь днаҳәны.) Ахра, ашәҟәы данҵа.
Сасрыҟәа. Ҭабуп. Ҭоуба зуеит Лакәараа ршьа шызуа! (Днахынҳәны ашыр-шырҳәа дцоит.)
Баҭаҟәа. Даур, даашьҭы даҽаӡәы.
(Арԥыск ашырҳәа дааины, салдаҭҵас иҽыриашаны даагылоит.)
Арԥыс. Сара Алхас сыхьӡуп, Ладариоуп. Сабду Гьедлач ихьӡын…
Баҭаҟәа. (дԥышәырччо). Уаб уихыԥаны уабду иахь уабаца?!
Алхас. Сара сшьоуҩуп, убри сабду ишьа зурц ауп сзааз.
Баҭаҟәа. Вова Ладариа ишьа уурц угәы иҭаӡами?
Алхас (маҷк дааиԥхәхәыцны). Сара сшьоуҩуп, Вова Ладариагьы, сабду Гьедлачгьы, сқыҭауаагьы ршьа зуеит.
Баҭаҟәа (иџьашьаны дизыԥшуа). Исаҳәеишь цқьа, еилыскаартә: избан уабду? Избан уқыҭаауаа?
Алхас. Уи аҭоурых дууп – аменшевикцәа рхаантәи усуп.
Баҭаҟәа. Ҟоҳ, аменшевикцәа абоугәалашәа, урҭ уара урхааным, сара сырхааным?!
Алхас. Урҭ сабгьы дырхааным, ирхааныз сабду иакәын, уи ахьымӡӷ идырган, ишьа изымуцкәа дыҟан, данԥсуаз уасиаҭны инижьит ишьа ааурц. Ашьажә баауам, иԥсуам – иааит уи аамҭа!
Баҭаҟәа. Аменшевикцәа ирхаану иахьа аӡәгьы дыҟаӡам, дара шааз еиԥш ицеит, ҳарҟәаҵып урҭ.
Алхас. Аха урҭ Аԥсны сасра имааӡеит. Иахьынӡаҟаз урҭ мпыҵахалаҩцәан, ианцоз ҳажәлар ргәаҿы агәаӷ лаҵаны
ицеит: ҳқыҭа зегьы алаба раадырхеит. Убри ахьымӡӷ еиқәаҵәа иахьагьы идамыӷаны ирнуп. Ушьа ануулак ҟалоит. Иахьа ирхысхроуп урҭ рыхьымӡӷ.
Баҭаҟәа. Нас исаҳәишь иҟалаз.
Алхас. Ҳқыҭа аусҳәарҭаҿы аизара ыҟоуп рҳәан, аԥҳәыс-ахаҵа ажәлар еизыргеит. Иахьнеиз еразнак ар аарыкәшан, ажәлар ирхыкны аҟәҟәаҳәа ихысны, ҿыцха шәыҽкашәыжь акәымзар, шәынҳарҵәоит ҳәа ирықәмақарит. Ажәлар инаҿаршәны мап ркит. Ишыцәгьарахоз аниба, асҭаршынгьы дрыҳәеит иҭаслымхарц. Убасҟан ажәлар ахаан иҟарымҵацыз ҟарҵеит: зегьы еилараа ишьҭалеит. Ар рԥыза ахацәа ргәы дықәгыланы “Мама ӡаӷли! Мама ӡаӷли!” ҳәа дрықәымчны аҟамчы рыхҟьо зегьы дырхысит.
Баҭаҟәа. Уабду Гьедлачгьы ус изырузар акәхап?
Алхас. Уи аупеи! Аҵыхәтәан “Кьаразаа” рыҽрымаданы зшьа зуз ыҟоуп, аха сабду ишьа иуртә дзыҟамлеит. Иԥсы ахьынӡаҭаз убри игәы иалан, ақырҭқәа “Мама ӡаӷли” ҳәа дрышьҭан. Иахьа иааит ашьоура аамҭа, сабду иуасиаҭ насыгӡароуп.
Баҭаҟәа (ҳамҭакы дизԥшуа). Угәра згоит (амаӡаныҟәгаҩ иахь), данҵа.
Алхас. Иҭабуп! (Алхас дцоит.)
Баҭаҟәа. (игәалаҟазара бзианы днеиааиуеит). Исгәаԥхоит рцәажәашьа. Ажәлар акгьы рхамшҭуазаап, убама! Ашьоура аҵасгьы ршьа ишалац иалоуп. Умбои ииҳәаз: сабду ишьа зуеит иҳәеит. Уи иаанаго аԥсуа ихьӡи ихьымӡӷи еиқәханы иҟоуп. (Дааҭгылоит деиԥхьхәыцуа, нас днаҳәны.) Даашьҭы даҽаӡәы!
(Дааиуеит 40-ҟа шықәса зхыҵуа хаҵак, ишәага мыцхәымкәа, деилҟьа-еилӷәыцәӡа, даара зхы иақәгәыӷуа иҟазшьа иманы).
Иааизахаҵа. Сара Аџыр-иԥа сыжәлоуп, Ҵабалтәуп.
Баҭаҟәа (дшанханы). Уабатәи Џыр-иԥоу, иабатәи Ҵабалу?!
Аџыр-иԥа. Уи шуҳәоз здыруан сара: Ҭырқәтәыла акәзаргьы, иҟоуп Ҵабал, иҟоуп Аџыр-иԥацәагьы?
Баҭаҟәа. Ҟоҳ… ҟоҳ… ҟоҳ! Аҭоурых ду змоу Ҵабал!
Аҭоурых ду змоу Ҵабалаа фырхацәа! Шәышԥаҟоу уа, нахьхьи, Ҭырқәтәыла?
Аџыр-иԥа. Ҳабдуцәа абраҟа иаркы-ирцә ҳәа ианыҟаз аҵкьыс ҳаиӷьымзар, ҳаицәам: аҭауадгьы дыҟоуп, аамсҭагьы дыҟоуп, анхаҩгьы дыҟоуп, агыруагьы дыҟоуп.
Баҭаҟәа (иџьашьаны). Агыруа?! Иабатәи агыруоу?!
Аџыр-иԥа (дааччаны). Араантә иргаз. Ара амаҵуҩы ҳәа шәзышьҭоу, уа агыруа ҳәа ҳишьҭоуп. Уажәы урҭ араҟа ахәура ианҭыҵ, абџьар кны иааины ишәҿагылеит. Ҳара ҳҟны рмаҵура ашьҭаҵара азин раҳамҭаӡацт.
Баҭаҟәа. Уара Ҭырқәтәыла уиит, уааӡеит…
Аџыр-иԥа (иажәа днаԥыҩланы). Сахьизаалак, сахьааӡазаалак с-Ҵабалтәуп, с-Џыр-иԥоуп, ус анакәха саԥсуоуп, сааит сыԥсадгьыл сыхьчарц.
Баҭаҟәа. Уи бзиоуп, аха уажә исоуҳәарц иуҭахи?
Аџыр-иԥа. Шәбаталион салашәҵар сҭахуп, уаҳа иарбану иуасҳәараны иҟоу!
Баҭаҟәа. Избан?
Аџыр-иԥа (иџьашьаны). Ишԥа “Избан?!” Сыԥсадгьыл сыхьчарц! Сыҭҵаара заҭахузеи, сыззааиз еилкааупеи?!
Баҭаҟәа. Уԥсадгьыл ухьчар уҭахызар, ана абаталионқәа еиҿыркаауеит, уца, аӡәгьы мап уцәикӡом.
Аџыр-иԥа. Мап, сара исҭахуп зыԥсы ҭины зыԥсадгьыл зыхьчо срывагыларц.
Баҭаҟәа. Аӷа даӷоуп, иабашьтәуп, дықәцатәуп, аха ҳара хаҭала шьоурак зду роуп иҳадаҳкыло.
Аџыр-иԥа. Убарҭ среиуоуп саргьы. Ҳабдуцәа Аԥсны ианықәырцоз агәырџьцәа, аурыс ир раԥхьа игыланы, ҳабдуцәа ирабашьуан. Сара уи аҭаарых ҭысҵаахьеит. Аруаа ракәым, аполченцәа ҳәа шәзышьҭоу 12 нызқьҩык рҿынӡа ҳажәлар ирабашьны Аԥсны иқәырцон. Еиҳараӡак Ԥсҳәы, Дал, Ҵабал ианҭырцоз. Убри еилыскааижьҭеи урҭ ҳаӷацәа раԥхьа исыргылоит, ргәаӷ сгәаҵаҿ еилашуеит, сазгәышьуеит сабдуцәа ршьоура.
Баҭаҟәа (дааиԥхьхәыцны). Уи уажәшьҭа иҭоурых фактуп, уара уахааным, сара сахааным, ҳгәаҵаҿы ихьшәашәахахьеит уи атрагедиа.
Аџыр-иԥа. (иаарџьбараны). Сашьа, сгәы нурхоит, ус
усмацәажәан! Ҳажәлар ирхыргаз агәаҟра ҳгәаҵаҿы ихьшәа-шәазар, ҳхаҭагьы аԥсы хьшәашәа ҳаиҩызоуп. Нас ари шәеибашьра зышәҭахузеи?! Ҳара Ҳаԥсадгьыл мца харԥны иаҳшәызар, “ных” ҳҳәаӡом, шәара ҭоурых фактны ҳҟашәҵома?!
Баҭаҟәа (дхьаҵны). Мап, усҵәҟьа сымҳәеит, аамҭа зегь еиқәнаршшоит – иаҳҭахы, иаҳҭахым, ус ауп ишыҟоу.
Аџыр-иԥа. Ажәлар ртрагедиа еиқәзыршшауа аамҭа ыҟаӡам! Ҩнызқь шықәса ауриацәа ргәы ҭнаблаауеит рыԥсадгьыл иахьахырцаз, иахьагьы ҿыцәаара амаӡам. 60 шықәса ҳгәыӷуан. Аԥсны асоветқәа рнапаҿы ианыҟала, аҽеидкылара ҳалагеит, аха арахь ҳаармышьҭит, ҳаазмышьҭызгьы агәырџьқәа роуп.
Баҭаҟәа. Уи ахьырӡбуаз аҳәынҭқарра ду аҿакәын.
Аџыр-иԥа. Уа Асовет ҳәынҭқарра иахагылазгьы агәырџьқәа ракәын. Аибашьра агәаҟра иқәнацаз аԥсуаа Македониатә ашәҟәы рҩит рыԥсадгьыл ахь иаарц шырҭаху ала, сабдугьы инапы ануп уи ашәҟәы. Сталин мап ҳцәикит. Уи дызусҭаз, дгәырџьымзи?!
Баҭаҟәа (дԥышәырччо). Уигьы ҭоурыхуп!
Аџыр-иԥа. (дгәааны). Ишԥа? Убарҭ аҭоурыхқәа ирыхҟьаны акәӡами Аԥсны аԥсуаа рыла изӷархаз! Ҳара ҳакәзар иахьагьы ҳаԥсадгьыл ахь ҳамҩа ҳақәуп! Ҭырқәтәылантә абырзенқәеи аерманқәеи ааганы Аԥсны индырхон, аԥсуаа ҳаԥсадгьыл ахь ҳамҩа кын! Уигьы ҭоурыхуп, аха са сшьа еилашоит уи аҭоурых ала. Сара исзеилкаауам уара узусҭоу: уаԥсуоу, угәырџьу?
Баҭаҟәа (дыччо дааигәыдиҳәҳәалан). Агәра згеит, агәра згеит Ҵабалаа ргәаӷь шумоу, урҭ рҭоурыхтә гәаӷ угәаҵаҿ ишеилашуа! (Амаӡаныҟәгаҩ иахь.) Ашәҟәы данҵа Аџыр-иԥа… Иухьӡи?
Аџыр-иԥа. Орҳан.
Баҭаҟәа. Аџыр-иԥа Орҳан ҳәа данҵа.
Аџыр-иԥа (дшанханы). Нас сызурҳәацәозеи, сашьа?
Баҭаҟәа. Уԥысшәон! (Аџыр-иԥа инацәақәа ааиҵаԥсаны игәы инадкыланы, аԥсуаҵас маҷк даахыхәаны дцоит).
Баҭаҟәа (Аџыр-иԥа лаԥшыла днаскьаганы). Уихәаԥш дзакә хаҵоу! Ихы инаркны ишьапаҿынӡа далтәуп, ҵабалтәуп!
Насгьы закәытә ԥсышәоузеи ииҳәауа! (Дааҭгыланы ибжьы наиргеит). Даашьҭы даҽаӡәы.
(Дааиуеит 60-ҟа шықәса зхыҵуа хаҵак).
Ахаҵа. Сара саҭырқәоуп, Везир-оглы Џьамал сыхьӡуп.
Баҭаҟәа. Ҭырқәтәылантә иааз аԥсуоу, уаҭырқәаҵәҟьоу?
Џьамал. Мап, сара Аԥсны ииз ҭырқәоуп, сан даԥсуоуп.
Баҭаҟәа. Аԥсны уизаргьы, уан даԥсуазаргьы даҽа милаҭуп, ҳбаталион ахь уҳазҳадкылом. Иҟалозар суҳәоит, аамҭа сцәымгакәа, уца!
Џьамал. Сажәа насыгӡар сҭахуп, суҳәоит исараӡа.
Баҭаҟәа. Ара агәалақәа ахьырҳәо усҳәарҭаӡам. Аԥсны уиит – бзиоуп, уԥсадгьыл ауп, иухьчар уҭахуп – бзиоуп. Абра уахьындәылҵуа абаталионқәа еиҿыркаауеит, ҭабуп ҳәаны урыдыркылоит. Уца, суҳәоит!
Џьамал (дааиԥхьхәыцны, ҭынч-ҭынч). Абаталионқәа ахьеиҿыркаауа здыруеит, сара урҭ срывсноуп арахь сшааиз. Азин суҭозар абрахь сыззааз уасҳәон.
Баҭаҟәа (лаԥшыла дааимидан, иҩыза иахьгьы днаԥшит). Бзиоуп, нас иҳәа, сузыӡырҩуеит.
Џьамал. Сабду дҭуџьарын, Аԥсны аҭаҭын хәҳаны Ҭырқәтәылаҟа игон. Амҳаџьырра ашьҭахь Ешыра ҩажәа десҭын адгьыл Аимхаа ирымихәҳаит, ахьы ахҭынҵаны. Уажә адәыӷба аанҿасырҭа ахьыҟоу акәша-мыкәша ҳара иаҳтәын. Сабгьы, саҳәшьадуцәагьы уброуп иахьиз. Ус асовет мчра шьақәгылеит – уи ҳара иаҳԥырхагаӡамызт, сабду ҭаацәала иус дшаҿыц даҿын. Абырзенқәа маҵуцәас иҳаман, амаҵуҩы думазар ҟалом рҳәан, ицеит. Нас аколнхара еиҿыркааит – ҳадгьылқәа зегьы аколнхара иагеит, ҳаргьы аколнхара ҳалалеит, ҭаацәала зегь аус аауан. Ишааиуаз ауаа рҭакра иалаган, сабду иханы днаган дынҭаркит. Сара сжыцәӡа сыҟан, урҭқәа зегьы бзиаӡаны исгәалашәоит. Нестор ахәшә иҭаны даныршь ашьҭахь акәын. Саб мзала аҭаҭын ҿихуан, сара сицын. Уахык амза каҷҷа аҭаҭын шҿаҳхуаз машьынак абжьы геит, нас даҽакы! Ҳара ҳаԥсы ӡаны аҭаҭынрҭа ҳалатәеит. Аҵыхәтәан ахысра иалагеит. Уи ахысбжьы иалыҩны ауаа рыӷызбжьы ҳаҳауан. Ус сабду ибжьы аагеит, уи иахьа иҳаҳазма, иаадыруаз акәымзи! “Аллаҳ ишәиԥхьыӡ ҩнаҭала ишәызнеиааит, иҳамашәкузеи ҳара ауаа хархьқәа?!”
– иҳәеит. Абригьы иҳәеит, ахысбжьы геит, ибжьгьы ааиқәтәеит. Амашьынақәа анца ашьҭахь атрактор краамҭа абжьы гон. Шарԥазынӡа уаҟа ҳаҟан. Ианааҭынчраха ҳнеизар, анышә рықәыԥсаны иаабеит. Убарҭ ршьа зурц сҭахуп, суҳәоит мап сцәумкын. Еиҳараӡак ишьа зур сҭахуп, даараӡа бзиа избоз, ауаҩы мсылман ҳәа ззырҳәоз сабду Везир-оглы Мысҭафа, убри ишьа кәапеила истар аџьанаҭ иареи сареи ҳаԥсы еиқәшәоит.
Баҭаҟәа. Иуҳәо иашоуп, ҳажәлар уи агәаӷгьы еиланаршоит.
Џьамал. Уи амацарагьы акәӡам. Хынҩажәи жәба рзы уахык иаакылсын, Ешыра инхоз аҭырқәцәа зегьы ҳааизыҳәҳәаны амашьынақәа ҳанрықәрыжьын, ҳрыманы идәықәлеит. Сан, уара уахьԥсуа саргьы сыԥсааит лҳәан, дсыцны лҿыналхеит. Омск акартоӷа ҳхаагон. Ҳазхҟьаз ҳзымдырӡо. Саб ара дыԥсхьан, сан уа дыԥсит. Ҩынҩажәи жәаф рзы Хрушьчов ахақәиҭра анҳаиҭа, сан лыбаҩқәа ачемодан илҭаҵаны амҩа сықәлеит. Шьапыла 60 километра сцар акәын. Ашоура бааԥсын, сыԥсы ааиҭаскып ҳәа ҵлак ашьапаҿы слатәеит, счемодан саԥхьа инаргыланы. Ус сылацәа нҭааит. Абри аамҭазы сан лыбжьы аасықәлыргеит: “Нан, Џьамал, угыл, аҩны уаб дҳазԥшуп!” Аҭҳарцәҳәа сааҿыхазар, сан дабаҟоу, лыбаҩқәа зҭоу счемодан саԥхьа игылоуп!.. Аҩны сахьааиз – ҳанхара-ҳанҵыра агыруак дахуп. Аҳәынҭқарратә усҳәарҭаҿы схы еиҭасҳәарц саннеи, ажәак анаауҳәа, уахьыҟаз уаҳшьҭуеит ҳәа исықәмақарит. Абарҭ зегьы гәаӷны абра сгәы аҵан иҭажьуп. Сықәра уахәамԥшын, ишакәхалак сшьа зуп ҳәа акәым, Аллаҳ исаҭәеишьеит сыԥсы ҭины ашьоура: сабдугьы сангьы ршьа зуеит, сыхгьы рыдсшьылоит. Убарҭ рыԥсы аахәаны суҳәоит, уаҳа ажәак мҳәакәа, ақьаад сануҵарц.
Баҭаҟәа (ҳамҭакы дшанханы дизыԥшуан). Бзиоуп, уанысҵоит: уабду аҭырқәагьы, уан аԥсуагьы ршьа уы, азин усҭоит сара! (Џьамал дхырхәаны дцоит. Баҭаҟәа дынкахәыцуа днеиааиуеит, нас дааҭгылоит.) Уажәы урҭқәа зегьы асовет мчреи уи аидеологиеи ирхарартәуеит, аха абырзенқәеи аҭырқәцәеи захыргаз, рынхарҭақәа рҿы ақырҭқәа ааганы индырхарц акәӡамзи? Шаҟа гәнаҳара рыӷрагәоузеи, аԥхамшьақәа! Анцәа ду дызҭамԥшуа кәара ыҟаӡам, имбози урҭқәа зегьы. Уажәы ашьоуцәа рымҩа ааиртит! (Дааҭгылоит. Нас ихы дҩаханы). Даашьҭы! (Дааиуеит зарԥысра инҭысхьоу аӡәы. Баҭаҟәа дџьашьаны дизыԥшуеит.) Дамеи, уара узааи?!
Дамеи. Сара, аԥсуаа зегь реиԥш, ашьоура азин сымоуп. Мцхәы унсырхом усзыӡырҩы. 78 шықәсазтәи ахҭыс салаԥшит. Убри ашықәсан ауп аинститут саналгазгьы. Убасҟан исыӡбеит ақырҭқәеи ҳареи ҳаизыҟазаашьа аҭоурых ҭысҵаарц. Ақырҭшәа салацәажәартә аҿынӡа издыруан, уажә саалаган аҩрагьы аԥхьарагьы ҵаны, абызшәа схы иасырхәартә аҿынӡа исҵарц сыӡбеит. Хы-шықәса сцәагазаргьы, сыгәҭакы насыгӡеит. Абасала, сҽазыҟаҵаны, иудыруеит, Қарҭ аспирантура сҭалеит. Официалла темас иалсхит ақырҭқәеи аԥсуааи ҳшеишьцәоу, еснагь напеикәыршала ҳшеибабоз ҵарадыррала ашьақәырӷәӷәара.
Баҭаҟәа. Ишьақәурӷәӷәоу нас?
Дамеи. Ишьақәсырӷәӷәеит! Уи ауп уажә ара саазгазгьы! Сыгәҭакыҵәҟьа, аполитика наҟ инышьҭаҵаны, ҭоурых фактла иҟоу аҵабыргыҵәҟьа аилкаара акәын.
Баҭаҟәа. Уара уҭоурыхҭҵааҩуп, уаԥхьаҟа аартра дуқәа уԥеиԥшуп, иҭҵаала узҿу аус, уи ҳҭахуп ҳара, ҳбаталион ахь ус умаӡам.
Дамеи. Суҳәоит, ичҳаны сажәа нагӡаны уазыӡырҩы, уи сара сзы уасиаҭк иаҩызоуп. Убри иҭысҵааз ҳажәлар ишырзымдыруагьы, рцәа ианыруеит, хымш раахыс иҟоу жәбоит, аха аҭоурыхҵәҟьа рдыруазар, зегь ршьапы иқәгыланы абрахь акәын иахьаауаз.
Баҭаҟәа (иаҳаз џьашьаны). Инагӡа, инагӡа уажәа, Анцәа даахәан суҳәоит!
Дамеи. Сажәа сыркьаҿырц, аменшевикцәа рыла салагоит. Урҭ ридеологцәа дыруаӡәкын Гомарҭели ҳәа шәынкыдҵак. Амилаҭ ҿиарц, рыхшара фатәы-жәтәыла еиқәдыршәарц азы изқәаарыхуа адгьыл рымазароуп ҳәа иҩуеит. Шаҟа ирацәаны адгьыл рымоу аҟара, амилаҭ ҿиауеит, еиҳа еиӷьынгьы рхы ныҟәыргоит, иҳәеит. Аҭоурых ҳнагәылаԥшыр аҿырԥшқәа рацәаны иаабоит, жәларык даҽа жәларык ирықәланы рнапаҿы иааганы, ахацәа шындырҵәоз. Ари гыгшәыгроушәа угәы иаанагаргьы ҟалоит, аха араҟа
гыгшәыгра ҳәа акгьы ыҟаӡам, уи шьаҭас иамоуп рнапаҿы иааргаз ажәлар уаҳа имҿиартә рыҟаҵара. Ус анакәха, урҭ ртәыла наунагӡа дара иртәны иҟалоит ҳәа иҩуеит аидеолог.
Баҭаҟәа (иџьашьаны). Ишԥа, ажәлар мҿиарц ахацәа рнырҵәара?!
Дамеи. 1919 шықәса март 26 рзы иҭыҵыз агазеҭ “Ерҭоба” икәаԥҷаҷараӡа иануп убри “атеориа”.
Баҭаҟәа. Ари фашизмроуп!
Дамеи. Гомарҭели “Маин Кампф” зҩыз Адольф Гитлер иеиԥш, зхы еиқәшәамыз “теоретикын”, аха нас асовет аамҭазы Сталин ихаан, ақырҭуа милаҭеилыхҩцәа уи “атеориа” аԥсҭазаарахь ииаганы Аԥсны анагӡара иалагеит. Уара уҵарауаҩуп, иудыруеит уи иалҵшәаны ҳажәлар зҭадыргылаз ашьаарҵәыра.
Баҭаҟәа (ҳамҭакы дшанханы дихәаԥшуан). Сара исыздыруамызт уи аҩыза “атеориа” шыҟаз. Ус анакәха урҭ уҭҵаарақәа ирыцуҵароуп. Уи ҳара ҳиашара шьақәзырӷәӷәауа ҭоурыхтә фактуп, адунеи иарҳатәуп уи аҭоурых!
Дамеи. Мап, ухаҵкы! Сара сдырра уеилсыркаап ҳәа смааӡеит ара! Абасҟак ҳшьа шырӷрагәоугьы, иаанхаз ржәырц ауп урҭ еиҭазҳақәлаз, нас уажә исабжьоуго иахьӡи: иаанхаз ҳшьа аныржәлак, уи шыржәыз ҭысҵааларц аума?!
Баҭаҟәа. Аибашьра еибашьроуп, ҳҭагылазаашьагы бааԥсуп, аха уи иамоуп ахатәы закәан: аҵарауаа, арҿиаратә интеллигенциа, аҭакԥхықәра змоу амаҵура иахагылоу аибашьра иргаӡомызт. Уи азакәан ҳаргьы ҳхы иаҳархәароуп.
Дамеи. Уаргьы уҵарауаҩуп!
Баҭаҟәа. Сара усҟәаҵ!
Дамеи. Саргьы усҟәаҵ! Зыӡбахә умоу азакәан аҭоурых сара иҭысҵаахьеит. Аџьынџьтәылатә еибашьра Дуӡӡа ианалага, Сталин инапы аҵаҩны асовет еиҳабыра ақәҵара ҟарҵеит, амилаҭ маҷқәа аибашьра рацәыхьчара иазкны. Аха уи азакәан аԥсуаа ҳахь аус адырмуӡеит.
Баҭаҟәа (иџьашьаны). Уажәада исмаҳацт!
Дамеи. Избанзар, уи маӡан, изыҟарҵаҵәҟьаз ақырҭқәа рзоуп, урҭ рахь акәын аус ахьауазгьы.
Баҭаҟәа. Сталин ихаан зегь маӡан, аха ари еиҳагьы ирмаӡаз ак акәхарын.
Дамеи. Избанзар, усҟан уи ҳаргьы ҳхы иаҳархәар акәхон. Адунеитәи аԥышәа излаҳнарбо ала, аибашьра аан бжьаратәла жәа-процентк ахацәа абџьар ркуеит ҳәа иԥхьаӡоуп. Аха араҟа, аԥсуаа 20 – 23 процент ахацәа аибашьра иргеит, 28 процент ахьыргаз араионгьы ыҟоуп. Уаҟа қыҭак аҿы иаанхаз ахацәа еизугар цак рзышьҭхуамызт. Хәҩы-фҩы аишьцәа ахьыҟаз аӡәызаҵәыкгьы даанрыжьуамызт, зегь аибашьра иахәларыжьуан. Убри ала шаҟаҩ аԥсуаа рыҩнаҭақәа рышә адыркыда! Акы уҳәар ҟалозма, аибашьра еибашьроуп рҳәон, азакәан аӡбахә зҳәодаз!
Баҭаҟәа (даақәыԥсычҳаны). Ус ауп, Дамеи, ус ауп.
Дамеи. Ус акәзар, урҭ ршьа утәуп. Убарҭ ашьоуцәа среиуоуп сара, ашәҟәы санҵа, уаҳа ахцәажәара аҭахӡам!
(Дамеи дцоит. Баҭаҟәа ихы иқәыжь днеиааиуеит ҳамҭакы).
Баҭаҟәа (амаӡаныҟәгаҩ иахь дыԥшуа). Дамеи абаҩхатәра змоу ҵарауаҩуп, аха ишԥаҟаҳҵо, ииҳәо уаҳауеит, данҵа ашәҟәы, данаҳҵа-данаҳамҵа – дузаанкылаӡом. Даашьҭы даҽаӡәы.
(Абри аамҭазы аӡәы иҽааҩнаижьуеит. Иқьаф шыҟоу убартә дыҟоуп. Даур днаигәҭасны, ашырҳәа Баҭаҟәа дааидыххылоит).
Ахаҵа (илақәа кылцаны). Дзымԥхашьои, уара ани Аџьныш, дзымԥхашьои?!
Баҭаҟәа. Уара узусҭада, иухьӡи?
Ахаҵа. Валикәа сыхьӡуп.
Баҭаҟәа. Сузыӡырҩуеит, Валикәа. Аџьныш дызусҭада?
Валикәа. Ихьӡ аԥсцәаҳа иҳәааит! Аџьныш – иҳақәлаз ҳаӷа! Иџьныш блақәа сынҭасны иҭысхуеит. Саҳәшьцәа ҩыџьа уахь ирымоуп, саҳәшьаԥацәа ыҟоуп, жьрацәарала ҳаилысны ҳаҟоуп. Абарҭқәа гәамҭаӡакәа…
Баҭаҟәа. Нас ҳара ҳҿы иуҭахи?
Валикәа. Аџьныш иблақәа ҭысхыр сҭахуп, аԥхамшьа!
Баҭаҟәа. Уца, уца, азин уаҳҭоит.
Валикәа. Ашәҟәы санышәҵ, нас сцоит.
Баҭаҟәа (иаарџьбараны). Иарбан чараз уахьыҟаз?
Валикәа. Аҟәантә иааз асасцәа сҭан. Ҳаԥсуаами, уара, асас дсасуп!
Баҭаҟәа (ижәҩа аанкыланы). Уца, уца, усасцәа пату
рықәҵала. (Валикәа даахьышьарххоит. Баҭаҟәа ижәҩа шикыз днаигәҭасны. ) Уаҳԥырхагамхан сҳәеит! (Дхьагәгәа иҿынеихеит). Даашьҭы даҽаӡәы. Ари иҩызцәа ааумышьҭлан!
(Даур ашә анааирты ҩыџьа еицны рҿаархеит. Ҳара ҳаицуп рҳәан, иоуижьҭит. Аӡәы дҭаҳмадоуп, егьи иуаҩыбжара дҭагылоуп ).
Аҭаҳмада. Сара Киселиов сыжәлоуп, Иван сыхьӡуп. Ари сԥа иоуп. Володиа ихьӡуп.
Баҭаҟәа (хырҩа рзуны днеиааиуа). Сышәзыӡырҩуеит.
Иван. Мап ҳцәукырц шуҭаху збоит, арахь ичҳаны уаҳзыӡырҩуашәа ҟауҵоит. Ҳахьаԥсуаам акәхап, аха иудыруазар сҭахуп, Урыстәыла аиҳа Аԥсны шсыԥсадгьылу.
Баҭаҟәа. Зҿлымҳарыла сузыӡырҩуеит, уажәа нагӡа.
Иван. Саб Алықьса Ҟәбина аколнхара ихнарҵәаз уаҩын, иҭаацәа ҳаашьҭихын, Аԥсныҟа дааит. Ҩажәи жәаҩа шықәсазы акәын, сара шықәсык акәын исхыҵуаз. Абасала Аԥсны аҩбатәи сыԥсадгьыл акәны иҟалеит. Уи ажәа ԥшӡоуп ҳәа исҳәом: Сталин ихәымгара иахҟьаны хҩык сашьцәа Ҟәбина амла иаганы иԥсит, иаанхаз ҳҭаацәа аԥсуа чеиџьыка ҳаиқәнархеит.
Баҭаҟәа. Иҭабуп, ус еиԥш агәалашәара ахьумоу, араҟагьы усҟан ақьафура шыҟамызгьы.
Иван. Саб изанааҭ ала аҵыхәтәан Шрома акьыр ахьырбылуаз прорабс аусура далагеит. Убраҟа 37 рзы ахлымӡаах далаԥшит. Убри ауп абра ҳаазгаз.
Баҭаҟәа (даара азҿлымҳара ҟаҵаны). Сузыӡырҩуеит, сузыӡырҩуеит!
Иван. Шәара ижәдыруа ишьны рыԥсы рхыҵаанӡа анышә зқәырыԥсаз роуп, аха иахьа сара сыда аӡәгьы издыруам иреиӷьыз Аԥсны аҵеицәа акьыр ахьырбылуаз амца иалажьны ишырбылуаз.
Баҭаҟәа (ишьара дықәҟьаны). Ишԥа-а? Ишԥа-а-а?
Иван. Усзыӡырҩла! Аҵхагәҭаны машьынала иааргозаарын, нас аӡәаӡәала иреихсны, иԥсаанӡа ҵаҟа амца ахьеилашуаз иҭажьны ирбылуан. Уаҟа шаҟаҩ рыблыз акәым, уи афакт ахаҭагьы иахьа аӡәгьы издыруам.
Баҭаҟәа (дышьхынԥсылан ҳамҭакы дгылан дизыԥшуа). Уажәа нагӡа.
Иван. “Арҭ ажәлар ираӷацәоуп, ажәак ануҳәа, ухаҭа убрахь уаҳшьҭуеит!” рҳәан, иқәмақарт. Аҵыхәтәан,50-тәи ашықәсқәа рзы урҭ акгьы рхараӡамкәа цәгьаԥсышьа шрырҭаз анеиликаа, уахык аҩны иҳаиҳәеит дызлаԥшыз ахлымӡаах: уахынла ишҩаргоз, аӡәаӡәала амашьына иааҭыганы ишреихсуаз, рыԥсымҭа ирҳәоз, нас ишырбылуаз. Убарҭ рҳәара дшаҿыз, дҩаҵҟьан: “Урҭ акгьы рхараӡамызт! Урҭ акгьы рхараӡамызт!” ҳәа аҳәҳәара далагеит. Иҟалаз ауаамбоз: саб рыцҳа ихы еилаԥсазаап! Адырҩаҽны ахагацәа рҭыԥ ахь даагагәышьеит. Уаҟагьы ииҳәац иҳәо даналага, хазы палатак аҿы дыҩнаркит. Уи инаркны уаҳа даҳдмырбаӡеит. Уҳәансҳәанла иҳаҳаит Қарҭҟа дыргеит ҳәа. Уи акәхеит, дынкылаӡы дцеит.
Баҭаҟәа. Дыԥсит ҳәагьы дыррак шәмоуӡеи?
Иван. Зыӡбахә имаз анеилыркаа, иааин ҳаҩны еимырдеит, ҳнапы ҳамырхит акы шаҳамҳәо ала. Уажәшьҭа еилкаан рыԥсы дшарҭаз! Иаанагозеи арҭқәа зегьы?
Баҭаҟәа. Ахлымӡаах еиқәаҵәа ззырҳәауа!
Иван. Афашизм! Сара сшаҳаҭуп, абри аҭоурых уасҳәарц сԥа сицны сааит, аҳәара ҟаиҵоит дудукыларц, иҭахуп иабду ишьа иурц.
Баҭаҟәа (дааиԥхьхәыцын, амаӡаныҟәгаҩ днаизыԥшуеит). Иҳақуп, данҵа Киселиов Владимир.
Иван. Иҭабуп!
(Аби ԥеи цоит. Баҭаҟәа урҭ дрыхәаԥшуа дгылоуп ҳамҭакы).
Баҭаҟәа. Шаҟа рыцҳара рхыргахьоузеи ажәлар! Ҩынҩажәи жәохә шықәса ицәыҵаҳәҳәаны ирымаз атрагедиа, иубама, иахьа ишаргамахаз! Ма аҵыс иаҳәап, ма аҳәыҳә иаҳәап, мамзаргьы аԥшалас иаанагап – зегь акоуп ахәымгара наӡаӡа ҵәахышьа амаӡам! (Амаӡаныҟәгаҩ иахь.) Даашьҭы! (Ашырҳәа дааиуеит аӡәы. Ҩынҩажәаҟа шықәса ихыҵуеит).
Ахаҵа. Сара сагыруоуп. Резо Санаиа сыхьӡуп.
Баҭаҟәа (еимгеимцарак илаԥш наидирхалоит). Уагыруоу, уақырҭуоу?
Резо. Шәҟәыла сақырҭуоуп, аха гәыла сагыруоуп.
Баҭаҟәа. Еилырганы исаҳәа: узусҭада уара?
Резо. Еилырганы исҳәоит: сара сагыруоуп!
Баҭаҟәа. Уагыруеижьҭеи иҵуеи?
Резо. Звиад Президентс даналҳх иааркны.
Баҭаҟәа. Звиад Президентс даналшәх раԥхьа дызжәылаз ҳара аԥсуаа ҳауп!
Резо. Уи ианажьтәым гхоуп. Иагьа умҳәан ақырҭуа шовинизм алашьцара далиааит, уи дымҩахнаҟьон хымԥада, дагьымҩахнаҟьеит. Аха уи уажәшьҭа еиликааит аԥсуаа шәҿаԥхьа агха ду шыҟаиҵаз, еилаҳкааит ҳара зегьы.
Баҭаҟәа. Шеварднаӡе дықәимцар ишәзеилкаауазу?
Резо. Иҟалап иаҳзеилымкааргьы. Аха уажәшьҭа ҳанҟәышха, агәра шәсыргоит агырқәа абџьар кны ишышәҿамгыло.
Баҭаҟәа. Нас уажә “уанҟәышха” ҳара ҳахь уиасны уашьцәа урҿагылоит – уи уашьцәа рхаҭа иуанарыжьуоу?
Резо. Сара сашьцәа ракәӡам сызҿагыло, ҳмилаҭра ҳамзхыз роуп сызҿагыло, урҭ ҳаӷацәа роуп.
Баҭаҟәа. Уи донкихотроуп! Агырқәа ҳара ҳқырҭқәоуп ҳәа ашәҟәы рҽанырҵеит, аӡәгьы даҿамгылеит, ихгьы ақәимҵеит, ажәларгьы ақәшаҳаҭхеит! Уажә уара ара уааины сагыруоуп уҳәеит, уи шԥеилкаатәу?
Резо. Ажәлар зусҭада – урҭ акы зымӡбуа ауаа рацәа роуп. Урҭ аԥыза данырхагылалак ауп ианжәлару. Усҟан ауп урҭ рлахьынҵа рхала ианырӡбуа. Аха ҳара ԥызацәас иҳамаз ԥсахҩцәан, ажәлар рҭоурых лахьынҵа аиҳа рхаҭа рҟәардә тата еиӷьаршьон. Урҭ, шәара шәԥызацәа реиԥш, ахара изԥшӡомызт, иԥшыртә иҟазгьы ишәон. Иџьоушьаша: шәа шәтәқәагьы ҳа ҳтәқәагьы трагедиатә лахьынҵан ирымаз. Излеиԥшым: ҳара ҳтәқәа хьӡыда-ԥшада ибжьаӡит, шәара шәтәқәа хьыӡла-ԥшала рбаҟақәа шәыргылеит.
Баҭаҟәа. Нас уажәы ҳара ҳаухьчо, ушьа ууо?
Резо. Ма-ап! Шәара сшәыдгыланы сыжәлар сыхьчоит. Сара сзаҵәӡам! Аԥсҭазаара ааныркылеит, аха ирзымхәаҽӡеит. Иҟоуп ҳажәлар, иҟоуп ҳаԥсадгьыл, иҟоуп ҳҭоурых, ҳбызшәа. Зегьы ирыцку – ҳажәлар ҿыхо иалагеит.
Баҭаҟәа. Ҳара уҳадгыланы ужәлар рхақәиҭраз уеибашьуеит, ус аума гәҭакыс иумоу?
Резо. Аиеи, аиеи, ус ауп!
Баҭаҟәа. Уи бзиоуп. Уеибашьыр уҭахызар, абаталионқәа еиҿыркаауеит, уца, уалал, уеибашьы. Уҩызцәа рацәоуп, иҳадгыло зегьы ҭабуп ҳәа шәаҳҳәоит, аха уԥсы ҭины
Аԥсны ахьчара ҳара азин ҳазуҭом. Ус еиԥш азин заҳҭауа Аԥсны иашьагәыҭу аԥсуа иоуп.
Резо. Сара ара сиит, сааӡеит, сеилкаа, аӡәгьы исабжьеимгаӡеит.
Баҭаҟәа. Ҳара мап уцәаҳкуеит. Суҳәоит, аамҭа ҳцәумган! Уи ҳара ҳмораль иаҵанакуам. Аԥсны уиит, уԥсадгьыл ауп, иухьчар уҭахуп – мап уцәызкуада!
Резо (дышьхынԥсыланы ҳамҭакы дгылан). Ҳара ақырҭқәагьы ҳагәра ргом, аԥсуаагьы ҳагәра жәгом! (Маҷк ибжьы ларҟәны). Мап, шәара акгьы шәхараӡам, ҳара ҳауп изхароу. Зыгәра гам ҳакәны ҳхы ааҳарԥшит. (Ашырҳәа днықәҵәины дцоит.)
Даур. Баҭаҟәа ухаҵкы! Абраҟа аӡәы, Аӡҩыбжьатәуп иҳәеит, иҽкажьны аҳәара ҟаиҵоит, дааир иҭахуп.
Баҭаҟәа. Уҽкоумыжьын ҳәа иаҳәаны, даашьҭы.
Арԥыс (ашырҳәа дааины иаԥхьа даагылоит). Кациоуп, Лаша сыхьӡуп. Аӡҩыбжьа саншьа ҭаацәала иҩны даларблит, дахьаԥсуаз мацараз.
Баҭаҟәа. Ҟоҳ, ианба уи?
Лаша. Хымш уажә аԥхьа. Саншьцәа ршьа мукәа Аӡҩыбжьаҟа хынҳәышьа сымаӡам. Ашьоура амацара акәым, сыҽрыдсшьылоит! Сҭахаанӡа рнырҵәара саҿызаауеит. Суҳәоит мап сцәумкын!
Баҭаҟәа (амаӡаныҟәгаҩ иахь). Иуаҳахьоума уи ахҭыс?
Ахра. Иацы уҳәансҳәанла исаҳаит.
Баҭаҟәа. Ус акәзар ииашоуп, уанаҳҵоит уца.
(Ахра дцоит. Ашә ахь маҷк рыбжьы цәгьахоит).
Баҭаҟәа. Еимашәкуеи уа?
Даур. Хҩык еицны иааир рҭахуп: ҳара иаҳҳәо акоуп, аамҭа шәцәаагом рҳәеит.
Баҭаҟәа. Иаашьҭы!
(Иааиуеит хҩык арԥарцәа ашыр-шырҳәа.)
Руаӡәы. Ари Калдахәаратә Амԥаруп! Ари Бзыԥҭатә Хыгәшьуп. Сара с-Барцыцуп, Блабырхәатәуп.
Баҭаҟәа. Сышәзыӡырҩуеит.
Арсоу. Ҳшьауцәоуп ҳара, шәбаталион ҳалашәҵарц ҳааит.
Наҳарбеи. Шәбаталион ахықәкы, уи иалашәҵо – зегь аадыруеит.
Баҭаҟәа. Ҳаргьы шәаадырыр ҳҭахуп, избан ҳара ҳахь шәзааиз?
Аинар. Ҩажәи жәибыжь рзы зыӡбахә сҳәаз ахқыҭак рахьтә хар змам ҳәа аӡәрыҟазар ахацәа еидҳәаланы иргеит. Блабырхәа еизырцаз “ажәлар раӷацәа” рыбжаҩык амашьына иамкит. Ааит, ҳара ҳаума ажәлар ираӷоу! – рҳәазаап иаанхаз. – Шәаала, ҳҩызцәа иргазгьы егьшырхарам, ҳаргьы хара шҳамам агәра дҳаргап рҳәан, илықәыршәны шьапыла Гәдоуҭаҟа ицеит. Убарҭ зегьы рыԥсы иарҭеит. Ҳара иахьа урҭ рмаҭацәа иаҳҭахуп ҳшьа кәапеила иаҳтарц.
Баҭаҟәа. Уи иаадыруоуп. Шәшьа жәурц шәҭахызар, мап зҳәада абаталионқәа реиҿкара иаҿуп, аӡәгьы мап ицәыркӡом.
Арсоу (шьаҿак дааскьаны иҩызцәа рахь днаԥшуеит). Ҳзаажәгеи уара арахь?! Ҳабдуцәа ршьа аауеит ҳәа ҳидгылоуп, иара Анҳашҭықәҟа ҳхьеирԥшуеит! Ҳаизеи-лымкаау, мамзар даҳзеилымкаау?!
Баҭаҟәа. Уиашоуп, уиашоуп, аҩыза! Сара шәеилыскаауеит, аха абри шәара шәоуп ҳаззеилымкааз.
Наҳарбеи (уигьы ишанханы игылаз иҩызцәа илаԥш нархиган). Нас ҳаузыӡырҩуеит, иҳаилыркаа узҳаԥхьаз: абжьаҟазаратә баталион акәу, ашьоуцәа рбаталион акәу еиҿукаауа?
Баҭаҟәа (иҽырҟасаны). Уигьы егьигьы ракәӡам. Ҳара ҳбаталион ахь иҳадаҳкылоит зхы аҵкьыс зыԥсадгьыл еиӷьазшьуа. Ус ажәала акәымкәа, зыԥсы ҭины зыԥсадгьыл аиқәырхара иазхиоу ахацәа рхацәа!
Арсоу (дшанханы ҳамҭактәи иҭынчра ашьҭахь). Ҳара иаҳҳәогьы убри ауп, ҳаузеилымкааит акәымзар.
Наҳарбеи. Ҳара ҳҟьаланы ҳмааиӡеит, убаталион ахықәкы дырноуп ҳшааиз.
Баҭаҟәа. Мап шәхаҵкы! Сара ибзиаӡаны шәеилыскааит, абри шәара сышәзеилкаауам акәымзар. Ҳабдуцәа ршьа аауеит шәҳәеит…
Аинар. Рыԥсы иарҭаз ҳабдуцәа ршьа аауеит, зшьа ржәхьоу ҳажәлар ршьа аауеит, убри ала ҳаԥсадгьыл еиқәҳархоит! Абри ауп ҳхықәкы.
Наҳарбеи. Иумбаӡои “Чвени миҵа! Чвени миҵа!” ҳәа
иахьҳадгылоу. Ари ранаҳажьрыма?
Баҭаҟәа (иҽырҭынчны). Шәабдуцәа ршьа жәуеит – иҳақуп, уи аԥсуа ихьӡи ихьымӡӷи роуп! Шәыжәлар ршьа жәуеит – шәара ишәуалуп, иагьшәыхәҭоуп. Шәыԥсадгьыл еиқәшәырхар шәҭахуп – уи зегьы-зегь реиҳа ишәуалԥшьоуп. Уи шәыднаҵоит Аԥсны Аконституциа ахаҭа.
Арсоу. Аа, уизыӡырҩы: иаҳҳәо акоуп, арахь ҳзеилибакааӡом!
Баҭаҟәа. Иаҳҳәо акы акәзар, ҳаилибакаауан, аха иаҳҳәо акакәӡам. Ҳбаталион иамоу аҵакы, аԥсуа ихьӡи ихьымӡӷи иаҵанакӡом, Аԥсны Аконституциагьы иарбаӡам. Аԥсадгьыл аиқәырхараз зхы ԥсаҭатәыс иҟазҵо роуп, ҳара иҳадҳкыло.
Аинар (иџьашьаны). Уи шԥеилкаатәу?
Баҭаҟәа. Абаталионқәа реиҿкара иаҿуп. Иаҳҳәап, жәаба-жәохә еиҿыркааит, бџьарла еибырҭеит, Гаграгьы аагароуп, Аҟәагьы! Ҳбаталион аԥхьа игылоуп, егьырҭ зегьы ҳара иҳашьҭоуп. Ҳандәықәла, ҳдәықәлеит! Аӡәгьы ахьаҵра азин ҳамаӡам. Ҳазиааир – ҳаиааит! Ҳзымиааир – зегьы ҳҭахаанӡа ҳаибашьуеит! Усҟан иҳашьҭаны инеиуагьы хьаҵраны иҟаӡам, ҳа ҳҭахаргьы, дара хьаҵӡом, убри ала аиааирагьы ргоит.
Наҳарбеи (даагәырӷьашәа). Уара уи бзиами?!
Баҭаҟәа. Аиеи, аиеи, ибзиоуп, ашьҭахь инеиуа рзы ибзиоуп, убри азоуп егьырҭ абаталионқәа рахь шәца зысҳәаз. (Иччоит зегьы).
Наҳарбеи (дгачамкшәа). Ибзиоуп зысҳәаз, убри аԥхьа инеиуа абаталион хықәкыс иамоу азоуп. Ҳара ҳақәшаҳаҭуп, иаадыруеит уи ахықәкы, ара лакҩакра ыҟаӡам!
Арсоу. Ҳзузеилымкааз сыздыруам акәымзар, ҳара ҳанааиуазгьы уи дырноуп ҳшааиз.
Аинар. Ҳара ҳаазцаз аӷа ҳажәлар ирзааицахьоу агәаӷ ауп, гәҭакыс иҳамоу аӷа ҳиабашьып мацара акәӡам, ҳхы идаҳшьыларц ауп.
Баҭаҟәа (дԥышәырччо). Ҳаибаркареит, аха аҵыхәтәан ҳаилибакааит! (Ахра иахь.) Ашәҟәы ианҵа.
(Арԥарцәа рхала ирҳәоит рыхьӡқәа).
Аинар. Барцыц Аинар!
Арсоу. Амԥар Арсоу!
Наҳарбеи. Ҳагәышь Наҳарбеи!
Аинар (Баҭаҟәа иахь). Ушьҭан ҳанбеиқәшәо?
Баҭаҟәа. Адырра шәаҳҭоит. (Арԥарцәа цоит. Баҭаҟәа ашьшьыҳәа даахынҳәны даагылоит). Агәаӷ! Агәаӷ иахылҿиаауеит ацәымӷра! Агәаӷ шаҟа иӷәӷәоу аҟара ацәымӷрагьы ҳәаак амаӡам… Агәаӷ лоуҵар – ацәымӷра ааурыхуеит! Ахәымга ихәымгара аҟәыш ирԥсыҽыр алшоит, ацәымӷра аҿынӡа инамгакәа. Аха ҳгәылацәа шәышықәса рыла уи аӡәы илымшеит. Абзамыҟә аҵеиџь иҭаижьуа ахаҳә уаашәҩык аҟәышцәа ирызҭыгом рҳәоит, аха зегь акоуп уи уа иаанрыжьӡом, иҭыргоит, избанзар, уи аҵеиџь иҭырго аӡоуп абзамыҟәгьы аҟәышгьы иржәуа. Ҳара ҳгәылацәа жәытәнатә аахыс иааҟәымҵӡакәа ҳҵеиџь ахаҳә ҟьашьқәа рҭажьроуп изҿӡоу, аха аӡәгьы хаҳәык ҭимгацт. Абасала урҭ ҳажәлар ргәаҿы ацәымӷра алаҵара иаҿуп, иаҿуп анхаҩы ажәла анылеиҵо аиԥш… Анцәа, саҭоумҵан уи анхаҩы дахьидыскылаз! Анхаҩы аԥсҭазаара ажәла леиҵоит, аӷа аԥсҭазаара зхәаҽуоуп илеиҵо. Абарҭ арԥарцәа зҭысҵаауагьы убри азоуп. Ҳшьоуцәоуп, рҳәеит! Закәытә гәаӷьузеи ргәаҵаҿ еилашуа! Амца иақәуҵар – ибылуам! “Гвозди бы делать из ҽтих лҩдеҟ!” (Ихы иқәыжьны дгылан ҳамҭакы.)
Ахра (маҷк дааскьаны). Баҭаҟәа, абасҟак изургәаҟуеи иааиуа абарҭ арԥарцәа?
Баҭаҟәа. Изургәаҟуеи ба?! Уааҳәа зуеит, сымхы шәрашәа ҳәа расҳәауама?! Аӡәи-аӡәи еихьԥшыргьы ауеит.
Ахра. Ус ауп, аха зҩыза ихьԥшны иааизгьы уаҩ дыҟаӡам, умбои?!
Баҭаҟәа. Уи еилыскаарц, “дсырҳәацәароуп”, еимаҳкроуп, еиҿаҳкроуп, нас угәы ишԥаанагаз, суҳәоит уԥсадгьыл ухы ақәҵа ҳәа иасҳәарыма?! Даашьҭы!.. Аӡә иакәым гәыԥҩык аашьҭы! (Иааиует хҩык арԥарцәа).
Руаӡәы. Ҳара ҳ-Ҷлоутәқәоуп: сара с-Адлеибоуп, ари Џьапуоуп, ари Ҵәыџьбоуп.
Баҭаҟәа (иџьашьаны). Ҟоҳ, шәызлааи уара?!
Ҵәыџьба. Ҳара ҳацҳаражәҳәаҩцәоуп. Абжьуаа қыҭа-қыҭала, гәыԥ-гәыԥла аҽеидкылара иаҿуп. Ҳхықәкы хада: ҳқыҭақәа рыхьчареи апартизантә еибашьреи роуп. Абри шәаҳҳәарц ҳаарышьҭит. Лакҩакра ҳамаӡам!
Баҭаҟәа. Абџьар?  Ҵәыџьба. Уажәыҵәҟьа ҳзықәгәыӷуа аӷа иабџьар ауп – уи имҳхлароуп.
Баҭаҟәа. Ҳаргьы уи ауп ҳзықәгәыӷуа – макьаназы! Абџьар ҳауроуп! Убри иҳауа – шәаргьы шәалахәуп.
Џьопуа. Абри ауп информациас иааҳгаз. Араҟа ҳахьааиз иҳаҳаит абаталион ҷыда шеиҿышәкаауаз. Иаадыруеит уи ахықәкы, лак-ҩакрада ҳадгылоит, аҳәарагьы ҟаҳҵоит ҳшәыдышәкыларц.
Адлеиба (иҩыза иахь). Избан аҳәара зыҟаҳҵо, аколнхара ҳалалома?! Адҵа ҷыда назыгӡо абаталион ҳахышәыԥхьаӡала! Зыԥсы ҭины аԥхьа инеиуа рыгәҭа ҳгылазар ҳҭахуп?
Баҭаҟәа (ҿымҭӡакәа лаԥшыла иааимидан, иҩызцәа рахьгьы днаԥшит). Иҭабуп арԥарцәа агәаӷьра ишәымоу азы, аха шәара Абжьуаа рҿы еиҳа шәаҭахуп.
Ҵәыџьба. Аԥсадгьыл ахьчаҩцәа ҭабуп ҳәа рарҳәаӡом, еиҳараӡак зыԥсы ҭины зыԥсадгьыл еиқәзырхауа. Абџьар ахьыҟам иахҟьаны иахьа уаҟа алшара ҳамаӡам абаталион ҷыда аиҿкаара.
Адлеиба. Араҟагьы абџьар шәымаӡам, аха иахьа-уаҵәы ишәоураны иҟоуп. Уи ҿыҵгас иҟамҵакәа, ашәҟәы ҳанышәҵа.
Баҭаҟәа. Сара исҳәашазгьы уара иуҳәеит, аха ҳара иҳадаҳкылахьоу зегьы хаҭала аӷа игәаӷ змоу, ашьоурагьы зду роуп.
Џьопуа. Избан хаҭала?! Дыҟоума аԥсуак аӷа игәаӷ змам, мамзаргьы ашьоура здым?! 30-тәи 40-тәи ашықәсқәа раан ақырҭуа фашизмра зкьымскәа извысыз ԥсыуа дыҟаӡам! Урҭ аԥсуаа зегьы ҳгәы иқәгылан, нас уи агәаӷ иҳаднамҵаӡои ашьоура?!
Баҭаҟәа (дааиԥхьхәыцын, еиҭах иҩызцәа рахь днаԥшит). Уара арҭ ҳдырцәажәаӡом, ишԥарзаауа?
Ахра. Ирзааураны иҟоузеи, сара ашәҟәы ианысҵахьеит.
Баҭаҟәа. Уи акәзар шәца.
(Арԥарцәа рҿынархоит, маҷк инаскьоны еиԥш Адлеиба дааҭгылоит, иааҭгыланы рҩыза инаизыԥшуеит егьырҭгьы).
Адлеиба. Ҳара ҳаԥсы ҭины ҳаԥсадгьыл еиқәҳархоит, ҳажәларгьы ҳахьчоит. Аибашьра иацәынхауа ҳажәлар уасиаҭны ирыдаҳҵап ақырҭқәа Абжьуааи Абзыԥқәеи иҳабжьарҵаз “асал” ҟьашьы, аибашьра ашьҭахь, ишҟьашьу
инаганы Егры ацҳаҿы иадырсырц, дареи ҳареи иҳабжьазааит асал!
(Арԥарцәа аҭак иазымԥшкәа ицоит).
Даур. Баҭаҟәа, азаҵәқәа ҳадаҳкылаӡом ҳамҳәази?!
Баҭаҟәа. Ҟоҳ!.. – (Мчылашәа иааиуеит хҩык арԥарцәа).
Актәи. Ҳара ҳшьоуцәоуп, ҳаҭҵаара аҭахӡам, ашәҟәы ҳанышәҵа!
Баҭаҟәа. Шәызусҭоу еилымкааӡакәа ашәҟәы шәызланысҵои?!
Аҩбатәи. Шәбаталион хықәкыс иамоу аадыруеит, ҳақәшаҳаҭуп, уаҳа иарбану?!
Ахԥатәи. Ҳара ҳшьоуцәоуп, ҳажәлар ршьа аауеит, анаҩс ацәажәара заҭахузеи?
Баҭаҟәа (дааиԥхьхәыцны). Иаҭахуп! (Актәи иахь.) Уҭаацәароума?
Актәи. Аиеи сҭаацәароуп! Анкета хасырҭәаауама?
Баҭаҟәа. Ахшара иумада?
Актәи. Хҩык (ижәҩахырқәа дҩарыханы иҩызцәа днарызԥшуеит).
Баҭаҟәа. Урҭ зааӡода?
Актәи. Ихьԥшым, зхы иақәиҭу Аԥсны!
Баҭаҟәа (аҩбатәи иахь). Уара уҭаацәароума?
Аҩбатәи. (дԥышәырччо.) Мап Ԥҳәызбак ажәа лнысҵан, Аԥсны астатус аиуаанӡа хаҵа сцом лҳәеит, саалԥеиԥшуеит. (Иччоит.)
Баҭаҟәа. Ԥҳәыс даага, уҵәҩаншьап рӷәӷәа, убри ауп ҳара ҳастатус хада.
Аҩбатәи. Ани алаҳәа иҟырыз абжьы умаҳаӡеи: шәнызқьҩык ақырҭқәа ҭахаргьы сыбла ҟәысуам аҳәеит, аԥсуаа ҳнырҵәаразы. Уара ԥҳәысҳәара сушьҭуеит!
Баҭаҟәа (ахԥатәи иахь). Уара уқәыԥшуп, уҭаацәа уара уда ирымада?
Ахԥатәи. Саҳәшьцәа ыҟоуп.
Баҭаҟәа. Абиԥазаҵәқәа ҳадаҳкылаӡом.
Ахԥатәи (иџьашьаны). Уи шԥа?!
Баҭаҟәа. Ус иҳәеит аҳәынҭқарра ахада. Иамоумкын, ииҳәаз иашоуп! Аԥсҭазаараз ауп ҳара ҳаԥсадгьыл ҳхы зақәҳҵо!
Ахԥатәи. Сара сшьоуҩуп, сабиԥазаҵәызаргьы! Ҳажәлар ашәарҭа иҭагылоуп, аҵәҩаншьап аиқәырхарахь ҳаҟоума?!
Баҭаҟәа. Ажәҩан аеҵәақәа ишдырлашо еиԥш, ҳахәшҭаарақәа роуп Аԥсны зырлашо, ҳара азин ҳамаӡам ҳхарала хәшҭаарак аҿырцәаара. Аиааирагьы аагароуп, ҳахәшҭаарақәагьы еиқәҳархароуп!
Ахԥатәи (иажәа неиҵыхны). Аибашьра! Аибашьра! Ажәа ахаҭа иаҳәоит уи закәу!
Баҭаҟәа. Аха аибашьра иамоуп ахатәы закәан – уи иқәныҟәатәуп.
Актәи (иҩызцәа днарызԥшны). Ҳабаажәга уара? (Баҭаҟәа иахь.) Уара Џьудар-иԥа Баҭаҟәа уакәӡами?!
Баҭаҟәа (инақәырӷәӷәаны). Схаҭаҵәҟьа соуп, сыгәра узымгои?
Актәи. Нас ажәлар реизараҿы ишԥаҳауҳәаз? Еиҿаҳкаауеит спецназ умҳәеи? Иуҳәеит! Зыԥсы ҭины зыԥсадгьыл ахьчара зылшо шәнеи, умҳәеи? Иуҳәеит! Ҳааины ҳаҟоуп, ухаҵкы! Ҳарҳәацәара уааҟәыҵны, ашәҟәы ҳанҵа!
Баҭаҟәа (даахәыц-хәыцын). Арҭ ируам, иубоит, ашәҟәы ианҵа! (Арԥарцәа рахь.) Амала ашәҟәы ианаҳҵаз еиҭах ҳрыхәаԥшуеит, уигьы жәдыруаз.
Актәи. Шәрыхәаԥшла, шәрыхәаԥшла – уи шәара ишәусуп. (Арԥарцәа Ахра иахь инеиуеит. Баҭаҟәа ихы иқәыжь днеиааиуеит.
Арԥарцәа ашәҟәы рҽанҵаны ицоит).
Баҭаҟәа (Ахра иахь). Ҳаԥсы анбеиҭаҳкуа?! (Дԥышәырччоит.) Сдыркареит, уаҳа сыламкәа. Апионеррахь иҳадаҳкылошәа ирмарианы ирҭахуп – ус ҟазшьас иамоузеи?!
Даур. Ԥҳәызбак дааир лҭахуп.
Баҭаҟәа (иаарџьбараны). Аӡӷабцәа ҳадаҳкылаӡом, аинрал ичын рымазаргьы!
Даур. Лҟазшьа злазбо ала, лацәажәара уадаҩуп, аха усгьы еиҭа сҽазыскыпи, илҳәо саҳап. (Даур дцоит, Баҭаҟәа ижәҩахырқәа дҩарыханы, инапқәа ларха-ҩархо маҷк днеиааит. Дааиуеит Даур. Маҷк дааскьаны ибжьы ныҵакшәа. “Баҭаҟәа иныс сымнеир шызымуа!” ) лҳәеит. (Дыччоит.)
Баҭаҟәа (дшанханы дизԥшуа). Лхы еиқәшәоу, уара?!
Даур. Ус еиԥш егьлыдзымбалеит. Ахага иажәа цқьоуп
рҳәоит, ус акрыҟоу сыздыруам (дыччоит). Амала, лцәажәашьала ԥҳәызба џьбарак лоуп.
Баҭаҟәа (дааиԥхьхәыцны). Лара лхаҭа дзеиԥшроузеи, ус уахьыналыхәаԥшуа?
Даур. Ҭеиҭԥшлоу? Хшара цқьак лоуп! Даара узеилаҳаша ԥҳәызбоуп.
Баҭаҟәа (дԥышәырччо). Даашьҭы нас арахь, усҟак ареклама ззыҟоуҵаз, дзеиԥшроу аабап!
Даур (ашә аартны). Аԥҳәызба, бааи бхаҵкы!
(Ашыр-шырҳәа дааиуеит ԥҳәызба ԥшӡакы, еинаалак. Баҭаҟәа дшанханы длыхәаԥшуеит).
Баҭаҟәа (илаԥш налҟәиган). Сыбзыӡырҩуеит, Мака.
Мака (лҽырҟасаны). Еиҿышәкаауа абаталион салаларц сааит. Агәыӷра сыманоуп сшааз, мап сцәумкааит!
Баҭаҟәа (иаарџьбараны). Ҳара аӡӷабцәа ҳадаҳкылаӡом!
Мака (уигьы иаарџьбараны). Аӡӷабцәа Аԥсадгьыл ахьчара азин рымаӡами?!
Баҭаҟәа. Мака, Аԥсадгьыл ахьчара азин зегьы ирымоуп, аха ҳара ҳбаталион урҭ азинқәеи азакәанқәеи ирҟәыҭхоуп. Насгьы аибашьра аԥҳәыс илусӡам. Аԥҳәыс – дыԥҳәысуп!
Мака. Ахацәеи аҳәсеи зинла еиҟароуп, ус анакәха…
Баҭаҟәа. Мап! Анцәа аԥҳәыс дыԥҳәысны дишеит, ахаҵа – дхаҵаны. Аԥсҭазаарагьы ишьақәнарӷәӷәеит: ахаҵеи абнеи, аԥҳәыси аҩни! Ҳара зинла ҳаиҟаразтәыз Анцәа иакәӡам – аколхоз ауп!
Мака. Избан аколхоз – Аконституциоуп ҳаиҟаразтәыз – аҳәынҭқарра азакәан хада!
Баҭаҟәа. Аколхозгьы Аконституциагьы зыӡбаз Анцәа иеикануаз аџьныш иакәын: уи хьаас шәиманы акәӡамызт, аԥҳәыс днаганы ахаҵа диваиргыларц, ахаҵа дызҵоу аидара аԥҳәысгьы даҵеиҵарц акәын. Ус иагьыҟаиҵеит. Уи Анцәа ицәымӷу закәануп, аҳәынҭқар-џьныш азакәанԥшра аиҭеит акәымзар.
Мака. Уи уажәшьҭа иҭоурыхуп, алацәажәарагьы иаԥсам, иахьа зинла ҳаиҟароуп, убри ауп изакәану.
Баҭаҟәа. Ҳара ақьаад иану азакәанқәа ракәӡам ҳзықәныҟәауа, ҳара ҳхықәкы аԥҳәыс даҵанакуа иҟаӡам, избанзар, Анцәа иҿаԥхьа уи гәнаҳароуп, адунеитәи ауаажәларра рҿаԥхьа – ихьымӡӷуп. Ҳара ҳаԥсуаауп, Кавказ ахылҵшьҭрақәа ҳреиуоуп ҳара!
Мака. Издыруеит сара шәызхылҵшьҭроу! Издыруеит шәбаталион ахықәкгьы!
Баҭаҟәа. Ибыздырӡом! Бара бакәым, ҳхаҭа инагӡаны иҳаздырӡом макьана. Ус акәу, егьыс акәу, уи турист баталионӡам, ахацәа-аҳәса изҭаху зегь ҳадаҳкылартә еиԥш!
Мака (дгәааны). Ус усмацәажәан, ухаҵкы! Туристра сцуоу, сыԥсадгьыл сыхьчуоу сзымдыруа, сҟьаланы смааӡеит! Санҵа ашәҟәы! Суҳәар аума иуҭаху?!
Баҭаҟәа (дшанханы, длыхәаԥшуа). Бзиоуп нас, асанитаркацәагьы ҳҭаххозар акәхап…
Мака. Мап, ухаҵкы! Зыԥсы ҭины еибашьра ицо асанитаркацәа зиҭахузеи?!
Баҭаҟәа (ҳамҭактәи ишанхара ашьҭахь, шьаҿак лара лахь днаскьоит. Ахреи Даури цоит. Баҭаҟәа ибжьы ларҟәны). Мака, бареи сареи иԥшьоу Ажәа еимаадахьан, ҳаԥсҭазаара шеилаҳҵо ала. Убри Ажәа аахәаны сбыҳәоит, бца аҩныҟа. Сара схаҵоуп, ахаҵа иоуп Аԥсадгьыл ахьчара уалны изду, дышҭахо идыруазаргьы, ихықәкы неигӡароуп. Уи иԥшьоу усуп ахаҵа изы.
Мака. Аԥҳәызбагьы азин лымоуп лыԥсадгьыл ахьчара, уи аиқәырхараз лыԥсы аҭирагьы.
Баҭаҟәа. Азин зинуп, ауалԥшьа уалԥшьоуп – урҭ акакәӡам. Аибашьра – еибашьроуп, аҭынч ԥсҭазаара ааннакылоит: еиӷацәоу еибашьуеит, бзиа еибабо еиҟәнашоит – ус иҟоуп аибашьра азакәан! Бареи сареи ҳамш аҿҳәара иаҳҭаз ҩымчыбжьа ракәын иагыз. Сҩызцәа рсиа ҟасҵахьан. Иббоит аибашьра ҳабжьаҳаит, ҳшеилгогьы ҳаздырӡом. Алахьынҵа лахьынҵоуп! Ҳлахьынҵа аҿаԥхьа егьҳамчым: ҳаиразҟымзаарын бареи сареи! Ҳанышәароуп Ашацәа иаҳзыршаз ҳлахьынҵа. Ҳара ҳзы уигьы иахьа иԥышәарахеит.
(Ҳамҭакы иааҭынчрахеит. Рҩыџьагьы гылоуп еиҿаԥшуа).
Мака (лажәа рԥсыҽны). Иуҳәо саҳауеит, избоит уҭагылазаашьа закәу. Ишԥа нас, ҳажәлар аԥсреи абзареи ианырбжьагылоу, Аԥсны ахьӡ ада акы ыҟамкәа иҟарҵарц ианаҿу аамҭазы, ахацәа шәоуми урҭ рыхьӡгьы рыхьымӡӷгьы знапы иану! Уи бзианы еилыскаауеит сара, аха сеилкаа
саргьы (лхы ларҟәны): исҭахуп улахьынҵа саргьы ислахьынҵахар, суҳәоит мап сцәумкын.
(Амузыка абжьы гоит. Баҭаҟәа ҳамҭактәи иааҭгылара ашьҭахь, даҽа шьаҿак днаскьаны, Мака лнапқәа даарыхан иааникылоит, лыблақәа дырхыԥшыло. Ирҳәо ҳаҳаӡом, аха иаабоит рхы-ргәы еизышьҭны ишеицәажәо. Амузыка иалыҩны, ихааӡа иҳаҳауеит алирикатә ашәа:
Бан илабымҳәан,  Бабгьы иабымҳәан,  Бзиа бшызбо,  Башьцәа ирабымҳәан уа-а-а.
(Абри ашәа хааӡа ишаҳәо, даргьы гәыблыла ишеицәажәо, ашьшьыҳәа аԥарда акуеит).
Асцена аатуеит. Стол хәыҷык иадтәалоуп Џьудар-иԥа Баҭаҟәеи Лазба Ахреи, қьаадқәак ирыхәаԥшуеит. Инарба Даур ашә ааигәара днеиааиуа дгылоуп.
Баҭаҟәа. Ажәакала, 256-ҩык ыҟоуп, шаҟаҩ нҳажьуада?
Ахра. Шаҟаҩ ҳҭаху. Абаталион абжьааԥны 200-ҩык рҿынӡа иҟазар ауп, аибашьра аан 250–300-ҩык рҿынӡа инаӡаргьы ауеит.
Баҭаҟәа. Сара урҭ астандартқәа ракәым сзышьҭоу, абарҭ рахьтә рықәреи рҭаацәаратә ҭагылазаашьеи рыла иҭҵааны иалҳаԥшаароуп.
Ахра. Ҳапротокол аҿы иҟоуп урҭ аҭҵаарақәа, аха ҳхы ишԥаҳархәауа?
Баҭаҟәа. Аҭаацәара иалалахьоу, ахшара змоу хазы иҟаҵатәуп, аҭаацәара иаламлац – хазы, урҭ рахьтә абиԥазаҵәқәа алкаатәуп. Абас еиԥш еихшаны ианыҟаҳҵалак, нас иныжьтәуи, иныжьтәыми еиҳа иаабарҭахоит.
Ахра (дааԥышәырччашәа иун). Аҳәара мариоуп, аха урҭ зегьы ҳадаҳкылт ҳәоуп ишырдыруа, нас ҳашԥарацәажәо?
Баҭаҟәа (иаарџьбараны). Ҳара аӡәгьы ҳиазҵааӡом! Иааӡбоит аибашьра азакәан ала! Иалҳаԥшааз рсиа аҵыхәтәан ишьақәҳарӷәӷәоит, нас ауп ианрылаҳҳәауа.
(Аӡәы ашә дасуеит. Даур ашырҳәа днеин иааиртуеит. Маҷк реицәажәара ашьҭахь Баҭаҟәа иахь дааҳәны).
Даур. Ҳәаанырцәтәуп, уара уахь дааир иҭахуп.
Баҭаҟәа. Уи иаха ҳамоума уажәы?! (Дааиԥхьхәыцуеит.) Даашьҭы, нас, даашьҭы, ииҳәогьы ҳаҳап.
(Дааиуеит зуаҩыбжара иҭагылоу уаҩы аамсҭашәак, ҭеиҭԥшла наӡааӡак, еиқәакы).
Асас (аԥсшәа анааибырҳәа ашьҭахь). Саҭоумҵан заа дыррак умҭакәа сахьааиз, избанзар, сара аофициалтә уаҩӡам, ус суацәажәар сҭахуп, мыцхәы уадаҩк уаламҵакәа.
Баҭаҟәа (дааиԥхьхәыцны). Аха сара издыруазар ауми исацәажәо дызусҭоу? Насгьы макьана схаҭа исыздыруам сара сзакәу.
Асас. Ус анакәха, зны ҳаибадырып: сара Џьорџь Жане сыхьӡуп. Заанаҭла политологуп, социологуп, журналиступ, аха аофициалла урҭ рахьтә напынҵак сыманы сыҟаӡам.
Баҭаҟәа. Нас ҳаицәажәара ҵакыс иамоузеи?
Џьорџь. Сара зхы иақәиҭу ҭҵааҩуп, адунеи аҿы аконфликтқәа ахьыҟоу зегьы сырхысхьеит. Сыҟан Абжьаратәи Азиа, Африка, Балкан, Аахыҵ Кавказ. Насгьы сара Аԥсны ҭысҵаауеижьҭеи крааҵуеит.
Баҭаҟәа (иџьашьаны). Уи шԥа?!
Џьорџь. Сара Оксфордтәи ауниверситет салгеит, уаҟа традицианы излаҟоу ала, сдипломтә усумҭа Аԥсны иазкын: аҭоурых, акультура, аекономика…
Баҭаҟәа. Аполитика?
Џьорџь. Уигьы ыҟан, аха шәара шәҿы аофициалтә информациа ада усҟан зегь маӡан аҟынтә, уи анализ сзыҟаҵомызт.
Баҭаҟәа. Нас уи аофициалтә политика агәра умгаӡози?
Џьорџь. Ҳара даҽа информациан иҳамаз. Аперестроика иабзоураны 1989 шықәсазы алшара соун, сааит Аԥсныҟа, срылаԥшны избеит араҟа иҟаз ахҭысқәа.
Баҭаҟәа. Нас усҟан еилукааи аполитикатә ҭагылазаашьазы?
Џьорџь. Ҳара иҳамаз аинформациа шиашаз агәра згеит. Ажәакала, Аԥсны шҭысҵаац иҭысҵаауеит.
Баҭаҟәа. Нас усҟан иубази иуаҳази рахьтә гәаанагарас иуоузеи?
Џьорџь. Усҟан аӡәырҩы срацәажәеит, еилыскааит аиҿагылара ишәымаз аҭоурыхгьы, шәара шәпозициагьы. Нас Қарҭҟа сцеит.
Баҭаҟәа. Уа иуарҳәаз даҽакын?
Џьорџь. Ҳәара аҭахума, аха сара исуалыз зегьы рзыӡырҩра акәын, нас урҭ зегьы ҭҵааны иҟасҵон алкаа. Уи иобиективтәыз сгәаанагара акәын.
Баҭаҟәа. Имаӡамзар, урҭқәа зегь анҭуҵаа алкаас иҟоуҵеи?
Џьорџь. Лакҩакрада агәра згеит иахьатәи аконфликт шыҟалоз.
Баҭаҟәа (дԥышәырччо). Уи угәаанагара шиашахаз агәра угарц аума уажә узааз?
Џьорџь. Мап, сыҭҵаарақәа ирыцсҵарц ауп гәҭакыс исымаз, уажә аибашьра ианалага сыгәҭакы маҷк аҽаԥсахит аҟароуп.
Баҭаҟәа (иџьашьаны). Аибашьра уажәоуп ианалагаз – иарбан иҭуҵаауа?!
Џьорџь. Издыруеит шәеимак, ишьаарҵәыроу уи аҭоурых…
Баҭаҟәа. Ишьаарҵәыроу?! Уи уара иабоудыруа?!
Џьорџь. Шәара ишәырмаӡон, аха ҳара иаадыруеит ишьаарҵәыраз уи шәықәԥара аҭоурых.
Баҭаҟәа (ҳамҭакы дшанханы дихәаԥшуеит). Уажәа иацҵа.
Џьорџь. Уажәы шәеидыргәагәланы шәызмаз асовет империа хыбгалан, ажәларқәа ахақәиҭра шәоут.
Баҭаҟәа. Аҳи аҳкәажәи анеиҳәҭас, рмаҵуҩы ахақәиҭра шиоуз еиԥш.
Џьорџь. Аха ахақәиҭра зауз шәгәыдеибакылар акәымзи, шәара абџьар кны шәеиҿагылеит! Избан?
Баҭаҟәа (дыччо). Уҳәашьа сгәаԥхоит! Иҵабыргыҵәҟьаны, ҳаимак ҭызҵаахьоу аӡә уоуп. Ус анакәха, са сыхиоуп гәаартыла уацәажәара.
Џьорџь. Иҭабуп. Аполитикеи уи иарҿиаз аҭоурыхи ҳарҟәаҵып, уажәыҵәҟьа сара исҭаху, шәгәаҵа сҭаԥшны, анаҩс шәзықәгәыӷуа аилкаароуп.
Баҭаҟәа. Ҳабжьы ҳара ҳада уаҩы иаҳаӡом, гәыкала уаҳзыҟазар, ҳабжьы Европа идырҳа! Усҟан, уара уакәым, Европаагьы ҳгәаҵа иҭаҳарԥшуеит.
Џьорџь. Уи ушьҭантәи усуп, уажә еилыскаарц исҭаху: шәҭоурых дууп, шәхьаа ӷәӷәоуп, шәхықәкы еилкаауп, аха арахь шәыхԥхьаӡара маҷуп, шәзықәгәыӷуеи ҩынҩажәантә ишәеиҳау аӷа шәиҿагылартә еиԥш?
Баҭаҟәа. Ҳҵеицәа рхаҵара ҳақәгәыӷуеит, аӡәы ҩынҩажәаҩык дырҿагыларц илшоит.
Џьорџь. Мчыс имоузеи аӡәы ҩынҩажәаҩык дырҿагылартә еиԥш?
Баҭаҟәа. Аԥсадгьыл ахьчареи аӷа ицәымӷреи аибашьҩы ҩынҩажәантә имч азнарҳауеит. Ҳара дгылаҩцәас иҳамоуп Аҳақи Аиашареи. Ҭабуп ҳәа шәаҳҳәоит ҳаиҭазҳәо ажурналистцәа – уи ҳара ҳзы хәы змам цхыраароуп.
Џьорџь. Уҳәашьа бзиоуп, исгәаԥхоит! (Дыччоит.) Аус злоу аԥсҭазаараҿы ишыҟал ауп.
Баҭаҟәа. Ишуасҳәаз еиԥш иҟалоит!
Џьорџь (ижәҩахырқәа дҩарыханы). Саҭоумҵан сҳәашьа угәамԥхозар: Аԥсадгьыл рыхьчоит абџьар кны, шәара бџьарда шәыԥсы ҭины ишәыхьчарц шәҭахуп. Уи шԥеилкаатәу? Фанатизмроу, лыҵшәак аиуп ҳәа шәақәгәыӷуоу?
Баҭаҟәа. Мап, ари ҳара ҳҭагылазаашьа зеиԥшроу гәаҭаны иалҳхыз мҩоуп.
Џьорџь. Шәара адунеи иазымдыруа аҭоурых ду ҟашәҵоит, аха шәеилызкаауада?
Баҭаҟәа. Ҳара хӡыргараӡам ҳзышьҭоу – хеиқәырхароуп. Уи ус шакәу абла змоу ҳаибоит, ахшыҩ змоу ҳаиликаауеит. Уара Аԥсны ҭысҵаауеит уҳәеит, ус анакәха, ублагьы ҳабароуп, ухшыҩгьы ҳаилнакаароуп.
Џьорџь. Сара адунеитәи аԥышәа исымоу ала сшәыхәаԥшуеит, сагьшәызхәыцуеит, аха сара избоит адунеи иаҟәыҭхоу шәхатә хьааи шәхатә хәыцреи шшәымоу – абра ҳзеиқәымшәар ауеит.
Баҭаҟәа. Уара аԥсуа шьа улоушәоуп ушцәажәо (иччоит)! Излазбо ала, аиаша аилкаара уашьҭоуп.
Џьорџь. Ус анакәха, араҟа ҳгәаанагарақәа еиқәшәоит.
Баҭаҟәа. Ҳара маӡа ҳамаӡам: ҳгәы иҭоу ауп иаҳҳәауа, иаҳҳәауа ауп ҳгәы иҭоу. Ҳара иаҳҭахуп убри адунеи иадыруазар, ҳанеилыркаауа убасҟан ауп.
Џьорџь. Саргьы убри апринцип ауп исымоу. Ус анакәха саргьы аԥсуа шьа сылоуп: шәҭысҵаауа салагеижьҭеи шәшьа сылалеит (иччоит)!
Баҭаҟәа. Ҳаилызкаауа деилаҳкаауеит, аха ҳара зегь рыла ҳшаартугьы, ҳаилкаара ус имариаӡам: ҳара ақәыџьма лаԥс аҟырҟы ҳаҽкылӷәааны зхы еиқәзырхаз жәларуп.
Џьорџь. Ақәыџьма лаԥс аҟырҟы?! (Ихы ирҵысуеит.) Ари зеилкаара уадаҩу ажәа џьбароуп.
Баҭаҟәа. Ус еиԥш аҭоурых лахьынҵа змаз роуп уи ажәа аҵакы еилызкаауа. Уара узы исҳәом, аха Европантә иаауа згәы ашша ачаԥахьоу, Оксфордтәи ауниверситет далгахьазаргьы, ҳаизеилымкаар ауеит (иччоит)!
Џьорџь. Иуҳәауа иашоуп, ҭәи млашьи зеилибакаауам рҳәоит, аха сара, Оксфордтәи ауниверситет салгахьазаргьы, ақәыџьма лаԥс аҟырҟы икылсыз ажәлар сырхылҵшьҭроуп.
Баҭаҟәа (даашанханы). Ус акәхап, Кавказаа ҳамала ауҳакәху, адунеи абжакы уи амҩа ианысхьеит. Ҳазлеиԥшым: џьоукы ирхашҭхьеит, аха ҳара лассы-лассы иаҳгәаладыршәоит.
Џьорџь. Згәы ашша ачаԥаз иҭоурыхтә гәынкылара ԥсыҽхоит (дыччоит).
Баҭаҟәа. Сара сҵарауаҩуп, сархеологуп, адгьыл иҵысхуа амаҭәар, анышә иафахьазаргьы, шаҟа шықәса ахыҵуа шьақәсыргылоит. Ус шакәугьы ацәаҟәа шаҟа ԥшшәы рыла еилоу даара сҽысшәахьеит, аха исзеилмыргацт.
Џьорџь. (дыччоит игәарԥханы). Сгәы иааҭуҳәааит! Иҵабыргны, слымҳа иаҳауа акәым, сыбла иабогьы сзеилымкаауа салагеит. Аибашьра ахҭа шәҭагылоуп, иҟоу збап ҳәа иахьа военкоматаа рҿы снеит, уа аус зуа рыда уаҩ дыҟаӡам, нас ар злеиҿышәкаауеи? Арахь ҩынҩажәантә ишәеиҳау аӷа шәиҿагылар шәҭахуп?!
Баҭаҟәа (дԥышәырччо). Ҳара ҳвоенкоматқәа ҳқыҭақәа рҿоуп иахьыҟоу: уаҟоуп аибашьцәа ргәыԥқәа ахьеиҿыркаауа, нас уаантә еибашьра ицоит.
Џьорџь (иџьашьаны). Ари аҩыза џьаргьы изымбацт, иагьсмаҳацт! Ари фанатизмроу, ма политикатә хжьароу?
Баҭаҟәа. Мап, ари традициоуп: жәытәнатә аахыс ҳажәлар абас ауп рыԥсадгьыл шырыхьчоз. Аԥсны ақырҭуа меншевикцәа анықәырцозгьы абас ауп апартизан гәыԥқәа шеиҿыркааз. Уажәы еиҭах урҭ рҿоуп аус ахьҳамоу.
Џьорџь. Аџьашьахәы! Нас “авоенкоматқәа” рнап ианузеи?
Баҭаҟәа. Урҭ асовет система иарҿиаз роуп. Урҭгьы аус дҳаруеит ақалақь уаа рзы.
Џьорџь. Уи бзиоуп, ақыҭа “военкоматқәа” еиҿышәкаауеит, аха абџьар абаажәгауа?
Баҭаҟәа. Аибашьра ахаҭа еиԥш, уигьы проблемоуп, аха иааӡбоит уи апроблемагьы.
Џьорџь. Уи теорила…
Баҭаҟәа. Аԥсҭазаараҿы ашәарыцага шәақьқәа рыла аӷа итанкқәа аанаҳкылеит. Уигьы акәым, танккгьы ицәаагеит. Иацы Гәымсҭа ирны идәықәлаз атанкқәа былтәыла еиҵаҵаз абаҭлыкақәа рыла иааблыз ҟалеит, иаҳтҟәаз ҟалеит, иаанхаз ҳархынҳәит. Иахьанахыс урҭ арахь рымҩа куп.
Џьорџь (иџьашьаны инапқәа ларха-ҩархо). Шәқыҭа “военкоматқәа” реиԥш, макьана аригьы сзеилкаауам. Аха усгьы акәзааит. Уи жәацы, уи иацы, уи иахьа… Аха уаҵәы?
Баҭаҟәа. Убас, убас, убас мацара! Абџьар ҳара иҳамам, аха ҳаӷа имоуп. Қырҭтәыла шәатәуп рымҳәеи, ҳатәызар, рабџьаргьы ҳзеиԥшуп (дыччоит) !
Џьорџь. Уи лафуп, аха иаахтны ҳаицәажәозар?..
Баҭаҟәа. Избан алаф?! Иаха Гәымсҭа нырцә аҷкәынцәа цан, ҩажәаҩык рабџьар рхыхны иааргеит. Ус ҟалоит уаҵәаухагьы, уаҵәашьҭахь аухагьы. Ҳара ҳаццакӡом, ҳаҩны ҳаҟоуп. “Командировка” иааз иоуп зыҩныҟа иццакуа. Ҟарҟарашьвилираа “ркомандировка” дроур, игәыԥҵәаганы ирзыҟаҳҵоит.
Џьорџь. Нас уи шәара шәзы игәыԥҵәаганы иҟамлаӡои?
Баҭаҟәа. Ҳара аибашьра ҳалашҩыкуеит! Ҳаԥсадгьыл кажьны ҳабацо, царҭа ҳамаӡам. Шықәсык, ҩышықәса рыла ахәыҷқәа 10-12 шықәса зхыҵуа аанкылашьа рымамкәа аӷа иҿагылоит. Уи дара рзы ишәарацарахоит, аибашьра романтикахоит.
Џьорџь. Палистина ишыҟалаз еиԥш?
Баҭаҟәа. Уи уара еиҳа иудыруеит. Сара сызлацәажәо ара иҟалараны иҟоу ауп. Аҭоурых аҿы иҟан ақырҭқәеи ҳареи 30 шықәса ҳанеибашьуаз. Ҳампалуп ҳаҵкьыс иахьиааиз!
Џьорџь (иџьашьаны). Нас бџьарда, убас мацароу?!
Баҭаҟәа. Избан бџьарда, ус мацара? Иахьа адунеи знапаҿы иҟоу аҳәынҭқарра дуӡӡақәа азин ҟарҵеит ажәларқәа злақәибахша абџьар аҭира. Иқәибахааит рҳәеит. Азин аныҟала, абџьар мачхәума! Аџьырмыкьа! Иҭабуп ҳәа раҳҳәоит ус еиԥш азин ахьыҟарҵаз.
Џьорџь. Уажәы хадара змоу азҵаара: Избан шәыԥсҭазаара ацкьыс шәыԥсадгьыл зеиӷьашәшьаз? Ауаҩы Аԥсадгьыл зиҭаху аԥсҭазаараз акәӡами?!
Баҭаҟәа. Уи аҭак сҳәаргьы, саҭоумҵан, аха уара уакәым, иаԥсуам аӡәгьы изеилкаауам.
Џьорџь. Сгәы урхыҭхыҭит! Иугәаласыршәар сҭахуп Аԥсны шҭысҵаауа. Ус анакәха, сара сыбжа уажәнатә иаԥсуоуп! Аиеи, сара сыбжа аԥсуоуп! (Иччоит рҩыџьагьы).
Баҭаҟәа. Аԥсҭазаара иагьакуп, иагьыҩбоуп. Уаҩҵас аԥсҭазаара уоурц азы, уԥсадгьыл аҿы уаҩҵас уаԥшәымазароуп. Ишакәхалак аҟазаара – уи ԥсҭазаараӡам.
Џьорџь. Уи ажәлар маҷқәа зегь рзы ипроблемоуп.
Баҭаҟәа. Ус ауп! Ҳажәлар ракәзар иахьа аҵыхәтәантәи ашанс рымоуп рыԥсадгьыл аҿы уаҩҵас иҟаларцаз. Уи амала ҳәа аӡәгьы иҳаиҭаӡом.
Џьорџь. Угәаҵантә иаауа ажәақәа сгәаҵанӡа инеиуеит. Иҟалап зыбжа аԥсуам ауаҩы уи изеилымкааргьы (иччоит)!
Баҭаҟәа. Иҭабуп, сгәы иҭыҵыз ажәа угәаҿы иахьнеиз!
Џьорџь. Аха уи ахақәиҭра уҩызцәеи уареи ишәзалоузеи? Еиӷьӡами абџьар кны салдаҭҵас шәеибашьыр? Усҟан аӡә дҭахоит, аӡә деиқәхоит, арахь агәыӷрагьы ыҟоуп.
Баҭаҟәа. Саҭоумҵан, убжа аԥсуазаргьы, уара аимпериатә ԥсихологиа умоуп: араҟа сузеилкааран уҟаӡам.
Џьорџь. Усгьы акәзааит, аха иаанагозеи аимпериатә ԥсихологиа?
Баҭаҟәа. Атәым дгьыл ампыҵахалара! Уи зтәу ажәлар рыхәаҽра! Урҭ рмал аимҵәара!.. Урҭқәа зегь рҿы уара азин умоуп, азин змам иуҿагыланы зыԥсадгьыл зыхьчо иоуп, избанзар, уара амчра умоуп. Мчы змам иоуп зингьы змам!
Џьорџь. Иџьбарацәаны иҳәоуп! Усгьы акәзааит, аха еилукаар сҭахуп ҳаамҭазы ҳаҭырк шамам, иаҳҳәап, камикаӡе. Мотросоваа раамҭа цеит!
Баҭаҟәа. Иаҳҳәап уара уиашоуп, аха иахьатәи ацивилизациа аҳаракырала уара ушԥахәаԥшуа ҩынҩажәантә иреиҳау, бџьар зкым ажәлар рабашьра?
Џьорџь. Ацивилизациа ахаҿы рацәа амоуп: уаҟа иҟоуп акультура, уаҟа иҟоуп агыгшәыгра – аҳәынҭқарра иахагылоу дзеиԥшроу еиԥш, дызхагылоу ажәлар ркультуреи рҭоурыхи шеимадоу еиԥш.
Баҭаҟәа. Уи ҵабыргуп! Ақырҭуа ар рԥыза адунеи иабартә-иаҳартә иаахтны иҳәеит, аԥсуа жәлар шьаҭанкыла шәынсырҵәоит ҳәа. Даазышьҭыз уи рыцарсгьы диԥхьаӡеит.
Џьорџь. Абас еиԥш атрагедиатә ҭагылазаашьа аншәымоу аӷа шәиҿагыларц шәаҿуп – шәзықәгәыӷуеи?
Баҭаҟәа. Адунеи мардуануп: зны ухалоит, зынгьы улбаауеит – ус иҟан аҭоурых аҿы ақырҭқәеи ҳареи ҳаизыҟазаашьа, – ҳара ҳалбааит, дара халт. Иҟалоит аамҭа еиҭах ҳҭыԥқәа анаҳаԥсахуагьы. Анцәа ицәымӷу ҟоуҵар – уигьы мариахоит.
Џьорџь. Шәара иаарту жәларуп, агәра згоит маӡа шшәымам, аха инагӡангьы исзеилкаауам уи шәаартра закәу: милаҭ ҟазшьоума, мамзаргьы иахьатәи шәҭагылазаашьа адунеи иашәырҳарц акәу?
Баҭаҟәа. Уи маӡак аҵаҵәахны иҟаӡам, абжьаратәи ашәышықәсақәа раахыс исимволны ҳбираҟгьы иануп. Ус анакәха, уи милаҭ ҟазшьоуп. Аӷа иҿаԥхьагьы маӡа ҳамаӡам. Иҳаӷоу ҳиаӷоуп, ақьиацәа зегьы ҳауацәа роуп. Абас иҳәеит Дырмит Гәлиа.
Џьорџь. Уи шьахәуп! Амилаҭқәа зегь ус иҟазар еиҳа агәреибагара рыбжьалон. Аха сара иџьасшьаз шәыпрезидент иныҳәаҿа ахьышәкуоуп.
Баҭаҟәа. Уи цәгьоума?! Игәра аагоит, ԥызас дҳамоуп, ижәлар рхақәиҭразы убри камикаӡерагьы мап ацәикуам, нас иныҳәаҿа заҳамкрызеи?!
Џьорџь. Сталингьы иныҳәаҿа ркуан… (Дԥышәырччоит.)
Баҭаҟәа. Мап, уи ачынуаа ракәын, ажәлар рҿы иныҳәаҿа ркӡомызт, нцәас дшырԥхьаӡозгьы.
Џьорџь. Араҟа хымԥада зеилкаара уадаҩу ԥсихологиатә моментк ыҟоуп: иаарту ажәлар ирымоуп ирзымҳәо маӡакгьы.
Баҭаҟәа (дԥышәырччо). Уи сара сыда аӡәы игәеиҭахьеит ҳәа сыҟамызт (иччоит)! Апропагандала ажәлар агәра ддыргеит, Сталин дынцәоуп ҳәа, аха уи ргәаҿы имнеиӡеит. Иахьа пропаганда ыҟаӡам, ус рхала агәра ргеит рыпрезидент дынцәаны дышрызгылаз. Убри азоуп иныҳәаҿа зыркуагьы.
Џьорџь (иџьашьаны дԥышәырччо). XX ашәышықәсазы, Британиа ду акрал ԥҳәыс лаамышьҭахь, ҭоурых уаҩны дырԥхьаӡоит Уинстон Черчилль, аха англызцәа уи иныс рҳәаӡомызт.
Баҭаҟәа. Иныс шԥарымҳәоз, Адунеитәи аҩбатәи аибашьра аан Министр-ԥызас дҟарҵазар, антигитлертә коалициа анапхгаҩцәа дыруаӡәкзар?!
Џьорџь. Аха аибашьра ашьҭахь аҳәынҭқарра дуӡӡақәа адунеи аныршоз, Подсдамтәи аконференциа дшалатәаз имаҵура аҟнытә ихы дақәиҭыртәит. Шәара Сталин дышәзамымхӡеит.
Баҭаҟәа. Сталин иамхра зылшоз аԥсцәаҳа заҵәык иакәын, аха усҟан уигьы дымчыдан. Нас ииашаны иҟарҵама Черчилль дахьамырхыз?
Џьорџь. Уи шәара иџьашәшьоит – ҳаргьы иџьаҳшьоит шәыпрезидент иныҳәаҿа ахьышәкуа.
Баҭаҟәа. Ажәлар ргәалаҟара барометруп: рыпрезидент дахьынӡаргәаԥхо иныҳәаҿа ркуеит, дыргәамԥхар, иныҳәаҿа акра иаҟәыҵуеит. Уи референдумуп! Обиективла, насгьы харџь ҟамҵаӡакәа имҩаԥгоу референдумуп.
Џьорџь (иџьашьаны). Иџьшьахәуп аиашазы! Излазбо ала ари Европаа иаҳзымдыруа демократиоуп! Иаҳҳәап, иныҳәаҿа акра иаҟәыҵит?..
Баҭаҟәа. Уи Апрезидент, хымԥада, дазнархәыцуеит. Ма иполитика иԥсахуеит, ма имаҵура шьҭеиҵоит. Даԥсуами, уи идыруеит ҳа-Президент. Аԥсуа иҿы иҭам иҟаҟаӡом, игәы иҭам иҳәаӡом – ари шьахәлаҵәҟьа издыруа иоуп ҳа-Президент.
Џьорџь (ҳамҭакы дааиԥхьхәыцны). Аамҭа кьаҿла сара схазы аартра дуӡӡақәа ҩба ҟасҵеит: анхаҩы иабџьар
аашьҭхны иԥсадгьыл ахьчара дышцои Апрезидент иныҳәаҿа акра ҵакыс иамоуи. Сара уигьы традициаз џьысшьон, аха ус иҟамзаап! Угәы иахәоит ҳәа исҳәом, ари аибашьраҿы шәара аиааира жәгоит.
Баҭаҟәа. Аӷа ҳажәлар ршьапы иқәиргылеит, аҭаҷкәым еиԥш еилаирҵәеит, уи ицәымӷра ҳәаак амаӡам. Урҭ ирбоит ианаҵаха, ишҭахауа.
Џьорџь (иџьашьаны). Усҵәҟьоу?! Ажәлар жәларуп, аибашьраҿы иаҵахеит ҳәа ишԥаҭахо?!
Баҭаҟәа. Уи аҭахара абла ҳҭадырԥшхьеит, уажәгьы иаахтны ирҳәеит, ажәлар ршьапы иқәзыргылазгьы ҭоурыхла иҳабжьоу убри аиӷароуп.
Џьорџь. Уи аҭоурых здыруеит сара. Аҿаргьы ирдыруеит, ҳәарада?
Баҭаҟәа. Ҳаԥсы ҭины ҳаԥсадгьыл ҳахьчарц ҭоуба заауагьы убри аҭоурых аадыруеит азоуп. Ҳабацәа роуп уи иахаану.
Џьорџь (дааиԥхьхәыцны).  Адунеи сакәшаны шәара шәҿы санааи, шәыпроблема акәым, адунеитәи апроблемақәа еиҳа еилыскаауа салагеит.
Баҭаҟәа. Аԥша лоуҵар – афырҭын ааурыхуеит! Апроблемақәа зегь зхылҿиаауа убри ауп.
Џьорџь. Саргьы зыӡбахә сымоу амилаҭ хәыҷқәа рпроблема дуқәа роуп. Рыцҳарас иҟалаз шәхыԥхьаӡара амаҷроуп. (Ахра дызхәаԥшуаз иқьаадқәа нықәыжьны дҩаҵҟьан даарыдыххылеит.)
Ахра (ԥсеибакрала). Амилаҭ хәыҷқәа!.. Анцәа, ауааԥсыра реиԥш, ажәларқәагьы зинла еиҟараны ишеит. Шәара адемократцәа шәоуп ажәларқәа имаҷу-ирацәоу ҳәа еиҩызшауа, иагьеиҿазыргыло! Ҳхыԥхьаӡара зырмаҷызгьы шәара амилаҭ дуқәа шәоуп.
Џьорџь (иџьашьаны). Ишԥа? Ҳароу? (Дгачамкны ииҳәо иҿашәом.)
Ахра. Изџьоушьеи? Адунеи уакәшаны ҳара ҳҿы уанааи ауп амилаҭ маҷқәа ҳапроблема анеилукааз!
Џьорџь. Шәара шәахь ҳамҩа кын, уажәы адемократиа иабзоуроуп ҳаиқәшәара.
Ахра. Аҳәынҭқарра дуӡӡақәа рхадацәа ҳлахьынҵа рыӡбит
“аҳәынҭқарра акзаара” ахьӡытәны. Абри аума адемократиа зыхьӡу?
Џьорџь (иҽырҭынчны). Нас акоммунистцәа ррежим акәызма еиҳа ишәзеиӷьыз?
Ахра. Урҭ фраҭымзаргьы ас хыла-гәыла ҳаиларыжьуамызт.
Џьорџь. Аха иаарҭахыз шәыларыгӡон, иагьшәазҵаауамызт! Шәара шәнаганы Қырҭтәыла шәаналарҵоз аӡәыр шәазҵаама? Иахьа шәеиҿагылара зыхҟьаз уи акәӡами? Адемократцәа сирымзаргьы угәы иҭоу аҳәара азин урҭоит.
Баҭаҟәа. Ус ауп, ус ауп…
Ахра. Ари ииҳәо уаргьы иақәурӷызуама?!
Баҭаҟәа. Дсасуп, иаҳаҭыр аабап.
Ахра. Дсасымкәа, иҽи икәадыри еиқәҵаны даҳҭааит! Дыԥшыхәҩзар иалыздрааи, ҳара зегь рыгәра аагоит.
Џьорџь. Арԥыс игәала сзеилымкааит, аха сажәа иацсҵар сҭахуп. 70 шықәса “аколониеи” “аметрополиеи” ыҟан, аха рыхьӡ шәажәа иалаӡамызт, избан? Иҟан ажәлар реизарақәа, шәгәала шәҳәон уаҟа, аха аӡәгьы иаартны изымҳәеит Аԥсны – школониаз, Қырҭтәыла – шметрополиаз. Избан? Шәацәыԥхашьозу, шәшәозу?
Баҭаҟәа. Уиҵәҟьа ҳҳәар, ақырҭқәа ирынԥаны аурысқәа ираахон, нас иҳадгылодаз?
Џьорџь (Ахра иахь). Уара иахуҳәаауазеи: иахьа уи шәҳәар ҟалоит, нас усҟан изышәымҳәази?
Ахра. Аҳәара азин ҳамоуп, аха уи акыр иҳахәама?
Џьорџь. Шәыбжьы адунеи иаҳауеит! Шәыбжьы ансаҳауп саргьы санааз.
Ахра. Шәаар-шәцоит, ишәымчгәышьеи? Адуқәа ирҳәауоуп изакәану.
Џьорџь. Иахьа хадара змоу аинформациоуп – уи адуқәа ирӡбуа анхнарбгало ыҟоуп. Ҩажәи жәибыжь рзы 2500-ҩык шәҵеицәа аншәылыршьаауаз шәыҳәҳәабжь адунеи иаҳар, шәаӷацәа џыџӡа иааннакылон. Избан шәзымҳәҳәаз?
Баҭаҟәа (ижәҩахырқәа дҩарыханы). Еилкаауп избан.
Ахра (Баҭаҟәа иахь). Ари ииҳәо ииашами уара!
Џьорџь. Мап. Ҳара адемократцәа иаҳзеилкаауам.
Баҭаҟәа. Ус сҳәеит ҳәа, ҳатрагедиа адемократцәа ирымбаӡози? Ирбон, нас урҭ иқәгыланы изымҳәҳәазеи?
Ахра. Аиеиҵәҟьа! Дара урҭ роуми зыгәра аамго! Ельцини Шеварднаӡеи ҳдемократцәоуп рҳәеит, Даӷомыс иааиқәшәан, ҳлахьынҵа рыӡбеит. Нас абри аума адемократиа?
Џьорџь. Урҭ ирӡбыз шәаҿагылеит, азин шәызҭазгьы убри адемократиоуп! Уи ҳара ҳҿы иҭышәынтәаланы иҟоу системоуп.
Баҭаҟәа. Сара исзеилымкаауа: иацы идиктаторыз, иахьа ддемократны дышԥаҟала?
Џьорџь (дԥышәырччо). Шәара макьана адемократиа шәацәыхароуп. Уи аҩыза аметаморфоз шәа шәҿы иҟаларц алшоит.
Ахра. Уи ҳаргьы иаадыруеит, аха шәара адемократцәагьы ижәдыруазар ҳҭахуп, амаҭ ацәа аԥсахыргьы агәы шазымԥсахуа.
Џьорџь. Ус шакәугьы иахьа адунеи адемократцәа рнапаҿоуп иахьыҟоу. Амала шәара шәҿы еилыргатәуп адемократи адемократиеи, араҟа урҭ еицәыхароуп.
Баҭаҟәа. Ус ауп, аха ҳара амилаҭ маҷқәа, Анцәа ҳазхеиҵеит, аха шәара шәдемократцәа ҳазхарҵом, нас иабаҟоу зегь зымчу уи шәдемократиа ахаҭа?
Ахра. Изӡбыда “аҳәынҭқарра акзаара”, адемократиа акәу, адемократцәа ракәу? “Аҳәынҭқарра акзаара” иаанаго ажәларқәа реибарфароуп!
Баҭаҟәа. Убри аполитика каҳԥра иахҟьаны шәнызқьла ауаа ҭахахьеит, миллионла ихҵәахьеит – урҭ Анцәа ибоит, “адемократцәа” ирбом аха.
Џьорџь. Ирбоит урҭгьы, ишԥарымбо, аха асҵәҟьа иҟалоит ҳәа иҟамзар акәхарын.
Ахра. Аиеи, ирбоит, аха ҿырҭӡом! Избан? Ииашаҵәҟьаны гәыла идемократцәазар, идмырҽеиуа рыгха! Мап, еибафалааит ажәларқәа, дара ирцәалаӡои! Урҭ зегьы зцәа зыԥсахыз “демократцәоуп” (инапы ҟьаны дцоит).
Џьорџь. Усҵәҟьа иҟам, ари аҷкәын дыццакцәоит.
Баҭаҟәа. Ажәлар дуқәа рҟазшьа аамдыруеи: милаҭк шеибгоу ианылбаардалак, акгьы ҟамлаӡазшәа, алым еиԥш, рыбз рԥышә иаақәшьуа иаатәоит, уаҳа илбааҳдарыдашь ҳәа иԥшуа. Ус иҟоуп урҭ рыԥсихологиа. Акәыла аԥсыӡ анахәланаҟәшәо еиԥш.
Џьорџь. Иамаскуам: иҟоуп ус еиԥш аҭоурых фактқәа. Уи хара ҳагоит, ҳаиасып шәыпроблемақәа рахь. Аиааира жәгоит, аха нас ишәзыҟаҵо шәхатәы ҳәынҭқарра? Мамзар ахьԥшымра мацара акәу хықәкыс ишәымоу?
Баҭаҟәа. Ҳара урҭ еиҟәыҭханы ҳрыхәаԥшӡом: ахьԥшымра заҳҭаху Аԥсуа ҳәынҭқарра аҟаҵараз ауп, уи ашьаҭа ҳкхьеит, насгьы ҭоурыхла аҳәынҭқарра атрадициагьы ҳамоуп.
Џьорџь. Аибашьра иархәашоит зегьы, раԥхьа иргыланы аекономика: аибашьра ашьҭахь шәиааиу, шәаҵахоу шәзымдыруа, аӷәыцәҳәы шәықәнартәоит.
Баҭаҟәа. Ус ауми, ус ауп: аибашьра азауад аргылом, афабрика аргылом, аџьықәреи ланаҵом, аарыхра зыҟалом.
Џьорџь. Уигьы акәым, аибашьреи ахҵәареи рышьҭахь амлакрагьы анрыцлалак, ауаа рыгәқәагьы архәашоит, иархәашоит рҟазшьа, рԥсихологиа, иархәашоит рҵас, рқьабз, ишьақәгылахьоу азакәан. Урҭ зегь анеицылалак, ауаҩы ихымҩаԥгашьа зынӡаск даҽакхоит.
Баҭаҟәа (дааиԥхьхәыцны). Ишәарҭахар алшоит аԥсуа имораль.
Џьорџь. Игәаӷьны исзымҳәеит, аха исҳәарц исҭахызгьы убри ауп: Кавказаа адунеи шәызладыруа шәмораль алоуп: уи шәышьха ӡыхьқәа реиԥш еснагь ицқьан. Ари шәыцқьара анышәцәыӡ, шәыхьԥшымра иацу ахьӡ-аԥша лаҟәуеит. “Избан ҳҵеицәа изкарҭәаз ршьа?” рҳәар алшоит анацәеи абацәеи.
Баҭаҟәа. Уи амораль ҳара ҳҿы Аԥсуара ахьӡуп. Уи ҳара ҳдунеихәаԥшроуп, ҳетикатә культуроуп, убри аиқәырхараз ауп ҳзеибашьуагьы.
Џьорџь. Аха аибашьра ауаҩы иуаҩра ицәнарӡуеит, избанзар, уи иацуп агәаҵәажәпара, ацәыха-цәыфара, аԥсымҭәра. Урҭ роуп арыцҳарагьы зхылҿиаауа. Убарҭ зегьы срылаԥшны избахьеит.
Баҭаҟәа. Иҟалап ус акәзаргьы, аха ҳара ҳзы хадара змоу аӷа ҳаԥсадгьыл иқәцароуп. Ҳабацәа ирҳәон: “Ҵлак ашьапаҿы стәазаргьы, ахақәиҭра сымазааит” ҳәа.
Џьорџь. Уи агәаҟроуп идзырҳәаз, аха абаандаҩы азакәан дықәныҟәоит ахақәиҭра иоуаанӡа, нас ирласны ихашҭуеит ибаандаҩра.
Баҭаҟәа. Аԥсуа закәанс имоу ахьӡи ахьымӡӷи роуп. Аҽыџьбара аҟамчԥҵаҵа ишацәшәауа еиԥш, аԥсуа хаҵа ахьымӡӷ дацәшәоит. Уи ишьа иалоуп.
Џьорџь (иџьашьаны). Ахьымӡӷ?!
Баҭаҟәа. Ҳара ҳзакәан хада убри ауп. Аԥсуа хаҵа ахы дацәшәаӡом – ахьымӡӷ ауп дзыцәшәауа, абахҭа дацәшәаӡом, уҭаҷкәым ықәқшаны дузыршәаӡом – ахьымӡӷ ауп дзыцәшәауа. Уи ҳзакәан хадоуп.
Џьорџь. Уи аҿар ирныруоу? Аус злоу урҭ роуп.
Баҭаҟәа. Аԥсуа ихьӡи ихьымӡӷи ззымдыруа – уи даԥсуаӡам. Аха иҟоуп аамҭа имҩахнаҟьазгьы: ҳара зегьы милаҭ шьаҭа змамыз, аԥсабараҿы иҟамыз апролетар “культура” акәын иҳаларааӡоз. Аԥсуара акәзар, ажәлар рҿы иумаҳауазар, шәҟәык ианҵаны иубомызт.
Џьорџь (дшанханы дизԥшуан ҳамҭакы). Уҩызцәеи уареи иаашәырԥшуа агәаӷьра шәыжәлар ршьа ишалоу абыржәы агәра згеит еиҭах.
Баҭаҟәа. Ҳажәлар рҟазшьоуп саргьы ас ҿыӷәӷәала сзырцәажәо.
Џьорџь. Аха аҩнуҵҟатәи апроблемақәеи адунеитәи аполитикеи еимадоуп, шәара ишәԥырхагахар алшоит аҳәынҭқарра акзаара апринцип: арҭ сепаратистцәоуп рҳәоит! Усҟан шәҳәынҭқарра аӡәгьы иазхеиҵаӡом.
Баҭаҟәа. Асовет Еидгылагьы еразнак иазхарымҵазт, аха иаҵгәеит.
Џьорџь. Уи ҳәынҭқарра дун, шәара ацхыраара шәмоур, шәазыҟаҵоума уи аԥышәара шәаҵгәартә еиԥш? Аҳәынҭқарра аныҟәгара ахарџь ду аҭахуп.
Баҭаҟәа (даахәыц-хәыцын). Урҭқәа рызхәыцха абаҳаухьоу?! Амшцәгьа бааԥсы ашьха сакарра иқәнакыз ҳаиҩызахан, ҳаилауаҭыруеит, иахьатәи амш ауп ҳзызхәыцуа, уаҵәтәи аҿынӡа ҳахшыҩ зымнаӡацт.
Џьорџь. Аус ахьыҟоу уаҵәоуп: иахьа ухы еиқәурхап, ма иҭоурхап – уаҵәтәи аԥсҭазаараз ауп зегь зыҟауҵо. Ус анакәха, ас акә, анс акә, уи иахьа уазхәыцроуп.
Баҭаҟәа (даахәыц-хәыцын). Иуҳәауа ииашоуп, аха Аԥсны малданы иҟаӡам, раԥхьа иргыланы убри амал ҳаԥсы алеиваагоит, настәи еиҳа имариахоит.
Џьорџь. Аибашьра ашьҭахь уи трофеиуп, ԥшәыма дызмам малхоит, ус анакәха, уи аимҵәароуп иаԥеиԥшу.
Баҭаҟәа (дааҵҟьаны). Аӷа имал ауп еимырҵәо – убри ауп атрофеи! Ари ҳаԥсадгьыл амал ауп, ҳажәлар ирзеиԥшуп. Ажәлар рмал шԥеимаҳҵәо?!
Џьорџь (дԥышәырччо). Амал – малуп, ауаҩы дуаҩуп! Амал зҭахым уаҩ дыҟаӡам – аӷар инаиркны аҳәынҭқар иҿынӡа. Аибашьра зхылҿиаауагьы убри амал ауп – уажә уи иҭынхадоу малуп…
(Даургьы Ахрагьы ашыр-сырҳәа иаарыдыххылоит).
Даур. Баҭаҟәа ухаҵкы, уара ари даҳхыччома? Ииҳәауа иаанагои?!
Баҭаҟәа (иҽырҭынчны). Ари дҵарауаҩуп, дыҭҵааҩуп, зегь рыла ҳҭиҵаар иҭахуп, даҽа блак ала дҳахәаԥшуеит. Ус акә, егьыс акә, џьара ҳаиҭеиҳәауеит хымԥада, ҳаиԥырхагамхап.
Ахра. Иара ҳҭиҵаауеит, арахь ихаҭа дҳаздырӡом – имшьҭа цәгьазар? (Џьорџь иахь.) Ҳаҭыр зқәу ҳасас! Амал – малуп, аха ҳара аполитика иаргәаҟхьоу жәларуп, амал ҳазгәышьуа ҳаҟаӡам, шәара амал ԥсыс изхоу Европаа ишәыздырӡом ахақәиҭра амалқәа ишырмалу. Нас иаԥсоума шәара шәдунеихәаԥшрала ҳара ҳпроблемақәа рыҭҵаара?
Џьорџь (дԥышәырччо). Адунеи зегь аҿы, Европаагьы нарылаҵаны, афанатикцәа ус ауп ишхәыцуа, урҭ роуп аиааирагьы зго, аха урҭ риааира қьаф алзуаауа даҽа шьоукуп.
Баҭаҟәа. Иҟалап ус акәзаргьы. Ауаҩы ма аидеазы деибашьуеит, ма ачын азы, мамзаргьы амалаз. Ҳара ахақәиҭраз ҳаибашьуеит (иҩызцәа рахь). Шәаҳԥырхагамхан! (Урҭ цоит).
Џьорџь. Уи – иахьа, аха – уаҵәы? Амал зегь рыбла хнакуеит, еиҳараӡак ҭакԥхықәра здым, иаԥшәымадоу амал анрымҵаҳалак.
Баҭаҟәа. Аԥсуа ицәтәымуп аҷан. Ари азҵаараҿы аԥсуаа зегь аԥсуаауп!
Џьорџь. Ажәларқәа зегь жәларуп, ауаагьы зегь уаауп, аха урҭ аӡәаӡәала зегьы рхатәы хаҿқәа рымоуп.
Баҭаҟәа. Ҳаԥсадгьыл алахьынҵа азҵаараҿы аԥсуаа хаҿык ауп ирымоу.
Џьорџь (даахәыц-хәыцын). Сара сԥышәа даҽакуп исанаҳәауа.
Баҭаҟәа. Ҳара ҳхатә ԥышәа ҳамоуп, убри ауп зыгәра ааго.
Џьорџь. Ари дунеитә проблемоуп, уи ауп изҵәылсхуа, сыблала избахьеит аибашьра еибганы иалҵыз амал еимакны дара-дарала ианеибашьуа.
Баҭаҟәа. Убасҵәҟьоу?! Аҷан еимакну?! Ҳаӷоу ибааит!
Џьорџь. Ус иҟоуп ауаҩы иԥсихологиа.
Баҭаҟәа. Аибашьра ахьӡ-аԥшагьы ахьымӡӷгьы ацуп, нас урҭ инрыжьуеи ирышьҭанеиуа рзы?!
Џьорџь. Иҟәышу иоуп ус ихәыцуа, уара уԥсадгьыл азы уԥсы уҭиуеит, аха зегь ус рзыгәаӷьуам.
Баҭаҟәа. Аԥсуа иԥсадгьыл азы иԥсы изымгәаӷьыргьы, иԥсадгьыл иҭиуам амал азы. Сыгәра га, ус ауп аԥсуа дшыҟоу!
Џьорџь. Суҵашьыцуеит, Баҭаҟәа, суҵашьыцуеит, аха жәларык шәыҵашьыцра макьана мап ацәыскуеит, сыблала избаанӡа.
Баҭаҟәа. Уи сара изымбар ҟалоит, аха уара ублала иубароуп. Уара ула адунеи иадырааит Аԥсуара закәу.
Џьорџь. Гәахәа дула! Аибашьра ахаҭа политикоуп. Иҟоуп еиҿагыланы еибашьуа анеилахәҳахәҭуагьы: ианхьаҵуа, ианжәыло, ма бџьарла ианеилахәҳахәҭуа.
Баҭаҟәа. Иумаҳара иҟоузеи!
Џьорџь. Иубараны иҟоу еиҳагьы иџьашьахәуп. Кампучиа ҩ-миллионк инеиҳаны дара-дарала иқәеибахит – уи политикатә еибафаран, аха сыбла иабеит урҭ ишрылаз амал азгәыҳәцәагьы.
Баҭаҟәа. Ҳара ҳзы уи џьашьахәуп. Иҟалап сидеалистзар, аха агәра усыргоит сидеалистра аԥсуа дгьыл ишықәгылоу.
Џьорџь. Аинтеллигенциа адгьыл иахьынӡақәгылоу уара уеиԥш ихәыцуеит, аха нас, хыхь ианхалалак, даҽакала ихәыцуа иалагоит (дыччоит). Уигьы збахьеит.
Баҭаҟәа. Ҳапрезидент илаԥш ҵаруп: уи ибоит згәы иамыхәауа хаҵаҵас иазҳәауагьы, иҵыхәаршәшәуа ивагьежьуагьы. Ибоит мацара акәым, ргәаҵа дҭаԥшны доус дзакәу идыруеит. Ҳажәлар рҵеицәа ршьа аӷрагылара аӡәгьы ианаижьуам. Абри ипозициа ала ҳажәлар еидикылауеит.
Џьорџь. Ус ауп, иамаскуам, Апрезидент ус дыҟазароуп, аха Апрезидентгьы дуаҩыми, аибшьра аан ивагылаз уажәы иааикәшаны илагылоит: “Уара упрезидентуп, унцәоуп, даҽакала уҟазароуп!” рҳәоит.
Баҭаҟәа. Инцәара атәы хаҳмырҟьап, аха Апрезидент, ҳәара аҭахума, даҽакала дыҟазароуп.
Џьорџь. Ус ауп, аха урҭ иара иакәӡам хьаас ирымоу: дынцәартәуашәа ҟаҵаны… (Дааиԥхьхәыцны.) Аԥсҭазаара ус иҟоуп: алым еиԥш зыхԥша ӷәӷәоу ауаҩы еснагь абгасса икәшаны игылоуп – жьыхәҭак ҳамҵаиршәуазар ҳәа иԥшуа! (Даарыдыххылоит Ахра, дааиуеит Даургьы.)
Ахра. Баҭаҟәа ухаҵкы! Дҳадызцалеи уара абри ауаҩ?! Ида ус ҳамамшәа, ухшыҩ изышьҭны уизыӡырҩуеит! Насгьы иипатҟалеиуа закәи иара?!
Даур. Зегь раҳаҭыр аабартә еиԥш аамҭа ҳҭагылам? (Џьорџь иахь.) Ҳаҭыр зқәу ҳасас! Саҭоумҵан ҿырҭәыла сахьуацәажәауа, аха иубоит ҳҭагылазаашьа: аԥсуа жәлар лак инасра уаҩ дыҟамкәа шәынсырҵәоит ҳәа аӷа дааины даҳҿагылоуп, уара аибашьра ашьҭахь ҳа-Президент ҳамаҵ шиуша уалацәажәоит, уаҳхыччома?!
Ахра. Ҳуҳәоит ҳаамҭа уеиҷаҳа! Аиааира жәгоит умҳәеи, амин! Анцәа иуциҳәааит! Нас уаҳҭаа ҭынч ҳаицәажәап: ҳажәлар рхы шымҩаԥыргаша, ҳа-Президент икәшаны игылоу ауаа зеиԥшроу уҳәа, усҟантәи ҳапроблемақәа ҳрылацәажәалап. (Баҭаҟәа иахь.) Ари игәра умган, иаҳхаҟырыз алаҳәа еиқәаҵәа дааишьҭзар иалоудрааи!
Џьорџь (дгачамкны). Саҭашәымҵан, саҭашәымҵан, арԥарцәа! Сара сҵарауаҩуп, амилаҭ маҷқәа рлахьынҵа хьаас измоу среиуоуп. Сара издыруеит шәара шәышиааиуа – уи агәра ганоуп ишысҳәауа, аха аус ахьыҟоу нас ауп, убри иахьа шәазхәыцыр сҭахуп! Сеилышәкаа, уаҳа даҽа гәҭакык сыманы ҳәа сыҟаӡам.
Даур. Ҳара ҳҿы асас, дҳаӷазаргьы, ажәа имаркӡом, ҳҵас еилаагеит, ҳаҭоумҵан, маҷк ирӷьны ҳахьуацәажәаз. Аха уаргьы ҳара ҳаилукаар ҳҭахуп.
Џьорџь. Саргьы сеилышәкаа, саргьы гәыкала шәызҭаху уаҩуп! Аиеи, саауеит аиааира аныжәгалак. Агәра шәсыргоит хымԥада сшаауа!
Баҭаҟәа (арԥарцәа рахь). Шәҽаанышәкыл, уара, ԥхашьароуп! Ари ицәажәашьала дуаҩы аамсҭашәоуп, иаҳаҭыр аабап. Ишәыхьи абааԥс, ҳаԥсуаами уара!
Ахра. Аиеи, зегь раҳаҭыр аабалап!.. “Ҳаԥсуаауп, ҳаԥсуаауп” ҳәа заҳаҭыр аабоз роуп иахьа иҳабашьуа! Ари дызусҭоу иалаадрааи?!
(Игәамҵ-хамҵуа арԥарцәа рҭыԥқәа рахь инаскьоит).
Баҭаҟәа (иҽырҭынчны). Џьорџь ухаҵкы, арҭ ҷкәынцәоуп, маҷк ирџьбараны ицәажәоит, аха иаҭоумҵан.
Џьорџь. Гәыбӷан шԥарысҭо, шәҭагылазаашьоуп идзырҳәауа. Азин суҭозар, сажәа иацсҵоит. Апрезидент иӷәӷәарагьы иԥсыҽрагьы зыбзоуроу икәыршаны иргылауа ауаа роуп. Ус ауми?
Баҭаҟәа. Ус иҟан еснагь…
Џьорџь. Аха, уажәы ҩ-системак шәрыбжьахеит, амалуаа рҽеибырҭар, Апрезидентгьы дуаҩуп, усҟан уи дымҩахырҟьар алшоит, ма имч рықәымхар ауеит.
Баҭаҟәа (дԥышәырччо). Ҳапрезидент ашышкамс ашьапы ахьԥҵәоу здыруа уаҩуп, рҿы еихырхаанӡа ргәы иҭоу идыруеит.
Џьорџь. Ус акәхап, аха урҭ хацәа бзиоуп: аибашьра аан ивагылан, миллионла ахарџь ҟазҵаз ыҟоуп – урҭ ргәы шԥанирхауа?! Мамзаргьы рыгәра шԥаимго?!
Баҭаҟәа (ҳамҭакы иҿымҭра ашьҭахь). Иҟалап уара уиашазаргьы… Аха аҳәынҭқарра хада хаҭалатәи иҿырԥшы урҭ зегьы рҭыԥқәа рҿы иаргылоит.
Џьорџь. Ус иҟалар – бзиоуп, аха еиҭасҳәахоит, шәаԥхьа ишьҭоуп ҵҩак змаӡам иԥшәымадоу аӡәгьы ишәымаимкуа амал. Амшын саҭлашьзар зегь ирзеиԥшу фатәыми?! Убас! (Дыччоит.)
Баҭаҟәа (дааиԥхьхәыцны). Уи сазымхәыцӡацт, аха усгьы маҷк ахьаҵра аҭаххозар акәхап, зегь еиужьны акәымкәа.
Џьорџь. Аԥсҭазаараҿы уи шԥаҟало? Шәнеины чымсҟәылк-чымсҟәылк шәфа, егьи шәаламкьысын ҳәоума?
Баҭаҟәа. Аиеи, ус акәхоит (дыччоит).
Џьорџь. Усгьы акәзааит, ахақәиҭра идеалс измоу рҽааныркылап, аха иҟами Аҽа-ԥа Џьамхәыхә иҩызцәа!
Баҭаҟәа (иџьашьаны). Уи уара дабаудыруа?!
Џьорџь. Аекономика амацара акәӡам, аԥсуа лакәқәагьы ҭысҵаауан. Иссируп, иџьашьахәуп урҭ!
Баҭаҟәа (дааиԥхьхәыцны). Анхаҩы имхы зхикаауа имал ихьчарц азоуп! Уара уҳәынҭқаруп уаԥхьа ишьҭоуп аҳәынҭқарра мал, нас “маҳ!” ҳәа инаганы ирымҵаужьуама зегьы?!
Џьорџь. Ирымҵаужьуам, аха азин руҭеит, иаҳҳәап, хахахымш, Сталин ишыҟаиҵаз еиԥш.
Баҭаҟәа. Ҳара аӷа ҳаԥсадгьыл дықәҳцоит аҟароуп, иара итәылахь шьаҿакгьы ҟаҳҵаӡом, ус анакәха, аӷа иабџьар иаҷыдарахаз трофеи ҟалаӡом.”Иԥшәымадахаз” амал акәзар, уи трофеиӡам, аҳәынҭқарра иатәуп, ажәлар ирзеиԥшуп.
Џьорџь. Теориала ус ауп, аха аԥсҭазаараҿоуп аиашеи ахәахәеи еилкка иахьубо.
Баҭаҟәа. Ҳапрезидент ианаҭаху аҭаҷкәым ақәкшарагьы идыруеит! Ухаҵоуп унаивсны акы узыҟаҵозар.
Џьорџь (дԥышәырччо). Мап, ргәы шԥанирхо Апрезидент ихаҵкы камыршәуа ивагьежьуаз ауаа?!
Баҭаҟәа. Излазбо ала, ҳара ҳаԥхыӡ иаламшәауа, уара лабҿаба иубахьеит. Нас иҳабжьугои уи аҩыза аҭагылазаашьа ҳаур?
Џьорџь. Адунеитәи аԥышәа иснарбаз: Апрезидент зегь ибоит, зегь иаҳауеит, аха уи зны длашәхароуп, зны ддагәахароуп, аҽазныхгьы дҿаҳахароуп. Ус шакәугьы зегь илаԥш рхуп. Ивагылоу роуп убарҭ зегь ҟазҵаша.
Баҭаҟәа (ҳамҭакы дааиԥхьхәыцны). Аҳәынҭқарра хада длашәызаргьы сҭахым, ддагәахаргьы сҭахым, дҿаҳазаргьы сҭахым. Сара исҭаху уи дынцәазароуп! Иԥшьоу ԥааимбарзароуп! Атәитәых изхымхуа ҭауадзароуп. Убасҟан ауп Анхаҩы дихаҵгыланы иныҳәаҿа аникуа. Убарҭқәа дрылаҟоуп ҳара Ҳапрезидент!
Џьорџь (дԥышәырччо.) Иҟоуп Қырҭтәыла азгәакьацәа, аха сара Аԥсны азгәакьацәа среиуоуп.
Баҭаҟәа. Иҭабуп, гәыкала иуҳәозар.
Џьорџь. Иуасҳәахьеит Аԥсны шҭысҵаауа, иҭуҵаауа атәылеи уи зыԥсадгьылуи бзиа иумбарц залшаӡом. Насгьы сара састрологуп, акосмоси адгьыли реимадара ҭысҵаауеит. Уи иахьа анырра ӷәӷәа ҟанаҵоит Аԥсны аҭагылазаашьаҿы.
Баҭаҟәа. Ииашаны уеилыскаазар, иахьа дгьылгьы жәҩангьы рылаԥш ҳхуп.
Џьорџь. Иџьоушьаргьы, ус ауп ишыҟоу. Агәаҟра ду шәхыжәгахьеит, арыцҳара ду шәҭагылоуп.
Баҭаҟәа. Агәаҟра ҳшалҵыз еиԥш, арыцҳара ҳазҭашәазгьы ҳаиааироуп, хьаҵырҭа ҳамаӡам – ҳаԥсадгьыл хәыҷуп. Сталин данҳаҩҳх, дҳаҩҳхоит уи иԥынҵа икылшәазгьы.
Џьорџь. Аиааира аныжәгалак шәаԥхьаҟа ишьҭоуп аҳәынҭқарра аҟаҵара. Уи имариоу усӡам! Адунеигьы алаԥш шәхуп – ус иҟоуп иахьа. Аԥсны азгәакьак иаҳасабала, убри шәазхәыцлар сҭахуп. Ҟәышрала, ламысла, гәыкала аҳәынҭқарра аҟаҵара нап анашәыркы, хымԥада шәазхарҵоит зегь збо, зегь заҳауа адунеитәи ауаажәларра. Абри жәдыруазар сҭахуп сара.
Баҭаҟәа. Зны уаанӡа ҳнеипи, нас иаабап.
Џьорџь. Нас ихьшәахоит, уажәнатә уи шәазхәыцлароуп.
Баҭаҟәа (иааҵәылхшәа). Уи уастрологиа иуанаҳәоу, ухатә гәаанагара акәу?
Џьорџь. Даарак сыгәра угом, уи азоуп ус узсацәажәо. (Дԥышәырччоит.) Астрологиа акәзар, уи исанаҳәоит шәара аиааира шыжәго. Уи раԥхьатәи шьаҿоуп.
Баҭаҟәа. Хадара змоугьы убри ауп – егьи ҳнапаҿы иҟоуп.
Џьорџь. Мап, хадара змоу аиааира ганы, ҽыԥныҳәада шәыхьԥшымра аиқәырхароуп. Сара сыԥсҭазаара Аԥсны аҭҵаара иазыскзар, уи хсыркәшар сҭахуп шәыжәлар ихьԥшым, зхы иақәиҭу рҳәынҭқарра аиҿкарала.
Баҭаҟәа (игәы иахәаны). Иҭабуп, агәра згоит гәыкала ишуҳәо.
Џьорџь (иҽаарҭынчны). Аиеи, гәыкалоуп сышуацәажәо сара! Ҳабацәа ршьоуп гәыкала сзырцәажәауа! Европа сааӡазаргьы, сара хылҵшьҭрала садыгоуп, ус анакәха, шәхьаа саргьы исхьаауп, уи удыруазар сҭахуп.
Баҭаҟәа (дшанханы иааҭгылара ашьҭахь). Ишԥа, садыгоуп уҳәама?!
Џьорџь. Аиеи, садыгоуп, ҳхылҵшьҭра араҟагьы инхоит, урҭ Жанаа рыжәлоуп.
(Иаарыдыххылоит Ахрагьы Даургьы).
Ахра. Ишԥа уара, садыгоуп иҳәама?!
Даур. Ҳаҭоумҵан ирџьбараны ҳахьуацәажәоз.
Џьорџь (дыччо). Уи хьаас иҟашәымҵан. Сара избоит саха шшәымамыз, аха усгьы ҳахьеицәажәаз бзиоуп. Сгәы иаанагоит ҳилибакааит ҳәа.
Баҭаҟәа. Аханатә ҳаибадырыр, ҳаицәажәара даҽакала иҟаларгьы ауан.
Џьорџь. Ус акәхап, аха усгьы сара гәыҵхас исымаз уасҳәеит, иуҳәазгьы саҳаит. Ажәакала ҳаилибакааит!
Ахра. Ҟабардак дааит рҳәеит, полковникуп, сахьышәҭаху сыҟоуп иҳәеит.
Баҭаҟәа. Ажьра ахала аҽадыруеит! Ҟабардантә акәым, Европантә дааит ҳашьа!
Џьорџь (Баҭаҟәа инапы имхуа). Ауаа қьиақәа аиаша иадгылоит! Аҵыхәтәан ешьаҵас иуасҳәар сҭахуп: иахьа уҩызцәеи уареи шәыԥсадгьыл даараӡа-даара шәаҭахуп – уи хьчатәуп! Аха, агәра шәсыргоит, ушьҭан еиҳагьы шәшаҭаххо! Убри шәазхәыцыр сҭахуп. Ахақәиҭра нагӡа шәзеиӷьасшьоит, сашьцәа!
(Џьорџь дцоит. Баҭаҟәа ҳамҭакы дишьҭаԥшуеит, нас ажәлар рахь дааҳәны дааҭгылоит. Ахрагьы Даургьы ишьҭахь иаагылоит).
Баҭаҟәа (ихы дҩаханы). Шәара, зегь зымчу ажәлар, ижәбоит аԥышәара дуӡӡа ҳшааҭагылаз! Аԥсреи абзареи ҳрыбжьагылоуп иахьа ҳара. Еиқәырхатәуп ҳаԥсадгьыл – иахьа уи анҳалымша, дунеи ахаан еиқәырхашьа ҳамаӡам! Ҳадышьман ишәиԥхьыӡ ала ҳажәлар еиқәԥах иҿаҳәоуп – иахьа ианҿаҳамхы, хҿыхшьа рымаӡам! Урҭ ҿыхтәуп шьала, уаҳа хҿыхшьа ыҟаӡам. Убри ауп ҳаргьы мҩас иалҳхыз. Анцәа ду иҳаҭәеишьаз ҳаԥсадгьыл наӡаӡа атәымуаа рнапаҿы иҟамларц азы, уи зџьынџьу рыԥсадгьыл аҿы маҵуцәас иаанымхарц азы, ҳара ԥсаҭатәыс ҳхы ҟаҳҵоит – уи ада хеиқәырхашьа ҳамаӡам.
Ахақәиҭра иԥшьоу усуп! Иԥсыда-инхада рҳәартә еибашьрахоит, Аԥсны шьаарҵәырахоит. Ажәлар шьабома рҳәартә ашьа каҭәараны иҟоуп. Ус шакәугьы, хьаҵшьа ҳамаӡам, хьаҵырҭагьы ыҟаӡам. Ихьамҵыз ажәлар аиааира ргароуп, иагьаагоит. Ҳара ҳшьоуцәоуп. Ҳажәлар ршьа аауеит.
Нас аҵыхәтәан, зшьа маҷхаз ауаҩы дшыҟало еиԥш, ҳажәлар рымч рылӡааргьы алшоит аибашьра ашьҭахь.
Убасҟан ауп ахаҵараҵәҟьа анаҭаху? Агәҳәгьы дҟалашт, амал иарлашәуагьы ҟалоит. Сзацәажәоз ҳасас агәра сиргеит урҭ шыҟало. Урҭ рхы ианоужьха, ҳажәлар рзы ихьымӡӷхоит, ҳиааирагьы ҵакык амамкәа иҟарҵар алшоит. Убри аҟнытә иҳашьҭанеиуа ҳҵеицәа уасиаҭны шәнапы ианаҳҵоит: ҳаԥсы ҭины иаҳхьчо Аԥсни Аԥсуареи, ахьымӡӷ иацәышәыхьча! Уи аԥсуа имораль ауп. Ус анакәха, уи ахьчара шәылшароуп шәара, иагьшәылшоит шәхақәиҭра ҳаԥсҭазаара шахҭнаҳҵаз еснагь шәазхәыцлар.
Аҵыхәтәан хадара змоу даҽакы. Шәаргьы шәакәым, есбиԥара еиҵагылогьы ирдыруазароуп Аԥсни аԥсуа жәлари шьала ишҿыху. Убри аҟнытә анацәа ргарашәа иалазароуп ҳаԥсы зыхҭну ҳаԥсадгьыл иԥшьоу штәылоу. Усҟан урҭ ран лгәыҳәԥыхш иацны ршьа иалалоит Аԥсадгьыл агәыбылра. Аԥсадгьыл згәыбылра аду далахәҳахәҭӡом. Убасҟан ауп Аԥсни Аԥсуареи наунагӡа ианыхьчахо! Абригьы уасиаҭны ишәзынҳажьуеит.
Анцәа ду дышәхылаԥшааит, Ҳажәлар! Аԥсны иахылаԥшхәу абыжьныхак рылԥха-ргәаԥха шәымазааит!
(Аԥарда ашьшьыҳәа иакуеит)
Аԥсҭазаара ауаҩ игәеисра иаҩызоуп: зны ахҭысқәа ццакны
имҩаԥысуеит – зны ҭынч-ҭынч, хьаада-баада аԥсҭазаара
кашьшьы ицоит; аҽазных, аԥсҭазаара ахаҭа аангылама
уҳәартә, хҭысда, еиҿыхарада, аҭҟьаԥ зхылара иалагаз аӡиа
еиԥш, иҟәызгаӡа иҟоуп. Урҭ зегь еилыкка ианубауа аамҭа
анбжьалалак, ианҭоурыххалак ауп. Аҭоурыхҭҵааҩ, аҭоурых
документқәа еидыҟәшәаланы уи аамҭа анҭиҵаауа, акардиолог ауаҩ игәеисра зеиԥшроу акардиограммаҿы ишибо
еиԥш, еилыкка ибоит иҭиҵаауа аамҭа агәазҩыдарагьы,
ачымазарагьы, аинфарктгьы. Аха ауаҩ игәабзиара зеиԥшроу
аҳақьым излеидыруазеи уи игәеисра акардиограмма ҭыхны
икымзар?
Аҭорыхҭҵааҩгьы убасҵәҟьоуп иҭагылазаашьа шыҟоу,
иҭоурыххахьоу ахҭыс атәы зҳәо адокументқәа инапаҿы
икымзар. Ас еиԥш аҭагылазаашьа аныҟалалак, аҭоурыхҭҵааҩ,
инапқәа ивамыжькәа (акардиограмма ҭыхым ҳәа аҳақьым
ачымазаҩ дныжьны дцома), цыра-цырала аҭоурых ахҭысқәа
еидыҟәшәаланы, аҵыхәтәан аҭоурых ҵабырг иҩуеит. Убас
цыра-цырала аҭоурых ахҭысқәа реидыҟәшәалара аан
даараӡа акраҵанакуеит иҭиҵаауа аамҭа агәҭа иалагылаз ауаа
ргәалашәарақәа реидкыларагьы.
Абарҭ анҵамҭақәа зызкугьы убарҭ роуп: ҳажәлар џьамыӷәаны ирзыҟалаз ашықәс еиқәаҵәақәа ирхаану, азакәандарақәа иргәылаԥшны избаз, хаҭалагьы изхызгаз ауаа
ргәалашәарақәа ақьаад ранҵара. Макьаназ уи аамҭа нҭкааны
иҭҵаам, иҩым жәлар ртрагедиа ду аҭоурых. Макьаназ
иззымдруа рацәоуп уи нап шаркыз, хадара азызуаз, хықәкыс
ирымаз. Еилкаам рацәоуп ахҭыс ахаҭа шымҩаԥысуази,
амасштаби, нас иалҵшәахази.
Аҵыхәтәан: хьаҳәа-ԥаҳәада аҵыхәа ԥҵәоу, мамзар
аамҭала акәзу уи апроцесс шаанкылаз?
Аҭоурыхҭҵааҩцәа-аполитологцәа абиективла, хьаҳәа-ԥаҳәак амамкәа иҟарҵароуп урҭ азҵаарақәа рҭак. Аха уи
ҳаԥхьаҟатәи усуп. Иахьа зегьы иаҳуалуп, хыхь ишысҳәахьоу
еиԥш, убас ашықәс еиқәаҵәақәа ирхаану ауаа злаԥшыз,
ираҳаз ақьаад ранҵара. Убри ала ҳаԥхьаҟа аҭоурыхҵәҟьа
зыҩраны иҟоу, маҷк иадамхаргьы ацхыраара раҳҭарц
ҳалшоит. Аамҭа уаӷеимшхара хаҭала иалаԥшны избаз
дреиуоуп Ахы Мураҭ. Уи зыӡбахә ҳамоу атрАгедиа ибзианы
издыруа дреиуоуп. Дызусҭада Ахы Мураҭ?
Ахба Мураҭ Шәлиман-иԥа диит 1917 шықәсазы Аҷандара
ақыҭан. Ашкол даналга ашьҭахь Гәдоуҭатәи аҭаҭын техникум
дҭалеит, дагьалгеит 1939–1940 шықәсазы. Жәы-мзы финтәи
аибашьра далахәын. Уи ашьҭахь арра-политикатә училишьче
далгеит. 1943 шықәсанӡа политрукс еиуеиԥшым архәҭақәа
рҿы арратә маҵура ныҟәигон. Нас аконтрԥшыхәрахь
диаргеит. Уаҟа 1946 шықәсанӡа аус иуан. Аррахьынтә
даныхынҳәы, Аԥсны Аҳәынҭқарратә шәарҭадара акомитет
аҿы аусура далагеит. Нас, данԥхьатәа ашьҭахь, ауаажәларра
рыкрыфарачара асистемаҿы акыр шықәса аус иуан. Уажәы
тәанчара дыҟоуп. Иааркьаҿны Ахба Мураҭ ибиографиа абас
ауп ишыҟоу.
Изеиԥшразеи урҭ ашықәсқәа? Ҩажәак рыла иаҳҳәозар,
Аԥсны амацара акәым, атәыла ду зегьы драматә хҭысла
иҭәын.
Сара Мураҭ дыздыруеижьҭеи акрааҵуан, аха ус дыздыруан аҟароуп. 1990 шықәса маи мза раԥхьатәи амшқәа руак
азы Нестор Лакоба иирамш иазкны уи имемориалтә музеи
аҿы игәалашәара ахәылԥаз мҩаԥысуан. Еизаз еиҳараӡаҩык
Нестор ижьра-цәареи изааигәаӡан дыздыруази ракәын. Уаҟа
дыҟан Мураҭгьы. Сара сеиԥш ирҳәо саҳап ҳәа акәЫмкәа,
аҳәатәгьы иман ауп дышнеиз.
Ауаҩы изанааҭ иҟазшьа ианыԥшуеит, анхаҩы анхаҩы
иҟазшьа шиныԥшуа еиԥш… Мураҭ иакәзар ачекист иҟазшьа
иныԥшуеит. Ус избоит сара. Ҳәара аҭахума, зыӡбахә сымоу,
уи азанааҭ иацу аҟазшьа бзиақәа роуп: аҟәышра, ажәлар
рҭоурых аҿаԥхьа аҭакԥхықәра, аҵабырг ашьақәырӷәӷәара.
Убри иҟазшьа иабзоураны, харада ахара зыдҵаны идырӡыз
ауаа ареабилитациа анырзыруаз уаанӡа ирымаз аҳаҭыр
анрыздырхынҳәуа, Мураҭ илшаз шьардаӡа ирацәоуп.
Абарҭқәа ирызкуп аԥхьаҩ идаагало абарҭ анҵамҭақәагьы.
– Сара салаԥшны избеит уи апроцесс, – иҳәан, ишымҩаԥысуаз игәаларшәо иажәабжь хиртит Мураҭ. – Усҟан
иабаздыруаз, аха ашьҭахь излеилыскааз ала, уи аполитикатә
ҵак ду змоу процессны рҽазыҟарҵон, хаҭала Бериа напхгара
азиуан.
– Избанзар, уи ала нап адыркуан аԥсуа жәлар милаҭк
раҳасабала рықәгара, – Мураҭ иажәа снаԥыҩлан, ииҳәаз
нышьақәсырӷәӷәеит сара, – уигьы усҟан издыруадаз
акәымзар.
– Ирдыруан, – иҳәеит Мураҭ, – ауаа ҟәышқәа ирдыруан.
Уи ус шакәу уашьҭаншәа иуасҳәоит. Сара усҟан сыстудентын,
Гәдоуҭатәи аҭаҭын техникум сҭан. Аусӡбра апроцесс ахы
инаркны аҵыхәанӡа хәымгарыла еиқәырҽаҽоу усны ишыҟазгьы, адәахьала «аобиективреи» азакәанԥшреи арҭарц,
иаарту процессны, акьыԥхьи арадиои рыла аинформациа
ҟаҵо акәын ишымҩаԥысуаз. Иара убас Аԥсны араионқәа зегь
рахьынтә ауаа ааганы иаладырхәуан. Гәдоуҭатәи уаа
ҩышәҩык раҟара ҳааргеит.
Апартиа аобласттә комитет аҟны иаҳзылрҩааит апроцесс
ахь ҳазланеиуаз ашәҟә ҷыдақәа. Убасҟан машьынала
ажыҩҳәа даакылҟьеит Бериа, ибласаркьақәа ырцырцыруа
дааҳалаԥшын, обком ахь дыҩхалеит. Ԥшьаха-ԥшьымш
ҳахьынӡаҟаз ҳафара-ҳажәра, ҳтәара-ҳиара – капеик
ҳадмыршәеит.
Апроцесс ахьымҩаԥысуаз адрамтеатр аҿы акәын.
Асценаҿы абаандаҩцәа ахьҭадыртәоз аӷәы ганвыхла ихкаа-хкааны иҟан. Урҭ убасҟак иччархәны иҟаҵан, аӷәы ганвыхқәа
рцәама-жьымагьы рхыхмызт, аҵыҭәа рхьыссы – ус ишыҟаз
ҵәымӷла еибадыркит аҟароуп. Сара ари избаз ааџьасшьеит
– Еилызкаауаз изы иубартә иҟазар акәхарын убригьы
аполитикатә ҵакы шарҭаз? – сиазҵааит сара.
– Хымԥада! – иҳәеит Мураҭ. – Иахьа саргьы ус ауп
ишеилыскаауа, аха усҟанҵәҟьа, ҵакыс иарҭаз акәымкәа,
сыбла иабоз акәын иџьасшьоз. Ус ҳшыԥшуаз, зус рыӡбоз
абаандаҩцәа раԥцаны иаарган, арахә реиԥш, хаз-хазы
инҭаркит. Апроцесс аҿы хантәаҩра иуан Аԥснытәи АССР
Иреиҳаӡоу аусӡбарҭа ахантәаҩы Анҭиа – Аҳәынҭқарратә
харадҵаҩыс – Аԥснытәи ареспубликатә прокурор Шониа.
Ауаажәларратә харадҵаҩыс дыҟан Делба М.К.
Иалагеит апроцесс. Арежим убасҟак иӷәӷәан, ажәала
еиҭаҳәашьа амам. Заатәи аусҭҵаара аан ирҳәаз акәымкәа,
уажә даҽак рҳәо ианалагалак, апрокурор Шониа иаразнак
иаанкыланы, адҵа ҟаиҵон аӡбаҩ иахь «Аус» абри адаҟьа
аарты ҳәа. Уаҟа иаԥхьон уажәраанӡа иддырҳәахьаз. Нас
дрықәмчны ирыдиҵон убри авариант иақәшаҳаҭхарц.
Уасил Лакоба диҿадыргыларацы, шаҳаҭк иаҳасабала,
дааргеит сыжәлантәык Ахы Баирам ҳәа нхаҩык. Ҳаиқыҭанын.
Ибзианы издыруаз уаҩын. Абарҭ зус ааӡбо рахьтә иудыруада
ҳәа диазҵааит аӡбаҩ. Иҳәеит Уасил Лакоба дшидыруаз.
– Уасил Лакоба иҟынтә атеррористтә дҵа шумаз шьақәырӷәӷәа, – идиҵеит аӡбаҩ.
– Сабатәи террористу сара?! – иҳәеит иџьашьашәа. Шониа
иаразнак адҵа ҟаиҵеит 410-тәи адаҟьа аарты ҳәа. Иахьа еиԥш
исгәалашәоит уи ацифра. Уаҟа Баирам иҳәамҭаны ианын:
«Сара Уасил Лакоба иҟынтә адҵа сыман Сталини Бериеи
рышьразы».
– Иахуҳәаауазеи ари уажәраанӡа уҿы уқәшаҳаҭны
иуҳәахьаз? – диазҵааит аӡбаҩ. Бирам инацәа Шониа
инаиқәкны, абасҵәҟьа иҳәеит:
– Уи ахьсдырҳәаз абри апрокурор днаргар, еицәазгьы
идырҳәон.
– Абар ассир! Абри еиԥш аҳәара згәаӷьыз изырузеи уи
ашьҭахь?! – иџьашьаны сиазҵааит сара.
– Изырухи, иара убри ашықәсан декабр 2 рзы Қарҭ
дыршьит, – иҳәеит Мураҭ. Зегьы «рҿахәы» анырҿырх
ашьҭахь апрокурор Шониа дықәгылеит. Шҳамла еиҵаҟәаҟәаз
уи иажәа хиркәшеит абас: «Собакам собачьӷ смерть!» Нас
ахара здыз аӡәаӡәала ажәа рырҭон. Еиҳараӡак сгәалашәараҿы иаанхеит Уасил Лакоба ииҳәаз ажәа: «Сара иахьа
исыдшәҵо ахара еиқәырҽаҽоу усуп, – иҳәеит иара. – Сара
сзакәыҵәҟьоу жәдырырц шәҭахызар – ишәасҳәап: Асовет
мчразы сшьа абжа касҭәахьеит, иаанхазгьы Асовет мчразы
акаҭәара сазхиоуп».
Зус рыӡбоз рахьынтә, мцы шаҳаҭра уны ирҿагылозгьы
дыҟан. Уи «ишьақәирӷәӷәон» Нестор иҟынтә адҵа шрымаз
Сталини Бериеи рышьразы, напхгара «шырзиуаз» Уасил
Лакоба. Уажә акәым, усҟангьы еилкаан уи мчыла иддырҳәоз
акы шакәыз. Аԥсы мыжда ҵаами, иԥсы еиқәдырхарц акы
дақәдыргәыӷзар акәхап. Иагьеиқәдырхеит усҟанҵәҟьа, аха уи
аамҭала акәын, нас зегь акоуп, дыршьит.
Вова Ладариа акыраамҭа дцәажәон. Аҵыхәтәан аҳәара
ҟаиҵеит гхак ҳахьзаргьы ҳаԥсы еиқәшәырха ҳәа. Ицәажәоз
зегь ус рҳәон, Уасил ида.
Апроцесс иалгеит аҵх ашарахь ахы архон еиԥш – асааҭ :
рзы – ашьауӷа ианаԥхьа, иаҳәоз ашьра рықәзааит акәын,
итәаз ажәлар рхаҭарнакцәа рнапы еинырҟьеит. Агәы умазар
унапы еинумҟьан! Убри аҩыза аҭагылазаашьа ҟаҵан.
Ачекистцәа рылаԥш аӡәы дыҵшәомызт…
Апроцесс аҿы аҭагылазаашьа шбааԥсыз Мураҭ иаԥхьагьы
аӡәырҩы ирҳәо саҳахьан. Убас Лыхнынтә апроцесс ахь
иаашьҭыз дрылан Малиа Кас. Уи исеиҳәахьан абри аҩыза
ахҭыс. Апроцесс аан азал аҿы иҩыза дааиахәыҭхәыҭын ус
иҳәазаап: «Арҭ иаарҳәо зегь мчыла иддырҳәаз усуп, акы
рхараны иҟаӡам». Кас иаразнак игәеиҭеит ишлаԥшықәырҵаз.
Уи инақәырццакны аԥсааиҭакра рыларҳәеит. Кас ицәа
иалашәеит уи акы ишазҳәаз, иаразнакгьы иҩыза игәиҽаниҵеит аӡәыр иазҵаауаны иҟалозар, сынҭыҵыр сҭахын убри
азы сиазҵааит иҳәарц. Ус иагьыҟалеит: азал ишындәылҵыз
еиԥш, ҩыџьа ачекистцәа рыжәҩақәа рнапы нарыҵырхын, хазхазы иргеит. Кас атеатр аҵаҟа цәыҵлашьцарак аҟны днаргеит.
Уаҟа столк алашара ахаркны аӡәы дцәыҵатәан. Дышнаргаз
еиԥш иазҵааит, уҩыза иуеиҳәаз закәзеи ҳәа. Егьи иҩыза
дахьнаргазгьы ус иазҵааит. Урҭ ирҳәаз анеиқәшәа, рҩыџьагьы
ноурышьҭит, Бериа итәала, «иаарту аусӡбра апроцесс» абас
акәын ишыҟаз…
– Апроцесс ашьҭахь асасааирҭахь ҳхынҳәит, – Мураҭ
иажәа неигӡон. – Ҳагба Еснаҭ ҳәа уаҩ ҟәышк дыҟан,
Аҷандаратәын. Иуада дахьаадәылҵыз иқыҭауаа гәыԥҩык
ааикәшан, дрыгәҭылакны иацәажәон. Саргьы сқыҭауаа
снарыдгылеит. Абри аамҭазы Еснаҭ ихы аасықәикын
дсазҵааит:
– Дад, абри аусӡбарҭа узлаԥшыз аҿынтә еилукаазеи?
Сара абырг сааицәыԥхашьан, саанапырҟәыҷит аҟароуп,
аҭак ҳәа акгьы сзымҳәеит. Нас Еснаҭ иажәа инациҵеит:
– Арҭ зус рыӡбуаз ракәӡам иршьуа, иахьа иршьуа
Аԥсуароуп, – иҳәеит иара. – Уара акомсомол уалоуп, макьана
уҷкәыноуп, иухоумыршҭын сажәақәа: ҳаԥхьаҟа ҳажәлар
рԥеиԥш цәгьахараны иҟоуп.
Иҵабыргыҵәҟьаны, Еснаҭ аҭагылазаашьа шыбааԥсыз
ибон, аха сара сыҷкәынамзи саԥхьаҟа снаԥшны уи ахькылсуаз
збо сыҟамызт. Еснаҭ иеиԥш иҟаз ауаа ҟәышқәа ирбон Бериа
дуаҩы хәымганы аԥсуа жәлар дшырзкашәаз, аха ирымчгәышьази акәымзар.
Мураҭ дааҭгылеит. Уи иажәабжь иациҵозар, Еснаҭ ииҳәаз
шҵабыргхаз акакала ишьақәирӷәӷәартә, фактла ииҳәашаз
иман, иареи сареи ҳаицәажәара атема хазын аҟынтә уи
«аҳәаа» дхымҵит. Ус шакәызгьы, ҵара змамыз, аха ԥсабарала
иҟәышыз Ҳаг Еснаҭ ииҳәаз даара кыр сархәыцит. Уи
шҵабыргхаз иҟалаша аныҟала ашьҭахь еилыкка иаабеит, аха
иара уи ҟалаанӡа иахьибаз ауп иџьасшьаз.
Иахьа ақырҭуа екстремистцәа ари азҵаара ҳалацәажәаргьы рҭахым. Уи анцәыраагалак, инагӡаны аҳәаха
ҳамҭаӡакәа, иааҳҿԥааны дара инацырҵоит: «Шәара шәоума,
ҳара ҳакәҵәҟьоуп иаладырӡыз». Уи аҿгьы даанымгылеит
ашәҟәыҩҩ Панџьикиӡе: «Аԥсуаа хыԥхьаӡарала шаҟаҩы ыҟоу
реиҳа ақырҭқәа ндырҵәеит!» – иҳәеит акьыԥхь аҿы. Иҳәеит
уи ламысдарала, фактк икӡамкәа, ус баша аԥша иҿанагалаз
барбаррала. Иагьаҩ иагьа рҳәаргьы, ашәҟәыҩҩ, аҵарауаҩ ма
ус аинтеллигент ҳәа зхы зыԥхьаӡо, ас ацәажәара ихы
иаҭәеимшьозароуп. Ус шакәугьы, урҭ ирҳәауа ззырҳәауа
еилкаауп: ахырқьиара! Мап анакәха ҳразҵаап: Аԥсны
анапхгара ахҳәаны ҳажәлар аҟамчы кны ирхагылаз зусҭцәоу
аадыруеит, иаадыруеит аԥсуа жәлар рҵеицәа нзырҵәоз,
иаадыруеит индырҵәоз рҭыԥ аанызкылозгьы зусҭцәоу. Урҭ
зегьы Бериа хадас дызмаз ақырҭуа милаҭеилыхҩцәа ракәын.
Еилкаауп, ақырҭуа милаҭеилыхҩцәеи ақырҭуа жәлари аӡәы
шракәым. Аха усгьы милаҭла урҭ қырҭқәан, уи фактуп, насгьы
урҭ чарҳәаҩцәан ҳәа ақырҭуа милаҭ мап рцәырымкӡацт,
иагьрықәмыӡбацт. Уимоу, урҭ гхақәак ҟарҵеит акәымзар,
ажәлар ираӷаны иҟаӡамызт ҳәа зҳәауазгьы убарын, убри
агәаанагара мап ацәызкуа аӡәрыҟазар ҳразҵаап: иарбан
милаҭқәоу изхаҭарнакцәаз рҵеицәа аԥсуаа рхыԥхьаӡара
аҵкыс еиҳаны инзырҵәаз: Урысқәазма? Ерманқәазма?
Зербаиџьанцәазма? Мамзаргьы Иаԥсуаазма? Аҵыхәтәан
даҽа зҵаарак: ақырҭуа жәлар рҵеицәа индырҵәаз рҭыԥқәа
аанызкылаз даҽа милаҭк иреиуазу, урҭгьы қырҭқәазу?
Ҽыргаӡа зыҟаҳҵарызеи, урҭ азҵаарақәа рҭак инарҳәыаарҳәны иҟамыз-ианымыз рыла ҳәашьа рымаӡам – иҟалаз-шыҟалаз уҳәароуп. Усҟан иҟам-ианым зҳәауа аҿаԥа рҿоуҵоит.
Бериеи иара иеиԥшыз ауааи Аԥсни аԥсуареи хәымгарыла
ааха ирырҭаз аҩыза ахаан ааха рмоуцт, амҳаџьыррагьы
налаҵаны.
Аԥсуа жәлар ртрагедиа ҭҵааны аполитикатә хәшьара
аиуаанӡа иҟалаз аҵабырг шьақәргылашьа амаӡам. Аҭоурых
– ҭоурыхуп, иҟалаз ахҭыс шыҟалаҵәҟьаз иҭҵааны ишьақәыргылатәуп. Уи иахьа иамоу ахырхарҭа ииашамкәа избоит,
избанзар, ҳҳәынҭқарра дуӡӡаҿы ахаҭаратә культ иахҟьаны
зегьы рзы иҟалаз атрагедиа иадырҳәалоит ҳажәлар
рытрагедиагьы: «Зегьы ирыхьуаз рыхьт», – рҳәоит. Уи
ақәшаҳаҭра уадаҩуп. Аԥсны иҟалаз атрагедиа зхылҿиааз
Аԥсни Қырҭтәылеи реизыҟазаашьоуп: мычла еиҟарамыз ҩ-жәларык ринтересқәа реиҿагылароуп, рыԥсадгьыл аҟны
уаԥсҵәык аҿы иааргахьаз аԥсуа жәлар зыхьчоз даҽа жәларык
рымчра ахьыҟамлаз ауп. Абарҭ ахмоментк знымԥшыз аҭоурых
– уи обиективла иҟаз шыҟаз иҭҵааны иҩуп ҳәа иԥхьаӡатәым.
Ари апроблема иазкны иуҳәаша рацәоуп, аха уажәтәи ала
уи иазырханы, ҳаиасып, харада-барада ажәлар рҵеицәа
индырҵәаз ареабилитациа рзуны, рыхьӡ-рыԥша ашьақәыргылара шымҩаԥысуаз ахь.
Нестор Лакоба иуацәа ашшыԥхьыӡ рҩит апартиа Ацентр
Комитет актәи амаӡаныҟәгаҩ Никита Сергеи-иԥа Хрушьчов
ихьӡала. Уаҟа ирыҩуан иеицырдыруа ареволиуцинер, Аԥсны
Асовет мчра ашьақәыргылаҩцәа ируаӡәкыз, нас инеиԥынкыланы жәохә шықәса Асоветтә Социалисттә Аԥсны
анапхгара азызуаз Нестор Аполлон-иԥа Лакоба залымдарала
ицәа ԥҽны, ихьӡ карцәаны ишыҟоу. Аҳәара ҟарҵон уи «иус»
еиҭахәаԥшырц. Никита Хрушьчов ашшыԥхьыӡ иоуз аҭҵаара
Асовет Еидгыла апрокурор хада Руденко А. Р. идиҵеит.
Апрокурор хада ари аус иахәҭаны иԥхьаӡеит арратә
прокуратура аколлегиа рнапы анҵара. Избан арратә
прокуратура? Ареабилитациақәа раԥхьаӡа напы анадыркыз
иаҿагылоз апрокуратура хадаҿы иҟан, арратә прокуратура
еиҳа дрықәгәыӷны рнапы ианиҵазар ҟалоит. Ус акә, егьыс акә,
ари аус аҭҵааразы атәылахьчара аминистрра апрокуратура
хада аҟынтә иаашьҭын хҩык арратә прокурорцәа: аполковник
К. И. Булгаков, аподполковникқәа Н. И. Зарубин, И. Д.
Мацкевич.
Аподполковник Н. И. Зарубин Ахба ибзианы дидыруан –
арра маҵураҿы парторганизациак еиднакылон. Аҟәа ишааиз
еиԥш Н. И. Зарубин дразҵаазаап Ахба Мураҭ дыжәдыруама
ҳәа. Усҟан уи амшын баӷәазаҿтәи КГБ аҟәша деиҳабын.
Мураҭ телефонла адырра ирҭан, еиқәшәеит.
Аԥсшәа анааибырҳәа, Н. И. Зарубин иззааиз аус Мураҭ
иеиҳәеит, дагьиҳәеит аҭакԥхықәра ду змоу уи аус аҿы
ацхыраара риҭарц. Урҭ реицәажәара ахьымҩаԥысуаз, насгьы
анаҩстәи русураз ҭыԥс ирзалхыз КГБ ахыбраҿ акәын. Мураҭ
гәахәа дула дшақәшаҳаҭу раҳәаны, ирабжьигеит ауаа ргәы
ԥызҵәахьоу ахыбраҿы аҵкыс, абаӷәазаҿтәи икабинет ахь
ииасырц. Уаҟа аусуразы еиҳа иманшәалан.
Абасала, Мураҭ Ахба игәы иҭамкәа, ихы иҭамкәа
аҭоурыхтә ҵакы змоу ахҭыс ду даланагалеит. Усҟан аҵара
змаз аԥсуаа, арепрессиақәа ирцәынханы иҟаз хыц-ҩыцк
анеидырҟәшәалоз акәын. КГБ еиԥш иҟаз аорган аҿы Ахба
Мураҭ дахьалашәазгьы џьоушьартә иҟан, аха уи разҟны
иҟалеит, избанзар, ареакциатә мчқәа Аԥсны ишыӷәӷәац
иӷәӷәан, ари аус аҿагылара рылымшаргьы, ибжамҽамыртәыр
ауан. Уи ус шакәу анаҩс иаабозар акәхап, аха уажәы ҳалагап
иԥкааны. Раԥхьатәи сызҵаара зызкызгьы убри акәын.
– Арратә прокуратура ахаҭарнакцәа иааз укабинет аҿы
аусура иалагеит, – сҳәеит сара. – Ишԥамҩаԥысуаз урҭ русура?
Ҳәара аҭахума, уи хҭыс дун, убри ахҭыс инарҭбааны
уалацәажәар сҭахын.
– Харада-барада ауаа идырӡыз рус аиҭахәаԥшраз
Москвантә иааны ишыҟаз заҳаз урҭ руацәеи ргәыцхәцәеи
рыжәлеит, – иҳәеит Мураҭ, – шьоукы идырӡыз руацәа
рлахьынҵа аилкаара иашьҭан, аҽа шьоукых конфискациа
ззыруз рыҩны-рыдәны, рымаҭәа-рҩыҭәа дырхынҳәырц рхы
еиҭарҳәон. Урҭ зегьы аӡәаӡәала ирыдкыланы ирыҿцәажәартә
алшара рымамызт акомиссиа ачленцәа. Убри аҟнытә снапы
ианырҵеит раԥхьа сара исыдыскылаларц, нас иахәҭаны
исыԥхьаӡозар дара рахь инасышьҭларц. Иҟан зчанаба
зҿысхуазгьы, рхала иҩны иааргарц здысҵозгьы. Схаҭагьы
издыруаз ыҟамзи, убри азы саргьы хазы сҿахәы сҿырхит
шаҳаҭҩык иаҳасабала.
Ашаҳаҭцәа рҿахәҿыхра аан сызқәныҟәоз азҵаарақәа
еиқәыршәаны исырҭеит.
1. 1931 шықәсазы Гәдоуҭатәи ахҭысқәа – Дәырԥшьи
Аҷандареи имҩаԥысыз ажәлар реизара.
2. Н. Лакоба аконтрреволиуциатә организациа «Аԥсны» ҳәа
хьӡыс иаҭан «еиҿикааз» иазкны 1937 шықәсазы иҟаз
апроцесс.
3. Бериа аԥсуа жәлар рахь имҩаԥигоз ахәымгарақәа.
4. Н. Лакоба 1937 шықәсазы арепрессиа ззыруаз уи
иҩызцәа рҟынтә ирдыруа.
5. Усҟантәи ачекист Таубин Г. Е. убри апроцесс иалахәра
азҵаара.
– Абас иҟан ҳзықәныҟәоз азҵаарақәа. – иҳәеит Мураҭ.
– Даара аҽазыҟаҵара бзиа рыманы иааит урҭ ауаа! –
сҳәеит сара, сыззыӡырҩуаз џьашьаны. – Уи шәусура
арманшәалон.
– Абасала, ҳҽеибыҭаны аусура нап аҳаркит, – игәалаиршәон Мураҭ усҟантәи ахҭыс. – Зегь реиҳа ацхыраара ду
ҳарҭеит ҳаинтеллигенциа рахьтә арепрессиақәа ирцәынхаз
аӡәык-ҩыџьак. Урҭ иреиуан: Аԥснытәи АССР Иреиҳаӡоу
Асовет Апрезидиум амаӡаныҟәгаҩ, ашәҟәыҩҩ Мушьни Ҳашба.
Уи инапала инарҭбааны иҩны даараӡа акрызҵазкуаз
аматериал ҳаиҭеит. Иара убас аматериал бзиаӡаны иҩны
иҳаиҭеит апартиатә усзуаҩ Г. Д. Ԥлиа. Уи урҭ ашықәсқәа раан
акомҿар усзуҩын, дызхаанны иидыруаз рацәан. Даараӡа
ацхыраара ҳаиҭеит М. Х. Гонџьуа. Уигьы партиатә усзуҩын,
арыцҳара иақәшәаз ауаа рацәаҩны идыруан, акыр здыруаз
ауаа ҳрацәажәартә ҳҟаиҵеит. Ражден Ешба Нестор Лакоба
ихаан Аԥснытәи ЦИК аҟны аус иуан, иидыруаз рацәан, убарҭ
зегь иҩны иҳаиҭеит. Аԥснытәи АССР Иреиҳаӡоу Асовет
Апрезидиум ахантәаҩы А. М. Ҷоҷуагьы иҩны иаҳзааишьҭит.
– Урҭ издыруаз роуп, аха дызусҭада Таубин? – сиазҵааит
сара Мураҭ. – Азҵаарақәа ахьеиқәԥхьаӡоу хазы далкааны
дарбоуп, акыр иалаҟаз аӡә иакәхарын?
– Таубин акыр иалаҟаз, ма ари аус аҿы иналукаашаз
дреиуамызт, – иҳәеит Мураҭ, – ҳара ҳиацәажәар ҳҭахын
шаҳаҭҩык иаҳасабала. Сара соуп уи дыздыруазгьы,
дшыздыруазгьы абас ауп. 1937 шықәсазы, атеатр аҿы
апроцесс анымҩаԥысуаз, абаандаҩцәа зыхьчоз ачекистцәа
дреиуан. Убасҟан раԥхьаӡа акәны дызбеит. Уи ашьҭахь кыр
шықәса бжьысхьан еиԥш – аибашьрахьтә саныхынҳәыз акәын
– машәыршәа ақылақь аҿы дызбан, дыздырит. Усҟан
излеиҳәаз ала 1938 шықәсазы гәыԥҩык ачекистцәа ҭаркзаап,
асоциалист закәан еиларгеит ҳәа ахара рыдҵаны. Бериа
ахәымгарақәа рыҵәахразы ажәлар рҿаԥхьа хырқьиагас акәын
иус зыҟаиҵоз. Уи ашьҭахь Москваҟа даниаргагьы, убри
аметод лассы-лассы ихы иаирхәон, еиҳараӡак Ежов ихаҭыԥан
иара даныҟарҵа. Усҟанҵәҟьа атәыла ду аҿы уи дыздыруаз
маҷын, ажәлар рҿаԥхьа иаҳаҭыр шьҭихырц, ихаҭара
шьақәирӷәӷәарц, Ежов раԥхьа днаргыланы, уи икоманда зегь
ықәигеит, асоцзакәан еиларгеит ҳәа ахара рыдҵаны. Уимоу,
Ежов иҭеикызгьы рацәаҩны ириашеит. Обиективла уазнеиуазар, уи ииашан, урҭ акгьы рхарамызт, ажәларгьы ирбеит
Бериа дышнеиз еиԥш азакәандарақәа «дшырҿагылаз», аха
игәҭакыҵәҟьа абардыруаз акәымзар.
– Иҟалап уи Сталин иҿиҵаазаргьы, – Мураҭ иажәа
снаԥыҩлеит. – Анхаҩыжәлар еидцаланы аколнхара иаларҵарц рыдиҵеит, иаԥырхагахо Сибраҟа ихырҵарц, иҭаркырц,
индырҵәарц. Аҵыхәтәан урҭқәа дрыламшәа хырқьиагас
Сталин «Головокружение от успехов» ҳәа астатиа иҩуеит.
Ауаа анҵәара ианаҿыз рыблахаҵ гьежьыртә еиԥш қәҿиарас
ирымахзи!
– Ауаа хархьқәа ржьара мариамзи! – иҳәеит Мураҭ.
Ус ауп Бериагьы ауаа хархьқәа дшеилыркааз. Аха уи
иаҵаҵәахыз ахәымгара еилызкаауазгьы ыҟан, ишԥаҟамыз!
Аха аӡәгьы иҿы изеихыхуамызт, иҿы еихихаанӡа иаразнак
еихаркуан. Сталин ирежим ус акәын ишыҟаз. Бериа
иааирԥшыз «аиаша» анаҩстәи ахәымгараҿы ихы иаирхәон:
«Ара акы ыҟаҵәҟьоуп акәымзар, Бериа ус харада-барада
аӡәгьы дҭеикӡомызт» зҳәоз рацәаҩын уи ашьҭахьтәи
арепрессиақәа раангьы.
Убасҟан, 1938 шықәсазы, араҟа иҭаркыз ачекистцәа
дрылан Таубингьы, ԥшьбаҟа шықәса ҭакрыла ихигеит.
Уажәы иҿахәы аниҿырхуаз Таубин иҳәеит 37 шықәсазтәи
апроцесс аан иҭакыз зыхьчоз дышреиуаз, аҿахәҿыхра аан
урҭ ишрызныҟәоз, ирзыруаз уҳәа зегьы-зегь шидыруа.
Аҵыхәтәан еиқәырҽаҽаз урҭ рус ӡбаны Маиак инаганы
ианыршьуазнӡа рааигәара дыҟан. Уи иҳәеит иара убас
аҵыхәтәантәи асекундқәа раан «Нагӡара ақәзааит (ВКП (б)!»
ҳәа ибжьы ширгаз Вова Ладариа. Таубин заҵәык иакәын уи
шаҳаҭс иамаз, уи илоуп ауаа ишраҳазгьы.
Таубин убарҭ иааидыруаз зегь акакала инеишьҭаргыланы
иҳәеит ичанаба аниҿырхуаз, аусҭҵаараҿы уи ииҳәаз даара
акрызҵазкуаз фактқәан.
– Ихаҭа акыр далаҟьшьызма, гәнаҳа идны дыҟазма? –
сиазҵааит сара. – Мап иҳәеит, – Мураҭ. – Ус иҟазгьы
маҷҩӡамызт. Урҭ дреиуан Квашелава Амбако. Уи 1937
шықәсазы амилициаҿы аус иуан. Иареи сареи ҳаибадырит
Москва, 1946 шықәсазы, февраль мзазы. Уи шыҟалаз абас
ауп. Ажәытәтәи абольшевик Кулишов зыжәлаз аӡәы иҿы
ҳаиқәшәеит. Усҟан уи Абснаб деиҳабын, Москва днеит
амҿымаҭәахә афондқәа рзы. Квашелава ицын иара иҿы
аҟәша еиҳабыз Жора Чачибаиеи Лыхны ақыҭсовет ахантәаҩы
Камлиа Аркадиеи. Усҟан сара ар рҿы аконтрԥшыхәраҿы
амаҵура ныҟәызгон. Ҳшеицәажәоз Аԥсны шыгәхьааигоз,
аҩныҟа ахынҳәра гәыҵхас ишимаз сеиҳәеит. Иҳәеит аҟароуп,
уи азҵаара уаҟа иауааӡбахуаз! Аха Амбако исымеимырҽхәеит. «Ара уҟазар еиӷьуп, – иҳәеит иара, – Уажә Аԥсны
аҭагылазаашьа аԥсуаа ишәыхәо иҟам». Сара иааџьасшьеит,
ишҽеимыз зегьы иаабон, иҳаҳауан, аха ҳабжьы ныҵакны ҳара-ҳарала еибаҳамҳәозар, даҽа милаҭк иеиуаз, еиҳараӡак
ақырҭуа, иахьынтә уи аҩыза заҳахьадаз! Амбако даалаган
1937 шықәсанӡа НКВД аҿы аус зциуаз, ибзиангьы иидыруаз,
нас ажәлар раӷацәа ҳәа ахара зыдҵан индырҵәаз аԥсуаа
аӡәаӡәала дрыхцәажәеит. Усҟан урҭ рыбзырӡы аҳәара
згәаӷьуадаз. Урҭ иреиуан Аԥснытәи АССР аҩнуҵҟатәи аусқәа
рзы жәлар ркомиссарс ԥыхьа аус зуаз Владимир Амԥар, уаҟа
аконтрԥшыхәра аҟәша аиҳабы Андреи Ԥлиа, Ҳаџьараҭ
Џьыкрба. Убас ирацәаҩны игәалаиршәеит. Дрыхцәажәеит урҭ
русушьа, рыуаҩра, шаҟа иуаа хатәрақәаз. Урҭ зегь харада-барада ишҭадырхазгьы иҳәеит, 1942 шықәсазы идырӡызгьы
изаҟаразаалак акы рхараны ҳәа иҟаӡамызт. Урҭ зегьы
еиҵазҟәаҟәаз Москватәи “ацгәы еиқәаҵәа” иоуп, уи иоуп зегьы
зыԥсы иазҭаз”.
Зегьы ҳаиқәԥсы ҳтәан. Сара усҟан ада Амбако дызлазымбацыз ала, дымшәа-дмырҳа ицәажәашьа сгәам-ԥхеит,
дыпровокаторыз џьысшьеит. Амбако излеиҳәаз ала, Бериа
даныхәыҷыз аахыс дидыруазаарын. Аҟәатәи уажәтәи
аҩбатәи ашкол еицҭазаарын. Уаҩыс даҳшьомызт, ҳаныхәмаруаз дҳалаҳаргылаӡомызт, иҳәеит, «ааҵраҵых» ҳәа
ҳишьҭан, ааҵраҵых дзеиԥшрахараны иҟоузеи иҳәеит. Ажәак
ала, Бериа ажәлар драӷоуп ҳәа анрыларҳәа, ишихцәажәоз
еиԥш акәын уи усҟан иӡбахә шиҳәоз.
Квашелава Амбако убри инаркны дыздыруан, Аԥсныҟа
саныхынҳәгьы лассы-лассы ҳаиқәшәалон. Уажә даасгәалашәеит. Аԥснытәи аҩыкомбинат деиҳабын. Инықәыршәны
сизцеит. Аԥсшәа ааибаҳҳәеит ҳанаатәа, игәаласыршәеит
Москва раԥхьа ҳанеибадырыз ииҳәаз шҵабыргхаз, уаантәи
иааны иҟазгьы рыӡбахә иасҳәеит. Аҵыхәтәан сиазҵааит урҭ
ироуҳәаша акыр умоума ҳәа.
– Ишԥа сымам! Иааздыруа зегь расҳәоит, издыруагьы
рацәоуп, иҭабуп ҳәа уасҳәоит сахьугәалашәаз, – иҳәеит
аҵыхәтәан.
Шаҳаҭҩык иаҳасабала Квашелава Амбако ииҳәаз рацәоуп,
арепрессиақәа ирылагаанӡа НКВД асистемаҿы аус зуаз зегь
идыруан, урҭ зегь фактла даара ибзианы дрыхцәажәеит,
харада-барада ишҭадырхаз, уажә акәым, усҟангьы ишидыруаз иҳәеит. Даара сгәы иалсыз, убарҭ иидыруаз зегь аниҳәа
ақьаад иананаҳҵа ашьҭахь, акомиссиа русура хдыркәшон
еиԥш, Амбако аказы дысҭаххан, аҭел сизасит, аха дабаҟаз,
иаха иаалырҟьаны иԥсҭазаара далҵит рҳәеит. Урҭ амшқәа
раан зыԥсҭазаара иалҵқәаз ҟалеит, еилкаан урҭ раџьал
зыркьаҿыз, аха Амбако урҭ дреиуамызт, зыламыс цқьаз
уаҩын, иԥсра акәзар уи џьалын, гәнаҳарак иарласыз
акакәмызт.
– Ауаа цқьақәа ракәын усҟан индырҵәоз, – сҳәеит сара, –
аха инхақәазгьы ыҟазаап?
– Иҟан, – иҳәеит Мураҭ, – имаҷзаргьы иҟан. Урҭ иреиуан
1937 шықәсазы НКВД аҟәша аиҳабы Владимир Ажьибеи
усҟан аус зуаз Исидор Багаҭелиеи. Урҭ усҟан иҟаз анырба,
русура лкажьны ицеит. Багаҭелиагьы даԥсуан, Тамшьтәын,
аибашьра ашьҭахь КГБ аҿы акыраамҭа аус иуан.
– Излоуҳәауа ала, урҭ амшқәа раан иаалырҟьаны
зыԥсҭазаара иалҵызгьы ыҟан? – сиазҵааит сара Мураҭ,
Квашелова иԥсра инадҳәалашәа ииҳәаз баша ишимҳәаз
сазхәыцны.
Дааԥышәырччеит Мураҭ, ихы рҵысуа.
– Иҟан, – иҳәеит иара, – ацәгьара ҟазҵо иеиԥш зыԥсҭазаара гәаҟрыла изхызго даҽаӡә дыҟам. Урҭ ирдыруеит
иҟарҵаз агәнаҳарақәа ишзырцәымцо, аха ирыздыруам
ианаарыдгыло: рыԥсы ахьынӡаҭоу иԥшуп игәыҭҟьа-ԥсыҭҟьаха.
Арепрессиа ззыруаз «русқәа» еимгәамӡо усгьы ҳаԥхьа
иқәжьын. Урҭ акакала сышрылаԥшуаз усҟан Аԥсны ибзианы
издыруаз аԥсуа хаҵак «иус» аақәсхит. Егьырҭ зегьы
хәымгарыла еиқәырҽаҽазаргьы, еимгәамӡо томла иҟан, аха
уи иаақәсхыз қьаад бӷьыцқәак ракәын иагәылаз. Иааџьасшьан, акакала ихыртуа сышнеиуаз, аҵыхәтәантәи абӷьыц
иаҳәон ахара здыз «иаалырҟьаны» иԥсҭазаара дшалҵыз.
Иубартә иҟан уи иаџьал ааны дшымԥсыз. Уи «иус» наҟ
иқәымҵакәа иҭысҵаауа сҿаасхазар, иҟалаз шыҟалаз
аашьақәсыргылеит. Иҿахәы иҿызхуаз аусеилыргаҩы анарком
дижәлантәын, аха даԥсуан, иҿахәы аниҿырхуаз «ахара здыз»
ишакәӡамыз дрыпҟазаап. Ишисуаз ихдырра ицәыӡны
данкаҳа, даашьҭыхны аҩнуҵҟатәи амардуан ала аҩбатәи
аихагылахьтә ҵаҟа дкарыжьзаап. Уи акәхеит иԥсрагьы.
Саашьҭаҵаазар, уи аусеилыргаҩы Тҟәарчал дынхозаарын.
Усҟан уи амилициа начальникс аус зуази сареи ҳаибадыруан,
аҭел сизасын, сара сҿы дааишьҭырц иасҳәеит.
Адырҩаҽны сыԥшызар, ишьҭыбжь мыргаӡакәа ашьшьыҳәа
дааҩналеит. Сара сзанааҭ изласнарҵахьаз ала, иаразнак
игәасҭеит уи иӷрагәаз агәнаҳарақәа шракәу асыс-мҟаа еиԥш
ас дҟәымшәышәӡа дҟазҵаз. Ус акәымкәа анхаҩы иблақәа
рыла уихәаԥшуазар, ари ахаан кәҷышьк ашьапы даӷрагылахьеит узҳәарымызт.
Аԥсшәа иаҳәаны днасыртәан, сиазҵааит 1937 шықәсазы
аус абаууаз, узҿыззеи ҳәа. Ишызбоз иааиқәшәеит, аха
иҽрыцҳатәны дыччашәа иуын:
– НКВД аҿы аус зуан, аха сара урҭ арепрессиақәа
срылахәӡамызт, – иҳәеит иара ихы аалыршәшәаӡаны. Нас
уаҳа мыцхәы мҳәакәа, иԥсы еиҭаз «иус» аацәырганы иаԥхьа
инықәсҵан:
– Ари иҿахәы иҿызхуадаз? – сиазҵааит сара, – уара
уакәӡамзи?!
Дҟәашӡа шьа кәармак илаӡамкәа дқыџь-қыџьуа даанхеит.
Хырқьиага ажәақәак сҳәоит ҳәа далаган, аха уи башан.
– Заҟа мшы уҭаххои усҟан узлаԥшыз, иубаз-иуаҳаз иҩны
иҳауҭарц азы? – иажәа снаԥыҩлан, сиазҵааит сара.
Дааиԥхьхәыцын, ииҳәо иҿамшәо, дҿаҳа-ҿасуа, аҩра
дшамарам, ишицәуадаҩу аҳәара далагеит. Аҵыхәтәан
ԥшьымш-хәымш раҟара садхалоит иҳәеит.
– Фы-мыш усҭоит, – сҳәеит сара, – амала иааудыруа акы
аанмыжькәа иҩы, – сҳәан, иҩырц иаҭахқәазгьы неиқәысыԥхьаӡеит: зҿахәы зҿырхуаз, уи аметод, ажәакала,
азакәандара атмосфера зеиԥшраз зегьы-зегьы иҩырц
идысҵеит. Аҵыхәтәан дсыҳәеит дысмаргамарц. Дцеит,
дшааиз еиԥш, ишьҭыбжь мыргаӡакәа. «Ҳаи анаџьалбеит,
ахаҵара зеиӷьым иҟоузеи!» – аасгәахәт усҟан сара.
Цәгьаԥсышьа зиҭаз ахаҵа дабанӡахаҵаз! Иҟамыз-ианымыз
ҳәаны рнапаҿы дымнеит азоуп ус зизыруз. Уи иԥсы шҭамгьы,
скабинет идәылҵны инеиуа аԥсыхьшәашәа иаҵкыс шаҟа
дҳаракны дгылоузеи!
Ҳара ҳусқәа ҳарҿын, аамҭагьы цон. Ус хәы-мшгьы цеит,
фы-мшгьы, бжьы-мшгьы – ихабар ыҟаӡам. Еиҭах Тҟәарчал
амилициа аиҳабы аҭел сизасит.
– Уахь инеиуа дабаҟоу, дыԥсны дыгҿоуп, – иҳәеит
амилициа аначальник. – Иаалырҟьаны иԥсҭазаара далҵит,
ихәылазкыша.
– Ҵабыргыҵәҟьаны, дхаҵазар ус иаармарианы игәы
ԥжәомызт, – сҳәеит сара, Мураҭ исеиҳәаз ахҭыс џьашьаны.
– Шәыргәындак иакәын, хымԥада. Амала, убри ашәыргәында
иоуп ианакәызаалак ишәарҭоугьы, – нацсҵеит аҵыхәтәан.
– Убри аламҭалаз даҽа шәыргәындакгьы синиеит, –
даҽаӡәгьы дигәалашәеит Мураҭ. Урҭ ареабилитациақәа
инарҭбааны нап анддыркы, Аԥснытәи, иара убас анҭыҵтәи
«аусқәагьы» шаны иҳарҭеит. Сара исоуз ирылан Ԥуҭтәи
«аусқәагьы». Урҭ руак аҿы издыруаз жәлак сылаԥш
нақәшәеит: «Аусҭҵааҩы Џьамиади Христо» ҳәа инапы аҵаҩуп.
Уи издыруаз уаҩын, уажәы аресторан «Амра» ахьыҟоу
какалкырҭак ыҟан, убри иатәыз ашьҭаҵарҭа деиҳабын. Аҭел
сасны даазган, днартәаны сиазҵааит, 1937 шықәсазы
уабаҟаз, аус абаууаз ҳәа. Ажәа мыцхәы зиқәсырӡрызеи,
аҵыхәтәан исырбеит еиқәирҽаҽаз «аус». Хыжәны илҟьеит,
дмаҭхеит, ддаӷьхеит, уаҳа ахырқьиарагьы даламгакәа,
иҽкажьны дсыҳәеит дысмраргамарц. Анасыԥда, аухаҵәҟьа
изхымгакәа дыԥсит.
Абас иҟаз ашәыргәындақәа ракәын амаҵ здыруаз. Урҭ рхы
еиқәдырхарц азы ауаа хазынақәа ԥсаҭатәыс иҟарҵон.
Мураҭ дызлацәажәоз ихлымӡаах жәабжьын. Абзиагьы
ацәгьагьы наӡаӡа ҵәахышьа рымаӡам – аҵыхәтәан урҭ
шьақәыргылахеит, ҵабыргуп, аха нас, мыцхәы ицәырымгакәа,
архив ахь ирышьҭит. Избан? Ареабилитациа афакт ахаҭа
акәымкәа, ауаа ирдыруазароуп иҟалаз шыҟалаз зегьы. Уи
иахьагьы ишмаӡоу иҟоуп, мамзаргьы инагӡаны иҳәам,
ибжамҽамуп. Мураҭи сареи ҳаицәажәара хықәкыс иамаз
урҭқәа еиҳа рраргамара акәын. Убри аҟнытә акраҵанакуан
урҭ азакәандарақәа ирылаԥшны избаз рнаҩсангьы, хаҭала
изхызгаз ауаа ргәалашәарақәа. Урҭ сызҵаарақәагьы убарҭ
ракәын изызкыз.
– Мураҭ, урҭ амшқәа раан узацәажәоз ашаҳаҭцәа рахьтә
акартоӷа зыхганы иааз аӡәрыҟазу? – сиазҵааит сара.
– Исгәалашәоит, иҟан кьоу-шәоуқәакгьы зыԥсы зманы
ихынҳәыз. Ус иҟаз дреиуан Арнауҭ Спира, – иҳәеит Мураҭ. –
Зыӡбахә ҳамоу аус азы Москвантә иааны ишыҟаз аниаҳа,
ихала дааит, иаҳәшьа Сониа дицны. Сара Спира дҭаркаанӡагьы дыздыруан. Усҟан уи НКВД аҿы аус иуан. Уаҩ аукы,
днаӡа-ааӡаны, нквдеаа рымаҭәа ишәын, иахьа еиԥш
исгәалашәоит, икьаҿ ахәдаҿы ҩ-шпалк аман. Уажәы избахьаз
дабаҟаз, игхан, имчқәа каԥсахьан, аарла акәын дшыҟаз. Уигьы
илахьынҵа ицныҟәан, иҩызцәа кьоу-шәоуқәак реиԥш, 17
шықәса рышьҭахь иԥсы иман дхынҳәит. Иџьоушьаша, иара
иҭыԥаҿ акәын уажә аус ахьызуаз, сахьтәазгьы икабинет аҿы
акәын. Даасԥхьан анкьатәи иҟәардә аҿы днасыртәан, асеиф
ацаԥха аартны, 30-тәи ашықәсқәа раан инапала иҭиххьаз
амшын абаӷәаза аобиект иазкны алитертә ус ааҭызган, иаԥхьа
иаартны илықәсҵеит. Инапгьы аҵаҩын. Спира иџьашьаны
краамҭа дахәаԥшуан, нас илаӷырӡқәа ҩхаҟәҟәалан аҵәуара
далагеит. Саԥыҩланы абраҟа исҳәар сҭахуп, уи апенсиа
анирҭоз сара исоуаз сулафахәалоуп ишышьақәдыргылаз.
Ишысҳәаз еиԥш, Спира имчқәа каԥсаны дыҟан, ацәажәарагьы ицәуадаҩын, зныктәи ҳаиқәшәарала ихигаз,
дызлаԥшыз ахлымӡаах зегь изҳәомызт, арахь аҩныҟа ацара-аарагьы ицәыхьанҭан. Ажәакала, сыҩныҟа дызгеит. Усҟан
Москвантә сҩызак дсасны дысҭан аполковник Марски В. Н.
Еибасырдырит. Аполковник Спира дзеиԥшраз аниба,
даарыцҳаишьан, ихигаз зегьы имырҳәакәа, аҿахәҿыхра аан
руаҩжьыфара методқәа рымацара дырзааҭгыларц диҳәеит.
НКВД аусзуаҩцәа апалачцәа рыхьӡқәа, рыжәлақәа, рмаҵурақәа еиламырцҳаӡакәа акакала игәаларшәо, даара
ачанаба бзиа ҳаиҭеит. Иҿахәы аниҿырхуаз хаҭала дзыпҟоз
иреиуан Ԥачулиеи Гагратәи НКВД аиҳабы Рухаӡеи. Ихи
иҟәаҟәеи ианыз ашәахсҭақәагьы ҳирбеит.
– Спира ихигақәахьаз агәаҟрақәеи азакәандарақәеи
хьааигагәышьон, – иажәа снаԥыҩлеит сара, – аха урҭ
рықәӡбара амш дахьахьӡаз игәалаҟара маҷк ианыԥшыны
дыҟазушь?
– Спира даара згәамч ӷәӷәаз хаҵан, убри ауп иԥсы
аазгазгьы, – иҳәеит Мураҭ. – Инеизакны 48 сааҭ сиацәажәон.
Адабла анис ашьҭахь дызцәажәомызт, игәы иҭоу еилырганы
изҳәомызт, аха арахь иблақәа ччо, акы аҳәара даргәаҟуан.
Иныбжьаршәны еилукааратә ажәақәакгьы иҳәон. Иубартә
иҟан ичымазара анаҩсгьы, дшәаны игәы иҭоу нагӡаны
ишизымҳәозгьы. Еиҭаҳәашьа амам уи иҭагылазаашьа.
Уажә акәым, усҟангьы ажәлар ирдыруан Нестор Лакоба
иаџьал ааны дшымԥсыз. Аҵыхәтәан, Бериа ихәымгарақәа
иқәԥҽны дкыдҵаны даныршь инаркны, Нестор Лакоба
иҭахашьа иазкны ирацәаны ирҳәахьеит. Урҭ зегьы еицҿакны
ирҳәо акоуп: Бериа, Нестор Лакоба аҩныҟа днеиԥхьан,
ачеиџьыка ахәшә алаҵаны иҭаны дишьит. Аха уи шыҟалаз
ҳәа ирҳәо авариантқәа рацәоуп, еиԥшым адетальқәагьы.
Мураҭ дызлахәыз арратә прокуратура ахаҭарнакцәа русура
хықәкыла изызкыҵәҟьаз Нестор Лакоба ареабилитациа изура
акәын, аха урҭ уи иҭахашьагьы ҭырҵаауан. Ҳәара аҭахума,
усҟан иҭҵааны ишьақәдыргылаз аҵабырг Мураҭ идыруан,
убри зегь реиҳа агәра угаратәы иҟан, избанзар, усҟан
жәибыжь шықәса ракәын ибжьысхьаз, иахааныз рацәаҩын,
урҭ зегь аӡәаӡәала ирызҵааноуп, алкаа шыҟарҵазгьы.
Уажә Мураҭи сареи ҳаицәажәара аангьы хадара змаз
азҵаара злакәыз ала, сиҳәеит убасҟан ишьақәдыргылаз
аҵабырг сеиҳәарц.
– Бериа игьангьашра здыруаз рацәаҩын, – иҳәеит Мураҭ,
– еиҳараҩӡак изааигәаны дыздыруаз. Урҭ дреиуан Нестор
Лакобагьы, аха асҵәҟьа дхәымгоуп ҳәа, иҟалап аӡәгьы игәы
иаанамгозар. Сталин Қырҭтәылатәи Акомпартиа данахаиргыла, Бериа ибон уи ибӷа шимаз. Убасҟан ауп исабрада
ааиҿыхны, игыгшәыг хаҿра анааирԥшызгьы. Ишдыру еиԥш,
Аԥсны диит иара, Аԥсноуп иахьизҳазгьы,аҵара ахьиҵозгьы,
аха Аԥсны дышьмансгьы дазгылеит.
– Уажәа хьыла иԥысҟоит, – сҳәан, иажәа снаԥыҩлеит. –
Ишдыру еиԥш, 1931 шықәса декабр азоуп Бериа Қырҭтәыла
акомпартиа данахаиргыла, убри ашықәсан ауп Аԥсны 1921
шықәса инаркны иамаз асуверенитет амхны автономтә
республиканы ианыҟарҵазгьы. Урҭ ахҭысқәа мызқәак роуп
ирыбжьоу, аха Бериа ибзоура аламкәа иҟаларызу?
– Уи азҵаара инҭкааны иҭҵаам ҳәоуп ишыздыруа, – иҳәеит
Мураҭ, – хаҭала иуасҳәо акгьы сыздыруам, аха урҭ машәыршәа еиқәымшәазар ҟалап.
– Иҭҵаазар, иаадыррын – иаадыруа маҷуп, аха иҳаздыруам уи азҵаара шьҭызхыз, ишышьҭырхыз, еимаркма-еиҿаркма, Аԥсны аиҳабыра рымч дмырхама, измырхада,
ажәакала ари зхала иҟалаз зҵаарам, ус анакәха, уи зегь
ҭҵаатәуп.
– Хымԥада! – дақәшаҳаҭхеит Мураҭгьы. – Еилкаауп акы:
уи напырҵәила идырҟаҵаз акоуп. Иҟалап Бериагьы Лакобагьы
реиванагалара абри ала иалагазаргьы. Ус акә, егьыс акә
Бериа иус хәымгақәа рҿы еиҳараӡак икариераҿы, иԥырхаган
иибоз аӡәы диеигӡомызт: имч зқәымхоз апровокациа рзуны
иԥыригон. Аха Нестор иҿы аргама егьилымшеит. Урҭ ӷәӷәала
еиванагаланы иҟан, еинышәашьагьы рымамызт, иҵеигалалак
диԥыримгар ада ԥсыхәа шимамыз ибон. Ҳәара аҭахума,
хәымгарыла, чарҳәарыла. Иара ишиҟазшьаз еиԥш, Несторгьы
ибон Бериа маҵурала дхалацыԥхьаӡа, илахшара шааирԥшуаз, ианаамҭоу даԥыргамзар ҽеи шыҟаимҵоз. Уи
дықәызгаша аматериалгьы ыҟан: Бериа ареволиуциа
ҟалаанӡа Бақәа аус иуан, маӡала аконтрреволиуциатә
мусоваттә организациа дадҳәалан. Уи Нестор еиликаахьан.
А-30-тәи ашықәсқәа раан Бақәа НКВД аҿы аус иуан Мқанба
Ҳақыбеи ҳәа Аԥснытәи чекистк. Убри инапы ианиҵан,
уҳәансҳәанла акәымкәа, архив документқәа ԥшааны
ишьақәиргылеит уи шҵабыргыз, Нестор убарҭ адокументқәа
аашьҭыхны Москваҟа дцеит. Иԥшәма Сариагьы дицны,
Москва Сталин дидикылан, дизыӡырҩит. Иҟалаз аниеиҳәа,
аполитбиуро ачленцәа хәҩык ракәу, фҩык ракәу еизигеит.
Аполитбиуро иалаз рхыԥхьаӡара иҵегь еиҳан, аха иара еснагь
зегьыҵәҟьа еизигаӡомызт. Нестор Лакоба ажәа анииҭа, иҟалаз
шыҟалаз ҳәаны адокументқәа раԥхьа инықәиҵазаап. Уаҟа
ирыӡбеит Бериа имаҵура аҟнытә ихы дақәиҭыртәырц. Убри
азы ашықәс ҿыц ианынҭалалак, ианвар анҵәамҭаз, февраль
алагамҭаз апленум мҩаԥыргарцгьы азыԥхьагәарҭеит.
Апленум амҩаԥгара А. Андреев идырҵеит. Ари аилацәажәара
мҩаԥысуан 1936 шықәса, декабр мзазы.
Дхынҳәны данаауаз, Нестор машьынала Шәача иԥылеит
иашьа Миша Лакобеи, Миша Чалмази, иабхәында Лутфи
Џьых-оглигьы. Усҟан Шәачанӡа акәын адәыӷба ахьынӡаауаз.
Уаантәи машьынала Гәдоуҭа ианааи, Нестор анрыла иашьа
Цеиба Паҿ (Иосиф ҳәагьы иарҳәон) иахь имҩахыҵит. Миша
Лакоба иԥшәмеи иареи ҭаацәаратә уск рыман, уи азоуп
изымҩахыҵыз. Иахьааиз аԥшәмацәа шьтәак рзыршьын,
асасцәа рхәы архиара иалагеит. Аха уаанӡа, Миша Лакоба
иабхәа иаҳәшьа Жәан-ԥҳа Катиа ҳәа дыҟан, Нестор
машьынала ауаҩы дылзишьҭын, дааргеит. Жәан-ԥҳа Катиа
зыхьӡи зыжәлеи еидкыланы ирҳәоз, зажәа ԥхылдаз ԥҳәыс
аҳкәажәк лакәзаарын. Нестор иӡбеит убри аҭаацәа рус азы
длацәажәарц. Ауха астол еицахатәеит. Зегьы зхьыԥшыз,
иагьззыӡырҩуаз усгьы Нестор иакәын, аха иара Нестор еиҳа
ихшыҩ лзышьҭны Катиа лакәын дзацәажәоз. Нестор усгьы
ииҳәашаз иман, даара ацәажәара бзиа ыҟазаарын. Аҵх акыр
ицахьан еиԥш Нестори Катиеи аишәачара иахыҵит. Егьырҭ
ахақәиҭра анроу, рҽеидырхаланы ацәажәара иаҿын. Нестор
дангыла дшынеиааиуаз, абарҵахь ддәылҵны даныхынҳәуаз,
ашә даалагылан наҟ-ааҟ ашәвазқәа кны, ус иҳәазаап:
– Сталин Москваҟа узгоит, еиҳау амаҵура усҭоит ҳәа
сеиҳәеит, Аԥсны саԥыригарц иҭахуп. Сара Аԥсны саныҟам,
Бериа шәара аҩыжәцәа шәааидҳәҳәаланы ааҵәак шәылҭажьноуп шәшиго.
Ари заҳаз алаф алырхит, аха иара лафны акәмызт
ишиҳәаз.
Абри ашьҭахь мышқәак аабжьысхьан еиԥш, Қарҭ еилацәажәарак ахь Нестор иԥхьеит. Аилацәажәара ашьҭахь Бериа
аҩныҟа днеиԥхьеит. Урҭ еиванагалаанӡа амҵ рхеибамԥраауа
иҟамызт, аха ачеиџьыка рыбжьан…
Абраҟа Мураҭ иажәа снаԥылеит.
– Ачеиџьыка рыбжьан моу, ҭаацәала аиҭанаиааирагьы
рыман. Нестор иабхәында иԥҳәыс Адила Абас-оглы излалҳәо
ала, убри ашықәсан маитәи аныҳәазы Бериа ҭаацәала Нестор
диҭан, нас еиҭах ноиабртәи аныҳәа аангьы ҩаԥхьа ҭаацәала
сасра деиҭаахт. Уи ашьҭахь мызки бжаки ракәын ибжьысхьаз.
Убри аҟынтә, ганкахьала ҳахәаԥшуазар, иџьашьатәӡамызт
Бериа Нестор аҩныҟа дахьнеиԥхьаз, аха…Ус шакәызгьы,
Нестор мап икит, – иажәа инациҵеит Мураҭ, – Аԥсны
ахаҭарнакра аусҳәарҭаҿы исзыԥшуп ҳәа ҽыҵгас иҟаҵаны.
Усҟан Қарҭ иҟан уи аҩыза аусҳәарҭа. Уахь дагьцеит. Уаҟа
дизыԥшын Кортуа Ваниа – асахьаҭыхратә академиа астудент,
Аԥснынтәи Қарҭ аҵара зҵоз рхеидкыла деиҳабын. Нестор
аизарахь данцоз Ваниа инапы ианиҵахьан астудентцәа реиҳа
ацхыраара зҭахны иҟоу, насгьы ирҭахқәоугьы (шәҵатәума,
шьаҵатәума) рсиа ҟаиҵарц. Нестор дшыхынҳәыз еиԥш,
Кортуа асиа аацәырганы алацәажәара далагеит. Аҵыхәтәан
асиа ианыз ааихыршьалан, 900 мааҭ рҿы итәеит.
Ишдыру еиԥш, Қарҭ аҵара зҵоз астудентцәа астипендиа
рызҭоз Аԥснытәи аиҳабыра ракәын, аха уажәтәи ацхыраара
убри ахыхь акәын. Кортуа излеиҳәоз ала, убри аамҭазы аҭел
аҵәҵәабжьы газаап. Нестор атрубка аақәихын, ирхааны
аԥсшәа еибырҳәеит, аӡәы длацәажәон. Уи Бериа иԥҳәыс
Нино лакәын. Нестор аҩныҟа дналыԥхьозаарын, Лавренти
иареи уаххьа ҳәа какалк еицыркырц. Нестор ҭабуп ҳәа
лаҳәаны, ҽыҵгак ҟаиҵан, мап икит. Минуҭқәак рышьҭахь еиҭах
аҭел аҵәҵәабжьы гахт. Уажә иасуаз иан лакәын. Уигьы ирхаан
длацәажәеит, мап лцәикит азныказы, аха илмуӡазар акәхап,
аҵыхәтәан дақәшаҳаҭхеит. Атрубка ықәҵаны Нестор
дҩагылан, анеиааира далагеит. Ус дшынкахәыцуаз дааҭгыланы, иаргәҵысҭа инацәа адкыланы: «Иа шәиу-шәиу!  – иҳәазаап урысшәала. (Аԥсны ахаҭарнакра
аусҳәарҭа аиҳабы Енгиловгьы дыҟан уаҟа.) –
Нестор данцоз Кортуа иеиҳәеит уаха атеатр аҿы
апремиера шыҟоу, жәаҩаҩык астудентцәа иреиӷьу иманы
дцарц, уаҟа администратор хада иҿы днеир абилеҭқәа
шииҭауа. Ус егьыҟаиҵеит. Убарҭ ажәаҩа билеҭ рахьтә акы
аалхны хаҭала иара ииҭеит, ари уара иутәуп ҳәа иаҳәаны.
Уи аԥхьаҟа инаскьаган, ахԥатәи ариад аҿы акәын иахьыҟаз.
Ус, дыԥшызар, Несторгьы, Енгеловгьы, уи иԥҳәысгьы еицны
иааин, Ваниа иаԥхьа илатәеит. Аспектакль алагара аамҭа
иагьахысит, аха иалагомызт. Ахәаԥшыҩцәа уажәы-уажәы
рнапқәа еинырҟьон аспектакль иалагарц. Ус иаалырҟьан
агәақьҳәа анапеинҟьара иалагеит. Иԥшызар, Бериа иҩызцәа
ицны алоџьаҿы иааины илатәеит. Бериа апартер аҿы
ахәаԥшцәа дышрылаԥшуаз, Нестор дахьтәаз аниба, инапы
иҟьеит иара иахь днеирц, аха Нестор имуит, иватәаз нацәала
ирбо. Урҭ рыгәхьаа мкыкәа еиҭах инапы иҟьеит, аха Нестор
дымцеит. Ахәшә ииҭаз дакуаны дҟалозар заа ауаа рыла
даԥыригарц акәхарын. Урҭ шнеиз еиԥш иалагеит аспектакльгьы. Иубартә иҟан иара ишизыԥшыз.
Нестор ишьамхы еиқәыршәны дтәан, асценахь дыԥшуа.
20-25 минуҭ цахьан еиԥш, «ҟаҳ» иҳәан, иӷра иҩнапык
лҭаирӷәӷәеит, еиқәыршәыз ишьамхгьы лықәҟьан, ахыгәҳәа
ишьапы лықәкшеит. Нестор маҷк Кортуа иахь дынхьаҳәын,
ашофер усзиԥхьа ҳәа наидиҵеит. Кортуа ашырҳәа дцеит.
Администратор иҿы днеин ашофер иахь аҭел дасит ирласны
дааирц. Кортуа данаахынҳә Енгелов иԥшәмеи иареи Нестор
ижәҩа иаҵагыланы иааиуан, апартер идәылмҵыцкәан
днарԥылт.
Асасааирҭа ахԥатәи аихагылаҿы акәын Нестор иномер
ахьыҟаз, иҵагылан дҩыхәнырган, адиван днықәдыриеит.
Ахьаа шимаз удырратәы, дыҳәҵәы-ҳәҵәуан, ихаԥыцқәа
еихарӷәӷа. Ус, изшьапык ҩышьҭихын инацәала Кортуа
иирбеит изиацкқәа ишьихырц. Урҭ ааишьихуан еиԥш, ашә
аӡәы днас-насит. Дыҩдәылҵзар, – ҩыџьа ачекистцәа гылоуп.
Ваниа уа даанкыланы, дара ҩналеит. Дыԥшызар, ҵаҟагьы
ҩыџьа гылоуп. Ус лылаӷырӡ лҿашы Енгелов иԥшәма ԥҳәыс
даадәылҵит.
–  – лҳәеит лара. –
Дук мырҵыкәа Бериа иҩызцәа ицрыԥсса дҩыхәнан, урҭгьы
уахь иныҩналеит. Уи ашьҭахь Кортуа дылбаан адәны
даагылеит, аԥсы илбаагара дазыԥшны, аха устәы ддәылрымгаӡеит.
Адырҩаҽны алекциахь дымцаӡакәа азеиԥш нхарҭаҿы
дшыҟаз чекистк днеин, Георги Стуруа дуԥхьоит ҳәа иаҳәаны,
диманы дцеит. Дахьнеиз, Стуруа иеиҳәеит Ар Ҟаԥшь рыҩнаҿы
аԥсы дахьгҿоу аҳаҭыртә ҟарул ақәыргылараз хәҩык астудентцәа иманы дцарц. Ус иагьыҟаиҵеит. Ахәылԥаз аԥсы
ддәылганы аихамҩа авокзал ахь дыргеит – ауха Аҟәаҟа амҩа
иқәлон. Аԥсы дызҭаз аҭоубыҭ наганы авагон инҭадыргылеит.
Абри аамҭазы амилициа алеитенант аиҳабы Кортуа ижәҩа
инапы наҵихын, днаскьаганы акы иеиҳәошәа ҟаҵаны,
икабинет аҿы днеиган, уаҳа акгьы иамҳәаӡакәа, дыҩдәылҵын,
ашә ацаԥха аркны дцеит. Адырҩаҽны асааҭ жәаба рҿынӡа уа
дыҩнакны диман. Нас ашә аартны дноуишьҭын, дцеит.
Иџьоушьаша, иара уажәгьы уаҳа акгьы иеимҳәаӡеит.
Кортуа Ваниа усҟан аҵыхәтәантәи акурс аҿы дтәан.
Зыӡбахә ҳамоу аамҭазы адипломтә усумҭа даҿын, темас
имазгьы Нестор Лакоба ипатреҭ акәын, кыргьы аус адиулхьан.
Хымзҟа ааҵхьан еиԥш, уҳәансҳәанла Нестор Лакоба изы ажәа
бааԥсқәа рҳәо иалагеит. Апрель мзазы уи изааигәаз ауаа
рҭакра нап адыркит. Усҟан Кортуа аҽԥныҳәа ирҭеит ажәлар
раӷа ипатреҭ удипломтә усураз изалухзеи ҳәа. Иҟаз
аҭагылазаашьа аниба, ҽеи шыҟамыз усгьы еилкаан, иҵарагьы
идипломхьчарагьы лкажьны, Аҟәаҟа дааит. Кортуа ВКП (б
ачленрахь кандидатс дыҟан, апартиатә учиот иҽаниҵарц,
ақалақьтә комитет аҿы днеит. Усҟан апартиа аоблосттәи
ақалақьтәи акомитетқәа рҿы актәи амаӡаныҟәгаҩыс аӡәы
иакәын иҟаз. Араҟа Беҷваиа Кирил ҳәа аӡәы дыҟан, уи иахь
дрышьҭит. Уигьы Кортуа аҽԥныҳәа ииҭеит ажәлар раӷа
ипатреҭ удипломтә усураз изалухзеи ҳәа. Убри инаҽыҵганы
аучиот аҿгьы дрыдрымкылаӡеит. Убри ашықәсазы ииун
мзазынӡа Кортуа џьаргьы аус иуамызт, ус днеи-ҩеиуан, нас
уаҳа гәыӷырҭакгьы анимоу, Урыстәылаҟа дцеит. Шықәсык
аҟара Куибишев ақалақь аҿы аус иуан. Аԥсны даанхазҭгьы
хымԥада дҭаркуан.
Абасала, Нестор Лакоба иԥсҭазаара аҵыхәтәантәи
амшгьы аҵыхәтәантәи асааҭқәагьы рзы изааигәаны игылаз
рахьтә шаҳаҭра зуртә инханы иҟаз Кортуа Иван Еснаҭ-иԥа
заҵәык иакәын. Убарҭқәа зегьы арратә прокуратура
ахаҭарнакцәа ианреиҳәа, даара акыр зҵазкуа материалны
ирыԥхьаӡеит. Аҵыхәтәан урҭ рус иалган ианцоз, Кортуа Иван
днарыԥхьеит Москваҟа. Шаҳаҭк иаҳасабала даҳҭаххозар ҳәа.
Н. С. Хрушьчов ихантәаҩрала иахәаԥшуан Нестор Лакоба
ареабилитациа изура иазкыз уи аус. Аха Кортуа ириҭахьаз
ичанаба иаздырхан, асасааирҭаҿы дшыԥшыз имыԥхьаӡакәа
даанхеит.
– Аа, убасҟан Иван Кортуа ателеграмма исзааишьҭыз! –
иҳәан, аамҭа иарҩежьхахьаз қьаадк ишәҟәқәа иаарылхны
иаасиркит Мураҭ. Уаҟа иаҳәон:
Абас иҟоуп Нестор иҭахара иазку илахьеиқәҵагоу
ажәабжь. Уи ахҭыс иазкны иҳаҳахьоу рацәоуп, аха, еиҭасҳәахуеит. Иван Кортуа ииҳәаз зегь реиҳа агәра угартә иҟоуп, иара
убас Нестор Москваҟа ицарагьы. Уи ибон уажәшьҭа уи ада
уаҳа ԥсыхәа шыҟамыз. Аха Нестор усҟан гхас иҟаиҵаз –
Сталин амцхә игәра игацәеит. Ус еиԥш агәаанагара ҳаууеит
иахьа. «Агыруа ҳәа милаҭ ыҟаӡам, ҳара ҳақырҭқәоуп», –
иҳәеит Бериа. Убри азоуп Сталин Қырҭтәыла акомпартиа
дзахаиргылазгьы. Бериа иааилшоз зегьы рыла Сталин
иԥсадгьыл – Қырҭтәыла амаҵиуан. Уи ибон Сталингьы. Бериа
иаҵкыс Лакоба Сталин дизааигәан, аха Лакоба даԥсуан, уи
иаԥсуара акәын иихьчоз. Иԥсадгьыл Аԥсны акәын зымаҵиуаз.
Арҭ рҩџьагьы данрызхәыцуаз Сталин ус игәы иаанамгарц
залшомызт: «Нестор, ҵабыргуп, дуаҩ бзиоуп, еиҳа дысзааигәоуп, аха Лавренти сымаҵаура еиҳа дазыхиоуп, иагьиуеит».
Сталин игәалашәон даҽакгьы: асовет мчра анышьақәгыла,
Аԥснытәи аревком азҵаара ықәдыргылеит Аԥсны автономиак
аҳасабала Урыстәылатәи афедерациа иаларҵарц. Орџьоникиӡеи иареи ракәымзар, ус егьыҟарҵон. Усҟан Сталин
иԥсадгьыл иацәыӡуан атәыла ссир Аԥсны. Сталин иеиԥш иҟаз
аполитик урҭқәа дырзымхәыцуа ҟалашьа амамызт.
Нестор Лакоба иакәзар, аполитикаҿы ахәыц еиҟәзыршәоз
уаҩын. Уи Сталин дзакәызгьы ибзианы идыруан, аха Нестор
ибон даҽакгьы: Сталин днаивсны дзыдгылашаз даҽа
политикатә мчрак ыҟамызт. Зегьы дрылгахьан. Уи ус шакәу
иахьа еиҳагьы еилыкка иаабоит.
Абарҭқәа уанрызхәыцуа агәра умгарц залшом Нестор
Лакоба итрагедиатә лахьынҵа ихала дшаԥылаз. Уигьы акәым,
иахьа еиҳа агәра угоит уи атрагедиа хырԥашьа змам акы
акәны, ивсынгьы цашьа амамкәа, хаха иааины ишааидгылаз.
Уи дефактоуп!
Сара схала Нестор Лакоба иҭахашьа саназхәыцуа, даҽа
зҵааракгьы џьашьахәыс исымоуп – уи иҭахашьа ахаҭоуп.
Адунеи аҿы ирацәоуп ахҭысқәа аҳәынҭқарцәа ма урҭ раӷацәа
аҳәынаԥшьыга рыҭаны ианыршьхьоу. Ирацәоуп иара убас
икылатәаны маӡала, мамзаргьы аргама ирықәланы бџьармцала ианыршьхьоугьы. Усҟангьы егьысҟангьы гәҭакыс
ирымоу акоуп: аҳәынҭқарра амчра рнапаҿы аагара. Мамзаргьы ирымоу амчра арӷәӷәара. Аха иарбан методу усҟан
урҭ рхы иадмырхәоз? Аԥсуаа ҳҿы иҟоуп ачеиџьыкеи асасреи
ркульт. Ҳара иаадыруеит ҭоурыхла Аԥсны аҳ Қьалышьбеи
Ҭырқәтәылантә чарҳәара уны исасыз аԥашьа дшихьчаз, Миха
Лакырба иновелла «Асас» зыхьӡу ахҭыс баша ихы ишҭимҳәааз. Сзызкылсырц исҭаху – Нестор сасра днарыԥхьеит.
Агырқәагьы, ақырҭқәагьы, аԥсуаа реиԥш, асасгьы ачеиџьыкагьы ҳаҭыр рызрықәуп ҳәа иԥхьаӡоуп, иагьалаҽхәоит. Уигь
акәым, урҭ рыҩҭаацәарак асасрагьы ачеиџьыкагьы рыбжьан.
Агәра угартә иҟоуп Нестор илахьынҵа Бериа иҩнаҭа ҭаацәала
ишырыӡбыз: иара, иан, иԥҳәыс Гегечкори Нино. Ирыӡбеит,
аха ишԥарыӡбеи: рчеиџьыка аҳәынаԥшьыга аҭаны рысас
иҭархара? Нас иабаҟоу асасдкылара акульт? Иабаҟоу
ачеиџьыка акульт? Ауаа зегьы ҟазшьак-ҟазшьак рымоуп –
ицәгьоугьы ибзиоугьы – аха азҵаара хадақәа рҿы амҩа
иқәызҵо ма иаанызкыло амилаҭ ҟазшьоуп, амилаҭ ԥсихологиоуп, амилаҭ цивилизациоуп. Абарҭ анеидысхәыцлалак,
Нестор иҭахашьа иахысҳәаауа акгьы сыздыруам. Издыруада
уи аилкаараҿы сыԥсуа ԥсихологиа сԥырхагахозар? Иҟалап
ус акәзаргьы.
Ахба Мураҭи сареи ҳаицәажәара аан сзавымсит ҳҵеицәа
рнырҵәара Бериа знапы ианиҵаз ԥыхьатәи ампыл асҩы, нас
ипалачхаз Ԥачулиа изҵаара. «Ацәгьа зуа абжа изацуп»
рҳәоит, Ԥачулиагьы акькьыҳәа дшәаҳәо дышзымцаз здыруан,
аха зыгәанаҳа иӷрагәаз рҳақ шихьӡази, нас иара хырқьиагас
иҟаиҵази ракәын уажә еиҳарак еилыскаарц исҭахыз. Убри ауп
зҵаарас исҭазгьы.
– Арратә прокуратура хада рбригада аусура аан имаҷымкәа аматериал роуит ԥыхьатәи аҩнуҵҟатәи аусқәа рнарком
Ԥачулиа иусура иазкны, – иҳәеит Мураҭ. – Уи ус акәын
иагьшахәҭаз. 1937 шықәсазтәи апроцесс аан иара иакәын
Аԥсны палач хадас иҟаз. Убри аҟнытә Ԥачулиа усҟантәи
имаҵуратә усура аҭҵаара хаз усны иалыркааит, аҭҵаарагьы
рыдырҵеит Аахыҵ-Кавказ арратә округ апрокуратура.
Зыӡбахә сымоу апрокуратура дахагылан аполковник
Цумарев. Уи Ԥачулиа иус аҭҵаара хаҭала инапы ианиҵеит
иара ицхырааҩцәа ируаӡәкыз аподполковник Џьури В. И.
Ашаҳаҭцәеи адокументқәеи рыла заатәи аусҭҵаара ашьҭахь,
иӡбын Ԥачулиа иҭакра. Ишьақәыргылан уи Баҭым дшынхоз.
Аахыҵ-Кавказ арратә округ апрокурор Цумарев асанкциа
ҟаиҵеит Ԥачулиа иҭакразы. Аус анагӡаразы ихаҭыԥуаҩ
аполковник Дмитриев Аҟәаҟа дааишьҭит. Ԥачулиагьы адырра
ирҭахьан, иԥҳәыс дицны Аҟәа дааит.
– Иофициалтәу визитла даауашәоуп иԥҳәыс диварԥало
дшаауаз? – сҳәеит сара. Иагьаасгәалашәеит абри аҩыза
ахҭыс. 1937 шықәсазы Аԥсны аиҳабыра андырбаандаҩуаз,
рыҳәса рыцҳаха НКВД ахыбра иавагьежьуан – усҟан «ажәлар
раӷацәа рыҳәсақәа» рҭакра иаламгацызт. Ус иԥшызар, абахҭа
амаҵ зуаз «амашьына еиқәаҵәа» абаандаҩцәа аманы
Драндаҟа ахы рханы идәықәлеит. Урҭ дрылан Чалмаз
Мишагьы. Ари збаз иԥшәма Қсениа, лшьаҵақәа аалышьхыршәшәаны, лшьапқәа хырҟьаҟьа дыҩны амашьына дашьҭалеит. Ацҳа Ҟаԥшь аҿынӡа дшыҩуаз дцеит.
Ари аҩыза ахҭыс саҳахьан. Уи убасҟак иснырит, ҽнак уи
аԥҳәыс сышлызхәыцуаз шьапыла убри амҩа сыбжьысны,
схы-сгәы далсырсит. Сыбла дыхгылан хаҭала исзымдыруаз
аԥҳәыс, аха усҟан лҭагылазаашьа зеиԥшраз инагӡаҵәҟьаны
схаҿы исзаамгеит. Уи еиҭаҳәашьа змам хлымӡаахын. Сара
сакәым, изылшодаз усҟан уи лгәы аҭаԥшра?! Адгьыл аҿы,
мап, илшомызт уи аӡәгьы. Ажәҩан аҿы Анцәа заҵәык иакәын
уи зылшоз, аха иҿы наирҳәит, ибла даимырбарц. Усҟанҵәҟьа
уигьы егьимчымызт. Аҵыхәтәан агәра згеит усҟан уи аԥҳәыс
лхы лтәны, иҟалаз дырны, дазхәыцны ишыҟалымҵаз. Лгәы
амца қьоуқьад ацран, дбылуан. Убри ауп уи дыҵзырҟьаз.
Лыхцәы лықәԥсаны, лшьапқәа хырҟьаҟьа, ашәаӡыӡара
иареицакыз лхы-лҿы агәырҩацәгьа аныԥшуа, зхы зтәым аӡә
леиԥш, амашьына дашьҭаланы днеиуан лшьамхқәа лыҵаҟәало иалагаанӡа…
Убри лҳақ акәхап анкьа зны Баҭымтәи «Динамо» ааныжьны анарком–палачс Аԥсныҟа данаауаз еиԥш, уажә иԥҳәыс
диварԥало аара игәазырԥхаз. Ус агәаԥхара ииҭеит ԥыхьа
аԥҳәыс лгәаҟра зыла иазмырбарц зҿы назырҳәыз: лхаҵа
дызго амашьына еиқәаҵәа лшьапы хырҟьаҟьа дыҩны
дзашьҭамларгьы, ма дылгәалашәарц ус ҟазҵаз аԥҳәыс. Уигьы
ҳақуп! Аҳақ – ҳақуп, знымзар-зны ацәгьа ҟазҵаз изыԥшуп.
– Иԥшәма адәны дааныжьны, Ԥачулиа ихаҭа дааҩнашылеит, – иажәа неигӡон Мураҭ. – Сара сызусҭоу абри соуп,
шәсыԥхьазма ҳәа дҳазҵааит, гәыҩ-ҿыҩк змаӡам аӡә иеиԥш.
– Ҳара ҳауп иуԥхьаз, азакәан ахьӡала урбаандаҩуп, –
иҳәан, аполковник Дмитриев апрокурор исанкциа иџьыба
иааҭыганы инаиирбеит.
– Ишԥаиныри иаҳаз уи ажәабжь? – сиазҵааит сара Мураҭ.
– Аҭакра дазыԥшызу, ихахьгьы-игәахьгьы иҟамзу?
Игәы иҭаз здыруада, аха усҟанҵәҟьа харак сыдуп ҳәа
ихахьы иааимгаӡеит.
– Сара цәгьара ҳәа акгьы ҟасымҵеит, – иҳәеит иара
аламысда. – Иҟасҵоз зегь азкын ажәларқәа рвожд игәаҳәареи
хаҭала Лавренти Павел-иԥа исыдиҵози рынагӡара.
– Иус анҭырҵаауаз ишьақәырӷәӷәан напхгара ззууаз НКВД
аппарат 1937 шықәсазы асоцзакәан шеиларгоз, – иҳәеит
Дмитриев. – Акгьы зхарамыз апартиатәи асоветтәи усзуҩцәеи
аинтеллигенциеи, ауаа қьиақәеи рҭакра, арепрессиа рзурагьы
уус шалаз.
– Ииҳәазеи нас усҵәҟьа ианиҿаирхьы? – сиазҵааит еиҭах.
– Ииҳәараны иҟахзи, иҭакразы протоколла ашәҟәы
ҩышьҭаҳхын, дырбаандаҩны абахҭахь ддәықәаҳҵеит, –
иҳәеит Мураҭ. – Нас аусҭҵаараан хьаҳәа-ԥаҳәада ишьақәыргылан Ԥачулиа напхгара зиҭоз НКВД акгьы зхараӡамыз ауаа
ырбаандаҩны гыгшәыгҵас ишрызныҟәоз, урҭ рҿахәҿыхра аан
асоцзакәандара аметод рхы ишадырхәоз.
– Иԥҳәыс лхы шԥамҩаԥылгеи, лхаҵа дшаанкылаз
анлашәҳәа? – сиазҵааит сара.
– Лхаҵа ҳахьынӡаиацәажәоз акоридор аҿы дыԥшын. Иара
дышҳарбаандаҩыз наиаҳәаны, идокументқәа, иџьыба иҭаз
120 мааҭ аԥара, исааҭ уҳәа абаандаҩ ззинс имамыз ааимхны
сыҩдәылҵны иналсыркит.
– Шәхаҵа дырбаандаҩуп, арҭ иара итәуп, – сҳәеит сара.
Абна дшылаз агыгшәыг дакызшәа ахәаара далагеит. «Акгьы
ихараӡам, ирҳәоз акәын иҟаиҵоз!» – лҽылжәжәон лара.
– Ҳара акгьы зхарам ауаҩы дҭаҳкӡом, – сҳәеит сара.
– Иарҳәаз ада акгьы ҟаимҵазар, хьаас ибымкын, доурыжьҭуеит, амала уи иахьеи уаҵәи ракәхом.
– Ҳазыхынҳәып Ԥачулиа ихаҭа изҵаара. Шәызхаиԥхьаз
аниашәҳәа, иаразнак ихы алиршәшәарц иабжьигеит, аха нас
изышьақәырӷәӷәоу уаҳа гәнаҳак дшаҵамыз? – сиазҵааит
Мураҭ.
– Ахәымгара ҟазҵо ирдыруеит знымзар-зны иаргамахарц
шалшо, – иҳәеит ажәытәтәи ачекист. – Убри аҟынтә урҭ
ишьаарҵәыроу рышьҭа заа аҵәахра иалагоит. Ажәытә
шәарыцацәа ихәу ашәарах зларԥшаауаз ашьаркәасҭа
ихыланы акәын. Уи ашәарахгьы ирдыруан, убри аҟынтә
рышьҭа дырӡырц аӡышьҭра иҭаланы идәықәлон. Аха ауаҩы-гыгшәыг ишьаарҵәыроу ишьҭра даҽакалоуп иширӡуа –
ашаҳаҭцәа рнырҵәарала. Уи ижәытәӡатәиу методуп. Убри
адунеитә ԥышәа шьахәла рхы иадырхәон урҭ ахәымгақәа.
Аха урҭ рыхәымгара амҽхак убасҟак иҭбаан, ашаҳаҭцәа
зегьыҵәҟьа рызнымырҵәеит. Урҭ рылоуп дшаҿаԥҽыз апалач
Ԥачулиагьы. Ашьажә баауам, иԥсуам рымҳәои!
Абри исаҳаз сара сзы ишжәабжь ҿыцмызгьы, иџьашьаны
сааиԥхьхәыцит.
– Рнапаҵаҟа иҟаз ауаа, хәымгарас иҟаз зегьы рнапала
идырҟаҵан, нас рхаҭа рыԥсы иарҭон, – сҳәеит сара. –
Амораль аганахьала уахәаԥшуазар, ари еиҳау чарҳәара
ыҟаӡам, урҭ рзы амораль абаҟаз акәымзар.
– Ииашоуп, – иҳәеит Мураҭ дсықәшаҳаҭны. – Урҭ рзы
амораль абаҟахыз! Агыгшәыг – гыгшәыгуп, ашәарҭа
ианақәшәа, акы иаҩымсуазар акәхап. Абасала, Ԥачулиа
иҿахәҿыхра аан иқәԥҽит наркомс даныҟаз аамҭаз иара
инициатива ала иҟаиҵоз ахәымгарақәа. Урҭ иреиуан:
Актәи. Харада-барада, апрокурор исанкциагьы ыҟаӡамкәа,
ауаа рҭакра.
Аҩбатәи. Хаҭала Ԥачулиа абаандаҩцәа рҿахәы рҿихуан,
рхы иҭҳәааны ахара ирыдырҵоз ианақәшаҳаҭымхалак
ирыпҟон, рыԥсы иагьымцо-иагьымаауа иҟарҵон. Иҟан
ирымпыҵаԥсуазгьы.
Ахԥатәи. Иара инициативала абахҭа аҩнуҵҟа аӡтәы карцер
дирҟаҵеит. Ашьышьма иацрыҵуаз аӡи ацырӡәӡәахақәеи рыла
идырҭәит, ауаҩы хәдацәахьы изааиуа аҵаулара аҭаны: иауз
далҳәҳәон, аха икьаҿыз иҿаҵәон. Уи ҟаҵа ҳәа Сталингьы
Бериагьы идрымҵаӡеит – ихала ииӡбаз хәымгароуп.
Аԥшьбатәи. Нестор Лакоба иан Шьахәсна идҵала дҭаркит.
Хынҩажәи жәаба шықәса зхыҵуаз аҭакәажә Ԥачулиа ихаҭа
лҿахәы лҿихуан. Ахаҵам-ԥҳәыс ҳәа ззырҳәоз Шьахәсна
дхьаҵуа дыҟазма, арҵәааҳәа дыҳәҳәаны диҿагылеит. Бериа
иоуп ҳазфаз! Сыҷкәын дызфаз Бериа аблааҭых иоуп ҳәа,
аккаҳәа лмыткәма иалаҵаны илҳәон. Ԥачулиа инапала
дипҟон, иҿашәалак лзиҳәон, цәаԥҽыга ажәала длаӷьуан.
Шьахәсна ҿааихак ҟамҵакәа илҳәац лҳәон. Данаҟәымҵӡа
Ԥачулиа ирыдиҵеит лҿы еихаркырц. НКВД акомендант Гангиа
Ражден акоридор аҿы диаԥцаны дышнеиуаз апҟага лабала
Шьахәсна лхы дласын, алажә еиԥш дышьны дынкаижьит.
Иара убасҵәҟьа уи лабала дишьит Гагулиа Ҭарсхан ҳәа
даҽаӡәгьы. Уи НКВД аҿы ацәгьоуцәа рыԥшаара аҟәша
деиҳабын. Нестор ахәшә иҭаны дызшьыз Бериа иоуп ҳәа
иаартны иахьиҳәаз азы дҭакын, иус мыӡбаӡакәа рыԥсы
дарҭеит.
Абасала, Ԥачулиа изинқәа дырхыҳәҳәаны иҟаиҵаз
ацәгьоурақәа рацәоуп, урҭ зегьы реиқәыԥхьаӡарагьы уадаҩуп.
– Еиқәуԥхьаӡаз аумаҷху! – сҳәеит сара. – Аха урҭ шәара
иабеилышәкааи, рыԥсы ирзамҭакәа еиқәхазгьы ыҟазар
акәхарын?
– Иҟоуп ус еиқәхазгьы, – даахәыц-хәыцит Мураҭ, дара
игәаларшәо. – Урҭ иреиуоуп Гангиа иаԥхьа комендантс иҟаз
Храменко, аҳақьым Абакумов, Осман ҳәа аҭырқәак уаҟа аус
иуан, ижәла сгәалашәом, зегьы даара акыр зҵазкуаз
адыррақәа ҳарҭеит.
Ажәакала, иалгеит Ԥачулиа иус аҭҵаара. Аахыҵ-Кавказ
арратә округ атрибунал ахантәаҩы Толмачов П. Е. ихантәаҩрала уи иус рыӡбон. Ҩ-статиак рыла ахара идҵаны,
иагьырӡбеит уи апалач иус. Руак ала 25 шықәса иқәырҵеит,
егьи ала – ашьра.
– Абыржәоуп алажә лажәҵас ашьра ҳақла ианыҟалаз! –
сҳәеит сара. – Ауаҩ ишьра иеигәырӷьо дубахьоума, аха
алаапк ашьра уи аӡәгьы мап ацәикӡом.
– Ҳақла ус акәын, аха аҳақ ыҟандаз егьзхараӡамыз, алажә
еиԥш, ианыршьуаз изыхьчоз мчык ҟамлози! – иҳәеит Мураҭ.
– Уажә ҳақла аусӡбара аныҟала, уи ҳақда дзыхьчоз амчрагьы
цәырҵит. Қырҭтәылатәи аиҳабыра аҳәара злаҟарҵаз ала,
СССР Иреиҳаӡоу Асовет Апрезидиум, Бериа ипалач,
анапхаҩы Ԥачулиа ашьра иқәхны, 25 шықәса абахҭала аҭакра
иқәырҵаз изынрыжьит. Иара уигьы абжа аҟароуп ихигаз, нас
ахақәиҭра аниоу ашьҭахь, иаџьал ааин дыԥсызар акәхап.
Абас ауп ишыҟалаз 1937 шықәсазтәи атрагедиеи уи
аҵыхәтәеи, – иҳәеит Мураҭ, иажәа хыркәшо.
Ҳәара аҭахума, уи атрагедиа инагӡаны аарԥшышьагьы
амам, еиҭаҳәашьагьы амам. Атрагедиа ахаҭа ашәҟәы
ианӡало иҟам, избанзар, уи аинициаторцәа хықәкыс ирымаз
аҭоурых ду змоу, ижәытәӡатәиу жәларык рықәхра акәын.
Рыхьӡ зху, ирџьынџьу рыԥсадгьыл аҿы! Избан? Иҟарҵазеи
цәгьарас аԥсуа жәлар, жәытәнатә аахыс ирыдынхалоз
ажәлар рхаҭарнакцәа, абас гәҭакыс иҟаҵаны ирызныҟәартә
еиԥш? Ари азҵаара згәы иҵымхац аԥсуак дыҟамзар ҟалап,
санқәыԥшыз аахыс сгәы иҵхоит саргьы. Иагьараны сазхәыцыргьы, акоуп ҭакс схаҿы иааиуа: аԥсуа жәлар рыԥсадгьыл
рымакра. Ари аидеиа ақырҭуа интеллигенциа ирызцәырҵит
амҳаџьырра ашьҭахь, Аԥсны анҭацәы ажәлар рҷан еимҵәатәха ианыҟала. Усҟан зегь еихеит Џьанаҭ тәылаҿы иаан
инхарц: аурысқәа колониас иҟарҵарц, аурысқәа рнаҩсгьы
аестонцәа, убас егьырҭ амилаҭ иреиуоу ааганы иқәындырхарц, аерманцәеи абырзенқәеи Ҭырқәтәылантә еихеит,
иҭацәыз зхы иақәиҭу адгьылқәа ирықәынхарц.
Даҽа гәҭакын ирымаз ақырҭуа интеллигенциа. Ҵабыргуп,
амҳаџьырра аԥсуа жәлар амшын иахьхнаҵаз згәы иамыхәаз
ҟалеит, уи акьыԥхь ала ирҳәеит, иақәҿырҭит, аха ақырҭуа
интеллигенциа Аԥсни Аԥсуааи ишырзыҟаз, уажәраанӡа еиԥш
акәымкәа, даҽакала иааԥшит. Аԥсны ҭацәит, ҵабыргуп, аха
аублаа реиԥш зегьыҵәҟьа ықәымҵит, – ақьаԥҭа иахылаԥшышаз, «Аԥсни аԥсуареи» зҳәашаз, амшын ихыҵны аӡәыр
хынҳәуазаргьы иназдыԥшылаша жәанызқьҩыла аԥсуаа
рыԥсадгьыл аҿы иаанхеит. Ақырҭуа интеллигенциа убасҟан
ирҳәар акәын: «Аԥсуа иԥсадгьыл Аԥсны идац-ԥашә еиқәхеит.
Арахь зыԥсадгьыл иахырцаз гәаҟуеит амшын нырцә, урҭ
рыԥсадгьыл иазырхынҳәтәуп иҟалаз азалымдарра рҽеитәуп.
Ус анакәха, зыԥсадгьыл зцәыӡыз аԥсуа ихәшҭаара дазыхынҳәаанӡа, еиқәырхатәуп уи иԥсадгьыл Аԥсны. Ари зҳәарц
зылшоз аиашьа иакәын, аҭынха ду иакәын, акультура ду змоу,
ацивилизациа злаҵәаны иҟоу ракәын. Аха усҟак изаҳаракымхеит ақырҭуа интеллигенциа. Абаҩ еиԥш Аԥсны адгьылқәа
еимдырххауа ианалага, ақырҭуа интеллигенциа рхаԥыцқәа
аадырԥшит: «Ари адгьыл аӡәгьы иаҳҭаӡом, ҳара иаагароуп».
Аԥсуа жәлар рыԥсы ҭоу-иҭаму ҳәа агәхьаагьы рымкит.
Аамҭала Қырҭтәыла ҳәынҭқарракны еидызкылаз шракәызгьы
рхашҭит. Урҭ уажә аԥсуа жәлар ракәмызт ирбоз, урҭ рыдгьл
акәын. Ус шакәызгьы, усҟан ақырҭуа интеллигенциа ари
адгьыл ҳара иаҳтәуп рымҳәаӡеит, ҳәашьагьы рымамызт,
избанзар, урҭ ирдыруан: Қырҭтәыла ақырҭуа итәыла шакәыз,
Аԥсны – аԥсуа ишитәыз. Уажә адгьыл анҭацәы, изгода ҳәа
акәымкәа, иқәынҳархода ҳәоуп азҵаара шықәдыргылаз.
Агырқәа ықәнырхатәуп ҳәа аҭакгьы ҟарҵеит. Нас аҵыхәтәан,
аменшевик еиҳабыра Аԥсны еибашьрыла ианыргоуп Аԥсны
Қырҭтәыла иахәҭакны аҟаҵара нап анадыркыз.
Абасала, бериавшьчина ҳажәлар зыхнарҟьоз еилкаауп:
ҳаԥсадгьыл ҳамакра! «Уи еилкаауп, ҳаԥсадгьыл усгьы иргеит,
аха ҳажәлар ирымаркызеи?» – абас азҵаара ықәгыларгьы
ауеит. Рыԥсадгьыл иахьа ирымухит жәларык, аха уаҵәы, ари
ҳадгьыл ауп, шәара мчыла иаҳцәыжәгеит акәымзар ҳәа
игәаӷьны аӡәы изымҳәартә, наунагӡа уи рымазкуа аӡә
дымгылартә аҟаҵара акәын урҭ гәҭакыс ирымаз. Уи рыгәҭакы
анагӡараз ирылшазгьы шьардаӡа ирацәоуп. Зегь раԥхьа
иргыланы 50 шықәса рыла ҳхыԥхьаӡара 55 процент рҿынтә
17 процент рҿынӡа ҳалбааргеит. Ус шакәугьы, рыгәҭакы хада
рзынамгӡеит: 50 шықәса ҳахәаҽра иаҿызаргьы, ирызхымҽит
ҳажәлар рдоуҳа. «Уара иушьуа анцәа дишьуам» рҳәоит.
Ҳажәлар рҳақ Бериа дланашьҭит, иқәшәеит Ԥачулиагьы, урҭ
рҵыхәакцәагьы. Баша ирымҳәеит «Ацәгьа зуа абжа изацуп»
ҳәа, аха шьоукы – абжа, шьоукых – азна, шьоукгьы – рыԥсы
ахьынӡаҭоу агәҭҟьа. Урҭ рыхшара? Акгьы рхарагәышьам урҭ
рыхшара, аха зегь реиҳа инасыԥдоуп: рабацәа рыхәымгара,
дара ирнымҵуа дамыӷоуп.
