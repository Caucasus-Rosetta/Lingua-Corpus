

Ажурнал   «Аҟәа» азы

Анатоли Лагәлаа
Аԥсуа
Зегь ухьаауп уара, зегь угәалоуп уара,
Аԥырԥырҳәа есымша убылуеит…
Шьоук ухыччоит ара, уагьатәарбом дара,
Малла иҩычоу рыгәра ргауеит…

Аха ашәарҭара анааигәахо аӡәгьы дубом,
Урҭ ыҟаӡамшәа ишәаҟьоит…
Уара иушьҭоу ахыкәалаа усҟангьы уазгом,
Ихьыдышьшьны адгьыл ианҟьоит…

Нас дарбану араҟа иаԥшәыман инхо,
Уи азҵаара абаҭаху, иӡбоуп!..
Асаранџь еиԥш иԥшӡо ҳаԥсадгьыл еиқәзырхо,
Зегь раԥхьа иааҭҟьо, уа уоуп!..

Ҳаԥхьа ишьҭоу…
Ҳаԥхьа ишьҭоу ҳара иҳаздыруам, имаӡоуп,
Аха ҳаԥсҭазаара еиҳагьы изыбзиоу убриазоуп…

Џьара ҳкыднаҟьеит, џьара ҳабӷалеит хланҵы,
Нас еилаҳкааит, ҳара иаҳхараз акранҵы…

Зны ҳаргәырӷьеит, зегь маншәалахеит цәгьашәа,
Ҳагьаргылеит, ҳахьырбарҭаз шьоук рханшәа…

Аха уи, дара  иаразнак еиҵанарӷәӷәеит,
Рыла ҳамбарц, наҟ ҳарԥыргазарц рҭаххеит…

Урҭ идҳардырит, ҳдацқәа шаларсу ара,
Ирҭаххеит ҳәа, ус ишзааигәамхо ҳаҽҳәара…

Ҳара ишаабоз, уаҟа ирыкәаҽит рыхқәа,
Ҳара ишаабоз, уаҟа ирываҳаит рнапқәуа…

Аха рышҳам, цәгьала ирымпыҵахеит убра,
Нас иабаргоз, наҟ илбаардаҵәҟьеит дара!..

Хара ҳамам, аӡәгьы изы ацәгьара ҳҭахӡам,
Ҳиаша ҳашьҭоуп, изаҳҵәахрызеи уи маӡам…

Уи ззышьҭыхыз, уи ддауаԥшьуп, дыӷәӷәаӡоуп,
Ҳаԥхьа иахьышьҭоу, рҵысышьагь амам, ихьанҭаӡоуп!..


Схы зжьон…

Схы зжьон, бара бзиа сыббозшәа уажәраанӡа,
Иаалырҟьан жәахазны ус шакум агәра згаанӡа…
Бхаҭагьы ибзымдырӡо, быблақәа бырҭиаанӡа,
Уи данаацәырҵ, бара амреиԥш биҿаԥхаанӡа,
Схы зжьон, бара бзиа сыббозшәа уажәраанӡа…

Агәра згеит, абзиабара аҽӡаны ишымҩасуа,
Зны ушаднаԥхьало, аха зны наҟ ишуцәхасуа…
Зегь маншәалоушәа дурбоит, уҩызцәа зыбз иасуа,
Дара иабардыргәышьои, уара иуӷрасуа,
Агәра згеит, абзиабара аҽӡаны ишымҩасуа…

 Аха иҟоуп шәымҭақәак сара ахааназ исыцу,
Бысхашҭыр анырымуа, сгәы аналаҟоу, ианҿыцу…
Зны иӷәӷәаны исыхьуеит, зны изаҟроу ҭәыцуп,
Зны схыскәачран соужьуп, зны сызҭаку хыцуп,
Аха иҟоуп шәымҭақәак, сара ахааназ исыцу…

Уажә иаалырҟьан ишыббо сыхжьара саҟәыҵит,
Сгәы злакасмыжьша ҽа хәмарракгьы схәыцит!..
Бара ибеиҳаны шьҭа ҩынтәықәра схыҵит,
Сыцҳа аӡы иазымгеит, ашәарҭара сԥырҵит,
Уажә иаалырҟьан ишыббо сыхжьара саҟәыҵит!..
 


 ԤԤԤ
Аӡә хьаас ҳимамкәа ҳара,
Иааиз аамҭа ҳанахашҭуа,
Зынӡа иҳаҭәам аҽрыххара,
Ҳарԥылап зынасыԥ зхашәҭуа!..

Абзиеи ацәгьеи еилганы,
Изаны ианеиқәтәалак ҳтәыла,
Нас аҟәышқәа натәаны,
Ҳусқәа ҭырҵаап блаҵарыла…

Убарҭ ирбарҭахоит инхо,
Аамҭа ӡыхәашьҵас ианлеиуа,
Зыцҳа хнамхӡакәа еиқәхо
Дынхоит! Иарбан ҳзыргәаҭеиуа!..	

ԤԤԤ
Сара даныздыруаз, усҵәҟьа игәы ҟьашьӡамызт,
Аха хәҷы-хәыҷла ицәҭалеит агәамсам!..
Усҟан зыгәра гам ауаа рахьгьы дшьамызт,
Уажә данырбалак изырҳәоит, акиаԥсам!..

Даара  ишәарҭоуп ара абга имлашьуа,
Аха уи шамаха ашьха иаҿоуп…
Иџьаушьаша, ауаҩ зегьраҵкыс дахьыҟьашьуа,
Аӡә  илаԥш ахьзымнаӡо-игәаҿоуп!..


ԤԤԤ
Уи сиеигӡан аиаша сымҳәеит,
Дазхәыцып сгәахәит  ихала…
Уимоу, хәыҷык дысрыҽхәеит,
Имҩагьы сныҳәеит лыԥхала…

Иарахгьы акәыз џьишьеит,
Дызлаҟамыз ала дҽырбахит…
Са сиаша агәҭаҵәҟьа иршьеит,
Иҵегь иурыӷәӷәароуп, иҳәахит…

Ҽазныкгьы еиҭах агәразгеит,
Иаԥсам имыцхәны думрыҽхәароуп…
Сгәызианра абҷеиԥш исыхгеит,
Схоуп зегьызвызбо, исхароуп!..

ԤԤԤ
Ак сԥырхагоуп, акы сашьҭуам, сҿанаҳәоит,
Акы сазааигәоуп, аха сгәы ухароуп, аҳәоит…
Уахь снаӡароуп, аӷәра скыроуп, зегьакоуп,
Сгәи сыхшҩи, са сбаҩхатәреи зну мҩакоуп!..



ԤԤԤ
Аеш хәыҷеиԥш, дысцәыбналалоит лара,
Уи дынцәыҵкәрааны данцоугьы слырбаӡом!..
Избоит каканҵлак уи дшаҿу  « арышәшәара»
Дысцәыԥхашьоит, мамзаргь уи сыгәра лгаӡом!..

Сыеш хәыҷы, бҵыхәа баҭииуеитеи уа,
Бахьцо зегьы, уи агага сара иснарбоит!..
Сыла хызҩаргьы, исызгәамҭаӡазшәа ҟаҵауа,
Мҵәыжәҩак сыҭан, сышьҭырԥрааны сгәы сагоит!..


ԤԤԤ
Зегь араҟа аамҭалоуп ишаауа,
Урҭ ирдыруеит усҟан излагатәу…
Уаргь асахьаз уааргоит иузҵаауа,
Уажә иубама, уақәшәоит иҳәатәу…

Дара убри аамҭа иҭарыгӡо рацәоуп,
Иргоит хәабиԥарак рызхара!..
Ҳа ҳазусҭда, џьым, ҳара ҳатәцәоуп,
Ма урҭ зқәысуа, мҿтәы цҳақәоуп ҳара!..

Нас иахьнеиша ианнеилак, иааилацәҟәны,
«Ҳхыхны» ҳнарҭоит аӡ иҭрысны ицо!..
Урҭ цқьақәоуп ҳәа умцәажәан аӡә иҟны,
Шьҭа иҟәышхахьеит, уара ахшҩ зурҵо!..


ԤԤԤ
О, ажәҩан ду, ажәҩан, зегь абауеит,
Иҟәашкакараӡа асы ҳзанаруеит…
Ари адгьылаҿ иҟоу амыцхә ҳҟьашьцәеит,
Уажәраанӡа ицқьаз ҳагәқәа хәашьцәеит…

Иаразнак еибаҭиит иац зыԥсқәа еихәлаз,
Иԥырымкт аӷьычрагь, ишаз, ма ихәлаз…
Уаҩ изгәамҭо, урҭ зегь уажә сыла иҭаҳәҳәоуп,
Ишәарҭоу,ианыӡыҭлак, иааԥшуа ҳарԥхашьар ҳәоуп!..




ԤԤԤ
Бтәоуп бара… Са сшыбылуа бызгәамҭоушәа,
Уа алафҳәаҩцәа бырзыӡҩруеит иахьак…
Зны-зынлагь бааԥшуеит са сахь сатәамбашәа,
Ба  бҩызцәа бахьрылатәоу бҽыԥхьак…

Бтәоуп бара… Уажә адунеи сшықәу бхашҭызшәа,
Сара ахьҭа иарҵааз асаркьеиш сгәы еиҟәыҷҷоит…
Ҽаӡә лсахьа, уажә ҿыц сгәы иҭашәҭызшәа,
Зынӡа исзааигәан, уи акыр-кыр дыччоит!..

Бтәоуп бара…Зынӡа хьаас сбымаӡам,
Бымаҵ уха дахьымӡо аӡә дҽырбоит…
Сгәы быцәгәааит, са уаха ара саԥшәымаӡам,
Анкьа зны сеилазгоз лахь сагоит!..


Макьана ажәраҵәҟьа иҽаиҭом иара зынӡа,
Ахықә  ааигәоушәа шибоугьы уажәшьҭа…
Ишықәсқәа илымҳа иҭарҳәауеит маӡа,
Ԥсыхәа змамаз баша иумырцәгьан улакҭа…

Уи дызиааиша зегьы дыриааихьеит ҵабыргуп,
Уажәшьҭа имчқәа хәыҷы-хәыҷла ицәынҵәоит…
Аха ианаҭаххо, аума далаҟоуп, аума игәуп,
Иара аԥсцәаҳаҵәҟьагь уи иахь дназго ицҳа ԥҵәоит!..


ԤԤԤ
Зны-зынла иаалырҟьан сгәы каҳауеит даара,
Ҳамҩа ҳабаго, ҳәа иасҭоит схы азҵаара,
Аха аҭак саҳаӡом…

Амҟәыл ҳазымцҟьакәа иаҳхысны ицазар,
Ҳаӷацәа рыбжеиҳараҩык атыша иҭанҵәазар,
Еиҭа ак ҳазхаӡом…

Ҳа ҳбызшәа ҳтәылаҿ тәымра ауазар,
Ҳаԥсадгьыл ҳарҭәыртәеиԥш ҳҵеира миуазар,
Шәарҭак ҳзыԥшуп…

Шәҿых, шәара аԥсацәа, шьҭа ишәаҳауазар,
Шәшаԥшәымоу дырны шәынха, шәынхауазар,
Ҳазныҳәаз дымшуп!..

ԤԤԤ
Мчыӷәӷәак  шыҟоу зегьы иааныруеит,
Иҟалап зынӡаҵәҟьа иааигәаӡамзар…
Ахьыӡ   шаҳҳәалак, иаадыруеит
Ҳааигәа ишцәырҵуа, еилахаӡамзар…

Аха иҟоуп уи хьаас измамгьы,
 Аԥсы шҭаҵәҟьоу рхадрышҭӡозаап!..
Ихыҵны ирышьҭалозаргь  аргьы,
Зынӡа уаҳа имшәаӡозаап!..

Убарҭ аанызкыло, ириааиуа,
Ма ицәырҵыр, изырхәыцша мчыкгьы…
Ара ацәгьеи абзиеи еиҭанеиааиуеит,
Уимоу,ирыбжьазаап еиуара хәыҷыкгьы!..
ԤԤԤ
-Бзиа дшубо лоуҳәар дгәаауеит,
Саазықәшәазеи, саазықәшәазеи!
Лафк   аацәыругар, дарҵаауеит,
Даазҭашәазеи, даазҭашәазеи!..

-Бзиа думбоушәа узыҟаҵозар,
Лааигәагь уқәымлан машәыршәа!
Ԥыҭк хара уца, узцозар,
Игәаӷьы нас, наҟ улԥыршәа!..

-Убриак  сыдумгалан, сахәом,
Уи илеиӷьу са дабазбо!..
Исаҳә, исаҳә, дызласыԥсахуа,
Сгәы  сызҭымгозар, иабазго!.. 



ԤԤԤ

Ба бсымбазҭгьы, сбаҩысызҭгьы, быбжьы смаҳазҭгьы,
Мшәан мышкызны ҳаиқәшәарызу нас ҳара?!
Ажәак сымҳәазҭгьы, иаасычҳазҭгьы, иаасҭаххазҭгьы,
Зынӡа бысцәыӡуан, ахаан бахьысымбоз хара…

Бара сгәабҭоу, сара бгәасҭоу, ҳауа дарбан,
Ҳарҭ убраҟа ҳаиҩымсырцаз мчык аацәырҵт…
Ҳала иамбо, ҳгәы ианыруа, маалықьк инаган,
Мҵәыжәҩа ԥшӡақәак ҳдырԥырларцаз ҳа ҳзы ихәыцт!..


ԤԤԤ

Ус аамҭа сзаццаӡом сара,
Иазымыӡәӡәо- са стәк нхароуп!..
Рацәак ирацәамхаргьы сыҽҳәара,
Уи баша дцәырымҵзаап,рҳәароуп!..

Ара баҩхатәрак змоу зегьы
Ишьҭуам, Анцәа илаԥш наихмыжькәа…
Ус баша диасуам  аӡәгьы,
Ма ишьҭа,ма идацқәа нмыжькәа!..



ԤԤԤ
Уа унаган уқәдыртәеит убра,
Жәлар ирхьаау еиҳа иубарцаз…
Иаҟәымҵроуп урҭ угәрагара,
Дара иахьынӡарҭаху уцарцаз…

Знык урҭ рымҩа уанацәыхҟьа,
Знык иануԥсах ухьышьҭра,
Зегьы иреицәоуп урҭ рлапҟьа,
Ахааназ иарӡуеит уара утәышьҭра…

Араҟа иааиуам ҽырбара,
Иагьумҳәан, сааԥсеит, ошә, гәышьа!
Ара узааргаз ухамышҭроуп уара,
Урҭ рымаҵ уақәшәароуп аушьа!..

ԤԤԤ
Кыр ҵуеит, ба быччаԥшь-хаа сҿаԥхоижьҭеи,
Ишаноу ԥхыӡк еиԥш, сгәы иҭатәоуп!
Кыр ҵуеит, уи даара сарыԥхоижьҭеи,
Уаҩ иимбо мца хаан исыцроуп!..

Кыр ҵуеит, сҭыԥҳа ԥшӡа, уи зегь ббоижьҭеи,
Аха аҳкәажәҵас бԥышәарччоит бара!..
Кыр ҵуеит, кыр ҵӡоит, саргьы исгәаԥхоижьҭеи, 
Ба бымцаҿ, хаа-хаа абылра!..



ԤԤԤ
Шьҭа иазхоит… Ҳмыхәмарып уаҳа,
Ҳаԥсқәа ҭоушәа ҟаҳҵауеит,
Зегь аадыруашәа ҳтәауеит,
Ҳахқәа ҳақәыжьны ҳцауеит,
Ҳагхақәа   гәианны иаабауеит,
Шьоукы ҳрыхан иаагауеит,
Ҳааԥшуеит, ацәҟьа ҳанахаҳа!..

Шьҭа иазхоит…Уи ақәра ҳҭысит,
Ҳара аӡәгьы уаҳа ҳизжьаӡом,
Уи иахьиҭаху зынӡа ҳцаӡом,
Ҳара иаҳмыхәоу даабаӡом,
Ҿаҵак ҳадгьылгьы ҳҭиӡом,
Ҳара иаҳиааиша шьҭа дзиӡом,
Ҳазжьаз џьызшьо игәы иаԥысит!..
Аха иауам…
Ба бԥырҵра ус имариазҭгьы, сыбԥырҵуан,
Аха иауам…
Ма даҽакала ак сыӡбазҭгьы, сазхәыцуан,
Бсымбар ауазҭгьы, шәы-шьхакгьы сырхыҵуан,
Шә-ӡыкгьы срыруан, шә-цаҟьакгьы сырҿысуан,
Аха иауам…

Са сныжьрагь ус имариазҭгьы, сынбыжьуан,
Аха иауам…
Ма даҽа ҷкәынак былаԥш ихбыжьуан,
Сашәақәагь наҟ икәыжә-кәыжәны икабыжьуан,
Ма еибамбмр ззымчҳауа ҳагәқәа  ааиубыжьуан,
Аха иауам!..

ԤԤԤ
Уи даҳԥырҵит зегь ҳааныжьны,
Уаҳа илымшеит, дыхәжәеит…
Илаԥш ԥшьаала инаҳхыжьны,
Зынӡа ҳахьимбо днаскьеит…

Ҳа ҳахьынӡаанхо ҳаздыруам,
Ҳаџьал гылт инаскьаны…
Аӡ хышхыҵәа иҭалт, изыруам,
Ажәак заҿымшәеит игәаӷьны…

Ара ҳаҟоуп уажә аамҭала,
Ҳаџьал ҳзымхынҳәыр  уаҵәы…
Ишәаз дгәанаҭоит  илакҭала,
Убри иқәнаршәоит ахәҵәы!..

ԤԤԤ
Бара ибызгәамҭоушәа ҟаҵа, 
Сара ба баҵкыс шысхыҵуа!
Саргьы исызгәамҭоушәа ҟасҵап,
Бара маӡала бзызхәыцуа!..

Ус, ҩеижәихәба шықәса цап,
Зынӡа ԥсаатәшәа инаҳабжьыԥраа!
Уаанӡа ҳџьазшьозгьы ирҳәап,
Еиҩдыраашьа амаӡамзаап рықәра!..



ԤԤԤ
Араҟа са исзеилымкаауа даара ирацәоуп,
Зны ҿыц ныҟәак сакәушәа сцәырҵуеит…
Ахыц иаҩызоуп, сдунеи рыххацәоуп,
Зны сыԥшқоуп, зны акыр шықәса схыҵуеит…

Аиашеи амци еиҿагылоушәа збоит,
Зынӡа ихӡамшәа цҳак урҭ рыбжьара…
Зны имцушәа, аха нас еиҭа рыгәра згоит,
Схаҭагь даара исгәаԥхозаап ахжьара!..

Ахшҩ аныхьшәашәа, агәыӷрагь  ааԥсоит,
Урҭ ирыбжьалоит иҵаулаӡоу тышак…
Арахәыц еиԥш ипоу, дара рымҩагь ааԥҵәоит,
Иамоуӡауа уаҳа еиԥшьышьак…

Иааигәоума, ихароума, крагума аара,
Изусцәада иахьынӡааихьоу гәазҭоу?..
Ишәарҭоу, са исзеилымкаауа акәӡам ара,
Аамҭа ахьхәашьу ауп ишәарҭоу…




ԤԤԤ
Сахьцоу уазымҵаан џьым уара,
Сахьынӡанеишагь аӡәгьы издырӡом…
Џьарак  шьҭа исылшом атәара,
Аӡ уажә сҭамлар, уаҵәы сзырӡом!..

Иҟалоит уи скыднаҟьар џьара,
Иҟалоит инамыцхәны саргәамҵыр…
Уаҟәыҵ, аԥсҭазаара, сжьара,
Усырԥхашьом, аӡы сзамҵыр!..


ԤԤԤ
Ҳааиуан ус акгьы мҳәаӡакәа,
Уи дызҿыз зегь ҳамбаӡозшәа…
Иаргьы дцәажәон имраӡакәа,
Зныхгьы мчыла иҽиргаӡозшәа…

Уи шаҟа цәа ихаз здыруаз,
Уск еицаҿыз, ҳара ҳакәын…
Сынҵәаӡеит ҳәа даныуазыруаз,
Иԥсҭазаара зынӡа илакәын…

Уи ихиҿ даараӡа ирҟәышуан,
Агәызианқәа иааигәа ирацәазар…
Имч зқәымхоз рзы джьышуан,
Иҭахын рыцҳақәа ԥыҵәҵәазар…

Уи ихы дҩахартәы дҟазҵазгьы,
Игәаӷьны ҳала дхыԥшыломзт…
Акырынтә иаҳҳәеит иара ихәҭазгьы,
Аха ажәа дазынкыломзт…

Знык дшьацәхныслан, ҳиҵагылеит,
Аҳәынҵәа дылаҳан, дҭаҳгеит…
Иара изы кыр ҳшьапы ҳахгылеит,
Џьара аҿҟьаррагьы даҿаҳгеит…

Аха уи зегь ус иахәҭазшәа,
Ҳара иаҳуалызшәа дазхәыцит…
Уи ҳицхрааларц уа ҳдыртәазшәа,
Зегьы ираҳәаны дырхысит!..

Зхи зыԥси рзы адәы иқәу,
Шьҭа изааури ак илымҵуазар…
Ҳазҭаижьуа сеидрума, закә хықәу,
Наҟ дҽыжәшәырԥа, дҽыжәымҵуазар!..
 
ԤԤԤ
Ҳзықәгылоу ацҳа ҳмырҵысыроуп,
Ҵаҟа аӡырҩаш ҳаҵсны ицозар…
Зынӡа хьӡыдаҵәҟьа ҳмыԥсыроуп,
Ҳхықәк аҟынӡа ҳзымнаӡозаргь…

ԤԤԤ
Уи дҭауадхеит, аҭауадра анынҵәа,
Уи дылатәоуп, ихы аалмыҳәҳәо аҳәынҵәа!..
Ауаҩра мҩаԥигоит, иара ишиҭаху иҿахыҵәҵәа,
Ихазы иаԥиҵеит, уаҩ дызхымԥо аԥҟаԥҵәа!..


ԤԤԤ
Иазхоуп аӡӷаб, шьҭа быҟәыҵ аҽырбара,
Бара ибеиӷьасшьо аӡәгьы дсымаӡам сара!

Амшын хықәгьы ба баныҟам иҭацәуп,
Измаанои нас, са банысымбо сзаҵәуп!..

Сҩызцәа бзаиақәа исылырхуеит алаф,
Урҭ срызгәааӡом, урҭ ирымоуп уаха қьаф!..

Са  схахьызгараҵәҟьа сзымдыруа схәаҽуеит,
Уи бызгәамҭоушәа бахьгылоу быччауеит!..

Уажә гәаныла уахьынтә ҿысҭуеит:»Иазырха,
Бара быччаԥшь, са исыцралеит имцаха!»

Аха дгәабҭан, былаԥш идхалт аҽаӡәы,
Издыруада, шәеиҭеиқәшәозар шәара уаҵәы?!

Ах, убриҵәҟьа, са ишысзымчҳауа агәра га,
Даасԥыхьашәар, уи аҷкәын дақәшәоит иқәнага!

Аԥша хага сахәыҭхәыҭуеит: «Иаачҳала,
Уи иуалҳәо сара сҟынӡа иаацҳала!»

«Шәара ишәзеилои?!»- сҳәеит гәаныла сааибакын,
Аԥырԥырҳәа исызмырцәаӡо амца скын!..

Аха избаҵәҟьоит, цқьа ишазымхо уажә сылша,
Са инасԥырҵны, ишиашо иҭалоит ба бхы аԥша



ԤԤԤ
Уи деилыскаахьаз џьысшьон,
Сгәы сырҭынчхьан сара стәала…
Аха башан, сгәы сажьон,
Сшьара сықәиҟьон ажәала…

Уажәшьҭа ахықәаҟны санааи
Ауп, дзакәыҵәҟьаз аныздырыз…
Иаргьы дгәырӷьан, данысиааи
Зынӡа ихашҭт иҽы шкәадырыз!..

Дҽыжәлан, иаԥхьаҟа дызцом,
Арахь ишьҭахьҟагьы ҿҟьарроуп…
Излеигои агәнаҳа дызҵоу,
Аха дзаангылом, дыҭҟьароуп!..

Башоуп… Уаҳа дызцаӡом,
Уа дадырсызшәа дынхазаап…
Гәнаҳак шьҭыхны изгаӡом,
Дунеи дук аҟра ихьанҭахазаап!..

Зегь  акоуп, ибҵәахуеит!..

Зегь акоуп, ибҵәахуеит, зегь акоуп, ибҵәахуеит,
Зегь акоуп, бзиа сшыббо бҵәахуеит!..
Исыбмырбарц  ибӡауеит, исыбмырбарц ибӡауеит,
Аха быблақәа  мчыла ирҳәауеит!..

Мшәан, бзыцәшәозеи бара, шьҭа ибымгаҵәҟьои сыгәра,
Нас уи сықәрагьы хьаас ибымкын!..
Са саҿуп шьҭа абылра, ба баҿуп шьҭа аӡыҭра,
Ус зынӡаҵәҟьа, зынӡа бымгәыкын!..

Уажәшьҭа ааԥынра цеит, уажәшьҭа аԥхынрагь цеит,
Ҭагалангьы иаҭахымкәа ауп ишцаз!..
Аӡын ҵаа иканарҷҷеит, ус анбасҳәа быччеит,
Уи аҵых дуқәа руак ҳмыршауаз!..

 Аха бысԥырҵуеит бара, зны быԥсҭҳәоушәа бӡыҭуеит,
Зны бымроушәа баакылҟьоит схахьы!..
Са исызгом схы агәра, аха бзеиԥшу сыӡбауеит;-
Аӡмыжьахьтә иааԥшуа ахьы!..

Ус  баацәырҵуеит бара, бцоу, баҿу аԥырра,
Цқьа исзеилыргом, бнеиуеит быҭҟьа…
Уи бшьапышьҭыбжь згәы иқәҩуа, цәашьас имои ара,
Аҟамчеиԥш, ақаҭран инахҟьа!..


