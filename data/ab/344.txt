24. 09. 1992 ш. 
Аладатәи Ешыра

Амимозатә баҳча ҳәа иахьашьҭоу аҭыԥ аҿы амашьына санааҭыҵ, сымҩа хан Ешыратәи абжьаратә школ ахь. Снеиуан сымццакы, снаԥшы-ааԥшуа, сыла иабауа зегь гәынкыло.  Иҟәыбаса еилажьу аҩнқәа сылаԥш рыдхалеит. Аибашьра атәы шәҟәыла саԥхьахьан, кинола избахьан акәымзар, ас лабҿаба ихлымӡаах сахьаны исымбацызт. 
Аа, абар, аамҭала иӷьаз-ӷьазуа аҩн ду игылаз, уажәы зфундамент мацара ззынхаз, ҩнымаҭәас иҩнагылаз зегь алаблит, аихатәы каруаҭқәа, амца иаршыз, еикәарҳәны игылоуп ажьакцабаа иаганы. Даҽаџьара, даҽа ҩнык аҿы азхаз ауаџьаҟ амацара игылоуп. Снеиуеит сылаԥш рхыгауа еиҭымха, ибылны игылоу аҩнқәа. Гәаныла ис[ы]ԥхьаӡоит: акы, ҩба, хԥа уҳәа, ҩажәифба рҿынӡа. Сгәы ԥшааит, исҳәо сҿамшәо, мчыла сшьаҿа еихызгон ԥхьаҟа. Ашкол ааигәара саннеи, ашҭа сҭамлакәа, ҵлакы сыҽнавакны снагылт, избанзар аснаиперцәа уи аҽны ихысуан иааҟәымҵӡакәа, ашкол ааигәа-сигәа ҳаибашь[ы]ҩцәа штәоу рдыруан. Ашкол уаанӡа избахьаз абаҟоу, еибгоу шәыки, ԥенџьырки ҿам, ахыб еилаҳаит, аҭӡамцқәа ԥҽуп. Хыԥхьаӡара змам аснариадқәа рыла иҟәаҟәоуп, иану ахәра лассаамҭа иӷьауам. 
Сахьгылоу иаасгәалашәт, аамҭала Аҟәа саныстудентыз, аԥхынра мышқәа раан аҩныҟа сымцакәа, Ешыра ақыҭан археологиатә жра мҩаԥызгоз, аҭоурыхтә наукақәа ркандидат Шамба Гьаргь  игәыԥ саланы, хышықәса срылахәын аекспедициақәа. Усҟан ашкол убрысҟак иԥшӡан, ицқьан, ааигәа-сигәа игылаз ашәаԥыџьаԥ убла хыркуан. Уажәы ашәаԥыџьаԥ еилаҟәаҟәаны ишьҭоуп, амҩақәа кылжәаны, ашҭа рбганы иҟоуп. Игылоуп аҩнқәа ҭацәны, зыҩны здыруа арахә ахәылбыҽхан иааиуеит. Алақәа, атҟәацбжьы иаршәахьаз, ауаҩы данырбалакь иҵыхәаршәшәо агәашә иаадгылоит, ацыгәқәа икь[ы]ууа ушьапқәа ирывагьежьуан, акәытқәа амла иакызар акәхап, џьара гәарак сахьааҭалаз иҩны исышьҭалт, рхәы рысҭо џьыршьозаап.
Ари ақыҭа ибзианы издыруан, сгәыбылра адын, сыздыруаз рацәаҩын, ақыҭа ачеиџьыка рацәа алсфаахьан. Сгылан, аҵәуара сакуа, сҵәуар – иԥхасшьон. Саақәгьежьын аспортбазахь сҿынасхеит, аӡы ахықәан итәоу аибашьыҩцәа рахь. Арагьы ҽеи зымбеит – амагазин, алариок, аҩнқәа уҳәа хыбрас иҟоу зегьы црас змауз ҳәа ак ыҟам. Амҩа ааихҵәаны, амшын аҟәарала сҿынасхеит, аблиндажқәеи, аҭабиақәеи, атраншеиқәеи ҟазҵоз рахь.
– Уа, бзиа жәуааит! – сҳәеит санаарыдг[ы]ла.
– Бзиала уаабеит! – рҳәан, иркыз рмыругақәа нышьҭаҵаны, рҿаархеит сара сахь.
– Шәус кашәмыжьын, шәаҿыз, – сҳәеит, сымшала иахьаҟәыҵыз аасцәымыӷханы.
– Ҳус абацари зыугәахуа, ҳазҿугьы маҷк ада ҳалгеит, – иҳәеит, раԥхьа игылан зҿаазхаз аибашьҩы.
Аԥсшәақәа еибаҳҳәеит, ҳаибадырт хь[ы]ӡҳәала. Ҳҿынаҳхеит рхы зҵаркуаз ақьалахь. Ҳнеибарԥшны ҳнатәеит. Ҳнеиҿаԥшы-ааиҿаԥшуа ҳаштәаз, аҭынчра ааилазган, ус сҵааит:
– Еидтәалоу шәҿынтә шәыуа дарбану еиҳабу?
– Абзиара зқәызааша, абри иоуп, – иҳәеит сганаҿы итәаз Ԥачалиа Руфеҭ Шьрыф-иԥа.
Инацәа зқәикыз иахь ҳнаԥшит, дтәан ишьамхы еиқәҵаны, ибӷа асқам икыдҵаны. Дааԥышәарччан, ус иҳәеит:
– Ишәыԥшышьоузеи, иахьада сшәымбацызшәа, ҳаидтәалеижьҭеи мызкы ҵит. Ҳасас дсыхәаԥшызар, иахьада ҳимбацт, аха шәара?
Ҳаибарччеит. Ианааҭынчраха, саԥхьа итәаз сниҿаԥшит, азныказы иблақәа аасҟәиган, ҿыцха аԥшра далагеит. Хәыцрак дҭанагаланы дшамаз збеит. Сблокноти скалами аацәырган сиазҵааит:
– Саҭамыз, уҿахәы уҿысхуашәа сахьҵаауа, аха еилыскаарц сҭахын ухьӡ, ужәла? – сҳәан, сҽаарманшәаланы снатәеит.
– Еилкаауп. С-Ладариоуп, сыхьӡ – Толик ауп, Лагәысҭан Ладариа иԥа соуп. Сынхоит Абӷархықә ақыҭан, сиит 1942 шықәсазы.
– Аибашьра аналагоз уабаҟаз?
Сызҵаара аҭак иаразнакала иҟаимҵеит, маҷк дааиԥхьхәыцаан, иажәа дналагеит:
Аибашьра ианалагоз дыҟан Тиумень, уаҟа аус иуан. Аԥсны арыцҳара иҭагылеит ҳәа аниаҳа, дызҿыз иусқәа зегьы нкажьны, ддәықәлеит иԥсадгьылахь. Амҩан егьа џьабаа ибазаргьы, август 17 рзы дааит Адлер. Араҟа иара иеиԥш, еизаз аԥсуаа рхыԥхьаӡара шәҩык рҿынӡа инаӡон. Аҳәаа ихыҵны ишзымцоз агәра анырга, иааилацәажәан, ҩ-втобуск аанкылан, Маиҟәаԥҟа ицеит. 
Маиҟәаԥ ҩбаҟа сааҭ иҟан, уаҟагьы ҩ-втобуск рыԥшаан, Ҟарачы-Черкесскҟа идәықәлеит. Уа иахьнеиз дрықәшәеит Шамил. Уи агәыԥ идкыланы иман, Аԥсныҟа даараны дыҟан. Аԥсуаа еицыз ашәҩыкгьы, Шамил игәыԥ ҳналалан, шьхала мацара ихыҵны, иааит Ауадҳара август 20 рзы. 
Август 28 рзы далалт Ԥачалиа Мирод икоманда. Убри инаркны абраҟа дыҟоуп. Дара нырцә итәоуп, ҳара ҳтәқәа – аарцә.
– Шәахьтәоу агәҿыӷь шәадмыргозар акәхап, – сҳәеит итәақәаз снарҿаԥшны.
– Арҭ шаҟа снариад ҭдырҟьахьоу ҳәа ҳәашьак амам, иагьузыԥхьаӡом, иааҟәымҵӡакәа бџьарс ирымоу зегь рыла ихысуеит. Абыржәы ҳахьтәоу аҭыԥ аҿы ҽнак ала ҩышә-хышә снариад анкамҳауа ыҟам, – иҳәеит Гамгиа Иларион.
– Уамашәа иубаша, шьыбжьон ԥсымилаҳ ҳәа ҳхәы ҳнахатәон еиԥш, ахысра иалагоит, – иажәа налаиҵеитҬаниа Славик.
– Иарбан мшу иухамышҭуа иузынхаз? – ҳәа азҵаара нисҭеит Толик.
– Исгәалашәоит, исхашҭуам уи амш… Август 31 рзы, аӡ-нырцәынтә, ашьыжь инаркны хәылбыҽхынӡа ҳаихсра иаҿын. Ҳарҭ акопқәа ҳарҭатәан, ахқәа ҳхыууаа ицон, аснариадқәа ана-ара икаҳауан. Асааҭ жәба рзы, ахәылбыҽхан ҳаиҳабы арациа дахьадтәалаз, бжьык аагеит. Уи абжьы ҳазынтәык иҳаҳауан. Ҳпозывнои ахьӡ ҳәаны аштаб аҿынтә аӡәы адырра ҟаиҵон. Уи ибжьы уажәгьы слымҳа иҭыҩуашәа саҳауеит. Ус иҳәон ибжьы рдуны: «Ишәкыу аборона ааныжьны шьҭахьҟа шәхьаҵ» ҳәа. Уи изныкымкәа, ҩынтәымкәа аҳәара даҿын: «Аҩбатәи арубеж ахь шәиас» ҳәа. Аиаша ауми, иҳаҳаз хаҳамҵеит.Ус ҳаӡбеит, ҭоубагьы аауит, ҳарҭ уа еилагылаз, шьаҿак шьҭахьҟа ҳзымҵо ҳәа. Амшын аҟәара инаркны Гәымсҭа ацҳа аҿынӡа адырра ҟаҵатәын, иагьыҟаҳҵеит.
(Рациала, насгьы еиҳарак жәала еиқәҿыҭуа, рыбжьы ахьзымнаӡоз ауаҩы ддәықәҵан ирарҳәоншьаҿак шьҭахьҟа ишыҟарымҵашаз. Убас мацара ари аҽны Гәымсҭатәи афронт аҟны аӡәи-аӡәи еиқәҿыҭуа мацара адырра рыҭан зегьы. Ушьҭахьтәы аӡәгьы дымцеит, аҭабиақәа ирҭатәан аӷа иааира иазԥшуа. Урҭ тәан, иԥшын, ирдыруан аӷа имч ахьынӡеиҳаз, дахьынӡаӷәӷәаз, аха ргәы камыжькәа, рпозициақәа кны итәан, аснариадқәа иаарыкәыршаны ишԥжәауазгьы.) 
– Изхысҳәаауа, –  иажәа анагӡара даҿын Толик, – рациала иҳарҳәаз ҟаҳҵар, аӷа аӡы дырны, џьабаа мбаӡакәа Ешыра дналалон. Усҟан, егьа мчы ҳамазаргьы, дузынкыломызт.  Ҳаибашьыҩцәа уи аҽны иаадырԥшит агәеилгара, агәымшәара ирылазгьы рыуаажәлар иддырбеит, урҭ рыԥсадгьыл ахьчаразы урықәгәыӷратәы ишыҟаз аадырԥшит даҽазныкгьы. Аргама иаабоит, аӷа иахьауажәраанӡагьы шьаҿак изыҟамҵацт.
Исхашҭуам уи амш! Уи абжьы ус азуҳәаргьы ҟалоит – аԥсахҩы ибжьы ҳәа. Уи абжьы иахьагьы исхашҭуам. 
Анцәа даҳхылаԥшит!..
Аиааира Аԥсны иатәхааит! – иҳәеит аҵыхәтәан.
– Амин! – рҳәеит итәақәазгьы.

27. 09. 1992 ш. 
Гәдоуҭатәи ахәышәтәырҭа, апалата №25
«Сыԥсадгьыл ахьсыԥсадгьылу азы срыпҟон»

Снеиуеит ахәышәтәырҭа акоридор сабжьаланы. Снеиуеит ашьшьыҳәа, снаԥшы-ааԥшуа, апалата №25 ҳәа аҩыра зну сыԥшаарц. Снадгылт сзышьҭаз ашә. Амедеҳәшьцәа исарҳәахьан имацара дыҟоуп ҳәа. Аха ашә аартны, хаха аҩналара сҭахымхеит, дыцәазар ҳәа сгәы иаанарго. Ашә самыскәа, амаа аанкылан, ашьшьыҳәа иаасыртит, егьа абжьы мгартә иҟасҵазаргьы, ачымазаҩ илымҳақәа ҵарызаарын, аҭӡамц ахь зҿы рханы ииаз, дааҳәны изқәа днықәҩеит. Ила ҭырхаха даасҿаԥшит. Дсыхәаԥшуан иидыруаз аӡәы сакәыз џьышьо. Сшеилимкааз здырит. Азныказы иара саргьы исҳәо сҿамшәо сақәхеит. 
Аԥсшәақәа ааибаҳҳәеит. Ахыза иаҵаз инапы ааҵихын, ашьшьыҳәа са сахь иҩышьҭихит, саргьы инапы ааныскылеит. Аԥхаԥса злаз инацәкьарақәа снапсыргәыҵа иахьадыз рыцҳашьаратә цәаныррак сцәеи-сжьи иналалт. Инапы снапы ишадыз ахыза инықәҵаны иаусыжьит. Иарма напгьы аахәыҵиган, ачавра иикыз, игәы ԥшаазар акәхап, ашьыжьтәи аӡаӡа еиԥш ихаҟәҟәалоз илаӷырӡқәа ичаврала иааирыцқьеит. 
Аԥсыԥ лагаҩагара ицәыуадаҩын, жәак иҳәацыԥхьаӡа ихәда хыр-хырҳәа  абжьы гон. Аԥенџьыр иадгылаз асқам ахь ихы наирхеит, уи иаанагоз ушьапы узықәгылозеи, уаатәа ҳәа акәын. Асқам саахан, иаԥхьа инаргылан, снатәеит.
– Ухацкы сцааит, усзымдырт,- иҳәеит аарлаҳәа ибжьы нҭыганы.
Азныказы исҳәо сҿамшәо сааҟалт, арахь аиуара ҳабжьамызт, дсыздыруамызт, ахаан дсымбацызт, сгәы дрыцҳанашьан сааит дызбарц, сиацәажәарц,маҷк игәы ихасыршҭырц. 
Схәыцра сызлаз саалҵын, ус сҳәеит:
– С-Габниоуп, Кәасҭа сыхьӡуп!– ҳәа. – Шәгәабзиара шыҟоу еилыскаарц, снашәацәажәарц сааит.
– Иҭабуп! – ичавра иикыз иблақәа инархишьылт.
–Шьалуа Гәаџьа-иԥа зҵаарак шәысҭар сҭахын, ацәажәара шәылшозар?– сҳәеит.
Ихы ахчы иқәыз ааирҳәын сара сахь даахьаԥшны ус иҳәеит:
– Сыхьӡ уҳәеит, ҳаибабахьазма?
– Мап, иахьада ҳаибамбац, ателехәаԥшралоуп шәызлаздыруа.
– Аиеи, аиеи, ус акәхап, – иҳәан, аҭуан даҵаԥшуан, акы ицәыӡны дашьҭоушәа.
– Шәзықәшәаз арыцҳара шәгәаласыршәар сҭахым, аха ишԥаҟалеи ахәышәтәырҭахь шәаара?– сҳәеит, сҽаарманшәалангьы снатәеит.
Ауаҭах аҿы ааҭынчрахеит, амра иԥхауаз ашәахәақәа ааҩнаҷҷеит. Ацәажәара шицәыуадаҩызгьы, ибжьы ҭымгакәа, аарла иуаҳаратәы дналагеит:
–Август жәиԥшь аҽны аусура сцеит Гагратәи абазахь, ус ҟазшьаз исыман, заа снеиуан абазаҿы. Уи аҽны имаҷымкәан акартош аанаган, ақәхра ҳаҿын. Ҳазҿыз ҳус ҳанаалга, адәахьы ҳаицәажәауа ҳашгылаз, «Кокосқьериа аначальник уиҭахуп, икабинет ахь унеи» ҳәа аӡәы ибжьы ааиргеит.
Исаиҳәарызеишь ҳәа сгәы сҭахәыцуа уахь сҿынасхеит. Ашә аартны дахьтәаз санааҩнашыла, «усыԥхьазма?» ҳәасҵааит. Иара даасҿаԥшын, – Иахьа нахыс араҟа усутә ыҟам, ухы уақәиҭуп, унеины арасчот амхныига, – иҳәан, астол иқәыз абӷьыцқәа реидкылара далагеит.
– Схы сышԥақәиҭу, аусура самышәхыма? – сҵааит, исаҳаз иахысҳәаара сзымдыруа.
– Иуаҳаз ауп, – иҳәан, уаҳагьы дысҿамԥшыкәа, иусқәа дынрылагеит.
Иҟасҵозеи, адәахьы сындәылҵит, снеины изгеит исоураны иҟаз аԥарақәа. 
Аҩныҟа сҿынасхеит, сџьыба иҭоу аԥарақәа еилаӷәӷәа искуп, аиҳабы исаиҳәаз уажәгьы схаҿы исзаагомызт. Амҩан сымҩахыҵт лариокк ахьгылаз, уаҟа аҭаҭын рҭиуан. Ахьаа змоу ахәшә дарҭынчуеит, ахәыцра хьанҭа зхаԥаз ара ҭыҭынк аасхәеит сгәала сханаршҭып ҳәа. Уаҟа еилагылаз аҳәса рцәажәашьала издырт Аҟәа аԥсуааи ақырҭқәеи еилалт, аибашьра рыбжьалеит ҳәа. Сқьышә аӡәы дҭасызшәа сынрыдууаан, сыццакы-ццакуа сҿынасхеит аҩныҟа. 
Ауха ус цәгьала исыршеит. Адырҩаҽны ашьыжь сҩагылан, аҩны аусқәа снарылагылт. Ашьыбжьон еиԥш сгәы иааҭашәеит сабхәа иашьа, ичымазаҩны аҩны ишьҭоу Иакоб Шамба сизцарц, сиацәажәарц, игәы маҷк ихасыршҭырц. Уахь санцоз, амҩан еилаҩынтрак ҳәа акгьы сымбеит, ҭынчран.
Снеира даара деигәырӷьеит ачымазаҩ, уаҟа сыҟан ҩымчыбжь, сихылаԥшуан. Август 29 рзы, хәылбыҽхан, Иакоб дышьҭасҵеит аҩбатәи аихагылаҿы, уаҟа акәын дахьиалоз. Сара даҽа уаҭахк аҿы сыҟан, сымиацызт, ацәагьы сакуамызт, аҭаҭын сахо ауада.  Сгәы рҭынчны хьаак змам аӡәы еиԥш сшыҩнагылаз, агәашә ахьынтә шьҭыбжьқәак саҳаит, ҳазгәалашәада, агәылацәа, ма ҭынхацәак ааизар ҟалап ачымазаҩбара аасгәахын, аԥенџьыр сынкылԥшит. Агәашә аартны, агәар иааҭалеит исзымдыруаз џьоукы бџьарла еиқәных ааҩык рҿынӡа.Иаразнакала аԥенџьыр саадҵит, издырт иааиқәаз зусҭцәаз, сцәырымҵӡеит, ус еиҳа еиӷьхап ҳәа иԥхьаӡаны, - иажәа анагӡара дшаҿыз дааҟәыҵит. Дахьиаз дааԥсазар акәхап, дааҳәын иарӷьа ҟәаҟәа днықәҩеит сара сахь дыԥшуа. Ачавра иикыз ихчы инаҵаиҵан, иҽырманшәаланы даниа, ацәажәара деиҭаналагахт.
– Дара рхатәы ҩны иааизшәа аԥшәмара руан. Амаҵурҭа инадгылан, ашә аҿжәара иалагеит, исаҳауан аҟыгә-ҿыгәбжьқәа. Сгылоуп, аҿымҭра еиӷьны иԥхьаӡаны. Ус сшыӡырҩуаз амардуан иаҿаланы иахьааиуаз рышьҭыбжьқәа саҳаит. Ашә аркын, аԥҽра иалагеит, иасуан шьапыла, бџьаршьхәала, ргәаӷ зегьы уи иахыргошәа. Иԥырҽынӡа иаасыртып сгәахәын, снеины ашә аартра салагеит. Аартыха смараӡакәа, иааҩнашылақәаз руаӡәк иабџьар аасҿаикит, даҽаӡәы сылахь иадикылт, ахԥатәи иаҳәызба сыхәда иаҵаикит, егьырҭ аасыкәшаны инагылт. Усҟан сызқәшәаз уи аминуҭ азы ажәала еиҭаҳәашьа амам, сшьапқәа сызлашьҭырхуаз, сымч ахьынтәаанагоз џьасшьон.
– Абџьар абаҟоу?– иҳәеит сыхәда аҳәызба иаҵакны изкыз.
– Иарбан бџьару зыӡбахә шәымоу? Акгьы сыздыруам!– сҳәеит.
– Иудыруаҭгьы, ҽыргызмал ҟауҵоит. Ашә зааумырти иаразнакала, абџьар уҵәахуан акуу? – иҳәеит абџьар сылахь иаҿакны игылаз.
– Абџьар ахаан исымкыцт, – сҳәеит, сӡамҩагьы ицаҳәцаҳәуа акы аиуит.
Исыкәшаны игылаз аасыдҵын, Иакоб дахьиаз, ишьҭыбжь анраҳа, уахь инеит иҟоу аабап ҳәа. Сышӡырҩуаз Иакоб иҳәҳәабжь саҳаит, ипҟара иаҿын. Иарҳәаз заку сеидру, уигьы абџьар акәхап, исыздыруам иара иҳәазгьы, ипҟара иалагеит. Даашьҭырхын амардуан аҿынӡа дааргеит, аҳәҳәара салагеит, «имашәкузеи ҭаҳмада лашәык, шәиҟәаҵ» сҳәеит, еиҭах апҟеҩ аасҿыӡгеит. Иакоба иҭыԥ аҿы днышьҭарҵан,иаасыкәшаны инагылеит. Сыпҟара иалагеит. Руаӡәы магәла сымгәацәа дҭасит, егьи ишилшоз ала сҷапан ахы иарбаны идәықәиҵаз иҭаҷкәым саахеит, сышьҭҟьаны адашьма снықәҳаит. 
Шаҟа скажьыз сыздыруам. Маҷк сыԥсы анааи, ҩыџьа ааины иаасхагылан, саашьҭырхын, снаганы амашьына сақәдыртәеит. Сахьыргоз ҳәа акгьы сыздыруамызт. Хәылбыҽхан. Сахьнаргаз аштаб аҟны акәхап, ауаа рацәаҩны еилагылан, гыгшәыгк рбазшәа акәын ишсыхәаԥшуаз. Уаҩы дауаԥшьк, имч ҭызза, аԥагьара ихаҿы иқәыҳәҳә, амшә еиԥш деимарҿаҿо, дызлагылаз даарылҵын, иҿааихеит са сахь. Иикыз абџьар инацәа нақәырӷәӷәаны иааникылт, сылахь кылиҵәома ианаџьалбеит, ҿымҭкәа сгылан ахьаа чҳауа. Агыгшәыг блақәа ирҩызаз иблақәа сыхәаԥшуан, ламыск рхымкәа.
– Иҳәа абџьар ахьуҵәахыз, акәымзар улахь кылсҵәоит,– иҳәан аҵхага инацәкьыс инадикылт.
– Акгьы сымам, исыздыруам,– сҳәеит ауп.
Ихапыцқәа аҿҿа ааирган, иабџьар иикыц ихәда инхишьын, инапажә дуқәа рыла сыхәда ааникылан сыхәаҽра далагеит.
– Иҳәа абџьар ахьыҟоу!
– Исымам!
Еиҭах иабџьар сҿы инҭаикит инацәа аҵхага иақәкны.
– Иабаҟоу иуҵәахыз абџьар? Иҳәа акәымзар, ухы аҟабақ еиԥш еиҟәырԥаны иҟасҵоит.
– Исыздыруам! – сҳәеит, аарла, сыбжьы узеилмырго.
Ус сышгылаз даҽаӡәы даасыдгылан, иикыз заку сыздыруам, акала схы дасит. Скаҳаит, сыԥсы маҷхеит. Саналҵ, снапы схы инадыскылазар, схы азбжак ичны иҟоуп. Аарла сҩықәтәеит. Снапы иахаз асааҭ ргеит, сџьыба шә-мааҭк иҭазгьы сцәыргеит, аҩны зласыркуаз сцаԥхақәагьы аанырмыжьит, уи азмырхакәа смагәқәа исышьаз ргеит.
Ианаалашьца уаҭахк аҿы снаганы саанрыжьит. Араҟа сымала сыҟамызт, даҽа ҩыџьа аԥсуаа ыҟан. Қәрала исеҵбацәан, рыхьӡқәа сгәалашәом. Руаӡәы Урыстәылантә даауан, дцон Тҟәарчалҟа, егьи Колхида дыркит, иашьцәа Урыстәыла иааныжьны даауан. Ажәакала ҳахьҭакыз ауха шаанӡа ҳапҟара иаҿын. Адырҩаҽны, август 30 рзы, ашьжьымҭан ҳахьҭакыз ашә аадыртит.
– Кокосқьериа угылан уҳашьҭал! – иҳәеит ашә аазыртыз.
Сымахашьаха сыхәомызт, сцәеи-сжьи иахьабалак ашәытара анын, сдақәа злаԥымжәаз сыздыруам. Сангылоз сшьамхқәа адашқәа ихәачны иҟаз сзеиҵыхуамызт, смашьхәылҵқәеи суаҭәақәеи кылшәытаа иҟан. Сыԥсы анмаҷха, снапқәа кны, сырҳәазо сахьыргоз иахҟьазар акәхап сшьапқәа ус изыҟоу. Изулак сҩагылан срыцны сҿынасхеит. Снаргеит уаҭахк аҿы, уаҟа итәан гәыԥҩык. Рыгәҭаны итәаз саниҿаԥш нахыс дыздырит. Уи Какубаа иакәын, дреиҳабын. Даасҿаԥшын, ус дҵааит:
– Уҷкәын дабаҟоу?
– Исыздыруам!
– Иудыруеит, уҽузымдырааит! Аԥсуа гвардиа даланы дҳаибашьуеит акуу?
– Исыздыруам уи дахьыҟоу.
– Уҷкәын араҟа дмааикәа, уара арантә аҭыҵшьа умам.
Ҿысымҭит.
– Иудыруама уара узықәгылоу адгьыл зтәу?
Схы сырҵысит, «издыруеит» ҳәа аанарго.
– Изтәыда?– ҳәа деиҭасазҵааит.
– Аԥсуа идгьыл ауп! – сҳәеит, сажәа салымгацкәа сышьҭахьала аӡәы ишимчыз сыхәдаџьал дасит, аха скамҳаит.
– Уимысын!– иҳәеит Какубаа, арыцҳашьара иахьизанаага сыздыруам.
– Иудыруаз, арии адгьыл шәхы зыхҭнышәҵо ақырҭуа ишитәу.
Ажәак сымҳәеит, исҳәаргьы илҵшәадан.
– Уантә саадәылырган амилициахь сыргеит. Уаҟа хәымш акарцер аҿы сҭакын. Сырпҟон, схы ашьа аҿашәы иҟан, ахьаа ӷәӷәа сыман, сыԥсы маҷханы санкаҳа, сахькажьыз аӡәы ибжьы аарлаҳәа исаҳаит.
– Уиҟәаҵ шьҭа, ԥсык диҩызоуп,– иҳәеит уи.
Уамашәа избоит иахьанӡа сыԥсы злаҭоу. Ихаҿы ичыз инапы надикылан, инациҵеит:
– Иансҿасуаз схапыцқәа ҩба сҿы иҭаԥсан, мчыбжь дуӡӡак убра срыман, ажәала иузҳәом урҭ рхы шымҩаԥыргоз, уи еиҭаҳәашьа амам.
– Рыцәцашьас иҟашәҵазе?- азҵаара ныҟасҵеит.
– Исхамшҭуазар, сентиабр хәба рзы ҳаиҭнырԥсахлеит. Сымала сызныҟәомызт, наҟ-ааҟ исыҵагыланы снаргеит аԥсахырҭа аҭыԥ аҿы. Санырԥсах, уантә ҳа ҳтәқәа сышьҭырхын, ишубо абраҟа сааргеит. 
Абас иажәа даалгеит Кокосқьериа Шьалуа Гәдиса-иԥа.

13. 10. 1992 ш. 
Гәымсҭа
 «Ачеченцәа ақалақь иалалт»

Ешыратәи позициак аҟны ҳаибашьыҩцәа аԥсшьара аамҭа ирымаз рхы иархәаны, аблиндаж аԥхьа итәаны ажәабжьқәеи алафқәеи еибырҳәон. Зҩызцәа ирзыӡырҩуа итәаз арԥыск ус иҳәеит:
– Уажәы исҳәарц исҭахыу ҳаибашьыҩцәа Гагра аныргоз атәы ауп. Араҟа итәақәоугьы иалахәыз шәыҟоуп, ижәдыруеит ҳаибашьыҩцәа «ураа» ҳәа ақалақь ианалала, ақырҭцәа абжаҩык рабџьарқәа кажьны рхы ахьынахоз ишцоз, – дналагеит иажәабжь. – Аиааира ашьҭахь, гәыԥҩык ҳаибашьыҩцәа рыԥсы ршьон ҵлашьапык амҵан. Ус еибашьҩык деидараха, иԥсахы еибакуа даарыдгылт. 
– Иуаашьоузеи, – ҳәа иазҵааит итәақәаз.
– Арҭ уааӡам, иахьынтә аанага сыздыруам аха, – иҳәеит иаарыдгылаз. 
–  Иарбану узҿу?
– Иарбанқәоу акрыздыруоу, рыхьӡ уаҩы имҳәааит. Шәыҩны шәабацои ҳәа гәыԥҩык ицоз санразҵаа ус рҳәеит: «Ачеченцәа ақалақь иалалт» ҳәа. Сара соуп, ачечен анысҳәа, иркқәаз рабџьарқәа нкажьны рнапқәа ирҩахеит, нас арҭ роума аибашьыҩцәа, –иҳәан, дызҵаз абџьарқәа ҵаҟа инкаижьит.

20. 10. 1992 ш.
Ешыра
«Иҳаҩсхьоу рахьынтәи мышкы»

Октиабр 20 аҽны.  Амш цәгьоуп, ақәа алеира иаҿуп. Снеиуеит амҩасаныланы Ҵаҟатәи Ешыра ала, аихамҩа-цҳаи амашьына-цҳаи ахьеивагылоу ахь. Сгәысҽануп, иахьаҭахыугьы схы наваскуеит, аснариад ааиуашәа анызбалак. Ацҳақәа сырзааигәахауа, амҩа аихҵәарҭанӡа снеит. Сааҭгылт, сгылоуп схәыцуа, цашьас иҟасҵарызеи ҳәа.  Асфальт-мҩа ааихҵәаны сцароуп, жәа-метрак – жәа-шьаҿак ҟаҵатәуп, аха ҟаҵашьас иауҭозеи, абжьааԥны еиԥш, иаармарианы цашьа ыҟам. Уцар ауп маанала, ццакрыла, ма ашьабсҭа агәашьамх умазар ауп акәымзар, уҭахоит ма урхәуеит.
Егьараан ари амҩа ааихҵәаны сцахьан, Анцәа имчала акәу сыздыруам, аха машәырда сиаслон. Сахьгылоу цәаныррак ихьшәашәаӡа сцәа-сжьы ианырт, «анаџьалымбеит, ишыздыруа схала схы ҭасырхома» ҳәа сгәы ааҭӡыӡааит.
«Узгылоузеи, иахьа иубама, мамзаргьы ушәама?» ҳәа сгәы исанаҳәеит. Уаҳа ԥшрак ҟамҵакәа, сумка сыхәда ихшьыз ааныскылан, снагылт аҩра сҽазырхианы. Ацареи амцареи сеимаркуа сгылан минуҭқәак, аҵыхәтәан изгәаӷьит: «Анцәа, усхылаԥш!» сҳәан, ишсылшоз ала сышьҭууаан сыҩт, нада-аадасцо, амҩа анааихысҵәа, алҭаҳараҿы ишьҭаз абетон сыҽнавасыжьит, сгәы аҭыԥ иҭамгыло.
Хәбаҟа минуҭ сыԥсы еивызгон. Санааҭынчха, сарӷьа лымҳа снацәкьарақәа рыла иааныскылт, еибгоу-еибгаму ҳәа. Амҩа анааихысҵәоз аламҭалазы аснаипер идәықәиҵаз ахыахԥша акәзаарын слымҳа иавыууаа ицаз, маҷк иацрасызшәагьы сгәы иабеит. Лыԥхала сахьалҵыз агәра сызгомызт. Маҷк сыԥсы анааивызга, сҩагылан, сҿынасхеит Мирод Ԥачалиа игәыԥ иманы дахьтәоу аҭыԥахь. Уахь иназгар акәын жәеиҭаҳәатәык.
Снеит аҭыԥ аҿы асааҭ акы абжазы, ақәа алеирагьы маҷк иаҟәыҵит. Аӡ-нырцәынтә аснаиперцәеи, атанки, агаубицеи уҳәа ҿааихак ҟамҵакәа ҳаибашьыҩцәа ахьтәоу апозициахь ихысуан. Қьалаҵас хыбрак ҟаҵаны ирыман, сныҵатәеит. Аԥсуа-мца еиқәын, ахнышьыраҿы ачуан кнаҳан, аҟәыд ахәаҭа-хәаҭа ҳәа ажәра иаҿуп.
– Ааишьас иҟауҵазеи? – дҵааит Илларион Гамгиа.
–	 Анцәа имчала, – аҭак ныҟасҵеит.
– Лыԥхала уацәцеит, арҭ... – иҳәан, Илларион инапы наирххеит снаҩсан итәаз рахь, – иахьа ашьыжь ҳхәы ааргарц ицеит Руфеҭ  Ԥачалиеи, Славик Ҭаниеи, Алиоша Қәҭелиеи. Узлааиз аихҵәарҭаҿ аснаиперцәа иқәыркын, амацәаз ахы иҭадыргьежьит, аарлаҳәа рыԥсы ргеит. Ушьҭахьтәи ҳхәы рыманы ианаауазгьы, аихҵәарҭаҿы аснаиперцәа иақәыркит, Алиоша иканистра икын, ахқәа иаԥхьа-ишьҭахь иҵакшо ианалага, уаҳацарҭа анимоу, ганха иҽкажьны ажра иҽаиҭеит акәымзар, дҭахон. Руфеҭгьы иԥсы дықәыԥшит. Аха рыхҩыкгьы црас рмоукәа иааит, – иажәа анагӡара дшаҿыз, аснаипер иҭирҟьаз ахқәа ҳазҵатәаз ҳқьала иахагылоу ал-ҵла амахәқәа ираахауа иалагеит.
– Ҳаи, наалеҭ иқәзааит, ҳҟәыд ижәуа афҩы икызаап, иақәыршәаны ишьҭуеит, ихы иҭашәааит, – иҳәеит Славик Ҭаниа, амцагьы амҿы наҵеиҵеит.
– Ари алҩа иахылҵуа аӡ-нырцә ирымбаӡои, ишәарҭаӡами? – сҵааит сара.
– Ирбааит, – иҳәеит Иларион.
– Ирбааит шԥыкәу, ишәмеихсуеи?..
Мирод  Ԥачалиа даасҿаԥшын, ус иҳәеит: – Аиаша ауми, изааӡарызеи. Аибашьра иалагеижьҭеи арии агәыԥ ҳаицуп. Атанк, БМП, агаубица,  апулемиот, аснаипер уҳәа ианеицхысуа, уи ҳара	ҳзын светомузыкоуп, ҳашьцылахьеит.
Ус ҳаштәаз аӡ-нырцәынтә аӷа гранатаршәгала иааишьҭыз аснариад каҳаит ашкол аԥхьа. Инақәырццакны даҽа ԥшь-снариадк ақәҳаит ашкол.
– Ҳаи, дызшаз ашкол иҭаиҵо ахшара Анцәа диимҭааит! –иҳәеитАлиоша Қәҭелиа аҟәыд ршьшьуа дахьтәаз.
Даҽах-снариадк аахеит ашкол.
– Уара, иаазышьҭуа, иуҭахыу уҩны абас иагәыдырҵалааит, – иҳәеит Иларион.
Уи инақәырццакны еиҭах ԥшь-снариадк ашкол ахыби аҭӡамцқәеи ираахеит.
– Изакәи, ҭакәажәык жьак ахьылбаз, есымша иҟоу ҳәа дцалон еиԥш, арҭ, ицан-иаан, ашкол ауп изеихсуа, цәҟьарас иҟаҵаны иеихсуашәа, –иажәа налаиҵеит Славик Ҭаниа.
Аснариадқәа ахьақәҳауа ибзианы иаабарҭоуп, ааигәара ҳтәоуп. Ҿымҭкәа ҳаштәаз, аҭынчра еилаигеит Мирод.
– Аҳа, шәӡырыҩла, амҩа иқәлеит аснариад, – иажәа далымгацкәа, агаубица иаанашьҭыз аснариад еиҭах ашкол аҭӡамц иаахан, азбжак амнахит, абжьгьы дара ицәгьан. Ҳҩагылан, ақьала ҳаҵыҵын, адәахьы ҳнагылт, ақәа алеира еихсыӷьны иҟан. Ҳаицәажәауа ҳашгылаз, иааҳадгылт ҩыџьа амедеҳәшьцәа, руаӡәы дыздырит, уи Дәрыԥшьтәын Ҭаркьыл Кәычкан-иԥҳа Ира лакәын, егьи д-Кәыҵниа-ԥҳан, Жанналыхьӡын. Ацәажәаха ҳмаӡакәа, агранатаршәга иҭнарҟьаз аснариад ашкол иаахеит, алҩагьы нхаччылт.
– Иамаркыузеи, аҭӡамц ада акгьы ыҟам, инхазгьы агәаӷ рымоума? – сҳәеит сахьгылаз.
–	 Уи иалоу алырххьеит, згәаӷ рымоуАрӡынба иҩноуп, – лҳәеит Ира.
–	 Ашкол анаҩсан еибганы иахьгылоу рыла ашьа хыҵәалоит, –нацылҵеит Жаннагьы.
Ақәа алагеит, иҳадгылақәаз «абзиараз» рҳәан, рҭыԥахь рҿынархеит. Саргьы сдәықәлар акәын, сымҩа харан, амш аилгара агәы иҭамызт. «Абзиара шәзыҟалааит!» – сҳәан, снарыдҵны сҿынасхеит. Шьаҿақәак ҟасҵахьан еиԥш, Руфеҭ ибжьы сықәиргеит: «Абааԥс, уҽгәаҭ аихҵәарҭаҿы» ҳәа. Уи аҭыԥаҿ снеирцаз маҷк шсыгыз, амҩан хәҩык сықәшәеит уахь ицоз, руаӡәы дыздырт – Ремзик Гәыблиа иакәын, аԥсшәа еибаҳҳәеит. Ҳафҩык ҳгылоуп аихҵәарҭа-мҩаҿы, цашьас иҟаҳҵозеи ҳәа. Иҳаӡбеит хҩы-хҩыла ҳаҩны ҳцарц. Раԥхьа хҩык ыҵҟьеит, акгьы рмыхькәа ииасит. Уи маҷк ҳгәы шьҭнахит, ҳамԥшӡакәа ҳаргьы ҳаиасыр акәын. Раԥхьа сгылан сҿынасхеит, амҩа аихҵәараз ҩбаҟа метра шсыгыз, аснаипер сақәикит, иҟасҵозеи – ганха сыҽкасыжьын, скәымпылны ажра сыҽҭасыжьын схы згеит. Ремзик сеибгоушәа аниба, иаргьы дыҩны амҩа еихиҵәан, «оҳ-гәышьа» ҳәа даасыдгылт: «Уеибгоу, кыр уаахама?» ҳәа дҵааит. Ҳашьҭахь игылаз ус иҳәеит: «Сара маҷк сааԥшуеит, шәара шәца» ҳәа. Ашьҭахь иҟаиҵаз ҳаздыруам. Ремзик имҩа хазын, ҳаиԥырҵит. Сара снеиуан Кәтышьхаҟа схы рханы, дәрыԥшьаа ахьтәоу аҭыԥахь… 

26. 12. 1992 ш.
Ешыра	
«Ашьыжь зҽызкәабаз аснариад»

	Аибашьра амшқәа рзы аӷа иааишьҭуаз аснариадқәа ирыдҳәалоу ахҭысқәа даара ирацәоуп. Сызлацәажәо ҟалеит ашьыжь март мза зеижә рзы, Ешыратәи ахырӷәӷәарҭатә ҭыԥқәа руак аҿы. Аӷа усгьы есышьыжь атанки, агаубицеи, аминаршәгеи рыла ҳархәҭақәа дрылахысуан. Зыӡбахә сымоу аибашьыҩцәа быжьҩык рҿынӡа адҵахьы иахьыҟаз лассы изымааит. Ианааигьы, иааԥсаха иҟан, рхы шнықәырҵаз ицәеит.
Ашараз ирацәахаз ахысыбжьқәеи атҟәацыбжьқәеи иаадырԥшит, аха гәхьаас иҟамҵакәа иқәианы еицәажәон. Ус аҭӡамц рҽаҭаны иахьиаз бжьык геит, иаахыџ-хыџит. Адруҳәа иҩагылеит зегьы, раԥхьа ддәылҵит Аслан Асланов. Егьырҭ адәылҵра рҽазыркуаны еиԥш, Аслан ауада дааҩнашылт, иԥымжәаз атанк аснариад кны. Зегьы рыбла ҭырхаха уи инизыԥшит. Ахысрақәа анеихсыӷь, адәахьы индәылҵт, аснариад ахьынтәааз гәарҭарц.
Ҳаибашьыҩцәа зыҩнатәаз аҩны гылоуп ацҳа ааигәара. Аӡ-нырцәынтә, Гречко имҩа аҿынтә атанк хысуан, аснариад иааиуаз ҳаибашьыҩцәа зҵаиаз аҩны актәи аихагыла аԥенџьыр иамаз арешотка еимҳәаны, изықәгылаз абетон ԥҽны, ауада иныҩнашылеит. Иҩнагылаз ашифонер азганки аҵеи инрылсны, адашьма бетонла иҟаҵаз ҭаԥҽны, аҭӡамц кылжәаны, акоридор ааихҵәаны, аҽыкәабарҭа ашәи аҭӡамци ԥҽны иныҩналт, аӡы зҭаз аҽыкәабарҭа лагьан аҽӡаанашьын, анапыӡәӡәарҭа аҵаҟа аҭӡамц иналаҟацеит.
Разҟыс иҟалаз, иԥымжәеит иахьалаҟацаз, насгьы аҭӡамц ԥҽны, егьи ауадахь инеизҭгьы, аибашьыҩцәа ахьиаз ирылалон. Аснариад ахьалаҟацазҵәҟьа ихы адҵан дадиаалан Аслан. 
Абас ала ашьыжь ҳаибашьыҩцәа ирзааиз аснариад аҽанакәаба ашьҭахь агәы разхазар акәхап, иԥымжәеит. Ҳаибашьыҩцәагьы уи аҽны машәыр рмыхькәа инхеит.




